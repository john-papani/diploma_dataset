Π Ρ Α Κ Τ Ι Κ Α    Β Ο Υ Λ Η Σ
 
Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΙΗ'
Παρασκευή 31 Οκτωβρίου 1997
 
Αθήνα, σήμερα στις 31 Οκτωβρίου 1997, ημέρα Παρασκευή και ώρα 10.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σπυρίδωνα Δανέλλη, Βουλευτή Ηρακλείου, τα ακόλουθα:
Α' ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ο Φαρμακευτικός Σύλλογος Δράμας αναφέρεται στα προβλήματα των φαρμακοποιών.
2) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ο Σύλλογος Επιστημονικού Προσωπικού της Εθνικής Τράπεζας της Ελλάδας καταγγέλλει την Διοίκηση της Τράπεζας για τη διαθεσιμότητα στελεχών που ανήκουν στη Δ/νση χρηματοδοτήσεων μεγάλων επιχειρήσεων.
3) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ηπείρου ζητεί την αναβάθμιση, στελέχωση και εξοπλισμό του ΙΓΜΕ Βορειοδυτικής Ελλάδας και Ιονίων Νήσων.
4) Ο Βουλευτής Αιτωλ/νίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η 'Ενωση Πολιτικών Εξορίστων και Φυλακισμένων Βορειοηπειρωτών ζητεί τη χορήγηση πράσινης κάρτας εργασίας στα μέλη του.
5) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο ο Δήμαρχος Θηβαίων διαμαρτύρεται για την επικείμενη έλλειψη τεχνικού προσωπικού λόγω λήξης της σύμβασης εργασίας τους την 31/12/1997.
6) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η Επιτροπή Διοίκησης του Εθνικού Σταδίου Λιβαδειάς ζητεί την πρόσληψη μονίμου προσωπικού για την καθαριότητα του σταδίου.
7) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά του κ. Χαράλαμπου Πέτρογλου με την οποία ζητεί οι προμήθειες ειδών για το Κέντρο Ψυχαγωγίας Μονάδων του Στρατοπέδου Κ.Ε.Π.Β. Θηβών να γίνεται από τους εμπόρους των Θηβών.
8) Ο Βουλευτής Κορινθίας κ. ΑΝΑΣΤΑΣΙΟΣ ΠΑΠΑΛΗΓΟΥΡΑΣ κατέθεσε αναφορά με την οποία ο Σύλλογος Αναπληρωτών Εκπαιδευτικών Νομού Κορινθίας ζητεί τη μονιμοποίηση των μελών του.
9) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η 'Ενωση Πολιτικών Εξορίστων ή Φυλακισμένων Βορειοηπειρωτών ζητεί τη χορήγηση πράσινης κάρτας εργασίας στα μέλη της.
10) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά του κ. Νικολάου Βαρσάμη, καθηγητή Φυσικής Αγωγής Θεσ/νίκης, με την οποία ζητεί τον έλεγχο της συγκρότησης τριμελούς επιτροπής επιλογής καθηγητών φυσικής αγωγής για τα ΤΑΔ και ΕΤΑΔ Θεσ/νίκης στο άθλημα του στίβου.
11) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία η Συντεχνία Καταστηματαρχών Ζαχαροπλαστών Θεσ/νίκης ζητεί τη μη επιβολή Δημοτικού φόρου 2% από τους ΟΤΑ σε είδη ευρείας κατανάλωσης.
12) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Απόστολος Βογιατζής ζητεί την συνταξιοδότηση του κ. Κων/νου Μορφογιάννη υπαλλήλου του Υπουργείου Πολιτισμού.
13) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Ροβιών Εύβοιας ζητεί την επισκευή και βελτίωση των οδών Λ.Αιδηψού - Λίμνη - Στροφυλιά και Λ.Αιδηψού - Ιστιαία - Ροβιές Εύβοιας.
14) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία η Κοινότητα Ροβιών Εύβοιας ζητεί την επισκευή του δρόμου Ροβιών - Δρυμώνα - Κερασιάς Εύβοιας.
15) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία ο Δημοκρατικός Σύλλογος Γυναικών Νομού Μαγνησίας διαμαρτύρεται για τις συμπτύξεις τμημάτων στα Δημοτικά Σχολεία του Νομού.
16) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η 'Ενωση Αγροτικών Συνεταιρισμών Βισαλτίας Νομού Σερρών ζητεί τη ρύθμιση των χρέων της προς την ΑΤΕ.
17) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Αγροτικός Σύλλογος, ο Αγροτικός Συνεταιρισμός και ο Αγροτικός Σύλλογος "Η ΔΗΜΗΤΡΑ" Γαργαλιάνων Νομού Μεσσηνίας ζητούν την επιδότηση του ελαιολάδου εσοδείας 1996-97.
18) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία ο Πρόεδρος της Κοινότητας Σφελινού Νομού Σερρών ζητεί να απομακρυνθεί το πεδίο βολής από τα όρια της κοινότητας.
19) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία ο Σύλλογος Δασκάλων - Νηπιαγωγών Λήμνου Νομού Λέσβου ζητεί την παρακολούθηση των προγραμμάτων για την εξομοίωση πτυχίων δασκάλων από τους δασκάλους που υπηρετούν στη Λήμνο.
20) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Σύλλογος Εργαζομένων στην Ελληνική Βιομηχανία 'Οπλων Αθήνας ζητεί την ανάπτυξη της ΕΒΟ και γενικώτερα της αμυντικής βιομηχανίας.
21) Οι Βουλευτές κύριοι ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Αγριάς Μαγνησίας ζητεί να μην αποδυναμωθεί το υποκατάστημα ΙΚΑ Αγριάς από τις προσφερόμενες ιατρικές υπηρεσίες στους ασφαλισμένους της περιοχής.
22) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Σύνοδος των Μελών του Γεν.Συμβουλίου της ΠΕΑΕΑ, ζητεί την ηθική και υλική αποκατάσταση των αγωνιστών της Εθνικής Αντίστασης κ.λπ.
23) Οι Βουλευτές κύριοι ΟΡΕΣΤΗΣ ΚΟΛΟΖΩΦ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η σύνοδος των μελών του Γεν. Συμβουλίου της ΠΕΑΕΑ ζητεί να κρατηθεί μακριά η Ελλάδα από τα ΝΑΤΟικά σχέδια κ.λπ.
24) Οι Βουλευτές κύριοι ΟΡΕΣΤΗΣ ΚΟΛΟΖΩΦ, ΣΤΡΑΤΗΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία η Πανεργατική Πανελλαδική απεργιακή συγκέντρωση της 23-10-97 στην Πλ.Κάνιγγος ζητεί αυξήσεις σε μισθούς και μεροκάματα και την κατάργηση αντιασφαλιστικών νόμων.
25) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία ο Πανεπιστημιακός Σύνδεσμος Πατρών και Περιχώρων ζητεί την οικονομική του ενίσχυση.
26) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η Πανελλήνια 'Ενωση Δασολόγων Δημοσίων Υπαλλήλων διαμαρτύρεται για την απόφαση του Υπουργού Γεωργίας για μεταφορά του έργου της δασοπυρόσβεσης από τη Δασική στην Πυροσβεστική Υπηρεσία.
27) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία ο Σύλλογος Μεσσηνίων της Αθήνας ζητεί ο υπό σύσταση Δήμος Αρφαρών να ονομασθεί Δήμος Αμφείας.
28) Ο Βουλευτής Μεσσηνίας κ. ΝΙΚΟΛΑΟΣ ΑΝΑΣΤΑΣΟΠΟΥΛΟΣ κατέθεσε αναφορά με την οποία οι Κοινότητες Βέργας, Αβίας, και Σωτηριάνικων Νομού Μεσσηνίας εκφράζουν την αντίθεσή τους στο σχέδιο "Ι.Καποδίστριας".
29) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο ο καθηγητής Σεισμολογίας κ. Β.Παπαζάχος, επισημαίνει την ανάγκη ενίσχυσης των κτισμάτων του Αγίου 'Ορους, λόγω της μεγάλης σεισμικότητας της περιοχής.
30) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας στο οποίο η Ομοσπονδία Επαγγελματοβιοτεχνών Δράμας διαμαρτύρεται για την έκθεση Σπράου.
31) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία οι Κάτοικοι της περιοχής ΟΤΕ Δήμου Νέας Ιωνίας Μαγνησίας ζητούν να μην εγκατασταθεί κεραία κινητής τηλεφωνίας στην οροφή του κτιρίου του ΟΤΕ.
32) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδας Τμήμα Ανατολικής Κρήτης ζητεί την αξιοποίηση του χώρου της πρώην Αμερικανικής Βάσης των Γουρνών.
33) Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία οι εργαζόμενοι της Εταιρείας Διαχείρισης Τεχνικής Βοήθειας (ΕΔΤΒ ΕΠΕ) ζητούν την καταβολή δεδουλευμένων αμοιβών τους.
34) Ο Βουλευτής Χαλκιδικής κ. ΒΑΡΣΑΜΗΣ ΓΙΟΒΑΝΟΥΔΑΣ κατέθεσε αναφορά με την οποία το Σωματείο Εργατοϋπαλλήλων και Ξενοδοχοϋπαλλήλων Ν.Μαρμαρά ζητεί τη βιωσιμότητα του Ξενοδοχειακού Συγκροτήματος PORTO CARRAS.
35) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Πανελλήνιος Σύλλογος Προστασίας Δανειοληπτών από Τράπεζες και Δημόσιους Οργανισμούς ζητεί να αλλάξει ο τρόπος εκτοκισμού των οφειλομένων ποσών προς τις Τράπεζες.
36) Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο κ. Ανδρέας Φρεμεντίτης, υπάλληλος του Τ.Ε.Ε. Πατρών, ζητεί τη μετάταξή του από τον κλάδο Δ.Ε. Διοικητικού σε θέση του κλάδου Τεχνολογικών Εφαρμογών.
37) Ο Βουλευτής Χανίων κ. ΙΩΣΗΦ ΜΙΧΕΛΟΓΙΑΝΝΗΣ κατέθεσε αναφορά με την οποία τα Σωματεία εργαζομένων στο αστικό και υπεραστικό ΚΤΕΛ Χανίων - Ρεθύμνης ζητούν την επίλυση συνταξιοδοτικών προβλημάτων των μελών τους.
38) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Κοινότητα Βουκολίων Χανίων ζητεί να μην καταργηθεί το γραφείο ΕΛΤΑ της περιοχής της.
39) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμαρχος Αταλάντης ζητεί την ίδρυση αρχαιολογικού μουσείου.
40) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Ελληνικός Ορειβατικός Σύλλογος 'Αμφισσας ζητεί τη συντήρηση του Βυζαντινού Ναού του Σωτήρα στην 'Αμφισσα.
41) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Φαρμακευτικός Σύλλογος Φωκίδας αναφέρεται στα οικονομικά προβλήματα που αντιμετωπίζει ο κλάδος των φαρμακοποιών.
42) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία η Θεσσαλική Ραδιοφωνία Τηλεόραση Α.Ε. διαμαρτύρεται για τον αποκλεισμό του Πηλίου από Περιφερειακό Κανάλι.
43) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία Επιμελητές Εισπράξεων ΤΕΒΕ ζητούν τη νομοθετική ρύθμιση της εργασιακής τους σχέσης.
44) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία η Κοινότητα Μεγαλοχωρίου Πειραιά ζητεί να μην επιτραπεί η εγκατάσταση μονάδας ιχθυοκαλλιέργειας στην περιοχή της.
45) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία Αθλητικοί Φορείς Κέρκυρας ζητούν την άμεση χρηματοδότηση της κατασκευής αθλητικών έργων στην Κέρκυρα.
Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 772/4-8-97 ερώτηση δόθηκε με το υπ' αριθμ. 43/12-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 772/4-8-1997, που κατέθεσε ο Βουλευτής κ. Μ. Δαμανάκη, σε ό,τι μας αφορά, σας γνωρίζουμε τα εξής:
Το πρόβλημα των 301 λαθρομεταναστών που ανέκυψε στις 29-7-1997 αντιμετωπίσθηκε ταχύτατα με συντονισμένες προσπάθειες των συναρμοδίων Αρχών και φορέων (Λιμενικές, Αστυνομικές Υπηρεσίες, Ε.Ε.Σ., κλπ.).
Οι αναφερόμενοι, από το εγκαταλελειμμένο πλοίο μεταφέρθηκαν για προσωρινή διαμονή σε εγκαταστάσεις της Αγροτικής Τράπεζας στην Πεντέλη, στο κέντρο Προσφύγων Λαυρίου και στις εγκαταστάσεις του Ελληνικού Ερυθμού Σταυρού στη Νέα Μάκρη και αντιμετωπίσθηκαν οι επείγουσες ανάγκες διατροφής και περίθαλψης μέχρι να καταστεί δυνατή η αναχώρησή τους από τη χώρα.
'Οσον αφορά το θέμα της παροχής ασύλου, τα σχετικά αιτήματα που θα υποβληθούν θα εξετασθούν και θα δοθεί άσυλο για όσους συντρέχουν οι προϋποθέσεις για τη χορήγησή του.
Ο Υπουργός
ΓΕΩΡΓΙΟΣ ΡΩΜΑΙΟΣ"
2. Στην με αριθμό 772/4-8-97 ερώτηση δόθηκε με το υπ' αριθμ. 3389/28-8-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Αναφερόμενοι στην αριθμ. 772/4.8.1997, ερώτηση που κατέθεσε στη Βουλή των Ελλήνων η βουλευτής κ. Μ. Δαμανάκη και αφορά θέματα κοινωνικής προστασίας των Κούρδων που αφίχθηκαν πρόσφατα στη χώρα μας και μεταφέρθηκαν στις κατασκηνώσεις της Παλαιάς Πεντέλης και στο Κέντρο Υποδοχής Προσφύγων Λαυρίου Αττικής και για θέματα της αρμοδιότητάς μας, σας ενημερώνουμε τα εξής:
1. Από του πρόσφατα αφιχθέντες αλλοδαπούς, 159 άτομα μεταφέρθηκαν στο Κέντρο Υποδοχής Προσφύγων Λαυρίου το οποίο σημειώνουμε ότι πληρεί όλες τις προϋποθέσεις ενός σύγχρονου Κέντρου Υποδοχής. Τα υπόλοιπα άτομα φιλοξενούνται στους κατασκηνωτικούς χώρους της Παλαιάς Πεντέλης. Τα περισσότερα άτομα που φιλοξενούνται στις κατασκηνώσεις της Παλαιάς Πεντέλης, είναι κάτοχοι άδειας προσωρινής προστασίας και έχουν εφοδιαστεί με άδειες παραμονής και εργασίας. 'Εχουν επίσης πρόσβαση στα κρατικά νοσοκομεία και τους παρέχεται δωρεάν φαρμακευτική περίθαλψη από τα φαρμακεία των νοσοκομείων.
Στο χώρο των κατασκηνώσεων συνεργάζονται διάφοροι φορείς και έχουν γίνει αρκετές ανακαινίσεις και διαρρυθμίσεις κοινόχρηστων χώρων. Το Υπουργείο μας εφοδίασε τις κατασκηνώσεις με τις απαιτούμενες σκηνές για τη φιλοξενία όλων των ατόμων.
Σημειώνουμε ότι το Υπουργείο μας παρακολουθεί με μεγάλη προσοχή το θέμα και προσπαθεί συνεχώς για την καλυτέρευση των συνθηκών στους χώρους της κατασκήνωσης.
2. Αρμόδιο για θέματα εξέτασης αιτήσεων ασύλου είναι το Υπουργείο Δημόσιας Τάξης.
3. Το Υπουργείο μας επεξεργάζεται σχέδιο ίδρυσης ενός νέου Κέντρου Προσωρινής Διαμονής Αιτούντων 'Ασυλο (Ν. 2452/96) σε συνεργασία με τα συναρμόδια Υπουργεία. Σημειώνουμε ότι λόγω του υψηλού κόστους που απαιτεί η διαχείριση του προβλήματος το Υπουργείο μας διερευνά τη δυνατότητα χρηματοδότησης του σχεδίου από την Ευρωπαϊκή 'Ενωση.
Ο Υφυπουργός
Θ. ΚΟΤΣΩΝΗΣ"
3. Στην με αριθμό 784/5-8-97 ερώτηση δόθηκε με το υπ' αριθμ. 170/9-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 5.8.97 εγγράφου σας, σχετικά με την αριθμ. 784/5.8.97 ερώτηση, που κατέθεσε ο Βουλευτής κ. Ν. Κατσαρός, σχετικά με τις προσαυξήσεις εκπρόθεσμης καταβολής, σας γνωρίζουμε τα ακόλουθα:
1. Σύμφωνα με την 197/91 γνωμοδότηση του Νομικού Συμβουλίου του Κράτους, που έγινε δεκτή από τον Υπουργό των Οικονομικών, μπορεί να περιοριστεί η επιβληθείσα κατάσχεση "εις χείρας" τρίτου, επί του 1/4 μισθών ή συντάξεων, σε τμήμα μικρότερο του 1/4, εάν, κατά την αιτιολογημένη κρίση του επιβάλλοντος την κατάσχεση, δεν κινδυνεύει από τον περιορισμό αυτό η είσπραξη της απαίτησης του Δημοσίου.
2. Στην παρ. 1 του άρθρου 22 του υπό ψήφιση νόμου "Κώδικας διοικητικών και ποινικών κυρώσεων...", αναφέρεται, ότι "Η προσαύξηση εκπρόθεσμης καταβολής χρέους δεν μπορεί να υπερβεί το τριακόσια τοις εκατό (300%) του χρέους που οφείλεται...".
3. Σύμφωνα με την 1006560/422-12/0016/16.1.96 απόφαση του Υπουργού των Οικονομικών, που ισχύει από 1.2.96 "Το ποσοστό των προσαυξήσεων εκπρόθεσμης καταβολής των χρεών προς το Δημόσιο, που προβλέπονται στις διατάξεις του άρθρου 6 του ν. 356/74 (ΚΕΔΕ), όπως ισχύει σήμερα, μειώνεται και ορίζεται σε δύο τοις εκατό (2%) για κάθε μήνα καθυστέρησης μέχρι την ημερομηνία καταβολής τους".
4. Τέλος, με τις διατάξεις του άρθρου 32 του νόμου "'Ασκηση Επαγγέλματος Λογιστή Φοροτεχνικού...", αυξάνονται σε 48 οι μηνιαίες δόσεις καταβολής των χρεών, που καθόριζε η ρύθμιση του νόμου 2443/96, για χαμηλοσυνταξιούχους ή μισθωτούς οφειλέτες (Βλ. συνημμ. φωτοτυπία σχετικής εγκυκλίου).
Ο Υφυπουργός
Γ. ΔΡΥΣ"
Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
4. Στην με αριθμό 790/5-8-97 ερώτηση δόθηκε με το υπ' αριθμ. 171/9-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 5-8-97 εγγράφου σας, σχετικά με την αριθμ. 790/5-8-97 ερώτηση, που κατέθεσε ο Βουλευτής κ. Ν. Τσιαρτσιώνης, σχετικά με δημοσιεύματα εφημερίδων για αυξημένο φόρο που πρόκειται να καταβάλουν μισθωτοί και συνταξιούχοι, σας γνωρίζουμε τα ακόλουθα:
1.- Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής, είναι η δίκαιη κατανομή των φορολογικών βαρών και η προστασία του εισοδήματος των εργαζομένων.
2.- Επίσης, μέσα στα πλαίσια της γενικότερης τάσης περιορισμού των φορολογικών απαλλαγών καταβάλλεται προσπάθεια για την εξάλλειψη των ευνοϊκών ρυθμίσεων για ορισμένες κατηγορίες φορολογουμένων, που δεν δικαιολογούνται από κοινωνική άποψη, όπως επίσης και τη διασφάλιση της φορολογικής δικαιοσύνης.
3.- Η πρόταση για τιμαριθμοποίηση της φορολογικής κλίμακας και αύξηση του αφορολόγητου ορίου για μισθωτούς και συνταξιούχους, μέσα πάντα στα πλαίσια των στενών περιθωρίων που επιβάλλονται από τη δυσμενή δημοσιονομική κατάσταση της χώρας, θα εξετασθούν και σύντομα θα ληφθούν αποφάσεις για τα εισοδήματα που θα αποκτηθούν μέσα στο έτος 1997, στα πλαίσια των οικονομικών δυνατοτήτων του Προϋπολογισμού.
Ο Υφυπουργός
Γ. ΔΡΥΣ"
5. Στην με αριθμό 799/5-8-97 ερώτηση δόθηκε με το υπ' αριθμ. 25/12-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 799/5-8-97, που κατέθεσε ο Βουλευτής κ. Ι. Βαρβιτσιώτης, σε ό,τι μας αφορά, σας γνωρίζουμε τα εξής:
Οι αρμόδιες για την αστυνόμευση της αναφερόμενης σε αυτή περιοχής του Αξιού Υπηρεσίες της Ελληνικής Αστυνομίας, ασκούν έντονη προληπτική και κατασταλτική δραστηριότητα για την προστασία του περιβάλλοντος και εφαρμόζουν αυστηρά και χωρίς παρεκκλίσεις τις ισχύουσες διατάξεις.
Για το σκοπό αυτό συνεργάζονται στενά και με τις αρμόδιες Υπηρεσίες των άλλων Υπουργείων.
Στα πλαίσια αυτά βεβαιώθηκαν κατά το τρέχον έτος, μία παράβαση για αγροτική καλλιέργεια στην κοίτη του Αξιού, μία για φθορά στη στέψη του δεξιού αναχώματός του, τέσσερις για παράνομη αμμοληψία, μία για απόρριψη λυμάτων και μία για κοπή του αναχώματος του ποταμού. Παραβάσεις της περί θήρας νομοθεσίας, η εφαρμογή και τήρηση της οποίας έχει ανατεθεί με τη διάταξη του άρθρου 267 του Ν.Δ. 86/1979 στις Δασικές Υπηρεσίες, δεν έχουν βεβαιωθεί από τις Αστυνομικές Υπηρεσίες.
Στις ανωτέρω Υπηρεσίες μας δόθηκε εντολή για συστηματική αστυνόμευση της αναφερόμενης περιοχής και αυστηρή εφαρμογή των ισχουσών διατάξεων προς κάθε κατεύθυνση.
Ο Υπουργός
ΓΕΩΡΓΙΟΣ ΡΩΜΑΙΟΣ"
6. Στην με αριθμό 814/6-8-97 ερώτηση δόθηκε με το υπ' αριθμ. 96/12-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 814/6-8-1997, που κατέθεσαν οι Βουλευτές κ.κ. Μ. Αγγουράκης και Μ. Κωστόπουλος, σε ό,τι μας αφορά, σας γνωρίζουμε τα εξής:
Η αρμοδιότητα χορήγησης ή ανάκλησης αδειών ίδρυσης και λειτουργίας κέντρων διασκεδάσεως και λοιπών καταστημάτων και επιχειρήσεων υγειονομικού ενδιαφέροντος, καθώς και η έκδοση και εκτέλεση αποφάσεων για προσωρινή ή οριστική αφαίρεση των ανωτέρω αδειών, μετά τις ρυθμίσεις των άρθρων 41 του ν. 2218/1994 και 11 του ν. 2307/1995, περιήλθε στους Ο.Τ.Α..
Οι Αστυνομικές Αρχές διενεργούν ελέγχους για διαπίστωση της νόμιμης λειτουργίας των ανωτέρω καταστημάτων. Για τις βεβαιούμενες παραβάσεις εφαρμόζουν με αυστηρότητα τις ισχύουσες διατάξεις και παράλληλα ενημερώνουν τις αρμόδιες Υπηρεσίες (Ο.Τ.Α., Πυροσβεστική) για τις δικές τους ενέργειες.
Για την υλοποίηση των αποφάσεων που αφορούν την προσωρινή ή οριστική αφαίρεση των αδειών και το κλείσιμο των καταστημάτων υγειονομικού ενδιαφέροντος από τα οικεία όργανα των Ο.Τ.Α. παρέχεται σε αυτά από την Αστυνομία η αναγκαία συνδρομή και προστασία.
Στα πλαίσια αυτά ενήργησε το Αστυνομικό Τμήμα Συντάγματος, ευθύς ως διαπίστωσε ότι εντός του Εθνικού Γυμναστηρίου "ΦΩΚΙΑΝΟΣ", στη λεωφ. Βασ. 'Ολγας 1, τέθηκε την 8-4-1997 σε λειτουργία χωρίς την προβλεπόμενη άδεια, αναψυκτήριο χωρίς παρασκευαστήριο, με την επωνυμία "BANANA MOON", από την Τζουβελέκα Μαρία η οποία και μηνύθηκε. Παράλληλα ενημερώθηκε ο Δήμος Αθηναίων και διακόπηκε η λειτουργία του.
Την 28-5-1997 διαπιστώθηκε και πάλι να λειτουργεί το κατάστημα, με χρήση μουσικής χωρίς τις σχετικές άδειες διαταράσσοντας την κοινή ησυχία και οι υπεύθυνοι οδήγησαν στη Δικαιοσύνη με την αυτόφωρη διαδικασία.
Για τις ίδιες παραβάσεις την 3-6-1997 υποβλήθηκε μήνυση και την 11/6, 14/6, 15/6, 16/6, 17/6/1997 ακολουθήθηκε η αυτόφωρη διαδικασία. Για όλες τις παραβάσεις ενημερώθηκε ο Δήμος, ο οποίος την 24-6-1997 σφράγισε το κατάστημα.
Τούτο αποσφραγίσθηκε εκ νέου αυθαίρετα και τέθηκε σε λειτουργία με χρήση μουσικής διαταράσσοντας την κοινή ησυχία γι' αυτό η υπεύθυνη οδηγήθηκε στη Δικαιοσύνη.
Η ίδια διαδικασία ακολουθήθηκε και την 30-6-1997, που αποσφραγίσθηκε πάλι αυθαίρετα και τέθηκε σε λειτουργία.
Επίσης την 7-7-1997 υποβλήθηκε μήνυση για νέα αυθαίρετη αποσφράγιση και λειτουργία.
Οι έλεγχοι συνεχίζονται συστηματικά και μέχρι σήμερα σε βάρος των υπευθύνων ενεργήθηκε ακόμη 3 φορές η αυτόφωρη διαδικασία και υποβλήθηκαν 5 τακτικές μηνύσεις.
'Οσον αφορά την κατάληψη των πεζοδρομίων των Λεωφόρων Βασ. Κων/νου και Βασ. 'Ολγας από παράνομα σταθμευμένα αυτοκίνητα, καθημερινά διενεργούνται Τροχονομιακοί έλεγχοι από τις αρμόδιες Υπηρεσίες μας και κατά των παραβατών εφαρμόζονται τα νόμιμα. Ενδεικτικά αναφέρεται ότι κατά το τρέχον έτος στα συγκεκριμένα σημεία βεβαιώθηκαν (525) τέτοιες παραβάσεις.
Στις αρμόδιες Υπηρεσίες μας έχουν δοθεί οι δέουσες εντολές και οδηγίες για την εντατικοποίηση των ελέγχων και αυστηρή εφαρμογή της ισχύουσας νομοθεσίας για κάθε παράβαση που διαπιστώνουν.
Ο Υπουργός
ΓΕΩΡΓΙΟΣ ΡΩΜΑΙΟΣ"
7. Στην με αριθμό 819/6-8-97 ερώτηση δόθηκε με το υπ' αριθμ. 26232/11-9-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του υπ' αριθμ.819/6.8.1997 εγγράφου σας με το οποίο κοινοποιείται ερώτηση που κατέθεσε ο Βουλευτής κ. Η. Βεζδρεβάνης σας γνωρίζουμε τα εξής:
1.- Σύμφωνα με τα υφιστάμενα στοιχεία του αρμοδίου τμήματος Εκταμίευσης της Δ/νσης Ιδιωτικών Επενδύσεων του Υπουργείου μας τα ποσά που διετέθησαν κατ' έτος για τις Εκταμιεύσεις του Αναπτυξιακού Νόμου κατά την τελευταία 5ετία είναι:
ΠΙΝΑΚΑΣ ΕΠΙΧΟΡΗΓΗΣΕΩΝ - ΕΚΤΑΜΙΕΥΣΕΩΝ
ΕΠΕΝΔΥΣΕΩΝ Ν. 1892/1990 (ΥΠΕΘΟ, ΑΤΕ, ΕΟΜΜΕΧ)
ΣΥΝΟΛΟ ΕΚΤΑΜΙΕΥΣΕΩΝ
σε εκατ. δρχ.
1991 
6.884,6
1992 
15.192
1993 
17.594
19942 
8.107,4
1995 
40.776
1996 
70.684,9
2.- Για το τρέχον έτος 1997 θα διατεθεί για τις ανάγκες Εκταμίευσης των υλοποιηθέντων επενδύσεων του ιδίου Νόμου ποσό 115 εκατ. δρχ.
Ο Υπουργός
Γ. ΠΑΠΑΝΤΩΝΙΟΥ"
8. Στην με αριθμό 822/6-8-97 ερώτηση δόθηκε με το υπ' αριθμ. 192/9-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 6-8-97 εγγράφου σας, σχετικά με την αριθμ. 822/6-8-97 ερώτηση, που κατέθεσε ο Βουλευτής κ. Ηλ. Βεζδρεβάνης, σχετικά με το ποιές επιχειρήσεις του Δημοσίου οφείλουν φόρους και ποιά είναι τα οφειλόμενα ποσά, σας γνωρίζουμε τα ακόλουθα:
Στην 16η Διεύθυνση (Εισ. Δημ. Εσόδων) του Υπουργείου Οικονομικών δημιουργείται αρχείο μεγαλοοφειλετών, στο οποίο θα συμπεριληφθούν και οι επιχειρήσεις του Δημοσίου, καθώς και του ευρύτερου Δημόσιου Τομέα.
Η παροχή των σχετικών στοιχείων, από τις ΔΟΥ δεν έχει ολοκληρωθεί και ως εκ τούτου, επιφυλασσόμεθα για την κατάθεση σχετικού πίνακα, μετά την περαίωση του όλου έργου.
Ο Υφυπουργός
Γ. ΔΡΥΣ"
9. Στην με αριθμό 823/6-8-97 ερώτηση δόθηκε με το υπ'αριθμ. 925/10-9-97 έγγραφο από τoν Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση 823/6-8-97 που κατέθεσε ο Βουλευτής κ. Ηλίας Βεζδρεβάνης, σας γνωρίζουμε τα ακόλουθα:
1. 'Υστερα από την αποκέντρωση του Προγράμματος Δημοσίων Επενδύσεων, η ευθύνη για την σύνταξη του προγράμματος σχολικής στέγης ανάγεται στην αποκλειστική αρμοδιότητα της οικείας Νομαρχιακής Αυτοδιοίκησης.
Το Νομαρχιακό Συμβούλιο κάθε Νομού αξιολογεί και ιεραρχεί τις υπάρχουσες ανάγκες σχολικής στέγης και εντάσσει στο Νομαρχιακό Πρόγραμμα τις πιο επείγουσες, χωρίς την παρέμβαση του Υπουργείου Παιδείας.
Το ΥΠ.Ε.Π.Θ. ενισχύει το Νομαρχιακό Πρόγραμμα Σχολικής Στέγης με επιχορηγήσεις από το Π.Δ.Ε. και το Δάνειο του ΤΚΑΣΕ.
Η επιχορήγηση του ΥΠ.Ε.Π.Θ. για τη Νομαρχιακή Αυτοδιοίκηση Θεσπρωτίας για τα έτη 1996-1997, από το Εθνικό Π.Δ.Ε. και το ΤΚΑΣΕ για οικόπεδα, κατασκευές και επισκευές διδακτηρίων ανέρχεται στα εξής ποσά:
Π.Δ.Ε. - ΤΚΑΣΕ 1996
Π.Δ.Ε. (ΣΑΕ 047 - ΣΑΕ 041/4)
Για κατασκευές - οικόπεδα 
60.000.000 δρχ.
Για επισκευές - συντηρήσεις 
90.000.000 δρχ.
ΤΚΑΣΕ
Για κατασκευές - επισκευές - συντηρήσεις 
30.000.000 " 
Π.Δ.Ε. - ΤΚΑΣΕ 1997
Π.Δ.Ε. (ΣΑΕ 047 - ΣΑΕ 041/9)
Για κατασκευές - οικόπεδα 
80.000.000 δρχ.
Για επισκευές - συντηρήσεις 
50.000.000 δρχ.
ΤΚΑΣΕ
Για επισκευές - συντηρήσεις 
20.000.000 δρχ.
Το ΥΠ.Ε.Π.Θ. προκειμένου να καλύψει τις στεγαστικές ανάγκες των σχολείων σε όλη τη χώρα ώστε να λειτουργούν μόνο σε πρωινή βάρδια, συνέταξε το 1995 ένα πενταετές πρόγραμμα που αφορούσε στην βελτίωση της υλικοτεχνικής υποδομής της Α/βάθμιας και Β/βάθμιας εκπαίδευσης.
Το κόστος αυτού του Προγράμματος ανέρχεται στο ποσό των 359.276.000.000 δρχ., χρηματοδοτείται δε από το Δάνειο ΤΚΑΣΕ σε ποσοστό 40% και σε ποσοστό 60% από τις πιστώσεις του Προγράμματος Δημοσίων Επενδύσεων.
Στα πλαίσια αυτού του Δανείου οι επιχορηγήσεις των Νομαρχιακών Αυτοδιοικήσεων από το ΥΠ.Ε.Π.Θ. ανήρχοντο στο ποσό των 20.000.000.000 δρχ. για το 1996 και για το 1997 ανέρχονται στο ποσό των 22.000.000.000 δρχ.
Από το Δάνειο του ΤΚΑΣΕ 1192/95 έχει εκταμιευθεί η 1η Δόση ποσού 15.589.463.600 δρχ.
Τέλος σας γνωρίζουμε ότι το 1996 χορηγήθηκαν από τον ΟΣΚ 10.000.000 δρχ. για επισκευές των Σχολικών Κτιρίων και 20.000.000 δρχ. για κατασκευές και το 1997 5.000.000 δρχ. για την επισκευή του Δ.Σ. Πετουτσίου.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
10. Στην με αριθμό 839/6-8-97 ερώτηση δόθηκε με το υπ'αριθμ. 261/12-9-97 έγγραφο από τoν Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 839/6-8-97, που κατέθεσε ο Βουλευτής κ. Λ. ΠΑΠΑΓΕΩΡΓΟΠΟΥΛΟΣ, σας γνωρίζουμε ότι είναι απαρέδεκτες οι αιτιάσεις και οι χαρακτηρισμοί που διατυπώνονται σε αυτή.
Καμία αδικία, ακρότητα ή υπερβολή δεν έχει γίνει κατά τις αναφερόμενες μεταθέσεις. 'Ολες έγιναν σύμφωνα με τις διατάξεις του νέου αντικειμενικού συστήματος που καθιέρωσε με το π.δ. 69/1997, ύστερα από προσεκτική αξιολόγηση όλων των πραγματικών κριτηρίων (κοινωνικών και υπηρεσιακών) και των αιτημάτων των ενδιαφερομένων προς κάλυψη κενών θέσεων των Υπηρεσιών της Αστυνομικής Διεύθυνσης Ευβοίας, εύρυθμη λειτουργία αυτών, καθώς και αξιοποίηση του προσωπικού και αύξηση της αποδοτικότητάς του.
Ο Υπουργός
ΓΕΩΡΓΙΟΣ ΡΩΜΑΙΟΣ"
11. Στην με αριθμό 844/7-8-97 ερώτηση δόθηκε με το υπ'αριθμ. 4974/8-9-97 έγγραφο από τoν Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 844/7-8-97, που κατετέθη από τον Βουλευτή κ. Ηλία Βεζδρεβάνη, σας γνωρίζουμε τα εξής:
Σύμφωνα με την αρ. Π4γ/Φ 423/οικ. 2797/30.5.96 (ΦΕΚ 467/96/τ.β.) Κ.Υ.Α. όλα τα βαριά νοητικά καθυστερημένα άτομα με δείκτη νοημοσύνης μικρότερο του 30, δικαιούνται προνοιακό επίδομα της τάξεως των:
α) 48.500 δρχ. μηνιαίως, εφόσον δεν λαμβάνουν για την ίδια αναπηρία καμία οικονομική ενίσχυση με οποιαδήποτε μορφή (σύνταξη, οικονομική ενίσχυση κλπ) από τον ασφαλιστικό τους ή άλλο φορέα της ημεδαπής ή αλλοδαπής.
β) 43.500 δρχ. μηνιαίως, εφόσον για την ίδια αιτία δεν λαμβάνουν από τον ασφαλιστικό τους ή άλλο φορέα της ημεδαπής ή αλλοδαπής, άμεσα ή έμμεσα, οικονομική ενίσχυση με οποιαδήποτε μορφή μεγαλύτερη των 10.000 δρχ. μηνιαίως.
γ) 32.000 δρχ. μηνιαίως, εφόσον για την ίδια αιτία λαμβάνουν από τον ασφαλιστικό τους ή άλλο φορέα της ημεδαπής ή αλλοδαπής, οικονομική ενίσχυση με οποιαδήποτε μορφή από 10.000 έως 30.000 δρχ. μηνιαίως.
Συμπληρωματικά σας γνωρίζουμε ότι σύμφωνα με τις διατάξεις του ν. 2512/97 (ΦΕΚ 138/97/τ.Α) προωθήσαμε Κ.Υ. Απόφαση αύξησης σε ποσοστό (15%) δεκαπέντε τοις εκατό σε όλα τα προνοιακά επιδόματα για 'Ατομα με Ειδικές Ανάγκες.
Ο Υφυπουργός
ΘΕΟΔΩΡΟΣ ΚΟΤΣΩΝΗΣ"
12. Στην με αριθμό 851/7-8-97 ερώτηση δόθηκε με το υπ'αριθμ. 16492/2-9-97 έγγραφο από τoν Υπουργό Υγείας και Πρόνοιας η ακόλουθη απάντηση:
"Απαντώντας στη με αριθμό πρωτ. 851/7-8-97 ερώτηση του Βουλευτή Βεζδρεβάνη Ηλία, που κατατέθηκε στη Βουλή, σχετικά με το διορισμό ατόμων με ειδικές ανάγκες, σε υπηρεσίες που ανήκουν ή εποπτεύονται απο το Υπουργείο μας στο νομό Θεσπρωτίας, σας γνωρίζουμε ότι μόνο στο Νομαρχιακό Γενικό Νοσοκομείο - Κέντρο Υγείας Φιλιατών, έχουν διορισθεί με το ν.1648/86 δύο (2) υπάλληλοι του κλάδου: α) ΥΕ Προσ/κού Εστίασης και β) Προσ/κού Καθαριότητας.
Ο Υπουργός
ΚΩΣΤΑΣ ΓΕΙΤΟΝΑΣ"
13. Στην με αριθμό 854/7-8-97 ερώτηση δόθηκε με το υπ' αριθμ. 193/12-9-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του από 7/8/97 εγγράφου σας, σχετικά με την αριθ. 854/7-8-97 ερώτηση, που κατέθεσε ο Βουλευτής κ.Ηλίας Βεζδρεβάνης, σχετικά με τον αριθμό των υπαλλήλων που έχουν διοριστεί, με τις διατάξεις του Ν. 1943/91 (άτομα με ειδικές ανάγκες), στο Νομό θεσπρωτίας, σε υπηρεσίες που ανήκουν ή εποπτεύονται από το Υπουργείο Οικονομικών, σας γνωρίζουμε ότι σύμφωνα με τις ανωτέρω διατάξεις δεν έχει διοριστεί κανείς υπάλληλος.
Ο Υπουργός
Γ. ΠΑΠΑΝΤΩΝΙΟΥ"
14. Στην με αριθμό 856/7-8-97 ερώτηση δόθηκε με το υπ' αριθμ. 194/9-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 7.8.97 εγγράφου σας, σχετικά με την αριθ. 856/7.8.97 ερώτηση, που κατέθεσε ο Βουλευτής κ. Ηλ. Βεζδρεβάνης, σχετικά με την καθυστέρηση παραλαβής των εκκαθαριστικών, σας γνωρίζουμε τα ακόλουθα:
1. Σύμφωνα με τις διατάξεις της παραγράφου 7 του άρθρου 9 του ν. 2238/1994, όπως η παράγραφος αυτή αντικαταστάθηκε με την παράγραφο 1 του άρθρου 17 του ν. 2459/1997, ο φόρος που αναλογεί στο συνολικό καθαρό εισόδημα ή το υπόλοιπο που απομένει μετά τις σχετικές εκπτώσεις, καταβάλλεται σε 3 ίσες δόσεις από τις οποίες η πρώτη καταβάλλεται μέχρι την τελευταία εργάσιμη, για τις δημόσιες υπηρεσίες, ημέρα του επόμενου μήνα από τη βεβαίωση του φόρου και η καθεμία από τις επόμενες την τελευταία εργάσιμη, για τις δημόσιες υπηρεσίες, ημέρα του τρίτου και πέμπτου μήνα, αντιστοίχως, από τη βεβαίωση του φόρου. Αν ο φόρος βεβαιώνεται τους μήνες Αύγουστο και Σεπτέμβριο του οικείου οικονομικού έτους, καταβάλλεται σε δύο (2) ίσες δόσεις από τις οποίες η πρώτη καταβάλλεται μέχρι την τελευταία εργάσιμη, για τις δημόσιες υπηρεσίες, ημέρα του επόμενου μήνα από τη βεβαίωση του φόρου και η δεύτερη την τελευταία εργάσιμη, για τις δημόσιες υπηρεσίες, ημέρα του τρίτου μήνα από τη βεβαίωση του φόρου. Αν ο φόρος βεβαιώνεται κατά το μήνα Οκτώβριο του οικείου οικονομικού έτους και μετά, καταβάλλεται εφάπαξ μέχρι την τελευταία εργάσιμη, για τις δημόσιες υπηρεσίες, ημέρα του μεθεπόμενου μήνα από τη βεβαίωση του φόρου.
Αν το συνολικό ποσό της οφειλής, η οποία προκύπτει με βάση την αρχική δήλωση του υποχρέου είναι μέχρι το ποσό των τριάντα χιλιάδων (30.000) δραχμών για τον ίδιο και για τη σύζυγό του αθροιστικά λαμβανόμενο, τούτο θα καταβληθεί μέχρι την τελευταία εργάσιμη, για τις δημόσιες υπηρεσίες, ημέρα του μεθεπόμενου μήνα από τη βεβαίωση του φόρου. Οταν ο οφειλόμενος με βάση την εμπρόθεσμη δήλωση φόρος καταβάλλεται εφάπαξ μέσα στην προθεσμία της πρώτης δόσης, όπως οι δόσεις ορίζονται στην παράγραφο αυτή, παρέχεται στο συνολικό ποσό του φόρου και των λοιπών συμβεβαιουμένων με αυτόν οφειλών έκπτωση 5%, όταν οι δόσεις ορίζονται σε τρεις (3) και τρία τοις εκατό (3%), όταν οι δόσεις ορίζονται σε δύο (2).
2. Οπως αναφέρεται στην Εισηγητική Εκθεση του ν. 2459/1997, σκοπός των ανωτέρω διατάξεων είναι να εξοφλείται ο φόρος που προκύπτει με βάση τις δηλώσεις φορολογίας εισοδήματος φυσικών προσώπων μέχρι το τέλος του οικείου οικονομικού έτους.
3. Ο φορολογούμενος πολίτης με την καθυστέρηση λήψης του εκκαθαριστικού σημειώματος της δήλωσής του ουσιαστικά δε χάνει γιατί το οφειλόμενο χρηματικό ποσό φόρου το καταβάλλει στο Δημόσιο πολύ αργότερα (Σεπτέμβριο ή Οκτώβριο) σε σχέση με εκείνο το φορολογούμενο που έλαβε το εκκαθαριστικό σημείωμα τον Απρίλιο ή Μάϊο και έτσι αν το χρηματικό αυτό ποσό το έχει κατατεθειμένο σε Τράπεζα θα έχει την ωφέλεια του τόκου, για το χρονικό αυτό διάστημα που καταβάλλει καθυστερημένα το ποσό του οφειλόμενου φόρου.
4. Επίσης, σας πληροφορούμε ότι δεν αντιμετωπίζεται θέμα τροποποίησης των ανωτέρω διατάξεων, με σκοπό οι φορολογούμενοι να μην χάνουν την έκπτωση του φόρου κατά την εφάπαξ καταβολή του ή τη μείωση της έκπτωσης από 5% σε 3% κατά την πληρωμή του σε δύο δόσεις σε περίπτωση καθυστερημένης βεβαίωσης του φόρου εισοδήματος, γιατί αυτό θα δημιουργούσε άνιση μεταχείριση με εκείνους τους φορολογουμένους που οι εκκαθαρίσεις των δηλώσεών τους γίνονται ενωρίτερα.
5. Αλλωστε, οι εκκαθαρίσεις των δηλώσεων εισοδήματος όλων των φορολογουμένων δεν μπορούν να γίνουν ταυτόχρονα ή σε σύντομο χρονικό διάστημα λόγω του μεγάλου αριθμού αυτών, γι' αυτό γίνονται τμηματικά. Η καθυστέρηση αυτή λόγο του όγκου των δηλώσεων είναι φυσιολογική και δεν αποβαίνει σε βάρος των φορολογουμένων.
Ο Υφυπουργός
Γ. ΔΡΥΣ"
15. Στην με αριθμό 862/7-8-97 ερώτηση δόθηκε με το υπ'αριθμ. 195/9-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του υπ' αριθμ. 7-8-97 εγγράφου σας, σχετικά με την αριθμ. 862/7-8-97 ερώτηση, σχετικά με τα μέτρα που πρόκειται να ληφθούν για να στηριχθούν οι Βιοτεχνίες του Νομού Πιερίας και ειδικότερα για το θέμα της θεώρησης βιβλίων και στοιχείων από τη ΔΟΥ σας γνωρίζουμα τα ακόλουθα:
1α) Με τις διατάξεις της παραγράφου 2, περίπτωση ι', του άρθρου 36 του Π.Δ. 186/92 (Κ.Β.Σ.), παρέχεται το δικαίωμα στον προϊστάμενο της Δ.Ο.Υ., να αρνείται τη θεώρηση βιβλίων και στοιχείων του Κώδικα στον επιτηδευματία εκείνο που δεν έχει εκπληρώσει τις φορολογικές του υποχρεώσεις, αν ο υπόχρεος επιτηδευματίας που τα προσκομίζει για θεώρηση δεν παράσχει ασφάλεια. Το ποσό της ασφάλειας μπορεί να ανέλθει μέχρι του ύψους των 20.000.000 δρχ. και παρέχεται είτε με εγγραφή πρώτης υποθήκης σε ακίνητο, είτε με εγγυητική επιστολή Τράπεζας. Το δικαίωμα αυτό του Προϊσταμένου της Δ.Ο.Υ., ασκείται δυνητικά, οι διατάξεις δε αυτές μπορούν να λειτουργούν είτε επικουρικά είτε σωρευτικά με τις διατάξεις της παραγράφου που ακολουθούν.
ιβ) Περαιτέρω, σύμφωνα με τις διατάξεις της παρ. 8α του ίδιου άρθρου, όπως αυτές ερμηνεύτηκαν με την παρ. 36.8. της εγκυκλίου 3/24.11.92.
Ο Προϊστάμενος της Δ.Ο.Υ., δεν θεωρεί φορολογικά στοιχεία (όχι βιβλία) σε κάθε υπόχρεο στις εξής περιπτώσεις:
α) 'Οταν οφείλονται ληξιπρόθεσμες και απαιτητές υποχρεώσεις από πάσης φύσεως φόρους του δημοσίου από την επαγγελματική του δραστηριότητα, από δάνεια με την εγγύηση του Δημοσίου και από πρόστιμα του Κώδικα, εφόσον το σύνολο των υποχρεώσεων αυτών (αθροιστικά), χωρίς τις νόμιμες προσαυξήσεις, ξεπερνά το ένα εκατομμύριο (1.000.000) δραχμές.
Διευκρινίζεται ότι στην έννοια "πάσης φύσεως φόροι" περιλαμβάνονται, εκτός από φόρους με τη στενή έννοια, και κάθε τέλος η εισφορά που βεβαιώνεται και εισπράττεται από τις Δ.Ο.Υ. Αυτό προκύπτει τόσο από τον σκοπό της συγκεκριμένης διάταξης όσο και από ρητή αναφορά σε φόρους, τέλη και εισφορές, που γίνεται στις διατάξεις του β' εδαφίου της ίδιας διάταξης (άρθρο 36 παράγρ. 8β').
Στην περίπτωση που το οφειλόμενο ποσό υπερβαίνει το πιο πάνω όριο, αλλά ο υπόχρεος έχει υπαχθεί σε ρύθμιση τμηματικής καταβολής του από τα κατά νόμο αρμόδια όργανα, ανάλογα με το ύψος της οφειλής (προϊστάμενος Δ.Ο.Υ. Επιτροπή στη Νομαρχία με βάση το ν. 3200/1955, Επιτροπή στο Γ.Λ.Κ. με βάση το ν. 5940/1933) και είναι απόλυτα συνεπής με αυτή και τις τρέχουσες υποχρεώσεις του (υποβολή δηλώσεων), θεωρούνται τα απ' αυτόν προσκομιζόμενα φορολογικά στοιχεία.
β) 'Οταν δεν έχουν υποβληθεί δηλώσεις απόδοσης οποιουδήποτε παρακρατούμενου φόρου, τέλους ή εισφοράς προς το Δημόσιο.
2. Σύμφωνα με τις διατάξεις των άρθρων 4 και 63 των ν.2081/92 και 2084/92 αντίστοιχα ο προϊστάμενος της Δ.Ο.Υ. δεν θεωρεί βιβλία και στοιχεία σε επιτηδευματία, ο οποίος δεν προσκομίζει βεβαίωση ασφαλιστικής ενημερότητας και βεβαίωση καταβολής εισφορών στο οικείο Επιμελητήριο.
3. Κατ' εξαίρεση ο προϊστάμενος της Δ.Ο.Υ. σταθμίζοντας τις συνθήκες λειτουργίας κάθε επιτηδευματία δικαιούται σύμφωνα με τις διατάξεις του δευτέρου και τρίτου εδαφίου της περίπτ. β' της παραγρ. 8 του άρθρου 36 να θεωρήσει βιβλία και περιορισμένο αριθμό στοιχείων σε επιτηδευματίες που οφείλουν ληθιπρόθεσμα και απαιτητά φορολογικά χρέη ή εισφορές σε ασφαλιστικά ταμεία ή επιμελητήρια.
4. Οι παραπάνω διατάξεις αποβλέπουν στην διασφάλιση είσπραξης των φόρων - εισφορών κ.λπ., συγχρόνως δε προβλέπονται ασφαλιστικές δικλείδες ώστε να μην ανακόπτεται η επιχειρηματική δράση.
5. 'Υστερα από τα παραπάνω δεν αντιμετωπίζεται περίπτωση τροποποίησης σχετικών με την θεώρηση διατάξεων και σε καμμιά περίπτωση δεν κρίνεται σκόπιμη η διαφορετική αντιμετώπιση επιτηδευματιών συγκεκριμένου γεωγραφικού διαμερίσματος.
Ο Υφυπουργός
Γ. ΔΡΥΣ"
16. Στην με αριθμό 864/7-8-97 ερώτηση δόθηκε με το υπ' αριθμ. 8/12-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 864/7-8-97 που κατέθεσαν οι Βουλευτές κ.κ. Σ. ΠΑΝΑΓΙΩΤΟΥ και Μ. ΜΠΟΣΚΟΥ, σε ό,τι μας αφορά, σας γνωρίζουμε τα εξής:
Για την καταστολή της πυρκαγιάς στο δάσος του Σέϊχ-Σου την 6-7-97 το Πυροσβεστικό Σώμα συνέδραμε αποφασιστικά το έργο της Δασικής Υπηρεσίας με τη διάθεση 55 οχημάτων και 387 ανδρών.
Για την πρόληψη και καταστολή της παράνομης οικοπεδοποίησης - οικοδόμησης και κάθε άλλης έκνομης ενέργειας έχουν δοθεί εντολές και η περιοχή επιτηρείται συνεχώς από τις αρμόδιες Υπηρεσίες της Γ.Α.Δ. Θεσσαλονίκης με εποχούμενες περιπολίες.
Επίσης για καλύτερο και αποτελεσματικότερο έργο συμμετέχει καθημερινά με προσωπικό στη μικτή περίπολο που συγκροτείται από το Δασαρχείο και το Γ' Σώμα Στρατού.
Ο Υπουργός
ΓΕΩΡΓΙΟΣ ΡΩΜΑΙΟΣ"
17. Στην με αριθμό 868/7-8-97 ερώτηση δόθηκε με το υπ' αριθμ. 3/17-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 868/7-8-97 που κατέθεσε ο Βουλευτής κ. Σ. ΔΑΝΕΛΛΗΣ, σε ο,τι μας αφορά, σας γνωρίζουμε τα εξής:
Η χορήγηση πιστοποιητικών μονίμου κατοικίας από τις αρμόδιες αστυνομικές Αρχές ρυθμίζεται από τις διατάξεις του άρθρου 32 του Ν. 1516/85, του άρθρου 18 του Π.Δ. 323/89 και της 37114/16-11-94, κοινής Απόφασης των Υπουργών Εσωτερικών και Δημόσιας Τάξης.
Σύμφωνα με τις διατάξεις αυτές εξετάζει και η αρμόδια Αστυνομική Υπηρεσία του Ηρακλείου, διεξοδικά και εμπεριστατωμένα, τα αιτήματα των τσιγγάνων και κάθε άλλο αίτημα που της υποβάλλεται και εφ' όσον συντρέχουν οι προϋποθέσεις του νόμου τα ικανοποιεί, ανεξάρτητα από το πρόσωπο του αιτούντος.
Ο Υπουργός
ΓΕΩΡΓΙΟΣ ΡΩΜΑΙΟΣ"
18. Στην με αριθμό 903/7-8-97 ερώτηση δόθηκε με το υπ' αριθμ. 4/12-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 903/7-8-97 που κατέθεσε ο Βουλευτής κ. Η. ΒΕΖΔΡΕΒΑΝΗΣ, σας γνωρίζουμε ότι για το νομό Θεσπρωτίας προβλέπονται 103 θέσεις αγροφυλάκων. Σήμερα υπηρετούν σε αυτόν 28 αγροφύλακες.
Ο Υπουργός
ΓΕΩΡΓΙΟΣ ΡΩΜΑΙΟΣ"
19. Στην με αριθμό 904/7-8-97 ερώτηση δόθηκε με το υπ' αριθμ. 200/9-9-97 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 7-8-97 εγγράφου σας, σχετικά με την αριθμ. 904/7-8-97 ερώτηση, που κατέθεσε ο Βουλευτής κ.Ηλ. Βεζδρεβάνης, σχετικά με το πρόγραμμα ΤΑΧΙS και αν δόθηκαν καταχωρήσεις στον επαρχιακό τύπο, σας γνωρίζουμε τα ακόλουθα:
"Δεν έχει δοθεί καμία καταχώρηση στον επαρχιακό αλλά ούτε και στον Αθηναϊκό τύπο για το έργο ΤΑΧΙS. Επομένως, δεν έχει προκύψει καμμία απολύτως δαπάνη και ως εκ τούτου δεν έχει δοθεί καμμία προκαταβολή".
Ο Υφυπουργός
Γ. ΔΡΥΣ"
20. Στην με αριθμό 943/8-8-97 ερώτηση δόθηκε με το υπ' αριθμ. 5602/18-9-97 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 943/8-8-97 που κατέθεσε στη Βουλή ο Βουλευτής κ. Στ. Δήμας σχετικά με τη νέα Σιδηροδρομική γραμμή στο τμήμα Αθηνών - Κορίνθου σας διαβιβάζουμε το σχετικό έγγραφο με αρ. πρωτ. 173031/21-8-97 του Δ/ντος Συμβούλου του εν λόγω Οργανισμού.
Ο Υπουργός
ΑΝΑΣΤΑΣΙΟΣ ΜΑΝΤΕΛΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
21. Στην με αριθμό 961/11-8-97 ερώτηση δόθηκε με το υπ' αριθμ. 318/17-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 961/11-8-97 που κατέθεσε ο Βουλευτής κ. Σ. Δήμας, σας γνωρίζουμε τα εξής:
Η περιοχή Λουτρακίου αστυνομεύεται ικανοποιητικά από το Αστυνομικό Τμήμα Λουτρακίου, το οποίο μέσα από την ελλειμματική δύναμη του Σώματος, έχει στελεχωθεί με δύναμη που υπερβαίνει κατά τρία άτομα την οργανική του.
Από τη δύναμη αυτή αποσπάσθηκαν κατά τη θερινή περίοδο για ενίσχυση της αστυνόμευσης στην Κέρκυρα και Σαντορίνη δύο Αστυφύλακες, οι οποίοι μετά τη λήξη της απόσπασης θα επανέλθουν στην Υπηρεσία τους την 22-9 και 15-10-1997.
Κατά την προσεχή έξοδο των νέων Αστυφυλάκων από τις Σχολές, θα καταβληθεί προσπάθεια για ενίσχυση και της Αστυνομικής Διεύθυνσης Κορινθίας.
Στη Διεύθυνση αυτή δόθηκε εντολή να εξετάσει τα καταγγελλόμενα και να λάβει κατά την κρίση της τα απαιτούμενα μέτρα για τη βελτίωση της αστυνόμευσης στην περιοχή ευθύνη της.
Ο Υπουργός
ΓΕΩΡΓΙΟΣ ΡΩΜΑΙΟΣ"
22. Στην με αριθμό 963/12-8-97 ερώτηση δόθηκε με το υπ' αριθμ. 5059/8-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 963/12.8.97 που κατετέθη από τον Βουλευτή κ. Λευτέρη Παπαγεωργόπουλο, σας γνωρίζουμε τα εξής:
Σύμφωνα με την αρ. Γ4α/Φ 225/161/89 (ΦΕΚ 108/89/τ.β) Κ.Υ.Α., το Υπουργείο Υγείας και Πρόνοιας μέσω των Τμημάτων ή των Δ/νσεων Κοινωνικής Πρόνοιας των Νομαρχιακών Αυτοδιοικήσεων, χορηγεί επίδομα από το πρόγραμμα βαριάς αναπηρίας σε όλα τα άτομα με Ειδικές Ανάγκες τα οποία είναι άνεργα, ανασφάλιστα ή έμμεσα ασφλισμένα, έχουν ποσοστό αναπηρίας 67% και άνω και δεν λαμβάνουν για την ίδια αιτία από καμιά άλλη πηγή της ημεδαπής ή αλλοδαπής κανενός είδους επίδομα, σύνταξη κ.λπ.
Εξαιρούνται σύμφωνα με την αρ. Π4γ/Φ 225/οικ. 2866/95 (ΦΕΚ 629/95/τ.β) Κ.Υ.Α. τα ανασφάλιστα και έμμεσα ασφαλισμένα τέκνα, τα οποία δικαιούνται το εν λόγω επίδομα και όταν λαμβάνουν από οποιαδήποτε πηγή, σύνταξη, προσαύξηση ή άλλου είδους οικονομική παροχή ίση ή μικρότερη του προνοιακού επιδόματος.
Ο Υφυπουργός
ΘΕΟΔΩΡΟΣ ΚΟΤΣΩΝΗΣ"
23. Στην με αριθμό 975/12-8-97 ερώτηση δόθηκε με το υπ' αριθμ. 935/10-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 975/12-8-97 που κατέθεσαν οι Βουλευτές κ.κ. Νικ. Γκατζής, Αχ. Κανταρτζής και Βαγγ. Μπούτας, σχετικά με τη διάθεση πόρων στους ΟΤΑ για τις λειτουργικές δαπάνες και τις συντηρήσεις των σχολείων, σας γνωρίζουμε τα ακόλουθα:
Η χρηματοδότηση των σχολείων για την αντιμετώπιση των λειτουργικών τους δαπανών, γίνεται από πιστώσεις του Υπουργείου Εσωτερικών και με τη φροντίδα του Υπουργείου αυτού, σύμφωνα με τις διατάξεις της παρ. 3α του άρθρου 25 του ν. 1828/1989 όπως τροποποιήθηκαν και συμπληρώθηκαν μεταγενέστερα με τις διατάξεις της παρ. 6β του άρθρου 113 του ν. 1892/1990 και του άρθρου 55 του ν. 1946/1991 και ως εκ τούτου το ΥΠ.Ε.Π.Θ. δεν έχει τη νομική κάλυψη αλλά ούτε και πιστώσεις για το σκοπό αυτό.
Οι πιστώσεις που θα διατεθούν για τις λειτουργικές δαπάνες των σχολείων το 1997 είναι 24,7 δισ. (αύξηση 17,7%), έναντι 21 δισ. που διατέθηκαν το 1996 και των 16,5 δισ. που διατέθηκαν το 1995.
Ως προς το θέμα της συντήρησης των σχολικών κτιρίων σας γνωρίζουμε ότι η επιχορήγηση των Νομαρχιακών Αυτοδιοικήσεων από τις πιστώσεις του Π.Δ.Ε. του ΥΠ.Ε.Π.Θ. κυμαίνεται στα πλαίσια των οικονομικών του δυνατοτήτων όπως αυτές ορίζονται κατ' έτος από το ΥΠ.ΕΘ.Ο..
Ειδικότερα η επιχορήγηση του ΥΠ.Ε.Π.Θ. για τη Νομαρχιακή Αυτοδιοίκηση Μαγνησίας για το 1997, από το Εθνικό Π.Δ.Ε. και το ΤΚΑΣΕ για οικόπεδα, κατασκευές και επισκευές διδακτηρίων ανέρχεται στα εξής ποσά:
Π.Δ.Ε. (ΣΑΕ 047-ΣΑΕ 041/9)
Για κατασκευές - οικόπεδα 
600.000.000 δρχ.
Για επισκευές - συντηρήσεις 
170.000.000 δρχ.
ΤΚΑΣΕ (1η δόση)
Για κατασκευές 
450.000.000 δρχ.
Για επισκευές - συντηρήσεις
55.000.000 δρχ.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
24. Στην με αριθμό 976/12-8-97 ερώτηση δόθηκε με το υπ' αριθμ. 1556/18-9-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 976/12-8-97 ερώτηση, που κατατέθηκε στη Βουλή από τους Βουλευτές κ.κ. Ν. Γκατζή, Αχ. Κανταρτζή και Β. Μπούτα, για τα θιγόμενα σ'αυτή θέματα, σας πληροφορούμε ότι κατ' αρχήν αρμόδιο είναι το Υπουργείο ΠΕ.ΧΩ.Δ.Ε., το οποίο είναι συναποδέκτης της ερώτησης.
'Οπως, όμως, μας πληροφόρησε τηλεφωνικά η Επιθεώρηση Εργασίας Μαγνησίας, ήδη η ΑΓΕΤ προχώρησε στην πρόσληψη 20 ατόμων από τη γύρω περιοχή και στην πορεία των εργασιών της, εάν χρειασθεί προσωπικό, θα προσλάβει από την Κοινότητα Πλατάνου Αλμυρού, όπως αρχικά είχε υποσχεθεί. Πρέπει να σημειώσουμε ότι από τα 20 προσληφθέντα άτομα, τα 9 είναι από την κοινότητα Πλατάνου και τα υπόλοιπα από άλλες Κοινότητες, καθ' όσον είναι εξειδικευμένα και ως τέτοια δεν υπήρχαν στην ως άνω Κοινότητα.
Ο Υπουργός
ΜΙΛΤΙΑΔΗΣ ΠΑΠΑΪΩΑΝΝΟΥ"
25. Στην με αριθμό 987/13-8-97 ερώτηση δόθηκε με το υπ' αριθμ. 1558/18-9-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:
"Απαντώντας στην αριθμ. 987/13-8-97 ερώτηση, που κατατέθηκε στη Βουλή από τους Βουλευτές κ.κ. Στ. Παναγιώτου και Ν. Γκατζή, για τα θιγόμενα σ' αυτή θέματα, σας πληροφορούμε τα εξής:
1. 'Οπως μας εγνώρισε η Δ/νση Επιθεώρησης Εργασίας της Νομαρχιακής Αυτοδιοίκησης Κορινθίας, κατόπιν αιτήσεως των εκπροσώπων του Επιχειρησιακού Σωματείου των εργαζομένων στην επιχείρηση ΚΕΡΑΦΙΝΑ, πραγματοποιήθηκαν στην εν λόγω Επιθεώρηση δύο Συσκέψεις Συμφιλίωσης, σύμφωνα με το ν. 1876/1990 με τα εξής θέματα:
α. Βλαπτική μεταβολή των όρων εργασίας των εργαζομένων.
β. Αλλαγή ειδικότητας του παραλήπτη - ζυγιστή πρώτων υλών και φύλακα.
γ. Καταβολή 75% την ημέρα του Αγ. Πνεύματος και στους υπόλοιπους υπαλλήλους της εταιρείας (άνιση μεταχείριση των εργαζομένων).
δ. Ανάλυση μισθών των υπαλλήλων της εταιρείας.
2. Αποτέλεσμα των δύο αυτών Συσκέψεων Συμφιλίωσης ήταν η επίτευξη συμφωνίας.
3. Σε ό,τι αφορά τον τομέα της Υγιεινής και της Ασφαλείας στο χώρο εργασίας, οι υπάλληλοι της ανωτέρω Υπηρεσίας έχουν πραγματοποιήσει ελέγχους και ιδιαίτερα στο χώρο χύτευσης, όπου πράγματι παρατηρούνται υψηλές θερμοκρασίες και με υποδείξεις τους έχουν ληφθεί μέτρα μείωσης του χρόνου παραμονής των εργαζομένων σε θέσεις με θερμική καταπόνηση
4. Εξάλλου, από το Κέντρο Υγιεινής και Ασφάλειας της Εργασίας, έγιναν από αρμόδιους τεχνικούς μετρήσεις σκόνης σε θέσεις εργασίας. Τα αποτελέσματα των μετρήσεων ήταν εντός των προβλεπομένων ορίων.
Ο Υπουργός
ΜΙΛΤΙΑΔΗΣ ΠΑΠΑΪΩΑΝΝΟΥ"
26. Στην με αριθμό 990/14-8-97 ερώτηση δόθηκε με το υπ' αριθμ. 62/12-9-97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 990/14-8-97 που κατέθεσε η Βουλευτής κ. Μ. Δαμανάκη, σας γνωρίζουμε τα εξής:
Η αναφερόμενη σε αυτή αλλοδαπή συνελήφθη την 28-7-1997 μαζί με τον Αιγύπτιο σύζυγό της γιατί διέμενε παράνομα στη χώρα.
Η προσφυγή της κατά της απόφασης απέλασης από τη χώρα εξετάσθηκε σύμφωνα με το νόμο και απορρίφθηκε.
Με νέα προσφυγή της την 14-8-97 ζήτησε να ανασταλεί η απέλασή της για ένα μήνα, μέχρις ότου αποκατασταθεί η υγεία της και αναχωρήσει σε τρίτη χώρα, ισχυριζόμενη ότι στην Αίγυπτο κινδυνεύει η ζωή της.
Κατόπιν τούτου την 20-8-97 με απόφασή μας ανεστάλη για ένα μήνα η απέλαση για ανθρωπιστικούς λόγους και αφέθη ελεύθερη προκειμένου να αναχωρήσει μόνη της σε χώρα της επιλογής της.
Ο Υπουργός
ΓΕΩΡΓΙΟΣ ΡΩΜΑΙΟΣ"
27. Στην με αριθμό 994/18-9-97 ερώτηση δόθηκε με το υπ' αριθμ. 942/10-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 994/18-8-97, που κατέθεσαν οι Βουλευτές κ. Πέτρος Κουναλάκης και κ. Ανδριανή Λουλέ, σχετικά με την παραχώρηση των Μαθητικών Κατασκηνώσεων Βυτίνας στην Κοινότητα Βυτίνας, σας γνωρίζουμε τα ακόλουθα:
'Οπως προκύπτει από τις διατάξεις του Α.Ν. 1787/39 "Περί οργανώσεως των Μαθητικών Συσσιτίων" και της κατ' εξουσιοδότηση του νόμου αυτού εκδοθείσης υπ' αριθμ. 128413/66 (ΦΕΚ 631 Β') υπουργικής απόφασης "Περί οργάνωσης και λειτουργίας των Μαθητικών Συσσιτίων και Μαθητικών Εξοχών" δεν υφίσταται νόμιμη δυνατότητα παραχώρησης της κυριότητας ακινήτων που ανήκουν στις Επιτροπές Μαθητικών Κατασκηνώσεων και Φιλοξενίας σε κοινότητες.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
28. Στην με αριθμό 996/19-8-97 ερώτηση δόθηκε με το υπ' αριθμ. 943/10-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 996/19.8.97, σχετικά με τη στέγαση του 7ου Δημοτικού Σχολείου Χαλκίδας, που κατέθεσε ο Βουλευτής κ. Λευτέρης Παπαγεωργόπουλος, σας γνωρίζουμε τα ακόλουθα:
'Οπως μας πληροφόρησε η Διεύθυνση Πρωτοβάθμιας Εκπαίδευσης της Νομαρχιακής Αυτοδιοίκησης Εύβοιας, με την αριθμ. 2504/1996 απόφαση του Εφετείου που έγινε δεκτή από την αρμόδια επιτροπή του Νομικού Συμβουλίου του Κράτους, υποχρεώθηκε να παραδώσει το μισθωμένο κτίριο ιδιοκτησίας Πετρέλη και Μαστροδημήτρη, στο οποίο στεγαζόταν μέχρι τώρα το 7ο Δημοτικό Σχολείο Χαλκίδας. Πριν βέβαια προβεί στην παράδοση του κτιρίου, κατέβαλε κάθε δυνατή προσπάθεια για επαναμίσθωση του κτιρίου με νέο μηνιαίο μίσθωμα 750.000 δραχμές. Αλλά δυστυχώς δεν μπόρεσε να έχει θετικό αποτέλεσμα, διότι οι ιδιοκτήτες χρειάζονται το ακίνητο για προσωπική τους εκμετάλλευση (αντιπαροχή).
Παράλληλα διακήρυξε δημοπρασία για τη μίσθωση άλλου οικήματος. Βρέθηκαν μόνο δύο παλιές κατοικίες επί των οδών Βουδικλάρη και Λεμπέση, τις οποίες δεν μπόρεσε να επισκευάσει, παρ' όλο που το Νομαρχιακό Συμβούλιο χορήγησε πίστωση 6.000.000 δραχμών διότι, σύμφωνα με το πόρισμα των Τεχνικών Υπηρεσιών της Νομαρχιακής Αυτοδιοίκησης του Νομού Εύβοιας, τα οικήματα αυτά κρίθηκαν τελείως ακατάλληλα για τη στέγαση του 7ου Δημοτικού Σχολείου.
Μετά τις επίμονες, αλλά άκαρπες προσπάθειες οδηγήθηκαν στην εκ περιτροπής λειτουργία του Σχολείου πρωί-απόγευμα στις ήδη υπάρχουσες τέσσερις (4) μισθωμένες αίθουσες και σε δύο (2) αίθουσες γειτονικού Δημοτικού Σχολείου Χαλκίδας.
Βέβαια, αν βρεθεί κατάλληλο οίκημα, η Διεύθυνση Πρωτοβάθμιας Εκπαίδευσης Εύβοιας θα προβεί αμέσως στη μίσθωσή του.
Πρέπει να γνωρίζετε ότι ο τρόπος αυτός λειτουργίας του 7ου Δημοτικού Σχολείου Χαλκίδας είναι προσωρινός.
Οι εργασίες για την ανέγερση του νέου Δημοσίου Διδακτηρίου για τη μόνιμη πια στέγαση του Σχολείου έχουν ήδη ξεκινήσει και θα ολοκληρωθούν σε δέκα οκτώ (18) περίπου μήνες.
Οι απαιτούμενες πιστώσεις έχουν εξασφαλιστεί.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
29. Στην με αριθμό 997/19-8-97 ερώτηση δόθηκε με το υπ'αριθμ. 113/12-9-97 έγγραφο από τoν Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 997/19-8-97, που κατέθεσε ο Βουλευτής κ. H. ΒΕΖΔΡΕΒΑΝΗΣ, σας γνωρίζουμε τα εξής:
Το Αρχηγείο Πυροσβεστικού Σώματος υλοποιεί το πρόγραμμα πυροπροστασίας όλης της χώρας για ίδρυση νέων Υπηρεσιών, κατά σειρά προτεραιότητας, που υπαγορεύει η ουσιαστική αξιολόγηση των συγκεκριμένων προβλημάτων κάθε περιοχής, σε σχέση με τη συχνότητα, το μέγεθος και την ένταση που παρουσιάζονται αυτά.
Το πρόγραμμα όμως αυτό, κατ' ανάγκη, κινείται στα πλαίσια των δυνατοτήτων που παρέχουν οι σχετικές κάθε χρόνο διατιθέμενες πιστώσεις του κρατικού προϋπολογισμού.
Για το έτος 1997 οι σχετικές πιστώσεις στον εκτελούμενο προϋπολογισμό είναι μειωμένες. Το γενονός αυτό καθώς και το υψηλό κόστος που απαιτείται για την ίδρυση επαγγελματικού Πυροσβεστικού Σταθμού καθιστούν αδύνατη την ίδρυσή του στο Δήμο Παραμυθιάς.
Για την πληρέστερη πυροπροστασία του θα πρέπει να εξετασθεί η δυνατότητα ίδρυσης και λειτουργίας εθελοντικού Πυροσβεστικού Κλιμακίου στο Δήμο Παραμυθιάς. Οι Πυροσβεστικές μας Υπηρεσίες είναι πρόθυμες να συνδράμουν κάθε προσπάθεια του Δήμου για εκπαίδευση Εθελοντών Πυροσβεστών.
Ο Υπουργός
ΓΕΩΡΓΙΟΣ ΡΩΜΑΙΟΣ"
30. Στην με αριθμό 998/19-8-97 ερώτηση δόθηκε με το υπ'αριθμ. 46/17-9-97 έγγραφο από τoν Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 998/19-8-97, που κατέθεσε ο Βουλευτής κ. H. ΒΕΖΔΡΕΒΑΝΗΣ, σας γνωρίζουμε τα εξής:
H παράνομη εισαγωγή, διακίνηση, εμπορία και κατοχή όπλων αντιμετωπίζεται ικανοποιητικά από το Υπουργείο μας, σε συνεργασία με τις λοιπές συναρμόδιες αρχές (στρατιωτικές, λιμενικές, τελωνειακές).
Για το σκοπό αυτό έχουν δοθεί εντολές και οι Υπηρεσίες της Ελληνικής Αστυνομίας, σε ολη τη χώρα, εφαρμόζουν αυστηρά την ισχύουσα νομοθεσία για τη χορήγηση αδειών οπλοκατοχής και οπλοφορίας και παραπέμπουν στη Δικαιοσύνη κάθε παραβάτη χωρίς διακρίσεις.
Στα πλαίσια αυτά αστυνομεύεται και ο νομός Θεσπρωτίας, στον οποίο κατά τα έτη 1992 και 1993 δεν υποβλήθηκε κανένα αίτημα για χορήγηση άδειας οπλοφορίας. Το 1994, 1995 και 1996 υποβλήθηκαν αντίστοιχα ένα, ένα και δύο αιτήματα και το 1997 τέσσερα. 'Ολα τα αιτήματα αυτά απορρίφθηκαν από την αρμόδια Υπηρεσία μας.
Ο Υπουργός
ΓΕΩΡΓΙΟΣ ΡΩΜΑΙΟΣ"
31. Στην με αριθμό 1008/19-8-97 ερώτηση δόθηκε με το υπ' αριθμ. 5675/18-9-97 έγγραφο από τoν Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1008/19-8-97 που κατέθεσαν στη Βουλή οι Βουλευτές κ.κ. Στ. Παναγιώτου και Μαρ. Μπόσκου σχετικά με την λειτουργία του Τηλεπ. Κέντρου Σταυρού Λαγκαδά Θεσ/νίκης, σας διαβιβάζουμε το σχετικό έγγραφο με αρ. πρωτ. 1/118914/2-9-97 του Δ/ντος Συμβούλου του εν λόγω Οργανισμού.
Ο Υπουργός
ΑΝΑΣΤΑΣΙΟΣ ΜΑΝΤΕΛΗΣ"
Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
32. Στην με αριθμό 1005/19-8-97 ερώτηση δόθηκε με το υπ' αριθμ. 27068/11-9-97 έγγραφο από τoν Υπουργό Εθνικής Οικονομίας και Οικονομικών η ακόλουθη απάντηση:
"Σε απάντηση του υπ' αριθμ. 1005/19-8-97 εγγράφου σας με το οποίο κοινοποιείται ερώτηση του Βουλευτή κ. Κ. Ευμοιρίδη σας γνωρίζουμε τα εξής:
Σύμφωνα με πρόσφατη τροποποίηση του Αναπτυξιακού Νόμου υφίσταται δυνατότητα παροχής επιχορήγησης για εκσυγχρονισμό μόνο των μέσων μεταφοράς που εξυπηρετούν προβληματικές, απομακρυσμένες νησιωτικές περιοχές καθώς και την περιοχή του Ν. 'Εβρου (Αλεξανδρούπολη, Ν. Σαμοθράκη) χωρίς να περιλαμβάνεται η υποδομή κινήσεως αυτών.
Δυνατότητα περαιτέρω τροποποίησης για ένταξη και των υπολοίπων περιοχών της χώρας καθώς και ανανέωσης των μέσων μεταφοράς δεν υφίσταται προς το παρόν ως μεμονωμένη ρύθμιση υπαγωγής στο Νόμο.
Ο Υπουργός
Γ. ΠΑΠΑΝΤΩΝΙΟΥ"
33. Στην με αριθμό 1009/97 ερώτηση δόθηκε με το υπ' αριθμ. 6135/10-9-97 έγγραφο από την Υπουργό Αιγαίου η ακόλουθη απάντηση:
"Σε απάντηση στην ερώτηση 1009/97 των Βουλευτών κ.κ. Στρ. Κόρακα και Ν. Γκατζή σχετικά με τις εργασίες στο οδικό και αποχετευτικό δίκτυο της Κοινότητας Κάσπακα Λήμνου, σας γνωρίζουμε τα εξής:
Το Υπουργείο Αιγαίου, στα πλαίσια των περιορισμένων πόρων του, βρίσκεται σε στενή συνεργασία με την Περιφέρεια, την Νομαρχιακή και την Τοπική Αυτοδιοίκηση (υπηρεσίες στην αρμοδιότητα των οποίων εντάσσονται η μελέτη και εκτέλεση των έργων) για την δημιουργία των απαραίτητων υποδομών στα νησιά.
'Οπως μας πληροφόρησε η Διεύθυνση Τεχνικών Υπηρεσιών του Επαρχείου Λήμνου που είναι αρμόδια για τα έργα εξωτερικού οδικού δικτύου:
1. Το τμήμα Μύρινας-Κάσπακα (μήκους 4,2 χλμ) κατασκευάστηκε το 1979. Εντός του 1996 συντηρήθηκαν τα 2 χλμ από νομαρχιακές πιστώσεις (22 εκατ. δραχμές) ενώ συντάσσεται η μελέτη για το υπόλοιπο τμήμα στο οποίο, λόγω της μορφολογίας του εδάφους, είναι απαραίτητη η κατασκευή μικρών τεχνικών έργων (αντιστηρίξεις, κλπ).
2. Σε ό,τι αφορά στη διάνοιξη της περιφερειακής οδού Κάσπακα - Αη Γιάννη, ήδη βρίσκεται σε εξέλιξη η μελέτη της παραπάνω οδού (ύψους 27 εκατ. δραχμών) η οποία θα ολοκληρωθεί με την απαλλοτρίωση των αναγκαίων εκτάσεων. Προς το παρόν έχουν χορηγηθεί οι πρώτες εγκρίσεις από τις συναρμόδιες Υπηρεσίες για το αρχικό στάδιο της μελέτης.
3. Το Υπουργείο Αιγαίου στα πλαίσια της συνεργασίας του με το Επαρχείο Λήμνου, εξετάζει τη δυνατότητα χρηματοδότησης ενός ευρύτερου Προγράμματος 'Εργων Διάθεσης Λυμάτων των Κοινοτήτων της Λήμνου, στο οποίο εντάσσεται και η διάθεση των λυμάτων των Κοινοτήτων Κάσπακα και Κορνού.
Η Υπουργός
ΕΛΙΣΑΒΕΤ ΠΑΠΑΖΩΗ"
34. Στην με αριθμό 1011/19-8-97 ερώτηση δόθηκε με το υπ' αριθμ. 1103/26-8-97 έγγραφο από τον Αναπληρωτή Υπουργό Εξωτερικών η ακόλουθη απάντηση:
"Απάντηση στην υπ' αριθμ. 1011 από 19.8.97 ερώτησης των Βουλευτών κυρίων Ν. Κωνσταντόπουλου και Σπ. Δανέλλη, σας γνωρίζουμε τα εξής:
Η σημερινή διαδικασία χορήγησης θεωρήσεων από τις Ελληνικές Προξενικές Αρχές, αντίθετα από ό,τι εσφαλμένα πιστεύεται, είναι πολύ ταχύτερη, λιγότερο γραφειοκρατική και χρησιμοποιεί πολύ πιο φιλελεύθερα κριτήρια σε σύγκριση με τις διαδικασίες που ακολουθούνται από τις αντίστοιχες Αρχές άλλων κρατών-Μελών της Ευρωπαϊκής 'Ενωσης και ιδίως των κρατών εκείνων που μετέχουν στην Συμφωνία Schengen. Σημειώνεται, για πράδειγμα ότι μόνο κατά το 1996, η Πρεσβεία μας στο Βελιγράδι χορήγησε 242.000 θεωρήσεις, αριθμός κατά πολύ πολλαπλάσιος; των αντιστοίχων που καταγράφονται από τις Προξενικές Αρχές των άλλων Κοινοτικων Κρατών στην πόλη αυτή. Το ίδιο σημειώνεται και για τις Αρχές μας των άλλων Κοινοτήτων Κρατών στην πόλη αυτή. Το ίδιο σημειώνεται και για τις Αρχές μας στη Βουλγαρία (93.500 θεωρήσεις), Αλβανία (135.500 θεωρήσεις), Ρουμανία (43.500 θεωρήσεις) για το ίδιο έτος.
Επισημαίνεται, επίσης ότι οι συνοριακές Αρχές στα σημεία εισόδου της χώρας μας με την ΠΓΔΜ έχουν χορηγήσει, από την ημερομηνία που τέθηκε σε ισχύ η ενδιάμεση Συμφωνία της Νέας Υόρκης μέχρι τα μέσα του τρέχοντος έτους 414.728 θεωρήσεις σε υπηκόους της ΠΓΔΜ. Και βέβαια, πρέπει να υπογραμμισθεί ότι η Ελλάδα δεν έχει θεσπίσει περιοριστικές οροφές στη χορήγηση θεωρήσεων.
Πέρα από τα παραπάνω αριθμητικά δεδομένα σχετικά με την χορήγηση θεωρήσεων από τις ελληνικές Προξενικές Αρχές, πρέπει να συγκρατηθεί ότι:
α) 'Εχει καθιερωθεί και χορηγηθείται η ετήσια θεώρηση πολλαπλών εισόδων για τους επιχειρηματίες.
β) Ο χρόνος διεκπεραίωσης κάθε συγκεκριμνης αίτησης για θεώρηση είναι ο ταχύτερος δυνατός και στη μεγάλη πλειοψηφία τους, οι θεωρήσεις χορηγούνται αυθημερόν.
γ) 'Ηδη έχουν καθορισθεί και εφαρμόζονται ειδικές διαδικασίες για τις ομαδικές τουριστικές θεωρήσεις με ιδιαίτερα ελαστική εφαρμογή της αρχής της αυτοπρόσωπης παρουσίας που απαιτούν οι διατάξεις της Συμφωνίας Schengen.
Η αντικατάσταση της παραδοσιακής σφαγίδας και η υιοθέτηση του συστήματος των αυτοκόλλητων θεωρήσεων, έχει βεβαίως ως τίμημα κάποια ελάχιστη αύξηση του χρόνου διεκπεραίωσης ανά θεώρηση, αλλά δεν έχει φέρει κάποια αλλαγή ουσίας στην διαδικασία, ενώ έχει αυξήσει την ασφάλεια ως προς την γνησιότητα της θεώρησης. Ως προς την ανάγκη αυτοπρόσωπης παρουσίας, σημειώνεται ότι ο ελληνικός νόμος την απαιτούσε ήδη κατά το παρελθόν, απαίτηση που επαναλαμβάνεται και στο πλαίσιο της Συμφωνίας Schengen.
Εξάλλου, δεν είναι δυνατή η μεταφορά της αρμοδιότητας χορήγησης θεωρήσεων από τις Προξενικές Αρχές σε αυτές των συνόρων, διότι δεν υπάρχει εσωτερικών νομικό έρεισμα και τέτοια πρακτική δεν ακολουθείται πουθενά διεθνώς. Ούτε ασφάλεια παρέχει και από πρακτική πλευρά μάλλον επιδείνωση του προβλήματος θα επιφέρει, με το σχηματισμό μακρών σειρών αναμονής στα σύνορα, με πολύ χειρότερη ταλαιπωρία των ενδιαφερομένων, χωρίς να συνυπολογίζεται η βλάβη στη διεθνή εικόνα της χώρας μας.
Από τα παραπάνω, είναι προφανές ότι ελάχιστα περιθώρια υπάρχουν για περισσότερο ευέλικτη πολιτική στο πεδίο αυτό και ότι τα κριτήρια που ακολουθούν οι Προξενικές μας Αρχές είναι τα πλέον ευέλικτα. Είναι αυτονόητο, βέβαια, ότι δεν τίθεται, ούτε μπορεί να τεθεί, θέμα "παρεκκλίσεως" από τους κανόνες που απορρέουν από τις διεθνείς υποχρεώσεις της χώρας. Συνεπώς, στόχος είναι οι πρακτικές βελτιώσεις και στο πλαίσιο αυτό, οι Προξενικές μας Αρχές κάνουν ό,τι είναι νομίμως δυνατόν. Παράλληλα, καταβάλλεται προσπάθεια για απλούστευση και επιτάχυνση των σχετικών διαδικασιών: προωθείται με ταχείς ρυθμούς η μηχανογράφηση και η ενίσχυση των Προξενικών μας Αρχών με προσωπικό.
Ο Αναπληρωτής Υπουργός
ΓΙΩΡΓΟΣ Α. ΠΑΠΑΝΔΡΕΟΥ"
35. Στην με αριθμό 1021/20-8-97 ερώτηση δόθηκε με το υπ' αριθμ. 27952/5-9-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθμ. 1021/20-8-97 ερώτηση των Βουλευτών κ. Ν. Γκατζή και κ. Απ. Τασούλα, σας γνωρίζουμε τα εξής:
1. Στο Κέντρο Υγείας Ιστιαίας υπηρετούν 6 γιατροί του κλάδου Ε.Σ.Υ., διαφόρων ειδικοτήτων, συγκεκριμένα 1 θέση Μικροβιολογίας, 4 θέσεις Γενικής Ιατρικής και 1 θέση Παιδιατρικής.
Η υπηρεσία μας έχει προχωρήσει στην έγκριση για προκήρυξη 1 θέσης Επιμελ. Α' ή Β' Ακτινοδιαγνωστικής και 1 θέση Δ/ντή Γενική Ιατρικης ή Παθολογίας.
2. Το Κέντρο Υγείας Ιστιαίας είναι εξοπλισμένο με ασθενοφόρο αυτοκίνητο, το οποίο καλύπτει επαρκώς τις ανάγκες της περιοχής, ενώ στο Υπουργείο μας δεν υπάρχει αίτημα του Ν.Γ.Ν. Χαλκίδας για την προμήθειά του.
Η ανάπτυξη του Ε.Κ.Α.Β. στην Ιστιαία και κατ' επέκταση στο νομό Eυβοίας θα γίνει σταδιακά με την πρόσληψη προσωπικού και την προμήθεια νέων ασθενοφόρων.
Ο Υπουργός
ΚΩΣΤΑΣ ΓΕΙΤΟΝΑΣ"
36. Στην με αριθμό 1048/21-8-97 ερώτηση δόθηκε με το υπ' αριθμ. 15865/9-9-97 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1048/21-8-1997 που κατέθεσε ο Βουλευτής Ηλίας Βεζδρεβάνης, σας γνωρίζουμε τα εξής:
Σύμφωνα με τις ισχύουσες διατάξεις περί ιθαγένειας, όσοι έχουν την Ελληνική ιθαγένεια την διατηρούν, χωρίς καμία υποχρέωση ανανέωσής της και ως εκ τούτου δεν συντρέχει θέμα καταβολής οιουδήποτε τέλους.
Ο Υφυπουργός
Λ. ΠΑΠΑΔΗΜΑΣ"
37. Στην με αριθμό 1066/22-8-97 ερώτηση δόθηκε με το υπ' αριθμ. 27827/12-9-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθμ. 1066/22-8-97 ερώτηση των Βουλευτών κ. Θ. Βαρίνου, κ. Κων. Καραμηνά, κ. Β. Βύζα, κ. Μ. Ακίφογλου, κ. Β. Παππά, κ. Γ. Ορφανού, κ. Β. Μεϊμαράκη, κ. Λ. Κουρή, σας γνωρίζουμε τα εξής:
Στο νοσοκομείο Χίου υπηρετούν 24 γιατροί του κλάδου Ε.Σ.Υ., διαφόρφων ειδικοτήτων, μεταξύ των οποίων ένας (1) Δ/ντής Καρδιολογίας, δύο (2) Δ/ντές Αναισθησιολογίας και ένας (1) Επιμελητής Β' Μ.Ε.Θ. 
Η Υπηρεσία μας έχει προχωρήσει στην έγκριση για προκήρυξη ενός (1) Επιμ. Β' Ακτινοδιαγνωστικής, ενός (1) Επιμελ. Α' Αιμοδοσίας, ενός (1) Επιμ. Α' Παιδιατρικής, ενός (1) Επιμελ. Β' Παιδιατρικής, ενός (1) Επιμελ. Β'Ω.Ρ.Λ./γίας και ενός (1) Δ/ντή Ακτινοδιαγνωστικής.
Το νοσοκομείο τηρώντας την προβλεπόμενη διαδικασία έχει προχωρήσει στις προσλήψεις δώδεκα (12) ατόμων Νοσηλευτικού προσωπικού, ενός (1) παραϊατρικού και επτά (7) ατόμων λοιπού προσωπικού, τα ονόματα των οποίων δημοσιεύθηκαν στα Φ.Ε.Κ. 9/96 και 5/97.
Στο υπ' αριθμ. 21/97 τ. ΑΣΕΠ έχουν προκηρυχθεί τέσσερις (4) θέσεις νοσ/κού προσωπικού, δύο (2) θέσεις Δ.Ε. και δύο (2) θέσεις Τ.Ε.
Με το υπ' αριθμ. ΔΥ13β/15662/15-5-97 έγγραφό μας έχουμε ζητήσει από το Α.Σ.Ε.Π. την προκήρυξη μιας (1) θέσης Τ.Ε. Τεχνολ. Εφαρμογών μιας (1) θέσης Τ.Ε. Ραδιολογ.-Ακτινολόγου, δύο (2) θέσεις Δ.Ε. Τεχνικού και μιας (1) θέσης Υ.Ε. Βοηθητικού Προσωπικού.
Επίσης με τη 132/97 Π.Υ.Σ. καλύφθηκαν στο Ν.Γ. Ν. Χίου μία (1) θέση Τ.Ε. και μία (1) θέση Δ.Ε. νοσηλευτικής, μίας (1) θέση Δ.Ε. Παρασκευαστών και μία (1) θέση Δ.Ε. Χειριστών Εμφανιστών με σύμβαση ιδιωτικού δικαίου ορισμένου χρόνου διάρκειας 6 μηνών, για κάλυψη άμεσων υπηρεσιακών αναγκών.
Σύμφωνα με τις διατάξεις το ασθενοφόρο πρέπει: 1) να έχει οδηγό και συνοδηγό και 2) ο οδηγός και ο συνοδηγός πρέπει να έχουν στοιχειώδεις γνώσεις και εμπειρία στην παροχή πρώτων βοηθειών.
Ο Υπουργός
ΚΩΣΤΑΣ ΓΕΙΤΟΝΑΣ"
38. Στην με αριθμό 1049/21-8-97 ερώτηση δόθηκε με το υπ' αριθμ. 37791/9-9-97 έγγραφο από τον Υπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1049/21-8-97 που αφορά τα οικόπεδα των κατεστραμμένων οικιών του οικισμού της Αγίας Μαυράς - Κρυσταλλοπηγής Νομού Θεσπρωτίας σας πληροφορούμε ότι όπως μας ενημέρωσε η Δ/νση Τοπικής Αυτοδιοίκησης και Διοίκησης Ν. Θεσπρωτίας, η Δ/νση Αγροτικής Ανάπτυξης (Τμήμα Πολιτικής Γης) του Νομού αδυνατεί να προβεί προς το παρόν στη ρυμοτόμηση και στη διανομή του οικισμού, διότι πρόκειται για ένα συνοικισμό που βρίσκεται σε μία φθίνουσα κατάσταση, οι δε υπάλληλοι του γραφείου τοπογραφικής ασχολούνται με τους αναδασμούς που βρίσκονται σε εξέλιξη και άλλες επείγουσες τοπογραφικές εργασίες, με αποτέλεσμα να μην υπάρχει δυνατότητα διάθεσης προσωπικού για την εκτέλεση της ανωτέρω εργασίας.
Ο Υπουργός
ΑΛ. ΠΑΠΑΔΟΠΟΥΛΟΣ"
39. Στην με αριθμό 1055/21-8-97 ερώτηση δόθηκε με το υπ' αριθμ. 37809/17-9-97 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:
"Απαντώντας στα ερωτήματα που θέτει με την ερώτηση 1055/21-8-97 ο βουλευτής Ευάγγελος Μπασιάκος, σας γνωρίζουμε τα εξής:
1. Η αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα Συνέδρια της ΚΕΔΚΕ και της ΤΕΔΚ. Η προώθηση του Προγράμματος "Ι. Καποδίστριας" βρίσκει συμπαραστάτη την πλειοψηφία της κοινωνίας. Το πρόβλημα όμως δεν είαι να απαριθμήσουμε τους διαφωνούντες με αυτούς που συμφωνούν, αλλά να επιδιώξουμε την μέγιστη δυνατή συναίνεση για ένα τόσο σημαντικό για τη χώρα μας εγχείρημα.
2. Ο καθορισμός των νέων ενοτήτων δεν κρίθηκε σκόπιμο να ξεκινήσει από την αρχή τη στιγμή που υπήρξαν ήδη αρκετοί σχεδιασμοί (Ανοιχτές Πόλεις, Αναπτυξιακοί Σύνδεσμοι, Συμβούλια Περιοχής, Γεωγραφικές Περιοχές). Γι' αυτό ως βάση εκκίνησης επιλέχθηκαν οι γεωγραφικές ενότητες των Συμβουλίων Περιοχής που αποτελούν ήδη ενεργές μονάδες συνεργασίας και του ν. 1622/86. Το ίδιο το πρόγραμμα εξασφάλισε τις διαδικασίες εκείνες που επέτρεψαν στους τοπικούς φορείς να αναδείξουν τα προβλήματα που εμφανίσθηκαν από τους σχεδιασμούς αυτούς και να γίνουν οι απαραίτητες αλλαγές. Σε κάθε περίπτωση τα κριτήρια που λήφθηκαν υπόψη στη διαδικασία αυτή είναι αυτά που ορίζει το ίδιο το Σύνταγμα.
3. Τον καθορισμό της περιφέρειας των νέων ΟΤΑ και τις έδρες τους θα αποφασίσει η ίδια η Βουλή και όχι οι επιτροπές του συστήθηκαν για τη διευκόλυνση της όλης διαδικασίας. Επομένως δεν τίθεται θέμα νομικής υπόστασης των επιτροπών αυτών.
4. Η κυβέρνηση ποτέ δεν επικαλέσθηκε ότι η Ευρωπαϊκή 'Ενωση επιβάλει τις αναγκαστικές συνενώσεις.
Η πολυδιάσπαση όμως των πρωτοβάθμιων ΟΤΑ αναγνωρίζεται από όλους ως δομικό πρόβλημα του πολιτικού και διοικητικού μας συστήματος και ως τέτοιο πρέπει να αντιμετωπισθεί, προκειμένου η χώρα μας να προχωρήσει στον εκσυγχρονισμό και την ανάπτυξη.
5. Το πρόγραμμα "Ι. ΚΑΠΟΔΙΣΤΡΙΑΣ" απευθύνθηκε όχι μόνο στους φορείς της Τοπικής Αυτοδιοίκησης, αλλα και στις τοπικές κοινωνίες και στους φορείς τους χωρίς να αποκλείεται κανείς. Πλην όμως πρωταγωνιστικό ρόλο έπαιξε η ίδια η πρωτοβάθμια αυτοδιοίκηση γιατί αυτήν ακριβώς αφορά η προώθηση του προγράμματος.
6. Η εφαρμογή του προγράμματος "Ι. ΚΑΠΟΔΙΣΤΡΙΑΣ" αποτελεί αμετάκλητη απόφαση της Κυβέρνησης και άμεσα θα κατατεθεί το σχετικό νομοσχεδίο στη Βουλή για ψήφιση.
7. Οι πόροι της πρωτοβάθμιας αυτοδιοίκησης είναι θεσμοθετημένοι με το ν. 1828/89 οι οποίοι αποδίδονται και κατανέμονται κανονικά.
Σε ότι αφορά τους πόρους της Νομαρχιακής Αυτοδιοίκησης αυτοί πρόκειται άμεσα να θεσμοθετηθούν με νόμο, το σχέδιο του οποίου ήδη ετοιμάζεται.
Ο Υφυπουργός
Λ. ΠΑΠΑΔΗΜΑΣ"
40. Στην με αριθμό 1084/25-8-97 ερώτηση δόθηκε με το υπ' αριθμ. 957/10-9-97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1084/25-8-97 που κατέθεσε ο Βουλευτής κ. Παν. Ψωμιάδης, σας γνωρίζουμε τα ακόλουθα:
Ο νόμος 2413/96 είναι νόμος πλαίσιο, ο οποίος ρυθμίζεται τα θέματα διαφόρων τύπων σχολείων ελληνόγλωσσης εκπαίδευσης του εξωτερικού και είναι προσανατολισμένος στις πραγματικές ανάγκες και τις συνθήκες του τόπου πο προσφέρονται.
Πρόθεση του ΥΠ.Ε.Π.Θ. είναι η αναβάθμιση της εκπαίδευσης των Ελλήνων του εξωτερικού, ώστε οι μαθητές να έχουν ισχυρούς δεσμούς με τη μητρόπολη και το ελληνικό πνεύμα και πολιτισμό.
Ταυτόχρονα έχουν τη δυνατότητα να επιλέγουν με ίσους όρους τον τόπο της επαγγελματικής τους αποκατάστασης.
Μέσα στα πλαίσια αυτά θα γίνονται οι απαραίτητες παρεμβάσεις και τροποποιήσεις στην παρεχόμενη ελληνόγλωση εκπαίδευση στο εξωτερικό.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
41. Στην με αριθμό 1104/26-8-97 ερώτηση δόθηκε με το υπ' αριθμ. 28151/9-9-97 έγγραφο από τον Υπουργό Υγείας και Πρόνοιας η ακόλουθη απάντηση:
"Απαντώντας στην υπ' αριθμ. 1104/26-8-97 ερώτηση του Βουλευτή κ. Σπ. Σπηλιωτόπουλου σας γνωρίζουμε τα εξής:
Στο Ν.Γ.Ν. - Κ.Υ. Καλαβρύτων υπηρετούσε από τις 7-3-94 ο γιατρός Τζαβέλλας Γεώργιος σε θέση Δ/ντή ακτινοδιαγνωστικής.
Ο γιατρός με την υπ' αριθμ. 9179/13-5-97 απόφασή μας διορίστηκε στο Ν.Γ.Ν.-Κ.Υ. Καρύστου (Φ.Ε.Κ. 82/97)
Η υπηρεσία μας έχει προχωρήσει τη διαδικασία για την προκήρυξη της θέσης μετά από σχετικό αίτημα του ΝΓΝ-ΚΥ Καλαβρύτων.
Ο Υπουργός
ΚΩΝ/ΝΟΣ ΓΕΙΤΟΝΑΣ"
42. Στην με αριθμό 1116/26.8.97 ερώτηση δόθηκε με το υπ' αριθμ. 37792/9.9.97 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Σε απάντηση της ερώτησης 1116/26.8.97 που αφορά την καταπάτηση δημοτικών εκτάσεων από τον κ.Αλέξανδρο Αναστασίου στο Δήμο Ηγουμενίτσας, σας πληροφορούμε, όπως μας ενημέρωσε η Δ/νση Τοπικής Αυτ/σης και Διοίκησης Ν. Θεσπρωτίας, ο Δήμος Ηγουμενίτσας ήδη από το έτος 1986 έχει ξεκινήσει τις νόμιμες διαδικασίες για την αποκατάσταση της νομιμότητας σε όλη την περιοχή Κόκλυγας εντός της οποίας βρίσκεται και φέρεται ως ιδιοκτήτης ο κ. Αλέξανδρος Αναστασίου.
Ο Υπουργός
ΑΛ. ΠΑΠΑΔΟΠΟΥΛΟΣ"
43. Στην με αριθμό 1119/26.8.97 ερώτηση δόθηκε με το υπ' αριθμ. 1238/17.9.97 έγγραφο από τον Υφυπουργό Eσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1119/26.8.97 που κατατέθηκε στη Βουλή από τους Βουλευτές κα Μαρία Μπόσκου και κ. Σταύρο Παναγιώτου, αναφορικά με την αντιμετώπιση των προβλημάτων των πληγέντων, από τον καταστροφικό σεισμό που έγινε στο Νομό Γρεβενών, σας γνωρίζουμε ότι τα επί μέρους θέματα που θίγονται σ' αυτή εμπίπτουν στην αρμοδιότητα της Υπηρεσίας Αποκατάστασης Σεισμοπληκτων (ΥΑΣ) και συνεπώς αρμόδιο να σας απαντήσει είναι το Υπουργείο ΠΕΧΩΔΕ.
Ο Υφυπουργός
ΣΤΑΥΡΟΣ ΜΠΕΝΟΣ"
44. Στην με αριθμό 1147/27.8.97 ερώτηση δόθηκε με το υπ' αριθμ. 958/10.9.97 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1147/27.8.1997 που κατέθεσε ο Βουλευτής κ. Λευτ. Παπαγεωργόπουλος, σας γνωρίζουμε τα ακόλουθα:
Η ίδρυση γυμνασίων γίνεται μία φορά το χρόνο με κοινή απόφαση των Υπουργών Εθνικής Παιδείας και Θρησκευμάτων και Οικονομικών (άρθρο 5 παρ. 4 ν. 1566/1985).
Για την ίδρυση του 7ου γυμνασίου Χαλκίδας στο κτίριο Μιχελή, υπήρξε θετική εισήγηση και από το Νομαρχιακό Συμβούλιο και από τη Διεύθυνση Β/θμιας Εκπαίδευσης με την προϋπόθεση να γίνει μεταστέγαση του Λυκείου Αρτάκης και το 3ο Λύκειο Χαλκίδας που λειτουργεί εκεί να μη χρησιμοποιεί αίθουσες που βρίσκονται στο υπόγειο και να αναγερθούν 4-5 νέες αίθουσες διδασκαλίας.
Από τη Διεύθυνση Β/θμιας Εκπαίδευσης δεν εστάλη στην αρμόδια υπηρεσία έγγραφο για την εξασφάλιση των παραπάνω προϋποθέσεων.
Επειδή κατά το παρελθόν έχει παρατηρηθεί το φαινόμενο να ζητούνται ιδρύσεις σχολικών μονάδων, χωρίς την εξασφάλιση κτιρίου για τη στέγασή τους με αποτέλεσμα να μην λειτουργήσουν, το Υπουργείο έκρινε σκόπιμο να μην προβεί στην ίδρυση του 70υ γυμνασίου Χαλκίδας εφόσον δεν είχε εξασφαλισθεί η στέγασή του απαραίτητη προϋπόθεση για τη λειτουργία του σύμφωνα και με την αριθμ. Δ4/620/14.10.1996 εγκύκλιο του Υπουργείου.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
45. Στην με αριθμό 1165/27.8.97 ερώτηση δόθηκε με το υπ' αριθμ. 962/10.9.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1165/27.8.1997 που κατέθεσε ο Βουλευτής κ. Ηλίας Κ. Βεζδρεβάνης, σας γνωρίζουμε ότι το θέμα της αύξησης του επιμισθίου των αποσπασμένων στο εξωτερικό εκπαιδευτικών και διοικητικών υπαλλήλων του ΥΠ.Ε.Π.Θ. μετά τη φορολόγησή του, μελετάται στα πλαίσια των οικονομικών δυνατοτήτων του προϋπολογισμού και των γενικότερων αναγκών της Εκπαίδευσης.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
46. Στην με αριθμό 1177/28.8.97 ερώτηση δόθηκε με το υπ' αριθμ. 90/17.9.97 έγγραφο από τον Υπουργό Δημόσιας Τάξης η ακόλουθη απάντηση:
"Σε απάντηση της ερώτησης 1177/28.8.97 που κατέθεσε ο Βουλευτής κ. Σ. Δανέλλης, σας γνωρίζουμε τα εξής:
Οι τοποθετήσεις, μεταθέσεις, αποσπάσεις και λοιπές μετακινήσεις του αστυνομικού προσωπικού ρυθμίζονται με το Π.Δ. 69/1997, με το οποίο θεσμοθετήθηκε για πρώτη φορά αξιοκρατικό σύστημα με αντικειμενικά κριτήρια για τις μεταθέσεις από μία περιοχή μετάθεσης (νομό) σε άλλη.
Οι μεταθέσεις εντός του αυτού τόπου σύμφωνα μετην παρ. 3 του άρθρου 12 του ανωτέρω Π.Δ. γίνονται με υπηρεσιακά κριτήρια, όπως αυτά ορίζονται στο άρθρο 2 παρ.4 του ιδίου Π.Δ. Στα πλαίσια αυτά, έγινε και η μετάθεση του αναφερόμενου στην ερώτηση αξιωματικού, με σκοπό την εύρυθμη λειτουργία των Υπηρεσιών και την καλύτερη αξιοποίηση του προσωπικού.
Ο Υπουργός
ΓΕΩΡΓΙΟΣ ΡΩΜΑΙΟΣ"
47. Στην με αριθμό 1197/29.8.97 ερώτηση δόθηκε με το υπ' αριθμ. 346/12.9.97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Απαντώντας στην 1197/29.8.97 με την οποία ο Βουλευτής κ. Καραμηνάς Κων/νος σχολιάζει αρνητικά την ακτοπλοϊκή εξυπηρέτηση της Σάμου και ζητά την πύκνωση της συγκοινωνίας με σύγχρονα πλοία, σας γνωρίζουμε τα ακόλουθα:
1) Για την εξυπηρέτηση του νησιωτικού συμπλέγματος του Νομού Σάμου έχουν δρομολογηθεί απ'ευθείας από Πειραιά ή μέσω Κυκλάδων τέσσερα (4) Ε/Γ-Ο/Γ πλοία τα οποία εκτελούν κατά την τρέχουσα θερινή περίοδο 12 δρομολόγια εβδομαδιαίως.
2) Επιπλέον η Σάμος εξυπηρετείται με Ε/Γ-Ο/Γ πλοία και (Ε/Γ-Υ/Γ σκάφη) που τη συνδέουν με Αλεξ/πολη, Θεσ/νίκη, Μυτιλήνη, Χίο, Λήμνο και Δωδ/σα με ελεύθερα και επιδοτούμενα δρομολόγια από το Υπ. Αιγαίου.
3) Επίσης πρόσφατατα δρομολογήθηκε το Ε/Γ-Ο/Γ "ΑΝΕΜΟΣ" στη θέση του αποσυρθέντος λόγω 35 ετίας Ε/Γ-Ο/Γ "ΣΑΜΑΙΝΑ" του οποίου υπερέχει εμφανώς από πλευράς προσόντων. 'Αλλωστε μετά από παρέμβαση του ΥΕΝ εγκρίθηκε και η προσέγγιση του Ε/Γ-Ο/Γ "ΠΑΤΜΟΣ" και στη Σάμο ικανοποιώντας έτσι πάγιο αίτημα των φορέων της νήσου για σύνδεση με Θεσσαλονίκη.
4) Από τα ανωτέρω προκύπτει ότι η παροχή ακτοπολοϊκών υπηρεσιών της Σάμου είναι ιδιαίτερα ικανοποιητική με αποτέλεσμα να καλύπτονται πλήρως οι συγκοινωνιακές ανάγκες του νησιού.
5) Το Υπ. Αιγαίου το οποίο κοινοποιείται το παρόν παρακαλείται για ενημέρωσή του.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
48. Στην με αριθμό 1213/2.9.97 ερώτηση δόθηκε με το υπ' αριθμ. 978/10.9.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην ερώτηση με αριθμό 1213/2.9.97 που κατέθεσε η Βουλευτής κ. 'Ελσα Παπαδημητρίου σας πληροφορούμε τα ακόλουθα:
O νόμος 2413/96 προβλέπει το μετασχηματισμό της ελληνόγλωσσης εκπαίδευσης στο εξωτερικό για την αποδοτικότερη παροχή εκπαίδευσης στους 'Ελληνες της διασποράς.
Το Υπουργείο Παιδείας μέχρι την ίδρυση της Διεύθυνσης Παιδείας Ομογενών και Διαπολιτισμικής Εκπ/σης (ΔΙ.Π.Ο.Δ.Ε) που θα καθορίζει και τον τρόπο του μετασχηματισμού αυτών των μονάδων ειδοποίησε έγκαιρα όλους τους ελληνικούς φορείς ότι δε θα κλείσουν οι σχολικές μονάδες το σχολικό έτος 1997-98 παρά μόνο όταν λειτουργικές και εκπαιδευτικές ανάγκες επιβάλλουν αυτό.
'Οταν από τη Γερμανική πλευρά, οι εκπαιδευτικές αρχές στο Ντόρτμουντ αποφάσισαν να μη δώσουν αποδεσμεύσεις για τους μαθητές της Α' Δημοτικού, αντιδράσαμε και ζητήσαμε να μην εφαρμοσθεί αυτό το μέτρο αυτό το σχολικό έτος και γενικότερα πριν να συζητήσουμε και να δούμε αν και με ποιο σύστημα θα το αντικαταστήσουμε. Η σθεναρή άρνηση της Γερμανικής πλευράς να παραχωρήσει αποδεσμεύσεις, όπως ισχυρίζεται, σύμφωνα με τη γερμανική νομοθεσία, μας οδήγησε να συζητήσουμε άμεσα τον τρόπο με τον οποίο τα ελληνόπουλα αυτά θα γίνονται δέκτες μέσα από το γερμανικό εκπαιδευτικό σύστημα της ελληνικής γλώσσας, κουλτούρας και πολιτισμού και εξασφαλίσαμε 9 ώρες εβδομαδιαία από τις 25 ώρες να είναι μαθήματα στην ελληνική γλώσσα, Θρησκεία, πολιτισμό και ιστορία.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
49. Στην με αριθμό 1256/3.9.97 ερώτηση δόθηκε με το υπ' αριθμ. 987/10.9.97 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
"Απαντώντας στην αριθμ. 1256/3.9.97 ερώτηση που κατέθεσε ο Βουλευτής κ. Ηλίας Βεζδρεβάνης σας πληροφορούμε τα ακόλουθα:
Το Υπουργείο Παιδείας στα πλαίσια των δυνατοτήτων του, που παρέχονται από τις ισχύουσες διατάξεις του νόμου, καταβάλει κάθε προσπάθεια για την ικανοποίηση των αιτημάτων των Ελληνικών Κοινοτήτων του εξωτερικού.
Ο Υφυπουργός
ΙΩΑΝΝΗΣ ΑΝΘΟΠΟΥΛΟΣ"
50. Στην με αριθμό 1263/13.9.97 ερώτηση δόθηκε με το υπ' αριθμ. 37808/17.9.97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
"Απαντώντας στην ερώτηση 1263/13.9.97 που κατέθεσε στη Βουλή ο Βουλευτής κ. Μπασιάκος σας γνωρίζουμε τα εξής:
Η αναγκαστική συνένωση αποτελεί θέση της ίδιας της τοπικής αυτοδιοίκησης όπως αυτή έχει εκφρασθεί σε όλα τα συνέδρια της ΚΕΔΚΕ και των ΤΕΔΚ.
Στο Υπουργείο έχει συγκροτηθεί η Κεντρική Επιτροπή Χωροθέτησης του Προγράμματος "Ι. ΚΑΠΟΔΙΣΤΡΙΑΣ" η οποία αποτελείται από εμπειρογνώμονες τεχνοκράτες και υπηρεσιακούς παράγοντες και καταβάλλει κάθε δυνατή προσπάθεια να διαμορφώσει πρόταση για τη χωροθέτηση των διοικητικών ορίων των νέων ΟΤΑ και ιδιαίτερα στις περιπτώσεις που οι προτάσεις των δήμων και κοινοτήτων έρχονται σε αντίθεση με τις προτάσεις των Επιτροπών που έχουν συγκροτηθεί σε κάθε Νομό.
Προς τούτο όλες οι απόψεις τίθενται προς συζήτηση και αξιολογούνται από την Κεντρική Επιτροπή.
Σε κάθε περίπτωση ο επιδιωκώμενος στόχος είανι να υπάρχει η μέγιστη δυνατή κοινωνική και πολιτική συναίνεση 
σε ένα τόσο σοβαρό και καθοριστικής σημασίας για τη χώρα μας εγχείρημα.
Ο Υφυπουργός
Λ. ΠΑΠΑΔΗΜΑΣ"
51. Στην με αριθμό 1350/10.9.97 ερώτηση δόθηκε με το υπ' αριθμ. 352/19.9.97 έγγραφο από τον Υπουργό Εμπορικής Ναυτιλίας η ακόλουθη απάντηση:
"Σε απάντηση της ερώτησης 1350/10.9.97 των Βουλευτών κυρίων Μπάμπη Αγγουράκη και Στρατή Κόρακα, σας πληροφορούμε ότι το Υπουργείο Εμπορικής Ναυτιλίας επανεξετάζοντας τις προδιαγραφές - απαιτήσεις των υπό προμήθεια ταχυπλόων περιπολικών σκαφών, προέβη σε ματαίωση του σχετικού Διαγωνισμού που είχε προκηρυχθεί και σε επαναπροκήρυξή του με τροποποιημένους όρους και τεχνικές προδιαγραφές, ώστε να είναι δυνατή η ευρύτερη συμμετοχή υποψηφίων προμηθευτών Ελληνικών ναυπηγικών μονάδων.
Ο Υπουργός
ΣΤΑΥΡΟΣ ΑΡ. ΣΟΥΜΑΚΗΣ"
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές πριν εισέλθουμε στη συζήτηση των επικαίρων ερωτήσεων θα ανακοινωθεί το δελτίο των επικαίρων ερωτήσεων της Δευτέρας 3 Νοεμβρίου 1997.
ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου
1. Η με αριθμό 186/29.10.1997 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Δημόσιας Τάξης, σχετικά με τη λήψη μέτρων επίλυσης του προβλήματος της παράνομης εγκατάστασης λαθρομεταναστών στις πλατείες της Αθήνας.
2. Η με αριθμό 202/29.10.1997 επίκαιρη ερώτηση του Βουλευτή της Νέας Δημοκρατίας κ. Λεωνίδα Κουρή προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για επίλυση των προβλημάτων του Γενικού Νοσοκομείου Ελευσίνας "ΘΡΙΑΣΙΟ".
3. Η με αριθμό 198/29.10.1997 επίκαιρη ερώτηση του Βουλευτή του Koμμμουνιστικού Κόμματος Ελλάδας κ. Χαράλαμπου Αγγουράκη προς την Υπουργό Ανάπτυξης, σχετικά με τις προθέσεις της Κυβέρνησης για προστασία της βιοτεχνικής αρτοποιϊας, με νομοθετικές ρυθμίσεις.
4. Η με αριθμό 193/29.10.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υφυπουργό Πολιτισμού (αρμόδιο για θέματα αθλητισμού), σχετικά με την καθυστέρηση δημοσιοποίησης συγκεκριμένων στοιχείων για τον οικονομικό απολογισμό της διοργάνωσης του Πρωταθλήματος Στίβου (Αθήνα '97).
5. Η με αριθμό 189/29.10.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τον Υπουργό Δημόσιας Τάξης, σχετικά με τις προθέσεις της Κυβέρνησης για επίλυση των προβλημάτων της Αστυνομίας και των αστυνομικών του Νομού Ημαθίας.
Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου.
1. Η με αριθμό 187/29.10.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Αλέξανδρου Χρυσανθακόπουλου προς τους Υπουργούς Μεταφορών και Επικοινωνιών, Δικαιοσύνης, Δημόσιας Τάξης, σχετικά με τη λήψη μέτρων για την προστασία των πολιτών και των πολιτικών από τη διακίνηση ανώνυμων επιστολών ή εντύπων με συκοφαντικό περιεχόμενο.
2. Η με αριθμό 201/29.10.1997 επίκαιρη ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τις προθέσεις της Κυβέρνησης για επίλυση των προβλημάτων στο χώρο της Υγείας κ.λπ.
3. Η με αριθμό 197/29.10.1997 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Υγείας και Πρόνοιας, σχετικά 
με τις προθέσεις της Κυβέρνησης για ρύθμιση, στο Ιδρυμα Βρεφονηπιακών Σταθμών Αττικής, οικονομικών προβλημάτων, πρόσληψη εκπαιδευτικού προσωπικού κ.λπ.
4. Η με αριθμό 194/29.10.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς την Υπουργό Ανάπτυξης, σχετικά με τη λήψη μέτρων προστασίας των μικρομεσαίων επιχειρήσεων, ενεργοποίηση της επιτροπής ανταγωνισμού κ.λπ.
Κύριοι συναδέλφοι, έχω την τιμή να ανακοινώσω στο Σώμα ότι η Επιτροπή Οικονομικών της Βουλής καταθέτει την έκθεσή της για το σχέδιο προϋπολογισμού δαπανών οικονομικού έτους 1998 και τον απολογισμό οικονομικού έτους 1996.
Επίσης η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου των Εσωτερικών, Δημόσιας Διοίκησης και Αποκέντρωσης "Συγκρότηση της Πρωτοβάθμιας Τοπικής Αυτοδίοικησης".
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι Βουλευτές, εισερχόμαστε στη συζήτηση 
ΤΩΝ ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 190/29.10.1997 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Κηπουρού προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να εντάξει στο τρίτο πακέτο του Κοινοτικού Πλαισίου Στήριξης τις μελέτες των αυτοκινητόδρομων Δυτικού Αξονα και της ηλεκτροσιδηροδρομικής γραμμής Εγνατίας-Μπουργκάς.
Η επίκαιρη ερώτηση έχει ως εξής:
"Πέραν από τη νομοθέτηση και την υπέρ της Εγνατίας ανακατανομή, για τα οποία υπάρχει ήδη σχετική έκθεση της Ευρωπαϊκής Επιτροπής, αλλά και συγκατάθεση και αίτημα των Επιμελητηρίων και των Εργατικών Κέντρων της ιστορικής οδού, όπως άλλωστε των δημάρχων της, αλλά και των Νομαρχιακών Αυτοδιοικήσεων της χώρας, ώστε επιτέλους το νέο αυτό γεφύρι της Αρτας να ολοκληρωθεί αντί να μετατίθεται από πακέτο σε πακέτο και από δεκαετία σε δεκαετία, η ελληνική Κυβέρνηση επιπλέον όφειλε να χρηματοδοτήσει ή κατά την επικείμενη ανακατανομή να επιτύχει να εντάξει στο ίδιο πακέτο τις εξής μελέτες:
Τους αυτοκινητοδρόμους του δυτικού άξονα της Ιονίου οδού Ηγουμενίτσας - Πύλου και του εγκάρσιου Ηγουμενίτσας- Βόλου.
Την ήδη, εδώ και καιρό από την ίδια εξαγγελθείσα ηλεκτροσιδηροδρομική Εγνατία Ηγουμενίτσας - Αλεξανρούπολης - Μπουργκάς.
Τα παραπάνω έργα αφού αποκτήσουν μελετητική όπως λέγεται ωριμότητα μπορούν να υλοποιηθούν με το τρίτο πακέτο.
Τουλάχιστο ας το κάνουμε σήμερα με το τρίτο πακέτο. Να μη γίνει κι αυτό μια ακόμη αθηναϊκή τούρτα, αυτή τη φορά ολυμπιακή.
Διαφορετικά οι υφιστάμενες επιλογές πρόκειται να υποθηκεύσουν καθολικά και το νέο πακέτο πριν καν ακόμη αυτό συνταχθεί και υποβληθεί επιβαρύνοντάς το με τα ήδη υπαρκτά βάρη, τις μεταφορές των ελλειμμάτων, τις προεκτάσεις των μεγάλων έργων της πρωτεύουσας μέχρι το κάλλος του 2004.
Ερωτάται μετά από αυτά ο κύριος Υπουργός Εθνικής Οικονομίας τι προτίθεται να πράξει κατά την επικείμενη ανακατανομή".
Ο Υφυπουργός Περιβάλλοντος, Χωροταξίας και Δημοσίων 'Εργων κ. Βερελής έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, στον πολύ σύντομο χρόνο που δίνει η διαδικασία συζήτησης επικαίρων ερωτήσεων, θίγεται ένα θέμα, που έχει να κάνει με την ανάπτυξη της χώρας και κυρίως της εκτός λεκανοπεδίου και μητροπολιτικού κέντρου Θεσσαλονίκης, χώρας.
Θα επιχειρήσω πολύ σύντομα να σκιαγραφήσω τις ενέργειες, οι οποίες έχουν γίνει μέχρι τώρα, αλλα και να ενημερώσω τον κύριο Βουλευτή για το ποιος είναι ο προγραμματισμός σε σχέση με τα δίκτυα τα οποία αναφέρει στην επίκαιρη ερώτησή του.
Βεβαίως σαν γενικό σχόλιο θα ήθελα να πω, ότι εγώ προσωπικά δεν ανήκω σε αυτούς οι οποίοι θεωρούν ότι θα πρέπει τα τέσσερα εκατομμύρια περίπου πολιτών που διαμένουν στο λεκανοπέδιο και αυτών που διαμένουν στο μητροπολιτικό κέντρο Θεσσαλονίκης, πρέπει να παραμελούνται ή να υφίστανται ταλαιπωρίες προκειμένου να φύγουν από τα κέντρα αυτά. Αλλά βεβαίως είναι ανάγκη να υπάρξει μια ανάπτυξη, μια σαφής αναπτυξιακή πολιτική, η οποία συνδέεται με τις υποδομές και η οποία θα δώσει τη δυνατότητα στην ελληνική περιφέρεια να τύχει της ανάπτυξης την οποία δικαιούται και η οποία είναι εθνικά επιβεβλημένη.
Πρώτα απ' όλα θα ήθελα να κάνω μια διευκρίνιση σε ό,τι αφορά τις ονομασίες των αξόνων και να πληροφορήσω τον κύριο Βουλευτή ότι ο μεν παράλληλος δρόμος Ηγουμενίτσας - Πρέβεζας - Ακτίου - Βόνιτσας - Παλαίρου - Μύτικα - Αστακού - Αγγελοκάστρου, ονομάζεται Ιονία οδός. Ο δε δρόμος Κακαβιάς - παράκαμψης Ιωαννίνων - παράκαμψης 'Αρτας - παράκαμψης Αγρινίου- Ρίου - Αντιρρίου - παράκαμψης Πατρών - Καλαμάτας - Πύλου είναι ο λεγόμενος Δυτικός 'Αξονας.
Πέρα από τους δύο αυτούς σημαντικούς δρόμους για τη δυτική Ελλάδα υπάρχουν οι διαγώνιοι διάδρομοι. Ο ένας απ' αυτούς θίγεται στην επίκαιρη ερώτηση και είναι η οδός, η οποία οδηγεί από Ηγουμενίτσα στο Βόλο. Θα υπάρχουν όμως και οι διαγώνιοι διάδρομοι που θεωρούνται απαραίτητοι για τη συνοχή του εθνικού χώρου της ηπειρωτικής Ελλαδας που είναι ο δρόμος Αμφιλοχίας - 'Αρτας - Καρδίτσας. Και ο δεύτερος διαγώνιος διάδρομος είναι ο δρόμος Ναυπάκτου - Λαμίας.
Σε ό,τι αφορά την Ιόνια Οδό είναι ενταγμένη σε τρία διαφορετικά ΠΕΠ, στο ΠΕΠ Ηπείρου, στο ΠΕΠ δυτικής Ελλάδας και στο ΠΕΠ Πελοποννήσου. Στο ΠΕΠ Ηπείρου είναι ενταγμένο το έργο της εθνικής οδού Ηγουμενίτσας - Πρέβεζας με ένα προϋπολογισμό 2,1 δισεκατομμυρίων, όπου έχει προκηρυχθεί μελέτη και θα υπογραφεί η σύμβαση μόλις διευκρινιστεί από τη μελέτη το πλήρες φυσικό αντικείμενο του έργου. 
Στο ΠΕΠ δυτικής Ελλάδος έχουν ενταχθεί δύο έργα, είναι το έργο Πλατυγιάλι-Λεσίνι,ένα έργο το οποίο είναι απαραίτητο προκειμένου να αναδειχθεί και η τρίτη δυτική πύλη της χώρας που είναι το λιμάνι του Πλατυγιαλιού, ένα έργο το οποίο γνωρίζετε ότι υφίσταται και το οποίο δεν έχει ακόμη αξιοποιηθεί. Και είναι επίσης στο ΠΕΠ Πελοποννήσου η εθνική οδός Γαργαλιάνων-Πύλου. Και αυτός ο δρόμος είχε αρχικά προϋπολογισμό ενάμισι δισεκατομμύριο (1.500.000.000) και τώρα δύο δισεκατομμύρια (2.000.000.000) και είναι απολύτως επιβεβλημένος...
ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριε Υπουργέ...
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Θα συνεχίσω, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο χρόνος δυστυχώς δεν είναι ανάλογος με το μήκος της Εγνατίας.
Ορίστε, κύριε Κηπουρέ.
ΧΡΗΣΤΟΣ ΚΗΠΟΥΡΟΣ: Κύριε Υπουργέ, άλλα λόγια ν' αγαπιόμαστε!
Εγώ, λόγω του μικρού χρόνου θα παραμείνω στην Εγνατία. Η σημερινή ανακατανομή ήταν μια μοναδική ευκαιρία. Η ελληνική Κυβέρνηση μπορούσε να επανορθώσει τα κακώς κείμενα ακόμη από το Σεπτέμβριο του 1993 και να καλύψει το έλλειμμα, το οποίο σύμφωνα με τη γνωστή μελέτη στο ΥΠ.ΕΘ.Ο. των Μπάρκλεϋς και Τραντέμκο έχει περίπου χρηματοδότηση τετρακόσια τριάντα δύο δισεκατομμύρια (432.000.000.000) όσο και έλλειμμα. Η Κυβέρνηση, μπορούσε στη σημερινή ανακατανομή να ρίξει το βάρος της στην Εγνατία και να ζητήσει να πετύχει να καλυφθεί το έλλειμμα αυτό καταθέτοντας ταυτόχρονα το νομοσχέδιο για την Εγνατία, όπως έκανε με όλα τα άλλα μεγάλα Αθηναϊκά έργα. 'Επραξε το εντελώς αντίθετο. Μπορούσε να αποκαταστήσει την ιστορική πραγματικότητα, η οποία όμως απεδείχθη πολύ διαφορετική από τη μίζερη, μυωπική και τελευταία κωμικοτραγική αθηναϊκή πραγματικότητα.
Δεν χρειάζεται να εξηγήσω περισσότερα πράγματα. Αν σε προηγούμενες δεκαετίες είχαμε την Εγνατία των υποσχέσεων, στη δεκαετία αυτή έχουμε την Εγνατία των μαρτυρίων. Υπήρξε αποκεφαλισμός της, διαμελισμός της και τελευταία, υποκατάστατό της. Αν παρακολουθήσει κανείς τη συλλογιστική του κυρίου Πρωθυπουργού κατά την προχθεσινή συζήτηση ότι δηλαδή, από τα περιφερειακά προγράμματα αντιστοιχούν ογδόντα μια χιλιάδες (81.000) ανά κάτοικο Αττικής και τρακόσιες σαράντα επτά χιλιάδες (347.000) ανά κάτοικο Θράκης, τότε αν λάβει κανείς υπόψη τα επιχειρησιακά προγράμματα (αστική ανάπτυξη) για την Αττική ανά κάτοικο αντιστοιχούν εξακόσιες χιλιάδες (600.000) δρχ. ενώ ανά κάτοικο της ελλαδικής περιφέρειας μηδέν. Αν, δε, βάλει κανείς και τα ολυμπιακά προγράμματα, τότε αυτή η ιστορία πάει στα σύννεφα. 
Τέλος, ας είμαστε σοβαροί. Ο ισχυρισμός ότι η μετάθεση της Εγνατίας από δεκαετία σε δεκαετία και από πακέτο σε πακέτο, ότι δεν βλάπτει τα εθνικά συμφέροντα γιατί δεν χάνονται κοινοτικοί πόροι, δεν μπορεί να σταθεί σοβαρά και μόνο σαν εκλογίκευση ή σαν παραλήρημα μπορεί να θεωρηθεί. 'Ενας δρόμος πρέπει να ξέρετε ότι προσφέρει τα συγκεκριμένα του δώρα στους συγκεκριμένους χρόνους. Ιδιαίτερα η Εγνατία που είναι συνώνυμο της Βαλκανικής μας πολιτικής, αλλά και έκφραση της ενσωμάτωσης των ελλαδικών περιφερειών στον ελλαδικό κορμό. Τέλος, θα σας καταθέσω ένα φάκελο που περιέχει το βιβλίο μας "The Greek Egnatia" με υπότιτλο "Moυχτάρηδες της Αθήνας", όπως επίσης και ενδεικτικά κείμενα από πρωτοβουλίες των δημάρχων της Εγνατίας, της νομαρχιακής αυτοδιοίκησης της χώρας, των εργατοϋπαλληλικών κέντρων και των επιμελητηρίων, από αυτό δηλαδή το σώμα που μπορεί άνετα να ονομαστεί ως "Κίνημα της Εγνατίας". 
( Στο σημείο αυτό ο Βουλευτής κ. Χρ. Κηπουρός καταθέτει για τα Πρακτικά τον προαναφερθέντα φάκελο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Πάντως, εάν η πρόσφατα εκδηλωθείσα στήριξη και πολιτική της Ευρωπαϊκής 'Ενωσης για την Εγνατία είναι εκσυγχρονιστική, τότε, κύριε Υπουργέ, η δική σας δεν είναι. 'Η η μια είναι ή η άλλη. Και οι δύο αποκλείεται. Σας ευχαριστώ πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Βουλευτά, εγώ θα παραμείνω στο κείμενο της ερώτησής σας, όπως έχει κατατεθεί, διότι βλέπω ότι υπάρχει μια αδυναμία στο θέμα της Εγνατίας. Η Εγνατία είναι ένας δρόμος ο οποίος γίνεται, υπάρχουν αναπτυγμένα εργοτάξια, έχουν γίνει τροποποιήσεις μελετών μετά από αποφάσεις οργάνων της δικαιοσύνης και γνωρίζετε ότι ήδη έχει βελτιωθεί κατά πολύ η απορροφητικότητα του έργου. Πρόσφατα δε, υπήρχε η ευκαιρία να επισκεφθούμε τα πρώτα τμήματα στη δυτική Μακεδονία, τα οποία έχουν ασφαλτοστρωθεί.
Θα ήθελα, λοιπόν, να σας πω ότι υπάρχει εντεταγμένο πλέον και δεσμευμένο ποσό τεσσάρων δισεκατομμυρίων (4.000.000.000) για τη μελέτη του δυτικού άξονα από το Αντίρριο μέχρι τα Γιάννενα. Είναι ένας δρόμος ο οποίος όταν ολοκληρωθεί, θα δημιουργήσει συνθήκες ανάκαμψης στη δυτική Ελλάδα.
'Ηθελα επίσης να σας πληροφορήσω ότι η ζεύξη Ρίου-Αντιρρίου έχει ημερομηνία έναρξης στις 28/11/1997 και είναι ένα έργο το οποίο μπαίνει στο στάδιο της υλοποίησης, ένα έργο το οποίο ζητάει όλη η ελληνική περιφέρεια, κυρίως της δυτικής Ελλάδας. Και ήθελα ακόμα να σας πω ότι η παράκαμψη της Πάτρας βρίσκεται σε πλήρη εξέλιξη και έχει ένα συνολικό προϋπολογισμό πενήντα δισεκατομμυρίων (50.000.000.000).
Σε ό,τι αφορά την ηλεκτροσιδηροδρομική γραμμή Εγνατία-Ηγουμενίτσα -Μπουργκάς, ήθελα να σας πω ότι είναι ήδη εξασφαλισμένο 1,3 δισεκατομμύρια (1.300.000.000) από τη γραμμή 700 για την πλήρη τεχνική μελέτη του τμήματος Ηγουμενίτσας-Ιωαννίνων-Καλαμπάκας. Και επίσης το σκέλος Καβάλα-Τοξότης είναι ενταγμένο στο Κοινοτικό Πλαίσιο Στήριξης με ένα δισεκατομμύριο (1.000.000.000) δραχμές.
Τέλος, μέσα στον ελάχιστο χρόνο θα σας πω ότι η νέα οδική σύνδεση Ηγουμενίτσας με Βόλο και το συνδετήριο τμήμα προς τη Λαμία, η εθνική οδός Ε65, που συνδυάζεται με τον αναβαθμιζόμενο ΠΑΘΕ για την κατασκευή της Εγνατίας, θα συμβάλει στην άρση της απομόνωσης των περιοχών. Το έργο προβλέπεται με χαρακτήρα κλειστού αυτοκινητόδρομου, με διατομή δύο λωρίδων κυκλοφορίας, ανά κατεύθυνση και λωρίδα έκτακτης ανάγκης. Οι μελέτες έχουν ολοκληρωθεί και είναι οι μελέτες που έχουν ανατεθεί από το Υπουργείο Περιβάλλοντος, Χωροταξίας και Δημοσίων 'Εργων, της αναγνώρισης των κοινωνικοοικονομικών επιπτώσεων και σκοπιμότητας, οι γεωλογικές μελέτες και η μελέτη περιβαλλοντικών επιπτώσεων η πρώτη φάση. Μετά από διεξοδική διερεύνηση έχει πλέον υπάρξει κεντροβαρική λύση που συνδέει την Εγνατία οδό με την περιοχή της Παναγιάς ανατολικά της σήραγγας του Μετσόβου.
Βλέπετε, λοιπόν, αγαπητέ κύριε Βουλευτά, ότι υπάρχει προγραμματισμός και τα έργα αυτά έχουν ήδη σε μεγάλο βαθμό διασφαλιστεί και υπάρχει και η ωριμότητα μελετών. Ευχαριστώ, κύριε Πρόεδρε.
ΧΡΗΣΤΟΣ ΚΗΠΟΥΡΟΣ: Τι θα πράξει η Κυβέρνηση για την ανακατανομή; Αυτό είναι το ερώτημα.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κηπουρέ, δεν γίνεται διάλογος. 
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Από τα στοιχεία βγαίνει αυτό.
ΠΡΟΕΔΡΕΥΩΝ (Παναγιώτης Ν. Κρητικός): Και σεις, κύριε Υπουργέ.
Δεύτερη είναι η με αριθμό 203/29-10-1997 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εθνικής Παιδείας και Θρησκευμάτων, σχετικά με τα προβλήματα του εκπαιδευτικού συστήματος, την προώθηση μέτρων διεύρυνσης της Παιδείας κλπ.
Η ερώτηση διαγράφεται, κωλυομένου του ερωτωμένου κυρίου Υπουργού.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο παρακαλώ.
ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο, κύριε Σιούφα, όπως αντιλαμβάνεσθε. Και υπάρχουν λόγοι οι οποίοι δικαιολογούν την απουσία. Ο κύριος Υπουργός είναι στην Κρήτη και ο κύριος Υφυπουργός στη Ρόδο, και οι δύο με υποχρεώσεις από παλιά προγραμματισμένες, προφανώς.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, κατά την ηθική τάξη των πραγμάτων, δεν επέμενα ότι θα έπρεπε σώνει και καλά να βρίσκεται ο Υπουργός εδώ. Αλλά μ' αυτόν τον τρόπο στερείτε τη δυνατότητα σε Βουλευτή και στο κόμμα του, να υποβάλει δύο φορές κοινοβουλευτικό έλεγχο δια των επικαίρων ερωτήσεων. 
Παρεκάλεσα τον Αντιπρόεδρο το πρωί και παρακαλώ και σας που προεδρεύετε σήμερα, την ερώτηση, που λόγω της αδυναμίας του Υπουργού να παρευρεθεί και να τη συζητήσει, να τη μεταφέρετε για τη Δευτέρα, προσθέτοντας μια ακόμα ερώτηση, διότι άλλως στερείτε βασικού κοινοβουλευτικού δικαιώματος από το Βουλευτή.
ΠΡΟΕΔΡΕΥΩΝ (Παναγιώτης Ν. Κρητικός): Δεν διαφωνώ με την ουσία του ισχυρισμού σας, αλλά από πλευράς Κανονισμού είναι ανέφικτο αυτό να γίνει, όπως ξέρετε. Δεν μπορεί να γίνει, διότι δεν προβλέπεται από τον Κανονισμό. Προβλέπεται, όμως, εκείνο που σας συνιστώ να κάνετε, να την επανακαταθέσετε και σήμερα μάλιστα. Δεν μπορεί να έλθει τη Δευτέρα βεβαίως, γιατί ανακοινώθηκε ήδη το δελτίο, αλλά να είναι αντικείμενο μιας άλλης συνεδρίασης της προσεχούς εβδομάδος. 'Αλλωστε, για να είμαστε και ειλικρινείς, την επικαιρότητά της δεν τη χάνει αυτή η ερώτηση ούτε το 2010. Είναι διαχρονικής σημασίας, αφορά την παιδεία και τον επόμενο αιώνα.
ΔΗΜΗΤΡΙΟΣ ΣΙΟΥΦΑΣ: Ευχαριστώ πολύ για την προσυπογραφή της ερώτησης που έκανα, από την πλευρά σας, κύριε Πρόεδρε, αλλά θα σας παρακαλέσω πάρα πολύ, συνεννοηθείτε με τον Πρόεδρο του Σώματος να ανακοινωθεί στη διαδρομή της συζήτησης η ερώτηση και να συζητηθεί τη Δευτέρα. 'Αλλως, με τον τρόπο αυτό, η Κυβέρνηση αποφεύγει τον κοινοβουλευτικό έλεγχο και στερεί, από τους Βουλευτές της Αντιπολίτευσης, τη δυνατότητα να κάνουν χρήση των διατάξεων του Κανονισμού της Βουλής. Και γνωρίζετε ότι τα επιχειρήματα τα οποία χρησιμοποιώ ερείδονται στις διατάξεις του Κανονισμού και στην κοινοβουλευτική τάξη. Διότι άλλως, θα μου επιτρέψετε να πω ότι η Κυβέρνηση δεν θέλει να έλθει για κοινοβουλευτικό έλεγχο και δεν θα ήθελα να το πω αυτό. Σας παρακαλώ πάρα πολύ, συνεννοηθείτε με τον Πρόεδρο του Σώματος και ανακοινώστε ως επιπλέον ερώτηση για τη Δευτέρα την επίκαιρη ερώτηση που δεν θα συζητηθεί τώρα.
ΠΡΟΕΔΡΕΥΩΝ (Παναγιώτης Ν. Κρητικός): Κατ' αρχήν, πρέπει να σας πω ότι δεν έχει συνηθίσει η Κυβέρνηση να απουσιάζει και ειδικά το Υπουργείο Παιδείας, το οποίο είναι πάντα παρόν σ'όλες τις επίκαιρες ερωτήσεις και απαντά όπως και τα άλλα Υπουργεία, όπως και ο παριστάμενος εδώ Υφυπουργός κ.Σκουλάκης, είναι "μόνιμος" εδώ από το Υπουργείο Υγείας και Πρόνοιας. Κατά συνέπεια, δεν αποφεύγει η Κυβέρνηση όπως ξέρετε τις ερωτήσεις.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, ...
ΠΡΟΕΔΡΕΥΩΝ (Παναγιώτης Ν. Κρητικός): Να σας απαντήσω.
ΔΗΜΗΤΡΙΟΣ ΣΙΟΥΦΑΣ: Μα, κύριε Πρόεδρε!
ΠΡΟΕΔΡΕΥΩΝ (Παναγιώτης Ν. Κρητικός): Να σας απαντήσω.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αν αυτό το πράγμα γινόταν από την πλευρά του Προεδρείου χθες...
ΠΡΟΕΔΡΕΥΩΝ (Παναγιώτης Ν. Κρητικός): Συμβαίνει υπηρεσιακοί λόγοι να δημιουργούν κωλύματα στους Υπουργούς και όταν μάλιστα η ερώτηση, όπως στην προκειμένη περίπτωση, απευθύνεται μόνο σε ένα Υπουργείο, δεν υπάρχει η δυνατότητα της αναπλήρωσης γιατί δεν υπάρχει συναρμοδιότητα. Και πρέπει να σας πω ακόμα ότι η επικαιροποίηση του κοινοβουλευτικού ελέγχου στο 100% έχει δημιουργήσει και αυτά τα απρόοπτα, αλλά οπωσδήποτε, όμως, έχουμε μία επίκαιρη συζήτηση όλων των ερωτήσεων. Η ερχόμενη εβδομάδα δεν ακυρώνει την επικαιρότητα της ερώτησής σας. Κατά συνέπεια την επανακαταθέτετε και μπαίνει σε μία άλλη συνεδρίαση. Αν αυτό γίνει τη Δευτέρα, όπως ζητάτε, θα έχουμε παραβίαση του Κανονισμού.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, αντιλαμβάνεστε τι λέω; Αν από την Τετάρτη που είχε κατατεθεί η ερώτηση, είχε πει ο Υπουργός ότι αδυνατεί, θα μπορούσε η αντιπολίτευση στη θέση της να έχει μία άλλη ερώτηση, διότι τώρα θα στερηθεί δύο φορές του δικαιώματος του κοινοβουλευτικού ελέγχου.
ΠΡΟΕΔΡΕΥΩΝ (Παναγιώτης Ν. Κρητικός): Τη μη έγκαιρη ενημέρωση για το κώλυμα να τη λάβω υπόψη μου και να την εκτιμήσω.
ΔΗΜΗΤΡΙΟΣ ΣΙΟΥΦΑΣ: Εκτός και αν το Προεδρείο δεν θέλει να δείξει την επιβαλλόμενη κατανόηση...
ΠΡΟΕΔΡΕΥΩΝ (Παναγιώτης Ν. Κρητικός): Αλλά μην είμαστε και τόσο υπερβολικοί και τόσο άδικοι. Και χθες είχαμε ματαιώσει και προχθές είχαμε ματαιώσει ερωτήσεις. Καθημερινά γίνεται αυτό. Να πάρουμε τα Πρακτικά και να δείτε ματαιώσεις. Η επικαιροποίηση όμως των ερωτήσεων θεραπεύει το πράγμα.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν με βρίσκεται σύμφωνο.
ΠΡΟΕΔΡΕΥΩΝ (Παναγιώτης Ν. Κρητικός): Και μάλιστα όταν η ερώτηση δεν είναι και τόσο επίκαιρη. Το επισημαίνω αυτό. Για την παιδεία μιλάμε.
ΔΗΜΗΤΡΙΟΣ ΣΙΟΥΦΑΣ: Επιμένω, κύριε Πρόεδρε, να συνενοηθείτε με τον Πρόεδρο να δώσει αυτήν τη λύση.
ΠΡΟΕΔΡΕΥΩΝ (Παναγιώτης Ν. Κρητικός): Βεβαίως θα το κάνω. Αλλά δεν μπορώ να σας δώσω ρητή υπόσχεση ότι θα συμπεριληφθεί τη Δευτέρα. Δεν ξέρω αν βρεθεί τρόπος χωρίς να παραβιάζεται ο Κανονισμός.
ΔΗΜΗΤΡΙΟΣ ΣΙΟΥΦΑΣ: Δεν ζήτησα να δεσμευτείτε, κύριε Πρόεδρε. Παρακάλεσα.
ΠΡΟΕΔΡΕΥΩΝ (Παναγιώτης Ν. Κρητικός): Θα ενημερωθεί ο Πρόεδρος γι' αυτό το αίτημά σας.
ΔΗΜΗΤΡΙΟΣ ΣΙΟΥΦΑΣ: Σας ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Ν. Κρητικός): Και θα επαναλάβω, την απάντηση, ως Προεδρείο. Η επικαιροποίηση έχει δημιουργήσει και αυτές τις σπάνιες περιπτώσεις των ματαιώσεων, που στην ουσία είναι αναβολές. 'Οταν έχουμε διάρκεια της επικαιρότητας, έχετε τη δυνατότητα καταθέτοντάς την σήμερα να τη συζητήσετε τις πρώτες ημέρες της ερχόμενης εβδομάδας. 
Η τρίτη επίκαιρη ερώτηση του κ. Κανταρτζή θα κρατηθεί για να συζητηθεί στο τέλος που θα έρθει ο κύριος Υπουργός.
Τέταρτη είναι η με αριθμό 191/29-10-1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Σπυρίδωνος Δανέλλη προς τον Υπουργό Υγείας και Πρόνοιας, σχετικά με τη λειτουργία των Μονάδων Τεχνητού Νεφρού στα Νοσοκομεία Ηρακλείου Κρήτης, τις σχεδιαζόμενες λύσεις κλπ.
Η ερώτηση του κ. Δανέλλη έχει ως εξής:
"Το πρόβλημα της επάρκειας θέσεων των προγραμμάτων αιμοκάθαρσης στις υπάρχουσες Μονάδες Τεχνητού Νεφρού στα νοσοκομεία της Ανατολικής Κρήτης εντείνεται συνεχώς. Τα νοσοκομεία Ηρακλείου (ΠΕΠΑΓΝΗ και Βενιζέλειο) και Λασηθίου, δεν είναι σε θέση να καλύψουν τις ανάγκες των νεφροπαθών κατοίκων για αιμοκάθαρση, με αποτέλεσμα πολλοί εξ αυτών να υποβάλλονται σε συνεχείς μετακινήσεις στην Αθήνα. Αυτό συνιστά μείζον ανθρωπιστικό πρόβλημα, διότι επιβαρύνει τρομακτικά με ψυχολογικές και οικονομικές συνέπειες τους ασθενείς και τις οικογένειές τους και ταυτόχρονα επιβαρύνει με τεράστιο οικονομικό κόστος τα ασφαλιστικά τους ταμεία.
Σύμφωνα, όμως, με πρόσφατα δημοσιεύματα του τοπικού τύπου ο ρόλος που σχεδιάζεται από το Υπουργείο Υγείας για τη νέα υπό κατασκευή μονάδα είναι εναλλακτικός και όχι συμπληρωματικός.
Πρόκειται δηλαδή να αντικαταστήσει τη Μονάδα Τεχνητού Νεφρού που ήδη λειτουργεί στο Βενιζέλειο Νοσοκομείο και όχι να συμπληρώσει τη χωρητικότητα και το δυναμικό της.
Με δεδομένα: α) τις προτάσεις του Συλλόγου Νεφροπαθών και του ιατρικού προσωπικού που τους στηρίζει, β) τον επείγοντα χαρακτήρα του ανθρωπιστικού και οικονομικού προβλήματος που δημιουργείται και γ) τις κατά καιρούς υποσχέσεις των αρμοδίων.
Ερωτάται ο κύριος Υπουργός:
1. Ποιος ακριβώς είναι ο ρόλος που επιφυλάσσεται στη νέα μονάδα που κατασκευάζεται και αν ο διαφαινόμενος παροπλισμός της υπάρχουσας Μονάδας του Βενιζέλειου είναι αληθής.
2. Αν στους σχεδιασμούς του το Υπουργείο λαμβάνει μέριμνα, ώστε να καλυφθεί και η αυξημένη, λόγω ασθενών τουριστών, ανάγκη της θερινής περιόδου στην Κρήτη.
3. Αν οι σχεδιαζόμενες λύσεις θα καλύψουν σε ποσοστό 100% τις ανάγκες των Κρητικών νεφροπαθών ή αν θα εξακολουθήσουν κάποιοι εξ αυτών να εξαναγκάζονται σε συνεχείς μετακινήσεις στην πρωτεύουσα".
Ο Υφυπουργός Υγείας και Πρόνοιας κ. Εμμανουήλ Σκουλάκης έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Ευχαριστώ, κύριε Πρόεδρε.
Το λεπτό και πράγματι ευαίσθητο θέμα των νεφροπαθών, το οποίο φέρνει ο αγαπητός συνάδελφος με την επίκαιρη ερώτηση του στη Βουλή προς συζήτηση, απασχολεί έντονα το Υπουργείο Υγείας και Πρόνοιας. Θα πω δυο λόγια γενικά.
'Εχουμε περίπου πέντε χιλιάδες νεφροπαθείς, εκ των οποίων οι τέσσερις χιλιάδες εξυπηρετούνται με αιμοκάθαρση σε ογδόντα οκτώ μονάδες, εκ των οποίων οι εξήντα επτά είναι κρατικές και είκοσι μία ιδιωτικές. Χίλιοι περίπου είναι μεταμοσχευθέντες και εκείνοι που βρίσκονται σε περιτοναϊκή κάθαρση.
Το Υπουργείο έχει σε πρώτη προτεραιότητα τα θέματα των νεφροπαθών γι' αυτό όσον αφορά τη δημιουργία νέων μονάδων, εξοπλισμούς, προσωπικό, τον τελευταίο χρόνο έχουμε διαθέσει πιστώσεις ενάμισι δισεκατομμυρίων. 'Εχουμε δώσει κατά προτεραιότητα πενήντα θέσεις γιατρών ΕΣΥ νεφρολόγων για το 1997 και αρκετό προσωπικό, νοσηλευτικό και άλλο.
'Εχει ήδη προγραμματιστεί λειτουργία νέων μονάδων στη Σύρο, στη Σάμο, στη Λήμνο, στο Μεσολόγγι, ενώ στην Κάλυμνο προχωρεί το έργο κτιριακά και στο 'Αργος έχει σχεδόν ολοκληρωθεί.
'Οσον αφορά την Κρήτη: Στα Χανιά υπάρχουν είκοσι δύο μηχανήματα και εξυπηρετούν εκατό περίπου άτομα. Δεν υπάρχει λίστα. Στο Ρέθυμνο, έντεκα μηχανήματα, ογδόντα ασθενείς. Δεν υπάρχει λίστα αναμονής. Στον 'Αγιο Νικόλαο έχουμε δώδεκα μηχανήματα και εξυπηρετούνται τριάντα δύο ασθενείς. Υπάρχει μία λίστα δέκα ατόμων που εξυπηρετούνται από τα νοσοκομεία του Ηρακλείου. Το Πανεπιστημιακό Ηρακλείου διαθέτει δεκαπέντε μηχανήματα, έχει λίστα αναμονής είκοσι άτομα. Και ερχόμαστε στη μονάδα του Βενιζελείου, που έχει είκοσι οκτώ μηχανήματα και εξυπηρετεί εκατό ασθενείς.
'Εχει εγκριθεί από τη Διεύθυνση Ανάπτυξης Μονάδος Υγείας του Υπουργείου τόσο η προμήθεια δεκαεπτά νέων μηχανημάτων, όσο και η επιχορήγηση από το πρόγραμμα δημοσίων επενδύσεων με εκατόν είκοσι εκατομμύρια (120.000.000) δραχμές, καθώς και η προμήθεια και η εγκατάσταση προκάτ για τη Μονάδα Τεχνητού Νεφρού με επιχορήγηση ύψους εβδομήντα εκατομμυρίων (70.000.000).
Από τη σημερινή ενημέρωση που έχω από το διοικητικό συμβούλιο, αγαπητοί συνάδελφοι, έχω να σας πω τα παρακάτω. "Για την κατασκευή του προκατασκευασμένου κτιρίου, σύμφωνα με το υπ' αριθμ. τάδε έγγραφο του Υπουργείου, έχει υπογραφεί σύμβαση με την ανάδοχο εταιρία "ΚΤΙΣΤΩΡ ΑΤΕ" στις 29.9.1997 χρόνος περαίωσης εργασιών και χρόνος παράδοσης του έργου 30.6.1998. Μέχρι σήμερα ο ανάδοχος έχει προβεί στις παρακάτω εργασίες:
Αποπεράτωση εκσκαφών για θεμελίωση προκατασκευασμένου κτιρίου, κατασκευή ξυλοτύπου θεμελίωσης. Το έργο είναι συνολικού προϋπολογισμού, όπως είπα και προηγούμενα, ενενήντα εκατομμυρίων (90.000.000), εκτός του προβλεπόμενου εξοπλισμού. Η προμήθεια των δεκαεπτά μηχανημάτων τεχνητού νεφρού ύψους εκατόν είκοσι εκατομμυρίων (120.000.000), που έχουν εγκριθεί με την τάδε απόφαση, έχουν ενταχθεί στο πρόγραμμα του Υπουργείου Εμπορίου και σύμφωνα με την αρμόδια διεύθυνση ο διαγωνισμός της προμήθειας θα ολοκληρωθεί εντός του Νοεμβρίου." Τα υπόλοιπα στοιχεία θα τα πω στη δευτερολογία μου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Γνωρίζω προσωπικά την ευαισθησία, που έχει ο Υπουργός για την ειδική κατηγορία των ασθενών, τους νεφροπαθείς. 'Ομως, κύριε Υπουργέ, πιστεύω ότι το Υπουργείο δεν έχει κάνει αυτά, που θα μπορούσε να κάνει, ακριβώς λόγω της ιδιαιτερότητας και της λεπτότητας του ζητήματος αυτού.
Ως γνωστό, οι νεφροπαθείς είναι μία ιδιαίτερη κατηγορία ασθενών, που υποχρεώνονται βεβαίως σε μία εξαιρετικά επίπονη διαδικασία της συνεχούς αιμοκάθαρσης εφ' όρου ζωής. Κάθε δεύτερη ημέρα πρέπει να παρακολουθούν αυτήν τη διαδικασία με τους τεχνητούς νεφρούς, πράγμα που τους υποχρεώνει, όταν δεν υπάρχει επάρκεια θέσεων στα τοπικά νοσοκομεία, να υπόκεινται σε διαδικασίες, θα έλεγα, τρόμου. Υφίστανται φοβερά προβλήματα, όσον αφορά και την οικογενειακή τους υπόσταση και την κοινωνική τους υπόσταση και την οικονομική, μιας και αναγκάζονται πολλοί από αυτούς, που δεν μπορούν να παρακολουθήσουν τα προγράμματα αιμοκάθαρσης στην περιοχή τους, να απευθύνονται πού αλλού, στην Αθήνα.
Τα στοιχεία που έχω από το Σύλλογο των Νεφροπαθών δεν είναι αντίστοιχα με αυτά που είπατε, κύριε Υπουργέ. Θα σας καταθέσω τις λίστες που έχω με τα ονόματα, είναι περί τα εκατόν πενήντα στην ανατολική Κρήτη. 'Οντως, στη δυτική Κρήτη υπάρχει μία ισορροπία. 'Ομως στην ανατολική Κρήτη υπάρχουν μεγάλες ελλείψεις. Γνωρίζω πολύ καλά τη διαδικασία κατασκευής της νέας μονάδας στο Βενιζέλειο Νοσοκομείο. Το ερώτημα, όμως, είναι, αν η νέα μονάδα έρχεται να συμπληρώσει την υφιστάμενη ή να την καταργήσει, διότι έτσι θα έχουμε ένα επιπλέον πρόβλημα, μιας και η υφιστάμενη μονάδα καλύπτει μεγαλύτερο αριθμό νεφροπαθών, από αυτή που πρόκειται να καλύψει η νέα, η υπό κατασκευή, η οποία μετά από διάφορες περιπέτειες ευτυχώς κατασκευάζεται.
'Ομως, νομίζω ότι το Υπουργείο θα πρέπει να αντιληφθεί πως θα πρέπει να συνυπάρξουν οι δύο αυτές μονάδες, διότι θα είναι μεγάλη πολυτέλεια να στερηθεί η ανατολική Κρήτη από έναν αριθμό κάλυψης νεφροπαθών.
Επίσης, στο Nοσοκομείο του Αγίου Νικολάου δυστυχώς λειτουργεί μονάχα μία μονάδα, λόγω της έλλειψης προσωπικού, γιατρών και νοσηλευτικού, ενώ θα μπορούσε με την ενίσχυση των εκεί γιατρών να λειτουργήσει κι άλλη βάρδια, καλύπτοντας έτσι και άλλον αριθμό νεφροπαθών. 
Είναι χαρακτηριστικό ότι υπάρχουν ασθενείς από τη Σητεία που υποχρεώνονται σε μέρα παρά μέρα μετάβασή τους στο Ηράκλειο, που ξέρετε πόσο επίπονη και επικίνδυνη διαδικασία είναι αυτή, ακριβώς για να παρακολουθήσουν το πρόγραμμα αιμοκάθαρσης, επειδή δεν μπορούν να καλυφθούν στον 'Αγιο Νικόλαο.
Το είπα και στην αρχή, κύριε Υπουργέ, ότι είναι γνωστή η ευαισθησία σας γι' αυτά τα ζητήματα, γι' αυτό πιστεύω ότι το Υπουργείο μπορεί να κάνει πολύ περισσότερα πράγματα πάνω στο θέμα των νεφροπαθών, ιδιαίτερα στο χώρο της ανατολικής Κρήτης, όπου υπάρχει αυτή η έλλειψη και που είναι σημαντική.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Υγείας και Πρόνοιας, έχει το λόγο.
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Αγαπητέ συνάδελφε, νομίζω ότι η αναγνώριση αυτής της πραγματικότητας την οποία αποδεχόμαστε μας οδήγησε στη λήψη αυτών των μέτρων που όπως σας είπα υλοποιούνται.
Θα πρέπει να πω, απ' ότι έχω πληροφόρηση από το Διοικητικό Συμβούλιο, ότι υπάρχουν διπλοεγγραφές στις λίστες και στο ΠΕΠΑΓΝΗ και στο "Βενιζέλειο" και απ' ότι μου λένε είναι σε συνεννόηση μεταξύ τους για να καθορισθεί αυστηρά η προτεραιότητα.
Μάλιστα, υπάρχει, εγκύκλιος δική μου, πρόσφατη, η οποία συνιστά επιτροπή ελέγχου της λίστας νεφροπαθών κατά νοσοκομείο που αποτελείται από τον Πρόεδρο του Δ.Σ., από τον πρόεδρο της επιστημονικής επιτροπής, το διευθυντή νεφρολόγο, την κοινωνική λειτουργό και τη διευθύνουσα και νομίζω ότι αν εφαρμοσθεί δεν θα υπάρχει κανένα πρόβλημα. Βέβαια προηγούνται οι άποροι και τα μικρά παιδιά.
Βάλατε ένα θέμα που απ' ότι βλέπω το αναφέρει το Δ.Σ. στο έγγραφό του. Λέει: Η υπό κατασκευή νέα μονάδα θα αντικαταστήσει την ήδη υπάρχουσα, σε εμβαδόν όμως πολλαπλάσιο της ήδη λειτουργούσας μονάδας και με σύγχρονες προδιαγραφές, ούτως ώστε τόσο οι χώροι νοσηλείας, όσο και οι λοιποί λειτουργικοί χώροι της νέας μονάδας για τους ασθενείς και το προσωπικό, να εξασφαλίζουν ανθρώπινες συνθήκες.
Δεν νομίζω πως διαφαίνεται ότι θα σταματήσει να λειτουργεί η ήδη λειτουργούσα μονάδα στο χώρο που λειτουργεί και εδώ που τα λέμε δεν είναι χώρος για τον οποίο θα πρέπει να είμαστε υπερήφανοι. Είναι ένας χώρος απαράδεκτος, το ομολογούμε.
Νομίζω, όμως, ότι έτσι που τοποθετεί το θέμα το Δ.Σ. δεν θα υπάρχει πρόβλημα και θα έχουμε την ευκαιρία σε μια επιτόπια επίσκεψη που προγραμματίζουμε αυτόν το μήνα το Νοέμβρη να τα δούμε από κοντά και να είστε σίγουρος ότι και εμείς ξεκινάμε από την ίδια αγωνία και ευαισθησία και έχουμε βάλει σε προτεραιότητα τα θέματα αυτά, δηλαδή του τεχνιτού νεφρού.
Ακόμα, κύριε Πρόεδρε, πρέπει να πω ότι με ενημερώνουν πως λειτουργούν Δευτέρα, Τετάρτη και Παρασκευή τρεις βάρδιες και Τρίτη, Πέμπτη και Σάββατο δύο βάρδιες. Θα τους δώσουμε τώρα τον Επιμελητή Β' νεφρολόγο, θα τους δώσουμε και το προσωπικό και νομίζω πως θα πάμε και εκεί σε τρίτη βάρδια.
ΣΠΥΡΙΔΩΝ ΔΑΝΕΛΛΗΣ: Με τους τουρίστες τι θα γίνει;
ΕΜΜΑΝΟΥΗΛ ΣΚΟΥΛΑΚΗΣ (Υφυπουργός Υγείας και Πρόνοιας): Για τους τουρίστες υπάρχει ειδικό πρόβλημα, θα το δούμε από κοινού όλοι οι Βουλευτές της Κρήτης και των νησιών.
ΠΡΟΕΔΡΕΥΩΝ (Παναγιώτης Ν. Κρητικός): Πέμπτη είναι η με αριθμό 188/29.10.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τους Υπουργούς Ανάπτυξης, Εθνικής Οικονομίας και Οικονομικών, σχετικά με τη λήψη μέτρων για την καλύτερη λειτουργία της επιχείρησης "ΛΑΡΚΟ".
Η επίκαιρη ερώτηση διαγράφεται με σύμφωνη γνώμη του ερωτώντος συναδέλφου και του ερωτωμένου κυρίου Υπουργού.
Εισερχόμαστε στη συζήτηση των επικαίρων ερωτήσεων δεύτερου κύκλου.
Πρώτη είναι η με αριθμό 200/29.10.1997 επίκαιρη ερώτηση δεύτερου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τους Υπουργούς Δημόσιας Τάξης, Υγείας και Πρόνοιας, σχετικά με τις προθέσεις της Κυβέρνησης για επίλυση του προβλήματος της εκμετάλλευσης ανηλίκων παιδιών.
Η επίκαιρη ερώτηση σε περίληψη έχει ως εξής.
"Τα τελευταία χρόνια σύνηθες είναι το φαινόμενο σε κάθε φωτεινό σηματοδότη να σκαρφαλώνουν στα αυτοκίνητα παιδάκια νηπιακής και σχολικής ηλικίας προσπαθώντας άλλοτε να καθαρίσουν τα παρμπρίζ, άλλοτε να πουλήσουν χαρτομάντηλα και άλλα μικροαντικείμενα και άλλοτε απλά να ζητιανεύουν. 
Τα παιδιά αυτά είναι θύματα μιας οργανωμένης και στυγνής εκμετάλλευσης που συντελείται κάτω από τα αδιάφορα βλέμματα της "οργανωμένης" μας κοινωνίας.
Κατά καιρούς έχουν δει το φως της δημοσιότητας άρθρα που φωτογραφίζουν εκείνους που ευθύνονται γι' αυτήν την απαράδεχτη κατάσταση που συμβαίνει στους δρόμους της Πρωτεύουσας.
'Οσα μέτρα, όμως, έχουν παρθεί μέχρι σήμερα είναι ανεπαρκή και αποσπασματικά και δεν έχουν συμβάλλει ούτε στο ελάχιστο, ώστε να εξαλειφθεί αυτό το μείζον πρόβλημα που μόνο ντροπή πρέπει να μας κάνει να νιώθουμε.
Ερωτώνται οι αρμόδιοι Υπουργοί:
-Τι προτίθενται να κάνουν προκειμένου να σταματήσει να υφίσταται αυτή η απαράδεχτη κατάσταση που μόνο υπερήφανους δεν μπορεί να μας κάνει να αισθανόμαστε για το επίπεδο του λαού και της κοινωνίας μας;"
Ο Υπουργός Δημόσιας Τάξης κ. Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Ευχαριστώ, κύριε Πρόεδρε.
Το θέμα το οποίο θέτει ο συνάδελφος με την ερώτησή του έχει δύο πτυχές. 
Η μία, που αφορά αποκλειστικά το έργο της Αστυνομίας, είναι η εκμετάλλευση αυτών των παιδιών από ορισμένους. Βέβαια όλα αυτά τα παιδιά, τα οποία βρίσκονται σ'αυτά τα φανάρια, δημιουργούν σοβαρά προβλήματα. Διότι δεν είναι μόνο η εικόνα που παρουσιάζεται, αλλά δημιουργούνται προβλήματα ακόμη και στη συγκοινωνία και κίνδυνοι, αν θέλετε. Αυτή η πλευρά που απασχολεί την Αστυνομία έχει αντιμετωπιστεί με ευαισθησία, επαναλαμβάνω, γιατί αντιλαμβάνεστε ότι δεν έχουμε να αντιμετωπίσουμε κάποιους εγκληματίες, αλλά κάποια παιδιά. 'Ετσι, με τις υπηρεσίες ανηλίκων, ουσιαστικά προσπαθούμε να ανακαλύψουμε εκείνους που βρίσκονται πίσω από αυτά τα παιδιά.
Για παράδειγμα, το χρονικό διάστημα του ενός χρόνου περίπου, έχουν αποσταλεί στον εισαγγελέα χίλιοι διακόσιοι σαράντα επτά ανήλικοι και εκατόν δώδεκα ενήλικες, στην πλειονότητα γονείς αυτών των παιδιών που έχει διαπιστωθεί ότι βρίσκονται πίσω από τα παιδιά αυτά και τα εκμεταλλεύονται. Η Αστυνομία θα συνεχίσει αυτήν τη δραστηριότητα.
'Ομως, υπάρχει και η άλλη πτυχή η οποία είναι εξίσου σοβαρή. 'Οταν αυτά τα παιδιά τα μαζεύουμε από τα φανάρια, πρέπει να πάνε όλα κατευθείαν στον εισαγγελέα; Γι'αυτό υπάρχει μία συνεργασία με το Υπουργείο Υγείας και Πρόνοιας, προκειμένου τα περισσότερα απ'αυτά, και όταν τουλάχιστον δεν διαπιστώνεται κάποια ευθύνη, να περιθάλπτονται. Και πράγματι γίνεται. Αλλά δημιουργούνται πλέον και κάποια πρόσθετα κέντρα, κυρίως στην Αθήνα, γιατί εδώ έχουμε το μεγαλύτερο πρόβλημα, ώστε να βρίσκουν κάποια στέγη, να μένουν κάποιο διάστημα μέχρις ότου να διαπιστώσουμε αν έχουν γονείς, πού είναι οι γονείς, τι κάνουν οι γονείς, αν έχουν κάποια ανάγκη προστασίας και περίθαλψης. Με αυτό τον τρόπο αντιμετωπίζουμε αυτό το πρόβλημα.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Πιπεργιάς έχει το λόγο.
ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, η ερώτησή μου απευθυνόταν και προς τον Υπουργό Δημόσιας Τάξης, αλλά και προς τον Υπουργό Υγείας και Πρόνοιας. Και τονίζω το Υγείας και Πρόνοιας, γιατί πιστεύω, ότι περισσότερη δουλειά -και συμφωνώ με τον κύριο Υπουργό- πρέπει να γίνει από το Υπουργείο Πρόνοιας. 
Αυτά τα παιδιά, από ό,τι έχει διαπιστωθεί από τις επιχειρήσεις "σκούπα" που κάνει πολλές φορές η Αστυνομία, προέρχονται από φτωχές, άπορες και πολύτεκνες οικογένειες. Χρειάζεται λοιπόν εδώ, πέρα από το αστυνομικό μέρος της υπόθεσης, πέρα δηλαδή από τις επιχειρήσεις "σκούπα", πέρα από τις συλλήψεις και την παραπομπή στον εισαγγελέα -που απ' ό,τι διαπιστώθηκε από τα νούμερα που έδωσε ο κύριος Υπουργός, αυτές οι επιχειρήσεις εκτελούνται και μάλιστα με εντυπωσιακά νούμερα- η συνεργασία της Αστυνομίας και της Πρόνοιας. Γιατί πράγματι με το να συλλαμβάνονται τα παιδιά από τα φανάρια ή αυτοί που εκμεταλλεύονται τα παιδιά να πηγαίνουν στον εισαγγελέα, να περνούν αυτόφωρο ή όποια άλλη διαδικασία και την άλλη μέρα να ξαναβρίσκονται στα φανάρια, δεν λύνεται το πρόβλημα.
Xρειάζεται και εδώ να καθιερωθεί ο θεσμός των περιφερόμενων κοινωνικών λειτουργών, προκειμένου να επισκέπτονται, να καταγράφουν, να βοηθούν και να συμπαραστέκονται σε αυτά τα παιδιά και στις οικογένειές τους. Χρειάζεται επίσης να παρθεί μια σειρά μέτρα, ώστε να συνδέονται οι παροχές που δίνει το κράτος με τον έλεγχο κατά πόσον τα παιδιά των πολύτεκνων κυρίως οικογενειών ή και των άπορων οικογενειών πηγαίνουν στο σχολείο. Είναι γνωστό ότι το κράτος δίνει και επιδόματα στις πολύτεκνες οικογένειες, και αντίστοιχα επιδόματα πρόνοιας. Δεν ελέγχεται, όμως, κατά πόσον τα παιδιά για τα οποία δίνεται αυτό το επίδομα, πηγαίνουν στο σχολείο. Και βέβαια πάρα πολλά παιδιά παίρνουν το δρόμο κάθε πρωί για τα φανάρια. Γι' αυτά τα παιδιά χρειάζεται να κάνουμε ιδιαίτερες προσπάθειες να ενταχθούν στην κοινωνία. Αν δεν δημιουργηθεί ένας φορέας, ο οποίος πράγματι να περιθάλπτει αυτά τα παιδιά, αν δεν δημιουργηθεί ένας φορέας, που να βρίσκουν αυτά τα παιδιά, όπως σωστά τόνισε ο κύριος Υπουργός, στέγη μέχρι που να διαπιστώνεται τι ακριβώς συμβαίνει με αυτά τα παιδιά, αν δεν καταβληθεί προσπάθεια να ενταχθούν αυτά τα παιδιά στην εκπαιδευτική διαδικασία τότε πράγματι η εγκληματικότητα, που πιθανόν να δημιουργηθεί απ' αυτά τα παιδιά στο μέλλον, ίσως δημιουργήσει ένα μεγαλύτερο πρόβλημα αύριο στην κοινωνία μας.
Εδώ θα ήθελα να επισημάνω ότι πέρα από μια ιδιωτική πρωτοβουλία μιας κυρίας γι' αυτά τα παιδιά, που έχει αναλάβει ένα έργο εθελοντικά, δεν υπάρχει καμία, μα καμία κρατική παρέμβαση, καμία κρατική πρόνοια. Από τον Υπουργό Υγείας και Πρόνοιας θα ήθελα την απάντηση, κύριε Υπουργέ, και όχι από σας.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, η πολιτική της Κυβέρνησης είναι ακριβώς όπως την περιέγραψε ο κ. Πιπεργιάς. Αλλά επειδή ο αρμόδιος Υπουργός κ. Κοτσώνης βρίσκεται εκτός Ελλάδος, έχω την εξουσιοδότηση ακριβώς να καταθέσω στο Σώμα ότι, και με την ένταξη στο Δεύτερο Κοινοτικό Πλαίσιο Στήριξης, δημιουργούνται κοινωνικοί ξενώνες, σκοπός των οποίων, πέραν των άλλων, είναι ακριβώς να αντιμετωπίσουμε αυτήν ακριβώς τη διαδικασία που υποστήριξε τώρα ο κ. Πιπεργιάς, γι' αυτά τα παιδιά. 'Ηδη έχουν αρχίσει ορισμένοι να λειτουργούν, επεκτείνονται, ακριβώς διότι πιστεύουμε και ως Κυβέρνηση και ως Υπουργείο Υγείας και Πρόνοιας ότι το πρόβλημα αυτό δεν είναι κατά κύριο λόγο αστυνομικό πέρα από την πτυχή εκείνων των παιδιών, που πίσω απ' αυτά, βρίσκονται κάποιοι γονείς ή κάποιοι άλλοι που τα εκμεταλλεύονται. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 199/29.10.1997 επίκαιρη ερώτηση του Βουλευτή της Νέας Δημοκρατίας κ. Σάββα Τσιτουρίδη προς τον Υπουργό Γεωργίας, σχετικά με τις προθέσεις της Κυβέρνησης να αποκαταστήσει τη βλάβη που υπέστη το δημόσιο από τη διαγραφή χρεών των αγροτών.
Δεν έχει έρθει ακόμη ο κύριος Υπουργός Γεωργίας. Την κρατάμε, γιατί αναμένεται ο κύριος Υπουργός. 'Ετσι έχει δηλώσει στην υπηρεσία. 
ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, για να μην υπάρξει καμία παρεξήγηση η επίκαιρη ερώτησή μου δεν αναφέρεται στη διαγραφή χρεών αγροτών.
ΠΡΟΕΔΡΕΥΩΝ (Παναγιώτης Ν. Κρητικός): Θα διαβαστεί και το κείμενό σας ολόκληρο.
ΣΑΒΒΑΣ ΤΣΙΤΟΥΡΙΔΗΣ: Δεν λέει αυτό το κείμενό μου. Το κείμενό μου λέει για τη διαγραφή χρεών συγκεκριμένου ιδιώτη.
ΠΡΟΕΔΡΕΥΩΝ (Παναγιώτης Ν. Κρητικός): Θα διαβαστεί η ερώτησή σας όταν θα έρθει η ώρα της συζήτησής της. 
Προχωρούμε στις επόμενες επίκαιρες ερωτήσεις. 
Τρίτη είναι η με αριθμό 196/29.10.1997 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αχιλλέα Κανταρτζή προς τον Υπουργό Εθνικής Παιδείας και Θρησκευμάτων, σχετικά με τον τρόπο αντιμετώπισης της συνδικαλιστικής δραστηριότητας των μαθητών, από την Κυβέρνηση. 
Αυτή η επίκαιρη ερώτηση κρατείται κωλυομένου προς το παρόν του κυρίου Υπουργού. Και εδώ στάθηκε τυχερός ο κ. Κανταρτζής, ανευρέθη και ενημέρωθηκε από τον κύριο Υπουργό. Ο κ. Σιούφας δεν ανευρέθη, αλλά δεν φταίει γι' αυτό φυσικά.
Τέταρτη είναι η με αριθμό 192/29.10.1997 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ανδριανής Λουλέ προς τον Υπουργό Πολιτισμού, σχετικά με τη λήψη μέτρων για την επίλυση των οικονομικών προβλημάτων του Θεσσαλικού Θεάτρου.
Και αυτή η επίκαιρη ερώτηση διαγράφεται με σύμφωνη γνώμη ερωτώσης και ερωτωμένου συναδέλφου. 
Πέμπτη είναι η με αριθμό 205/29.10.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Εξωτερικών, Δημόσιας Τάξης, σχετικά με τη λήψη μέτρων και την αντιμετώπιση των προβλημάτων των Κούρδων πολιτικών προσφύγων.
Η ερώτηση του κ. Καρατάσου έχει ως εξής:
"Με δύο επίκαιρες ερωτήσεις μας πρόσφατα στη Βουλή επισημάναμε το πρόβλημα διαβίωσης των Κούρδων πολιτικών προσφύγων. Αφημένοι στην τύχη τους σε βαγόνια του ΟΣΕ, στην παλαιά Πεντέλη ή σε κατασκηνώσεις ζουν μέσα στις λάσπες χωρίς επαρκή φωτισμό, χωρίς νερό, χωρίς θέρμανση, χωρίς τουαλέτες. Ο Ερυθρός Σταυρός διέκοψε τη χορήγηση τροφίμων και η μόνη βοήθεια προέρχεται από τους ανώνυμους πολίτες. 
'Εφθανε η πρώτη βροχούλα να δείξει ότι δυστυχώς τα είπαμε σε "ώτα μη ακουόντων" και οι Κούρδοι πολιτικοί πρόσφυγες να συνεχίζουν να αντιμετωπίζουν τα ίδια προβλήματα ενώ υπάρχουν κτίρια που μένουν αχρησιμοποίητα και θα μπορούσαν με σωστή οργάνωση να λύσουν το πρόβλημα.
Επειδή στοιχειώδεις κανόνες ανθρωπισμού επιβάλλουν μια άλλη αντιμετώπιση των αγωνιστών της ελευθερίας. 
Επειδή είναι απαράδεκτο σε μια φιλόξενη χώρα όπως η Ελλάδα να ζουν οι άνθρωποι κάτω από άθλιες συνθήκες και επειδή ο χειμώνας, που ήδη άρχισε, θα επιδεινώσει τη δυσχερή θέση των Κούρδων πολιτικών προσφύγων ερωτώνται οι κύριοι Υπουργοί:
Τι μέτρα θα πάρουν προκειμένου να καλυφθούν οι στοιχειώδεις ανάγκες στέγασης και διατροφής των Κούρδων πολιτικών προσφύγων";
Ο Υπουργός Δημόσιας Τάξης κ. Γεώργιος Ρωμαίος έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Την ίδια περίπου ερώτηση ο αγαπητός συνάδελφος την έχει καταθέσει και το Φεβρουάριο -αν δεν κάνω λάθος- και την είχαμε συζητήσει εδώ.
Πρέπει να επαναλάβω ότι όχι απλά με ευαισθησία αλλά και με αγάπη και η Κυβέρνηση και όλες οι υπηρεσίες έχουν δεχθεί τις μερικές χιλιάδες των Κούρδων που βρίσκονται στην Ελλάδα. Γνωρίζετε επίσης ότι με νόμο που είχαμε ψηφίσει πριν από λίγους μήνες εκσυγχρονίσαμε προς το δημοκρατικότερο όλο το σύστημα χαρακτηρισμού των προσφύγων και παροχής ασύλου. Είναι αυτονόητο ότι η υποχρέωσή μας κατά κύριο λόγο περιορίζεται σε εκείνους που ζητούν άσυλο ή ζητούν να χαρακτηριστούν ως πρόσφυγες.
Ουσιαστικά δύο προβλήματα είχαμε να αντιμετωπίσουμε με τους Κούρδους. Το ένα αφορούσε δύο χιλιάδες περίπου -εκ των υστέρων δύο χιλιάδες, στην αρχή δεν ήταν τόσοι- που είχαν εγκατασταθεί στις κατασκηνώσεις του Αγίου Ανδρέα, αλλά που έπρεπε κάποια στιγμή να φύγουν για να λειτουργήσουν οι κατασκηνώσεις. Τότε είχαμε δύο λύσεις δώσει. Η μία ήταν -με δική μας πρωτοβουλία και με συνεργασία νομαρχιών και περιφερειακών αρχών- σε πολλούς απ' αυτούς να βρούμε δουλειά, αφού τους είχαμε ήδη δώσει ένα δελτίο, που τους χαρακτήριζε ότι ήταν προσωρινά πρόσφυγες. Κάποιους άλλους τους είχαμε μεταφέρει στην Πεντέλη, όπου σε λίγες μέρες πράγματι θα μετεγκατασταθούν σε πολύ καλύτερες συνθήκες.
'Οσον αφορά την Πάτρα τα πράγματα είναι λίγο διαφορετικά. Αρκετοί απ' αυτούς που ήταν στον 'Αγιο Ανδρέα και άλλοι πήγαν στο λιμάνι στην Πάτρα, στα βαγόνια του ΟΣΕ για ένα και μόνο λόγο και το ξέρετε, κύριε Καρατάσο: Για να βρίσκουν τρόπο φυγής προς το εξωτερικό και όχι για να εγκατασταθούν.
Βρήκαμε ένα χώρο στην Πάτρα σε συνεννόηση και με τη Νομαρχιακή Αυτοδιοίκηση και τους προτείναμε να εγκατασταθούν εκεί -να δημιουργήσουμε συνθήκες, είχαμε και τις πιστώσεις- αλλά αρνήθηκαν και εξακολουθούν να αρνούνται να φύγουν από εκεί. 
Αυτή είναι μια κατάσταση απαράδεκτη και δεν θα πρέπει μάλιστα να τη στηρίζουμε αυτήν την κατάσταση, διότι επαναλαμβάνω ότι μένουν στο λιμάνι της Πάτρας, μένουν στα βαγόνια και αρνούνται να πάνε σε άλλες εγκαταστάσεις, γιατί ως πρόθεση έχουν όχι την εγκατάσταση στα βαγόνια εκεί, αλλά να βρουν τρόπο να φύγουν. Και δημιουργούν επεισόδια με οδηγούς στις νταλίκες γιατί προσπαθούν να μπουν μέσα, να κρυφτούν για να φύγουν.
Εξακολουθεί να υπάρχει η δική μας πρόθεση να φύγουν από εκεί και να εγκατασταθούν στο χώρο που έχουμε βρει και στις εγκαταστάσεις που είμαστε έτοιμοι να δημιουργήσουμε. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καρατάσος έχει το λόγο.
ΓΕΩΡΓΙΟΣ ΚΑΡΑΤΑΣΟΣ: Κύριε Υπουργέ, την προηγούμενη εβδομάδα είχαμε πάει ένα κλιμάκιο με τον Πρόεδρο του ΔΗ.Κ.ΚΙ. Δημήτρη Τσοβόλα στην Πεντέλη. Πράγματι νομίζαμε ότι βρισκόμαστε σε άλλο πλανήτη.
Ανθρώπους τους μεταχειρίζονται σαν ζώα. Κοιμούνται μέσα στη λάσπη, μικρά παιδιά είναι κουκουλωμένα και τρέμουν σαν να βρίσκονται δεν ξέρω πού και απόρησα και είπα: Αυτή η Κυβέρνηση αποτελείται από ρομπότ; Καμία παρουσία εκεί;
Καταλαβαίνω ότι μπορεί να έχετε πρόβλημα πολιτικό, αλλά δεν υπάρχει κανένας λόγος να μην πηγαίνετε εκεί να βοηθήσετε αυτούς τους ανθρώπους. Πριν από επτά μήνες, σας είχα πει ότι στην Πάτρα και στον 'Αγιο Ανδρέα υπάρχει πρόβλημα και είχατε πει μάλιστα ότι θα το λύσετε το πρόβλημα. Το ίδιο μας είπατε τώρα ότι τους είπατε στην Πάτρα να πάνε κάπου αλλού. Μα, αν είχαν τις εγκαταστάσεις, δεν θα πήγαιναν; Δεν μπορώ να το καταλάβω. Εδώ υπάρχει έλλειψη από τρόφιμα και φάρμακα.
Σε όλες τις πολιτισμένες χώρες, κύριε Υπουργέ, υπάρχουν κέντρα υποδοχής προσφύγων. Εμείς εδώ έχουμε τίποτε τέτοιο; Δεν μπορώ να το καταλάβω αυτό. Εν πάση περιπτώσει, τι πρέπει να κάνουμε, κύριε Υπουργέ; Να τους αφήσουμε να πεθάνουν αυτούς τους ανθρώπους; 'Εχουν άμεση ανάγκη. Πριν από επτά μήνες είχαμε εντοπίσει το πρόβλημα και δεν έχει γίνει τίποτε ουσιαστικό. Σας παρακαλώ πολύ, κύριε Υπουργέ, αυτά που μας είπατε προηγουμένως, τουλάχιστον να γίνουν με πιο γρήγορο ρυθμό.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Κύριε Πρόεδρε, επαναλαμβάνω ότι γι' αυτούς που βρίσκονται στην Πεντέλη, τις επόμενες μέρες θα μετεγκατασταθούν με καλύτερες συνθήκες.
'Οσον αφορά την Πάτρα, κύριε Καρατάσο, αν έχετε εσείς τη δυνατότητα να τους πείσετε να πάνε εκεί που τους προτείνουμε, θα είμαστε ιδιαίτερα ευτυχείς.
ΓΕΩΡΓΙΟΣ ΚΑΡΑΤΑΣΟΣ: Αν υπάρχει κάπου συγκεκριμένα, να πάνε. 
ΓΕΩΡΓΙΟΣ ΡΩΜΑΙΟΣ (Υπουργός Δημόσιας Τάξης): Υπάρχει, κύριε Καρατάσο.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι, δεν γίνεται συζήτηση. 
Επανερχόμεθα στην κρατηθείσα τρίτη επίκαιρη ερώτηση πρώτου κύκλου με αριθμό 195/29.10.1997 του Βουλευτή του Κομμουνιστικού Κόμματος Ελλάδος κ. Αχιλλέα Κανταρτζή προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τα προβλήματα που δημιουργήθηκαν σε συνοικίες της Πάτρας από τις πλημμύρες, τη λήψη μέτρων για την καταγραφή των ζημιών κλπ.
Η ερώτηση του κ. Κανταρτζή έχει ως εξής:
"Μια συνηθισμένη, ξαφνική νεροποντή ήταν αρκετή για να πλημμυρίσει και η πόλη της Πάτρας, ακολουθώντας και αυτή τη μοίρα των υπόλοιπων πόλεων και περιοχών που τα τελευταία χρόνια έχουν υποστεί τεράστιες καταστροφές από πλημμύρες.
Για μια φορά ακόμα καλούνται οι κάτοικοι των φτωχών λαϊκών συνοικιών της Πάτρας (Αγ. Νεκτάριος, Προσφυγικά, Τέρψη, Πράτσικας, Ζαρουχλέικα, Ιτιές, Λάγγουρα κλπ.) να πληρώσουν την εγκληματική αδιαφορία και την πολιτική που εφάρμοσαν οι μέχρι σήμερα κυβερνήσεις, οι οποίες δεν πήραν τα απαραίτητα μέτρα για την αντιπλημμυρική προστασία της, αντίθετα επέτρεψαν με ενέργειές τους ή παραλείψεις τους το μπάζωμα στις κοίτες των ποταμών, την οικοδόμηση μέχρι και εργοστασίων στις κοίτες τους, ενώ δεν πάρθηκαν ούτε στοιχειώδη μέτρα καθαρισμού των χειμάρρων και των φρεατίων του αποχετευτικού συστήματος παρά τις, κατά καιρούς, εκκλήσεις των κατοίκων.
Ερωτάται ο κύριος Υπουργός:
- Πού αποδίδει η Κυβέρνηση τις καταστροφές στην πόλη της Πάτρας και αν θα καταλογιστούν συγκεκριμένες ευθύνες σ' αυτούς που με ενέργειες ή παραλείψεις τους ευθύνονται γι' αυτήν την κατάσταση;
- Θα παρθούν μέτρα για να γίνει τώρα πλήρης καταγραφή των ζημιών για όλους τους πληγέντες; Με δεδομένο ότι η αποκατάσταση και η αποζημίωση όσων έχουν υποστεί μέχρι σήμερα καταστροφές από πλημμύρες είναι ανεπαρκέστατη (Κόρινθος κλπ.) προτίθεται η Κυβέρνηση να πάρει ουσιαστικά μέτρα προς αυτήν την κατεύθυνση, όπως είναι η άμεση οικονομική ενίσχυση, πεντακόσιες χιλιάδες (500.000) δραχμές σε όλους τους πληγέντες, η πλήρης (100%) και άμεση αποζημίωση των ζημιών σε οικοσυσκευές, φθορές στις κατοικίες, σε εμπορεύματα και εξοπλισμό των καταστημάτων κλπ., έκτακτη επιδότηση των ανέργων πληγέντων από τον ΟΑΕΔ τώρα, πραγματική στήριξη των μικρομεσαίων και οικογενειακών επιχειρήσεων κλπ.;
- Τι συγκεκριμένα μέτρα θα παρθούν για να ξεκινήσουν τα αναγκαία αποστραγγιστικά, αντιπλημμυρικά έργα προστασίας και αναβάθμισης των λαϊκών συνοικιών της πόλης, καθώς και για τον καθαρισμό των χειμάρρων, ώστε να μην ξαναπαρουσιαστεί στο μέλλον παρόμοιο πρόβλημα;"
Ο Υπουργός Περιβάλλοντος, Χωροταξίας και Δημοσίων 'Εργων, κ. Κώστας Λαλιώτης, έχει το λόγο μέσα στο χρόνο βέβαια που δικαιούται να απαντήσει, συντομότατα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η πρόσφατη πλημμύρα στο Νομό Αχαϊας και ιδιαίτερα στην περιοχή της Πάτρας, δεν ήταν γενικευμένη. 'Επληξε τέσσερις συνοικίες, κυρίως της νότιας πλευράς της πόλης των Πατρών.
Είναι γεγονός ότι οι βροχοπτώσεις ήταν πάρα πολύ έντονες. Ο μέσος όρος της βροχής ήταν εξήντα εφτά χιλιοστά, όταν ο μέσος όρος της τελευταίας πεντηκονταετίας ήταν περίπου τριάντα εφτά χιλιοστά.
Είναι γεγονός ότι η κοίτη του ποταμού αυτού είχε στενέψει λόγω των καταπατήσεων και των αυθαιρεσιών ορισμένων πολιτών. Η τραγική ειρωνία είναι ότι υπήρξαν αποφάσεις της Δικαιοσύνης, που κατά κάποιον τρόπο δεν επέτρεπαν στη Νομαρχιακή Αυτοδιοίκηση να κάνει την εκκαθάριση, της κοίτης του ποταμού την οποία έκανε παίρνοντας ρίσκο και ευθύνη, αμέσως μετά τις πλημμύρες.
Εδώ πρέπει να σημειώσουμε τη δηλωμένη βούληση και του Υπουργείου και της Τοπικής και Νομαρχιακής Αυτοδιοίκησης για εκκαθάριση, αλλά υπήρχε η απόφαση αναστολής των Δικαστηρίων.
Επίσης, για να καταγραφούν τα αίτια υπάρχει μία επιτροπή, η οποία συγκροτήθηκε με συγκεκριμένο σκοπό και με συγκεκριμένο χρονοδιάγραμμα να καταθέσει το πόρισμά της για τα αίτια που προξένησαν τις ζημιές στην πληγείσα περιοχή. Αυτή η επιτροπή έχει συγκροτηθεί με ευθύνη και πρωτοβουλία του Γενικού Γραμματέα της Περιφέρειας.
Επίσης, έχει συγκροτηθεί μία άλλη επιτροπή, όπως προβλέπει ο νόμος, από τη Νομαρχιακή Αυτοδιοίκηση με απόφαση του νομάρχη για την καταγραφή των ζημιών. Τα μέτρα τα οποία θα ληφθούν για την αποκατάσταση των ζημιών, θα είναι αντίστοιχα με εκείνα που έχουν ληφθεί μέχρι τώρα και στην Καρδίτσα και στην Ξάνθη και στην Κόρινθο και παντού.
Για τους άστεγους, πέρα από τις διευκολύνσεις που δόθηκαν για την πρώτη στιγμή, θα καταβληθεί το ποσό των διακοσίων χιλιάδων (200.000). Αν έχει καταστραφεί η οικοσκευή, μπορεί να ενισχυθούν οικονομικά μέχρι δύο εκατομμύρια (2.000.000). Για ζημιές σε καταστήματα, βιοτεχνίες, αγροτικές εκμεταλλεύσεις θα καταβληθεί το 30% των βεβαιωμένων ζημιών και για το υπόλοιπο 70% μπορεί να λάβει ο κάθε δικαιούχος δάνειο με επιδοτούμενο επιτόκιο κατά 40%.
Μέχρι σήμερα έχουν καταθέσει αιτήσεις ότι έχουν υποστεί ζημιές διακόσια άτομα για τις κατοικίες και πενήντα άτομα για τους επαγγελματικούς χώρους. Η καταβολή των αποζημιώσεων θα προωθηθεί εφόσον δεν κριθεί σκόπιμη η συγκρότηση δευτεροβάθμιας επιτροπής.
Στην Κόρινθο κατεβλήθησαν όλες οι αποζημιώσεις, όπως αυτές αξιολογήθηκαν από την πρωτοβάθμια, τη δευτεροβάθμια επιτροπή και όπου χρειάστηκε και από την τριτοβάθμια επιτροπή.
Για τα έργα είχαμε κατανείμει χρηματοδοτήσεις στην περιφέρεια της δυτικής Ελλάδας στη Νομαρχιακή Αυτοδιοίκηση της Αχαϊας, ύψους εξακοσίων εκατομμυρίων (600.000.000). Είχαν προωθηθεί έργα τετρακοσίων ογδόντα πέντε εκατομμυρίων (485.000.000) με οκτώ αποφάσεις για αντίστοιχα έργα και η Νομαρχιακή Αυτοδιοίκηση έχει υποβάλει το αίτημά της για την κάλυψη ορισμένων έργων και ορισμένων παρεμβάσεων...
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ολοκληρώστε. 'Ο,τι άλλο έχετε να προσθέσετε να το πείτε στη δευτερολογία σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...ύψους τριακοσίων τριάντα εκατομμυρίων (330.000.000) τα οποία και θα καλυφθούν.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κανταρτζής έχει το λόγο.
ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε και κύριοι συνάδελφοι, ο κύριος Υπουργός προσπάθησε με ένα συγκρατημένο μεν τρόπο, αλλά έντεχνα να αποσείσει τις ευθύνες της Κυβέρνησης για την πλημμύρα η οποία έπληξε τις συνοικίες της Πάτρας.
Μίλησε ο κύριος Υπουργός για μία ασυνήθιστη βροχόπτωση, όμως, όλα τα στοιχεία δείχνουν ότι η βροχόπτωση αυτή δεν θα είχε προκαλέσει πλημμύρα, δεν θα είχε προκαλέσει καταστροφές εάν είχαν παρθεί έγκαιρα τα σωστά και αναγκαία μέτρα, μέτρα αντιπλημμυρικής προστασίας. Δεν ήταν εν πάση περιπτώσει από αυτές τις θεομηνίες, οι οποίες δεν αντιμετωπίζονται όταν έγκαιρα και προληπτικά παίρνονται τα ανάλογα μέτρα.
Και μη μας πείτε εδώ πέρα ότι το πρόβλημα δεν ήταν γνωστό στο Υπουργείο από τη στιγμή που υπήρχαν και συγκεκριμένα υπομνήματα των κατοίκων της περιοχής. Ενδεικτικά μόνο και για οικονομία του χρόνου, θα αναφέρω το υπόμνημα, το οποίο κατέθεσε από τις 3-2-1997, προ εννέα περίπου μηνών, ο πολιτιστικός σύλλογος "ΤΕΡΨΙΣ", ο οποίος σας μιλούσε για τα προβλήματα τα οποία υπάρχουν στο Διακονιάρη. Υπήρχαν επίσης υπομνήματα πολλών κατοίκων, τα οποία έλεγαν "πάρτε μέτρα τώρα, για να μην αντιμετωπίσουμε στο μέλλον πλημμύρες".
Αν είχαν υλοποιηθεί όλα αυτά τα μέτρα, αν είχε υλοποιηθεί και η μελέτη η οποία είχε συνταχθεί από το 1984-1986 για την ολοκληρωμένη αντισεισμική προστασία της Πάτρας, δεν θα είχαμε φθάσει στην κατάσταση αυτή, την οποία λίγο- πολύ ο κύριος Υπουργός προσπάθησε να ωραιοποιήσει κατά το μέτρο του δυνατού, λέγοντας ότι δεν έπληξε όλη την πόλη, αλλά μόνο τέσσερις γειτονιές και αυτές είναι οι φτωχές συνοικίες της Πάτρας, είναι οι εργατογειτονιές της Πάτρας.
Είναι χαρακτηριστικό το ποια είναι η πολιτική της Κυβέρνησης, την οποία το μόνο που την ενδιαφέρει, είναι πώς θα αυξήσει την κερδοφορία του μεγάλου κεφαλαίου και όχι πως θα αντιμετωπίσει τα προβλήματα των κατοίκων.
(Στο σημείο αυτό κτυπάει του κουδούνι λήξεως του χρόνου ομιλίας του κυρίου Βουλευτή)
Εν πάση περιπτώσει -επιτρέψτε μου, κύριε Πρόεδρε, να ολοκληρώσω- εκείνου που χρειάζεται έστω και τώρα, είναι να ληφθούν τα απαραίτητα μέτρα. Από την τοποθέτηση τουλάχιστον του κυρίου Υπουργού, δεν φαίνεται τέτοια πρόθεση από την Κυβέρνηση.
Δεύτερο ζήτημα είναι η άμεση αποκατάσταση όλων των πληγέντων. Ουσιαστικά, με τα μέτρα τα οποία εξαγγείλατε για την καταβολή των διακοσίων χιλιάδων (200.000) δραχμών και τα άλλα για τους άστεγους και τους υπόλοιπους πλημμυροπαθείς, εκείνο που φαίνεται, είναι ότι στην πραγματικότητα θα επιβαρυνθούν για μια ακόμη φορά στις πλάτες τους με το κόστος που υπέστησαν από δικές σας πράξεις, από δικές σας παραλείψεις.
Εκείνο που φαίνεται καθαρά είναι ότι χρειάζεται να υπάρχει ένας συντονισμένος αγώνας των πληγέντων, αλλά και των κατοίκων της Πάτρας και για να διεκδικήσουν τα αναγκαία έργα, αλλά και για την πλήρη αποκατάσταση των πληγέντων.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, εγώ προσπάθησα να περιγράψω μια πραγματικότητα. Δεν θέλω να ωραιοποιήσω αυτήν την πραγματικότητα και πολύ περισσότερο, δεν θέλω να αποσείσω τις ευθύνες της Πολιτείας.
Η Πολιτεία, όμως, έχει διάφορες αναφορές στις παρεμβάσεις που πρέπει να κάνει. Είναι η Τοπική Αυτοδιοίκηση, είναι η Νομαρχιακή Αυτοδιοίκηση, είναι η Κεντρική Διοίκηση, τα Υπουργεία. Βεβαίως υπάρχουν και οι πολίτες.
Ποιοι καταπάτησαν και αυθαιρέτησαν στην κοίτη του Διακονιάρη; Πολίτες. Τι έκανε η νομαρχία και η αυτοδιοίκηση σε συνεργασία με το Υ.Π.ΧΩ.Δ.Ε.; Προσπάθησε να επιβάλει αυτό που όφειλε να επιβάλει, δηλαδή να έχει το συγκεκριμένο πλάτος και το συγκεκριμένο βάθος η κοίτη του ποταμού.
Αυτή, όμως, η δραστηριότητα ανεστάλη από τη Δικαιοσύνη. Δεν μπορώ εγώ αυτή τη στιγμή να κρίνω, γιατί και πώς. Μπορεί το Υπουργείο Δικαιοσύνης -και έχει δώσει εντολή ως προς αυτό ο κ. Γιαννόπουλος- να δει πώς έχουν τα πράγματα. Αυτή είναι η μία αλήθεια.
Η δεύτερη αλήθεια είναι ότι εμείς, στα πλαίσια της κατανομής χρημάτων που οφείλουμε να κάνουμε σε όλους τους νομούς, είχαμε κατανείμει για το Νομό της Αχαϊας εξακόσια εκατομμύρια (600.000.000) δραχμές για ορισμένα έργα πολύ μεγάλης προτεραιότητας. Αυτά τα έργα βρίσκονται σε εκτέλεση, και τα υπόλοιπα τριακόσια τριάντα εκατομμύρια (330.000.000) δραχμές που ζητάει ως πρόσθετη χρηματοδότηση ο Νομάρχης Αχαϊας, θα τα έχει. Αυτό κάνουμε.
Τώρα, εις ό,τι αφορά την αποκατάσταση των ζημιών, θα ισχύσουν τα μέτρα που έχουν ισχύσει μετά το 1994 και για τους σεισμοπαθείς και για τους πλημμυροπαθείς. Νομίζω ότι εφαρμόζουμε μια πολιτική με συνέπεια, ευθύνη και ευαισθησία. Αλλά πρέπει να ξεκαθαρίσουμε τα πράγματα και κάποια στιγμή να τα λέμε με το όνομά τους. Φταίνε και οι πολίτες, κύριε Κανταρτζή, είτε είναι φτωχοί είτε είναι πλούσιοι. Φταίνε αυτοί που μπάζωσαν και αυτοί που καταπάτησαν την κοίτη του ποταμού.
ΑΧΙΛΛΕΥΣ ΚΑΝΤΑΡΤΖΗΣ: Οι πολίτες φταίνε, κύριε Υπουργέ, για τους πολεοδομικούς σχεδιασμούς;
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε.
Επανερχόμεθα για να συζητήσουμε την κρατηθείσα με αριθμό 199/29.10.1997 επίκαιρη ερώτηση δευτέρου κύκλου του Βουλευτή της Νέας Δημοκρατίας κ. Σάββα Τσιτουρίδη προς τον Υπουργό Γεωργίας, σχετικά με τις προθέσεις της Κυβέρνησης να αποκαταστήσει τη βλάβη που υπέστη το δημόσιο από τη διαγραφή χρεών των αγροτών.
Η ερώτηση του κυρίου συναδέλφου έχει ως εξής:
"Μετά από την αποκάλυψη περί προκλητικής διαγραφής χρεών ύψους εξακοσίων πενήντα πέντε εκατομμυρίων (655.000.000) δραχμών προσώπων συγγενικών με Υπουργό της Κυβέρνησης του ΠΑ.ΣΟ.Κ., καθώς και τις απαράδεκτες διαδικασίες που προηγήθηκαν, ερωτάται ο κύριος Υπουργός Γεωργίας, αφού δεν δείχνει την απαιτούμενη ευαισθησία και δεν παραιτείται, τι προτίθεται να πράξει για να αποκαταστήσει τη βλάβη την οποία υπέστη το δημόσιο, εξαιτίας της φαυλότητας, με την οποία η Κυβέρνηση διαχειρίζεται το δημόσιο χρήμα";
Ο Υπουργός Γεωργίας κ. Στέφανος Τζουμάκας έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, αυτό το θέμα έχει συζητηθεί αρκετά στο Κοινοβούλιο, με τη διαδικασία της συζητήσεως του νομοσχεδίου για τη ρύθμιση των θεμάτων, που αφορούν τα φυτοφάρμακα και τις ρυθμίσεις των χρεών των συνεταιριστικών οργανώσεων. Δεν είναι ακριβή αυτά, τα οποία λέγονται στην ερώτηση του κυρίου συναδέλφου. Συγκεκριμένα, πριν από ένα χρόνο περίπου οκτώ επιχειρήσεις, που είχαν αποτύχει στη διαδικασία να κάνουν εξειδικευμένη εκτροφή χελιών κλειστού κυκλώματος, αντιμετώπισαν πρόβλημα και η τράπεζα είχε αδυναμία να αναλάβει τα χρήματα για τις συγκεκριμένες αυτές επιχειρήσεις, που χρεωκόπησαν. Στη ρύθμιση, δε, αυτή των συνεταιριστικών χρεών,πρέπει να πω ότι αυτό που κυριάρχησε, που δεν ήταν μόνο τα συνεταιριστικά χρέη, αλλά ήταν και σφαγεία και δημοτικοσυνεταιριστικές επιχειρήσεις, ήταν ότι για την τράπεζα ήταν σχεδόν αδύνατο να αναλάβει αυτά τα χρήματα. Δηλαδή στην ουσία ήταν μια εξυγίανση του χαρτοφυλακείου της τράπεζας, που είναι σε μια δύσκολη θέση από τις πάρα πολύ μεγάλες οφειλές, που υπάρχουν αυτή τη στιγμή στην τράπεζα.
Συγκεκριμένα, είναι πάνω από τετρακόσια δισεκατομμύρια (400.000.000.000) οι ληξιπρόθεσμες οφειλές του 1995 και του 1996 των αγροτών και πάνω από πεντακόσια δισεκατομμύρια (500.000.000.000) των συνεταιριστικών οργανώσεων και τετρακόσια δισεκατομμύρια (400.000.000.000) που έχουν ρυθμιστεί. Δηλαδή πάνω από ένα τρισεκατομμύριο εκατόν ογδόντα δισεκατομμύρια (1.180.000.000.000) χρέος. 'Εγινε, λοιπόν, μια προσπάθεια να ρυθμιστεί ένα χρέος εκατόν σαράντα πέντε δισεκατομμυρίων (145.000.000.000) σε βάρος του ελληνικού δημοσίου και επτάμισι δισεκατομμύρια (7.500.000.000) σε βάρος της Α.Τ.Ε. Εκεί, λοιπόν, συμπεριλαμβάνονται και οι επιχειρήσεις αυτές του κλειστού κυκλώματος.
Μετά τη συζήτηση που έγινε στο Κοινοβούλιο και ψηφίστηκε το νομοσχέδιο αυτό στη διαρκή επιτροπή της Βουλής, και αυτό συνέβη κατά τις ημερομηνίες 16, 17 και 18 Ιουλίου, η επιχείρηση "ΧΕΛΠΑ" που είναι στον ίδιο κύκλο, την 1η Αυγούστου κατέθεσε αίτημα στην Αγροτική Τράπεζα και στο Υπουργείο Γεωργίας, για να ενταχθεί στη ρύθμιση. 'Οντως, ενετάχθη στη ρύθμιση, παρ' όλο που είχε ένα χρέος ένα δισεκατομμύριο τριακόσια εκατομμύρια (1.300.000.000), για ένα ποσό εξακοσίων πενήντα τεσσάρων εκατομμυρίων (654.000.000) και ήρθε στη Βουλή. Στη Βουλή, όμως, ταυτόχρονα ήρθε και το θέμα εκατόν τριών τροπολογιών. Από τις εκατόν τρεις τροπολογίες, κάναμε δεκτό το θέμα, που αφορά τα θερμοκήπια στο Νομό Τρικάλων και Καρδίτσας, που καταστράφηκαν από τις χιονοπτώσεις.
Επειδή, όμως, δεν υπήρχε κονδύλιο και δεν υπήρχε έκθεση του Γενικού Λογιστηρίου του Κράτους, μεταφέραμε από τη ρύθμιση των χελιών των οκτώ επιχειρήσεων τριακόσια εκατομμύρια (300.000.000) και από τη ρύθμιση της "ΧΕΛΠΑ" εκατόν πενήντα εκατομμύρια (150.000.000), για να σχηματιστεί το κονδύλιο, που θα διευκόλυνε και θα επέλυε το θέμα της δυνατότητας της τράπεζας να λύσει αυτό το πρόβλημα των χρεών των επιχειρήσεων αυτών, που καταστράφηκαν τα θερμοκήπιά τους.
'Ετσι έχει η αλήθεια. 'Ολα τα άλλα που ειπώθηκαν εδώ, είναι ανακρίβειες και παραποιήσεις. Και ιδιαίτερα το θέμα της ρύθμισης του 100% του ποσοστού. Η ρύθμιση 100% του ποσοστού στο νομοσχέδιο αυτό αναφέρεται σε εβδομήντα τέσσερις οργανώσεις και μ' αυτό, που είναι πάγια τραπεζική διατύπωση, εννοούν τη ρύθμιση που αναφέρεται στο συγκεκριμένο κεφάλαιο, που αναφέρεται στη διάταξη και όχι στο σύνολο των χρεών που έχουν οργανώσει. Για παράδειγμα, μπορώ να πω ότι σε άλλη διάταξη του ιδίου νόμου, λέμε ρύθμιση σε ποσοστό τοις εκατό στην ΕΑΣ Κέρκυρας, ύψους επτακοσίων εκατομμυρίων (700.000.000) δραχμών, όχι όμως των συνολικών οφειλών της Κέρκυρας, που είναι επτακόσια πενήντα πέντε εκατομμύρια (755.000.000).
Η ρύθμιση της ΕΑΣ Λέσβου είναι εκατόν δεκατέσσερα εκατομμύρια (114.000.000) και όχι συνολικές οφειλές Λέσβου, που είναι τριακόσια ένα εκατομμύρια (301.000.000) κ.ο.κ. Είναι τραπεζική διατύπωση, έγινε μεγάλη specula εδώ, μεγάλη δημαγωγία που δεν ανταποκρίνεται στην πραγματικότητα. Αντιμετωπίσαμε και αυτήν την επιχείρηση ισότιμα με τις άλλες επιχειρήσεις, ανεξάρτητα από τις συγγενικές σχέσεις με οποιονδήποτε στην Ελλάδα. Δεν μπορούν να συκοφαντούνται πρόσωπα και οικογένειες, επειδή θέλουν κάποιοι να εξυπηρετήσουν πολιτικές σκοπιμότητες.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Τσιτουρίδης έχει το λόγο.
ΣΑΒΒΑΣ ΤΣΙΤΟΥΡΙΔΗΣ: Οφείλω να πω ότι ο κύριος Υπουργός προσπαθεί επί μέρες να γλιστρήσει, αλλά δεν το κατορθώνει, κύριε Πρόεδρε.
'Ερχομαι στις ανακρίβειες και στις παραποιήσεις, στις οποίες αναφέρθηκε. Ερωτώ. Παρουσίασε οκτώ επιχειρήσεις προς ρύθμιση ο κύριος Υπουργός το μήνα Ιούλιο. Επί τρεις συνεχείς μέρες ρώταγα εδώ στη Βουλή, "αυτές οι οκτώ επιχειρήσεις κλειστού κυκλώματος υπάρχουν μόνο στην Ελλάδα;" Μου απαντούσε, "μάλιστα". Την προτελευταία μέρα παρουσιάζει σε τροπολογία μία ένατη επιχείρηση με το ποσό των εξακοσίων πενήντα πέντε εκατομμυρίων (655.000.000) για διαγραφή. Τον ερωτώ, "πού βρέθηκε αυτή"; Αφού την είχε από την 1η Αυγούστου, γιατί την παρουσίασε σε τροπολογία την προτελευταία μέρα στις 16 Οκτωβρίου; Και ερχόμαστε στις παραποιήσεις.
Λέγει ο κύριος Υπουργός ότι η εταιρία αυτή είναι του ιδίου κύκλου. Αναληθέστατο, κύριε Υπουργέ. Η εταιρία αυτή ενετάχθη στα ΜΟΠ, χρηματοδοτήθηκε ως εταιρία ανοικτού κυκλώματος, ζήτησε στη συνέχεια και ενετάχθη στις 12.9.1996 με απόφαση του Υπουργού Γεωργίας σε κανονισμό της Ευρωπαϊκής Κοινότητας, στον 3699, για να μετατραπεί εν μέρει σε κλειστού κυκλώματος και επειδή στην ημερομηνία που θέσατε, την 31.12.1997, δεν προλαβαίνει, ζητά την παράταση και αρχίζει να εκταμιεύει χρήματα χωρίς να έχει μετατραπεί ακόμα σε εταιρία κλειστού κυκλώματος.
Ερωτάσθε, λοιπόν, γιατί λέτε ψευδώς στη Βουλή ότι η ένατη αυτή εταιρία είναι κλειστού κυκλώματος και άρα έχει την ίδια τύχη;
Στην εισηγητική σας έκθεση ήρθατε να προτείνετε ρυθμίσεις χρεών κλειστού κυκλώματος, διότι είπατε ότι εδώ απαιτείται εμπειρία, ειδικές γνώσεις και διαχειριστική ικανότητα. Αν οι οκτώ εταιρίες, στις οποίες αναφέρεσθε, έπεσαν έξω, τον Ιούλιο του 1996 δεν ξέρατε ότι απαιτούνται ειδικές ικανότητες και ενετάξατε τη συγκεκριμένη εταιρία στον κανονισμό 3699; Και αφού την ενετάξατε κακώς, αφού δεν έχει ολοκληρώσει τη μετατροπή της, πώς έρχεστε στη Βουλή εδώ να πείτε ότι είναι κλειστού κυκλώματος;
Από εδώ και πέρα, όμως, επειδή υπάρχουν και άλλα στοιχεία, που δεν προλαβαίνουμε να τα αναφέρουμε εδώ, οι ευθύνες για τη φαυλότητα με την οποία χειρίζεστε το θέμα, ξεπερνούν εσάς, ξεπερνούν τον κ. Παπαντωνίου, ο οποίος υπέγραψε την τροπολογία και ο οποίος αρνήθηκε εδώ σε τρείς ερωτήσεις του κ. Αλογοσκούφη να πάρει θέση, και βαρύνουν τον ίδιο τον Πρωθυπουργό, ο οποίος συνεχίζει να σας καλύπτει.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός Γεωργίας έχει το λόγο.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, ο κ. Τσιτουρίδης ξεπερνά πάρα πολλά πράγματα και δεν θα ασχοληθώ με αυτές τις διαδικασίες και προκλήσεις που κάνει στο Κοινοβούλιο. Και θα το κάνω από εδώ και πέρα ενσυνείδητα, γιατί έχει άλλες στοχεύσεις.
Καταθέτω, όμως, στα Πρακτικά όλο αυτό το κείμενο.
(Στο σημείο αυτό ο κύριος Υπουργός καταθέτει για τα Πρακτικά το προαναφερθέν κείμενο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ποιο κείμενο είναι αυτό;
ΣΑΒΒΑΣ ΤΣΙΤΟΥΡΙΔΗΣ: Μπορούμε να μάθουμε αν η εταιρία είναι κλειστού ή ανοικτού κυκλώματος;
ΠΡΟΕΔΡΕΥΩΝ (Παναγιώτης Ν. Κρητικός): 'Ο,τι κατατίθεται στα Πρακτικά είναι στη διάθεσή σας. Θα το μάθετε.
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Κύριε Πρόεδρε, δεν μπορεί να ψεύδεται η Αγροτική Τράπεζα της χώρας, που είναι η δεύτερη τράπεζα της χώρας. Υπάρχουν βεβαιωμένα έγγραφα γι' αυτό. Η τράπεζα το βεβαίωσε που έχει το πρόβλημα ότι δεν μπορεί να εισπράξει. Και δεν μπορεί να εισπράξει πάρα πολλά δισεκατομμύρια και έχουμε πρόβλημα. Και ο Πρόεδρος κ. Μητσοτάκης αναφέρθηκε σε αυτό.
ΣΑΒΒΑΣ ΤΣΙΤΟΥΡΙΔΗΣ: Είναι κλειστού ή ανοικτού κυκλώματος;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): 'Εχει δύο δραστηριότητες. Κλειστού και ανοικτού κυκλώματος. Για του κλειστού κυκλώματος που ήταν η χρεοκοπία της κάναμε τη ρύθμιση, κύριε συνάδελφε.
ΣΑΒΒΑΣ ΤΣΙΤΟΥΡΙΔΗΣ: Πότε την εντάξατε στις εταιρίες κλειστού κυκλώματος;
ΣΤΕΦΑΝΟΣ ΤΖΟΥΜΑΚΑΣ (Υπουργός Γεωργίας): Δεν πρόκειται να σας παρακολουθήσω. 'Εχω καταλάβει που στοχεύει η συζήτησή σας.
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ πολύ.
Ολοκληρώθηκε η συζήτηση των επικαίρων ερωτήσεων.
Οι συνάδελφοι κύριοι Γεώργιος Βουλγαράκης, Γεώργιος Τρυφωνίδης και η κ. Ροδούλα Ζήση ζητούν ολιγοήμερη άδεια απουσίας στο εξωτερικό.
Η Βουλή εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε. 
Κύριοι συνάδελφοι, πριν εισέλθουμε στη συζήτηση των επερωτήσεων θα διακόψουμε για λίγα λεπτά.
(Δ Ι Α Κ Ο Π Η)
(ΜΕΤΑ ΤΗ ΔΙΑΚΟΠΗ)
(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ).
ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα συνεδρίαση.
'Εχω την τιμή να ανακοινώσω στο Σώμα ότι την Πέμπτη 6 Νοεμβρίου 1997 θα διεξαχθεί η προ ημερησίας διατάξεως συζήτηση, σύμφωνα με το αρθρο 143 του Κανονισμού της Βουλής, με πρωτοβουλία του Προέδρου της Κοινοβουελυτικής Ομάδας της Νέας Δημοκρατίας κ. Κώστα Καραμανλή, σε επίπεδο Αρχηγών Κομμάτων με θέμα "Ενημέρωση της Βουλής για τα εθνικά θέματα". 
Η συνεδρίαση αντί στις 10.00' της Πέμπτης, θα αρχίσει στις 18.00' και δεν θα συζητηθούν επίκαιρες ερωτήσεις.
Κατόπιν αυτού προτείνω στη Βουλή να εγκρίνει τη μετάθεση του νομοθετικού έργου της Πέμπτης 6.11.1997 για την Παρασκευή 7.11.1997 και του κοινοβουλευτκού ελέγχου της Παρασκευής 7.11.1997, την Πέμπτη 6.11.1997, καθώς επίσης και την αλλαγή της ώρας της συνεδριάσεως.
Επίσης, η Δευτέρα 3.11.1997 θα διατεθεί για τη συζήτηση και ψήφιση του Προϋπολογισμού της Βουλής του έτους 1998 και θα μετατεθεί η ημέρα κοινοβουλευτικού ελέγχου της Δευτέρας.
Ερωτάται η Βουλή, εγκρίνει αυτές τις προτάσεις;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ (Απόστολος Κακλαμάνης): Συνεπώς, η Βουλή ομοφώνως ενέκρινε τις προτάσεις αυτές.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στην ημερήσια διάταξη
ΤΩΝ ΕΠΕΡΩΤΗΣΕΩΝ
Θα συζητηθεί η υπ' αριθμόν 5/13.10.1997 επερώτηση των Βουλευτών της Νέας Δημοκρατίας του κ. Βασιλείου Κορκολόπουλου, της κ. Ελισάβετ Παπαδημητρίου και των κυρίων Ανδρέα Καραγκούνη, Εμμανουήλ Κεφαλογιάννη, Λεωνίδα Κουρή, Αθανασίου Νάκου, Γεωργίου Ορφανού, Γεωργίου Παναγιωτόπουλου, Γεωργίου Τρυφωνίδη, Ευγενίου Χαϊτίδη και Ευάγγελου Μεϊμαράκη προς τον Υπουργό Περιβάλλοντος, Χωροταξίας και Δημοσίων 'Εργων, για τη διαφάνεια στην ανάθεση των μελετών και των κατασκευών των Δημοσίων 'Εργων.
Στην επερώτηση αυτή έχει οριστεί ως ειδικός αγορητής από το Δημοκρατικό Κοινωνικό Κίνημα ο κ. Γεώργιος Ρόκος.
Την επερώτηση θα αναπτύξει ο κ. Βασίλειος Κορκολόπουλος επί είκοσι λεπτά για πρωτολογία και δέκα λεπτά για δευτερολογία. Οι συνάδελφοι κ. Ε. Παπαδημητρίου και οι κύριοι Α. Καραγκούνης, Ε. Κεφαλογιάννης και Λ. Κουρής έχουν πέντε λεπτά πρωτολογίας και τρία λεπτά δευτερολογίας.
Ο Κοινοβουλευτικός Εκπρόσωπος της Νέας Δημοκρατίας, κ. Μεϊμαράκης είναι εδώ. Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου είναι επίσης εδώ.
Ο κ. Βασίλης Κορκολόπουλος έχει το λόγο.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ευχαριστώ, κύριε Πρόεδρε. 
Κυρία και κύριοι συνάδελφοι, το πραγματικό μέγεθος του περιβάλλοντος διαφθοράς και σήψης που δημιούργησε η "λογική" των διαπλεκομένων συμφερόντων, της Πασοκικής νομεκλατούρας, εμφανίζεται μέσα από τις διαδικασίες ανάθεσης των μελετών και των κατασκευών των δημοσίων έργων.
Οι πρώτες κυβερνήσεις του ΠΑ.ΣΟ.Κ. καθόρισαν τα ανεκτά όρια της διαφθοράς για να φθάσουν με το ν. 2229/1994 να θεσμοθετήσουν την κατοχύρωση της ρεμούλας. Με την Κυβέρνηση Σημίτη διανύουμε την εποχή του εκσυγχρονισμού του Πασοκικού φαρισαϊσμού. Ο κύριος Πρωθυπουργός πρόσφατα άρχισε να μιλάει για διαφάνεια όταν ήδη έχει δημιουργηθεί μία ανεξέλεγκτη κατάσταση παρεμβάσεων, συναλλαγών και δωροδοκιών. Και εσείς ταυτόχρονα κάνετε πως δεν τις βλέπετε.
Κάνατε δυόμισυ χρόνια για να καταλάβετε ότι με το ν.2229/1994 θεσμοθετήσατε την κατοχύρωση της ρεμούλας, όπως προανέφερα και σχεδόν καμία ανάθεση δεν είναι καθαρή. Εδώ και δέκα μήνες ψάχνεστε και προσπαθείτε να μειώσετε το θόρυβο και την κατακραυγή που έχει δημιουργηθεί χωρίς να έχετε καταφέρει να μειώσετε το όργιο της συναλλαγής που γίνεται στη χώρα κατά τη διαδικασία ανάθεσης των μελετών και της δημοπράτησης των έργων. Με πανηγυρικές συνεντεύξεις Τύπου ανακοινώσατε σχέδιο νέου νόμου από τον Μάιο του 1997 και νόμο δεν βλέπουμε και η ρεμούλα δίνει και παίρνει.
Πότε θα αλλάξετε τους νόμους διαφθοράς, κύριε Υπουργέ; 'Οταν θα έχουν ανατεθεί όλα τα έργα και οι μελέτες; Αναρωτιέμαι αν αυτό το αναμφισβήτητο γεγονός είναι ή δεν είναι ανεπάρκεια.
Πριν από λίγες ημέρες, που ζήσαμε σκηνές ανευθυνότητας με το Μετρό της Αθήνας, ζήτησα την αντικατάστασή σας. Πρέπει να ενόχλησα ιδιαίτερα ορισμένους κύκλους που επιμελώς σας προστατεύουν. Και όμως εσείς ο ίδιος με τις πράξεις επιβεβαιώσατε για μία ακόμη φορά την ανεπάρκεια που σας καταλογίζουμε. Σπεύσατε, για να μετριάσετε το θόρυβο από το Μετρό, να ανακοινώσετε ένα σχέδιο νόμου. Σας έχουμε καλέσει από το Βήμα της Βουλής στις 14 Απριλίου να αλλάξετε το πλαίσιο παραγωγής των δημοσίων έργων. Φαίνεται πως δεν είστε σε θέση να αντιληφθείτε τι πρέπει να γίνει ή κάτι φοβάστε και οι πράξεις σας δεν είναι εναρμονισμένες προς τη σωστή κατεύθυνση.
Το σχέδιο νόμου που ανακοινώσατε αγνοεί επιδεικτικά τα πραγματικά αίτια των μεγάλων εκπτώσεων και της ρεμούλας που γίνεται στα δημόσια έργα, που είναι: Οι ανεπαρκείς μελέτες και η απευθείας ανάθεσής τους. Οι αδυναμίες των υπηρεσιών επιβλέψεως. Τα μη επικαιροποιημένα αναλυτικά τιμολόγια. Η δυνατότητα αλλαγής τεχνικού και οικονομικού αντικειμένου. Η χρηματιστηριακή διασύνδεση τεχνικών εταιρειών. Η έλλειψη πλαισίου συντήρησης και διαχείρισης των έργων και η δημοπράτηση έργων ως μελέτη κατασκευή.
Σας καταθέσαμε τον Απρίλιο δώδεκα προτάσεις. Τις επανακαταθέτω.
(Στο σημείο αυτό ο Βουλευτής κ. Β. Κορκολόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Γιατί δεν τις ακολουθείτε; Κύριε Υπουργέ, αν δεν καταφέρετε να αναγνωρίσετε τα κίνητρα των διαπλεκομένων μερών και να αποδείξετε τη διαδικασία αφοπλίσεως τους, δεν θα στεγανοποιήσετε το σύστημα αναθέσεως από οποιαδήποτε παρέμβαση. Αυτή είναι η αλήθεια, αυτή είναι η πραγματικότητα.
Κύριοι συνάδελφοι, η Κυβέρνηση του ΠΑ.ΣΟ.Κ. άλλαξε το πλαίσιο ανάθεσης των έργων και το έκανε χειρότερο. Αντί να επιλέγεται ο μειοδότης, μπορεί να επιλέγεται ο τριακοστός ή ο τεσσαροκοστός μειοδότης, είτε γιατί το θέλει ο κύριος Υπουργός είτε για να γίνουν πλούσιοι κάποιοι από την επιτροπή αξιολόγησης. Αυτά είπε ο τέως Υπουργός σας κ. Κουλουμπής παρουσία και της κοινοτικής Επιτρόπου κατά την παρουσίαση της έκθεσης για την οικονομική και κοινωνική συνοχή στην Κοινότητα. Είστε τέσσερα χρόνια Υπουργός ΠΕ.ΧΩ.Δ.Ε., κύριε Λαλιώτη. Τι έχετε να μας πείτε γι' αυτά που καταγγέλει ο συνάδελφός σας τέως Υπουργός ΠΕ.ΧΩ.Δ.Ε.;
Θα αναφέρω ορισμένες χαρακτηριστικές περιπτώσεις που αποπνέουν οσμή σκανδάλων, αφού επισημάνω ότι η ετήσια έκθεση του Ελεγκτικού Συνεδρίου, που αφορά το Υ.ΠΕ.ΧΩ.Δ.Ε., είναι τόσο φτωχή, που αποτελεί προσβολή απέναντι στο ρόλο που έχει κληθεί να υπηρετήσει το Ελεγκτικό Συνέδριο.
Περιοχή Θράκης. Στη Θράκη κατά το 1997, κύριοι συνάδελφοι, η εργολαβία παράκαμψης Σουφλίου, προϋπολογισμού τριών δισεκατομμυρίων, ανετέθη στον εικοστό όγδοο μειοδότη "Κοινοπραξία Τοπικών Εταιρειών". Επίσης, το έργο Παλλάδιο Αεροδρόμιο Κομοτηνής, προϋπολογισμού τριών δισεκατομμυρίων, ανετέθη στον εικοστό πέμπτο μειοδότη "ΑΛΕΞΑΝΔΡΟΣ ΑΤΕΒΕ", που είναι τοπική εταιρεία. Επίσης η εργολαβία Στρύμη-Μέστη το 1996 ανετέθη με φωτογραφική διάταξη για τη χρησιμοποίηση ειδικού τύπου αδρανών σε συγκεκριμένη εταιρεία, με διαφορά από τον πρώτο μειοδότη άνω του ενός δισεκατομμυρίου.
Στο έργο Στρύμη-Μέστη τα πρακτικά των επιτροπών αξιολόγησης αποτελούν μνημείο αυθαίρετης κρίσης. Οι τοπικές κοινωνίες βουίζουν για την εξαγορά των μελών επιτροπής. Και θα ήθελα να σας επισημάνω, κύριε Υπουργέ, -τουλάχιστον ας το ελέγξετε- αν είναι τυχαίο ότι ο Περιφερειάρχης Σταύρος Καμπέλης, που μετατέθηκε από το Ηράκλειο, είναι σήμερα ο Περιφερειάρχης αυτής της επιτροπής, αφού πρώτα στο Ηράκλειο ήταν αναμεμειγμένος μ' ένα σκάνδαλο προμήθειας πλωτού γερανού.
Ο δρόμος Δερβένι - Λαγκαδά προϋπολογισμού δύο δισεκατομμυρίων πεντακοσίων εκατομμυρίων από τη Διεύθυνση Συγκοινωνιακών 'Εργων της 3ης ΠΥΔΕ, δόθηκε στον εικοστό μειοδότη, εταιρεία που δεν διαθέτει καθόλου κατάλληλο τεχνικό εξοπλισμό. Ο εργολάβος δημοσίων έργων κ. Νικολόπουλος Σταμάτης έχει κάνει επώνυμη καταγγελία στον Πρωθυπουργό, την οποία έχει κοινοποιήσει σε όλους τους αρμοδίους, ακόμα και στον Πρόεδρο του Ελεγκτικού Συνεδρίου. Η καταγγελία έχει δημοσιευθεί και στις εφημερίδες. Χαρακτηριστική είναι η περίπτωση που αναφέρει για το δρόμο Μαυρονέρι - Σταυροχώρι, προϋπολογισμού τεσσάρων δισεκατομμυρίων, που ανετέθη στον τριακοστό έννατο μειοδότη, με έκπτωση 31,20%, ενώ ο μειοδότης είχε 56%. Τι έχετε να πείτε; Τι απήντησε το Γραφείο του Πρωθυπουργού γι' αυτήν την επώνυμη καταγγελία; 
Περιοχή Πελοποννήσου. Είναι γνωστό ότι το εκλεκτό τέκνο του ΠΑ.ΣΟ.Κ., που ήταν ο δέκατος ένατος μειοδότης, πήρε την εργολαβία για ένα τμήμα της παρακάμψεως που αρχίζει από το έβδομο χιλιόμετρο.
Το έργο της περιμετρικής της Πάτρας, κύριε Υπουργέ, έχει στοιχειώσει. 'Εχουν ανατεθεί δύο ακόμα εργολαβίες που δεν έχουν ξεκινήσει. Τα πρόσφατα γεγονότα των πλημμυρών οφείλονται ακριβώς σ' αυτήν την ανεπάρκεια που δείχνετε. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Πιο αργά και πιο καθαρά, ώστε να ακούγεστε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Οι ζημιές που έγιναν από τις πρόσφατες πλημμύρες στην Πάτρα οφείλονται ακριβώς στο ότι έχουν στοιχειώσει τα έργα της περιμετρικής. Υπάρχουν εμπλοκές με τις απαλλοτριώσεις και δεν προβλέπεται -κατά γραπτή ομολογία σας- να τελειώσουν πριν από το 2002. 
Κι όμως έχετε στα χέρια σας το εργαλείο που φρόντισε η κυβέρνηση Μητσοτάκη να σας δώσει, για να ξεφύγετε από τις δυσκολίες των απαλλοτριώσεων και δεν το χρησιμοποιείτε.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Πιστεύω ότι η περιφερειακή της Πάτρας είναι ένα χαρακτηριστικό παράδειγμα σκανδάλων και κατασκευαστικής αποτυχίας του Υπουργείου ΠΕ.ΧΩ.Δ.Ε. 'Εργο μήκους δέκα χιλιομέτρων θα χρειαστεί πάνω από οκτώ χρόνια για να ολοκληρωθεί. Και στον προαναφερθέντα κ. Σαββίδη έχει ανατεθεί η επέκταση του λιμένα Κατακόλου, χωρίς να είναι μειοδότης. Το έργο έχει ναυαγήσει και έχει γίνει όργιο παραβάσεων προθεσμιών και ποινικών ρητρών.
Κύριε Πρόεδρε, αυτά τα είχα αναφέρει και τον Απρίλιο σε συζήτηση σχετικής επερωτήσεως. Ο κύριος Υπουργός είχε δεσμευθεί σ' αυτήν την Αίθουσα ότι θα υπάρξει πόρισμα από ειδικό επιθεωρητή -αλλά στον ανάδοχο προ ημερών εδόθη και άλλη παράταση προθεσμίας για την αποπεράτωση του έργου- πόρισμα που ουδέποτε εστάλη και περιμένουμε τι δικαιολογίες θα μας φέρει ο κύριος Υπουργός για τα συγκεκριμένα περιστατικά που αναφέρω.
Αυτοκινητόδρομος Πατρών - Αθηνών - Θεσσαλονίκης. 
Από τον Εισαγγελέα Πρωτοδικών Ευάγγελο Κασαλιά έχει διαταχθεί προκαταρκτική εξέταση, σύμφωνα με την υπ' αριθμ. Α952327 παραγγελία για τον έλεγχο των δαπανών δεκαεπτά έργων στον αυτοκινητόδρομο Αθηνών - Θεσσαλονίκης και Αθηνών - Κορίνθου.
Το πόρισμα, κύριε Υπουργέ, δεν το ξέρω, καλείσθε να μας το πείτε. Δεν έχει ακόμα ανακοινωθεί. Εδώ καταθέτω σχετικό φωτοαντίγραφο της εντολής του Εισαγγελέα με τα ονόματα των έργων και των εταιρειών. 
(Στο σημείο αυτό ο Βουλευτής Ηλείας κ. Β. Κορκολόπουλος καταθέτει για τα Πρακτικά το προαναφερθέν φωτοαντίγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής).
Θα πρέπει να σημειώσω ότι προχθές, την Τετάρτη, ο κύριος Πρωθυπουργός σε συζήτηση σχετικής επίκαιρης ερώτησης απεκάλυψε αδυναμίες απορρόφησης των κονδυλίων και μεταφορά μετά το 2000. 
Σεις, κύριε Υπουργέ, πριν από λίγους μήνες μας διαβεβαιώνατε ότι όλα πάνε περίφημα και οι απορροφήσεις είναι εξαιρετικές. Πώς θα δικαιολογήσετε αυτήν την αντίθεση μεταξύ λόγων και έργων και τοποθετήσεων του κυρίου Πρωθυπουργού;
Κύριε Υπουργέ, έχετε μία υπηρεσία που είναι το Γραφείο σας Κοινοβουλευτικού Ελέγχου. Τον Ιούλιο είχαμε καταθέσει μαζί με την κ. Παπαδημητρίου μία ερώτηση σχετικά με το Μετρό της Αθήνας. Στις 8 Οκτωβρίου 1997 μας στέλνετε μία απάντηση που μεταξύ των άλλων λέει ότι το έργο έχει συγκεκριμένη ταυτότητα και σύμβαση. Η σύμβαση αφορά τη μελέτη και κατασκευή του έργου με κατ' αποκοπήν τίμημα, δηλαδή την ολοκλήρωση του έργου με το κλειδί στο χέρι. Αλλά όπως σας αναφέρει χαρακτηριστικά και αναλυτικά η κ. Παπαδημητρίου μετά από λίγο, το έργο και υπερβάσεις έχει και καθυστερήσεις και ψευδώς διαβεβαιώνατε τη Βουλή ότι είναι έργο με το κλειδί στο χέρι. 'Ηδη έχουμε αποδεικτικά στοιχεία για υπερβάσεις, που ήδη έχετε αποδεχθεί, άνω των δέκα δισεκατομμυρίων.
Θα ήθελα να σταθώ ιδιαίτερα στον τομέα των μελετών. Σχεδόν σε όλες τις περιπτώσεις ανάθεσης μελετών, ανώτατα κυριολεκτικά στελέχη που υπηρετούν σε θέσεις κλειδιά ορίζεται ότι τα "παίρνουν" υπέρ του κόμματος. Αυτή είναι η πιάτσα των μελετητών που συζητά αυτά τα θέματα. Η συντεχνία βουίζει για το τι γίνεται εδώ και αρκετά χρόνια.
Εσείς, δεκαπέντε χρόνια στην Κυβέρνηση, γιατί δεν καλύπτετε τις αδυναμίες του συστήματος της απευθείας ανάθεσης με ένα νόμο πολύ παλαιότερο του 1977 που υπάρχει; Δεν γνωρίζετε την πραγματικότητα, ή αμφισβητείτε αυτά που καταγγέλλω επίσημα απο το Βήμα της Βουλής; Οι περισσότερες μελέτες ανατίθενται με το σύστημα του ποσοστού επί τοις εκατό υπέρ του φορέα.
Στα Τέμπη, κύριε Υπουργέ, λιμνάζει η μελέτη από το 1993, ενώ επείγεσθε να τελειώσετε την Π.Α.Θ.Ε. Γιατί εδώ και τέσσερα χρόνια καθυστερούν οι εντολές σας;
Για την Εγνατία οδό θα ήθελα να σταθώ ιδιαίτερα. Εδώ και δυο χρόνια σας επισημαίνουμε ότι θα είστε ανακόλουθος με τη δέσμευσή σας ότι το έργο θα ολοκληρωθεί μέσα στο 2000. Χρησιμοποιείτε την έκφραση "με ορίζοντα το 2000" που βάσει των στοιχείων που διαθέτουμε με μεγάλη αισιοδοξία σημαίνει το 2004 ή καλύτερα το 2006, το 2007 μαζί με τους κάθετους άξονες.
'Εχετε μεγάλη πολιτική ευθύνη για τις εξής άστοχες ενέργειές σας: Επιλέξατε ως πρόεδρο της Εγνατίας έναν αποτυχημένο Υπουργό Παιδείας, τον κ. Φατούρο, ο οποίος δεν γνωρίζει ούτε τις στοιχειώδεις έννοιες της οδοποιίας αφού είναι αρχιτέκτονας. Αναθέσατε το έργο του συμβούλου διαχείρισης στην Brauner and Roote με λανθασμένη συγγραφή υποχρεώσεων, με αποτέλεσμα η ίδια μέχρι στιγμής να μην έχει ανταποκριθεί στις απαιτήσεις του έργου.
'Ηδη είστε υποχρεωμένος να προχωρήσετε σε ανανέωση της συμβάσεως αφού ήδη έχετε κάνει τρίμηνη επέκταση χωρίς καμία διαπραγματευτική ισχύ. Σας το έχουμε επισημάνει εδώ και επτά μήνες στη Βουλή και δεν έχετε κάνει απολύτως τίποτα. Τώρα ξεκινάτε διαπραγματεύσεις. Πού θα βρείτε διαπραγματευτική ισχύ; Μπορείτε να αλλάξετε τώρα την Braun and Roote; Είναι αδύνατον. Το Συμβούλιο Επικρατείας ουσιαστικά σας έχει υποκαταστήσει στα θέματα προστασίας του περιβάλλοντος, με αποτέλεσμα η μελέτη βασικών τμημάτων του έργου της Εγνατίας να ανατρέπονται ή να καταργούνται για περιβαλλοντικούς λόγους.
Τελειώνει το 1997 και δεν έχει ολοκληρώσει ούτε μια μελέτη των καθέτων αξόνων, που η όλη στρατηγική σημασία της Εγνατίας οδού συνδέεται με την κατασκευή των καθέτων αξόνων. 
Το κυριότερο είναι ότι δεν έχετε εξασφαλίσει το σύνολο των πιστώσεων. Ποιoς θα πληρώσει αυτήν την ανεπάρκεια που επιδείξατε, που προσαυξάνεται από το γεγονός ότι λειτουργείτε ταυτόχρονα ως Υπουργός Δημοσίων 'Εργων και ως Υπουργός Περιβάλλοντος δηλαδή με συγκρουόμενες αρμοδιότητες;
Η μεγαλύτερη όμως ευθύνη σας είναι ότι συνεχίζετε να λέτε ανακρίβειες. Ακόμη και ο Πρωθυπουργός άρχισε να ομιλεί για καθυστέρηση οκτώ μηνών στο έργο. Πρόσφατα ενημερώθηκα από σύμβουλο της εταιρείας "ΕΓΝΑΤΙΑ" -προς τιμήν σας μου στείλατε- ότι η απορροφητικότητα των κονδυλίων για το 1997 θα ανέλθει περίπου σε τριάντα πέντε δισεκατομμύρια (35.000.000.000). Οι μέχρι σήμερα απορροφήσεις είναι της τάξεως των εκατό δισεκατομμυρίων (100.000.000.000). Επομένως για τα περίπου τριακόσια πενήντα δισεκατομμύρια (350.000.000.000) που υπολείπονται συν τα εκατόν πενήντα δισεκατομμύρια (150.000.000.000) που δεν έχετε για το τμήμα της Θράκης, πόσα χρόνια θέλετε για να τα απορροφήσετε με αυτόν το ρυθμό απορροφητικότητας; 
Είναι δυνατόν μέχρι το 2000 να απορροφήσετε πεντακόσια δισεκατομμύρια (500.000.000.000); Διότι αυτό λέτε με τους ισχυρισμούς σας. Σας σημειώνω ότι στην περιφερειακή της Πάτρας, που αναφέρθην πριν από λίγο, έργο πολύ ευκολότερο,
προϋπολογισμού πενήντα δισεκατομμυρίων (50.000.000.000), έχετε δηλώσει ότι θα τελειώσει το 2002 και σεις διαβεβαιώνετε το Κοινοβούλιο ότι σε τρία χρόνια από σήμερα ή και λιγότερο θα απορροφήσετε πεντακόσια δισεκατομμύρια (500.000.000.000);
Δεν το σχολιάζω περισσότερο, διότι θα είμαι υποχρεωμένος να χρησιμοποιήσω πάρα πολύ σκληρές εκφράσεις γι' αυτές τις ανακρίβειες που γίνονται κατ' εξακολούθηση. Και ο σκοπός της επερώτησης δεν είναι να αποδείξει τις αδυναμίες και την ανεπάρκεια που υπάρχει, αλλά κυρίως να αφυπνίσει, να ευαισθητοποιήσει, να αυξήσει την αποτελεσματικότητα και κυριότερα να κάνει όλους μας να συνειδητοποιήσουμε την πραγματικότητα που μας συνοδεύει γι' αυτό το σημαντικό έργο.
Σημειώνω πως η Ευρωπαϊκή 'Ενωση είναι αρνητική να μεταφερθούν κοινοτικοί πόροι από τα μεγάλα έργα που ήδη βρίσκονται σε εξέλιξη σε άλλα υπό υλοποίηση έργα. Θα θέλαμε μια εξήγηση γι' αυτά που γράφτηκαν αυτές τις μέρες στις εφημερίδες, ότι ζητήσατε αλλά απερρίφθη να μεταφερθούν περίπου εκατό δισεκατομμύρια (100.000.000.000) της Εγνατίας οδού σε άλλα έργα.
Κλείνω το κεφάλαιο "Εγνατία" με τις εξής παρατηρήσεις:
Ανατίθενται σε φίλους μελετητές -το επαναλαμβάνω, κύριε Υπουργέ- μελέτες της Εγνατίας οδού για τμήματα που ήδη έχουν μελετηθεί από το ΥΠΕΧΩΔΕ και οι οποίες ουσιαστικά αντιγράφονται. Το ονομάζετε αυτό καλή διαχείριση; Δημοπρατήσατε πρόσφατα την σύραγγα της Δωδώνης μήκους 3,2 χιλιομέτρων με το σύστημα ένα τεμάχιο, ενώ οι υπηρεσίες του ΥΠΕΧΩΔΕ μέχρι τώρα δημοπρατούσαν τα αντίστοιχα έργα ανάλογα με τις ιδιομορφίες του εδάφους.
Στο τελευταίο συνέδριο του Δικαίου Κατασκευών επιβεβαιώθηκε για ακόμα μία φορά ότι στα υπόγεια έργα, όπου οι συνθήκες είναι συνήθως απρόσμενες, δεν μπορεί η ευθύνη να μεταβιβάζεται στη μία πλευρά των συμβαλλομένων και μόνο. Και σας επισημαίνω ότι είστε ανακόλουθος, διότι δημοπρατήσατε το έργο με το σύστημα μελέτη-κατασκευή, που το έχετε αποκηρύξει πολλές φορές. Ποιον ή ποιους προετοιμάζετε να πάρουν το έργο; Στο ΥΠΕΧΩΔΕ υπάρχει ειδική υπηρεσία σηράγγων που οι μηχανικοί της έχουν ήδη εμπειρία άνω των δώδεκα ετών. Και σήμερα στην Ελλάδα κατασκευάζονται σήραγγες και εσείς αγνοείτε την ανωτέρω υπηρεσία που διαθέτει ικανότατους μηχανικούς. Παρακαλώ να μας δώσετε μία εξήγηση, κυριότερα αν στις επιλογές που κάνετε των εργολάβων έχετε κριτήρια μόνο ποσοτικά ή και ποιοτικά. Διότι επιβάλλεται να έχετε ποιοτικά. Αυτό ορίζουν οι κοινοτικές οδηγίες και εσείς δεν έχετε.
Κύριοι συνάδελφοι, τα λίγα παραδείγματα αλλά χαρακτηριστικά που ανέφερα, αποδεικνύουν ότι ο σχηματισμός της υποδομής της Ελλάδος του 2000 διαχειρίζεται από ανεπαρκή για το ύψος των περιστάσεων συστήματα αλλά και πρόσωπα.
Ο κύριος Πρωθυπουργός την Τετάρτη παραδέχθηκε την καθυστέρηση της πορείας των έργων, αποφεύγοντας σκοπίμως να ασχοληθεί με τα δισεκατομμύρια που χάνονται από αυτήν την αναποτελεσματικότητα και από τη ρεμούλα που γίνεται. Δεν με ξενίζει το περιεχόμενο των πρωθυπουργικών θέσεων που αναμειγνύει ψήγματα αληθείας με κίβδηλα επιχειρήματα. Γιατί είναι νωπή ακόμα στη μνήμη μου η ομιλία το Σεπτέμβριο του 1996 στον Πύργο της Ηλείας, κατά την οποία ανήγγειλε την εντός του 1996 δημοπράτηση του έργου Αρχαία Ολυμπία - Λαγκάδια και την ταχεία αποπεράτωσή του. Αυτή ήταν η πρωθυπουργική έκφραση. Και ένα χρόνο μετά ούτε η δημοπράτηση έχει γίνει ούτε πιστώσεις υπάρχουν για την ολοκλήρωση του έργου. Υπάρχει ένα δισεκατομμύριο που κινδυνεύει να χαθεί και το έργο για να ολοκληρωθεί χρειάζεται πάνω από είκοσι δισεκατομμύρια (20.000.000.000). 'Η ο Πρωθυπουργός είπε ψέματα, κύριε Υπουργέ, ή εσείς και η υπηρεσία σας σκόπιμα και ψευδεπίγραφα τον έχετε ενημερώσει. Αυτός είναι ο εκσυγχρονισμός του λαϊκισμού, ψήγματα αληθείας με κίβδηλα επιχειρήματα.
Θέλετε άλλο ένα παράδειγμα; Είστε δεκατέσσερα χρόνια στην Κυβέρνηση και εσείς τέσσερα χρόνια Υπουργός. Κάνατε κώδικα αμοιβών περιβαλλοντικών μελετών; Πώς πληρώνετε τις περιβαλλοντικές μελέτες; Με τι προδιαγραφές και τι κριτήρια τις αναθέτετε; Θέλετε να σας διαβάσω από τα Πρακτικά της Βουλής τι μας λέγατε τον Απρίλιο; 'Οτι τα έργα σχεδιάζονται και εκτελούνται μετά από πολύμοχθη προσπάθεια και από ολοκληρωμένες μελέτες. Πού τις είδατε τις ολοκληρωμένες μελέτες; Τη σήραγγα της Δωδώνης την δημοπρατείτε, μελέτη-κατασκευή. Δεν έχετε καν μελέτη. Και πρόσφατα, κύριε Υπουργέ, αναφερθήκατε στο θέμα, ότι έχουν γίνει πάρα πολλές οι εταιρείες Ζ' τάξεως. Και όμως στην αναθεώρηση που κάνατε οι πληροφορίες που έχουμε είναι ότι δεν κόψατε ούτε μία εταιρεία για λόγους που θα επιβάλετο να τις κόψετε.
Κυρία και κύριοι συνάδελφοι, στις 19 Μαϊου η Νέα Δημοκρατία απέστειλε την επιστολή που καταθέτω προς τη Γενική Γραμματεία Δημοσίων 'Εργων. Ουδέποτε μέσα στα πλαίσια του Πασοκικού διαλόγου δεν πήρε απάντηση.
Κλείνω την ομιλία μου με την κατάθεση της επιστολής αυτής η οποία κατέληγε: "Η Νέα Δημοκρατία συνιστά στο ΥΠΕΧΩΔΕ να μελετήσει τις προτάσεις της και να κινηθεί προς την κατεύθυνση των επιλογών που εξασφαλίζουν τον υγιή ανταγωνισμό εξαλείφοντας την υποκειμενική κρίση και δίνουν τη δυνατότητα να επικρατήσουν οι αρχές του ειλικρινούς διαλόγου. Αυτό σας καλεί και σήμερα να πράξετε. Αλλιώς καλύτερα να παραιτηθείτε, διότι η ανεπάρκεια σας στοιχίζει δισεκατομμύρια που τα πληρώνει ο 'Ελληνας φορολογούμενος και που το μεγαλύτερο μέρος αυτών απομυζούν τα διαπλεκόμενα συμφέροντα".
Ο λαός, κύριε Υπουργέ, αισθάνεται ότι έχει εγκαταλειφθεί και ότι ο κόσμος ανήκει πλέον στους επιτήδειους και στους φαύλους. Στο θέμα αυτό πιστεύω ότι όλοι πρέπει να αντιληφθούμε όλη αυτήν τη θλιβερή πραγματικότητα και ο καθένας να καταβάλει κάθε προσπάθεια που του επιβάλλει η συνείδησή του, ώστε αυτή η καταχνιά, που έχει πλέον καλύψει την πολιτική ζωή του τόπου, να διαλυθεί. 
(Στο σημείο αυτό ο Βουλευτής κ. Β. Κορκολόπουλος καταθέτει για τα Πρακτικά το προαναφερθέν έγγραφο προς το Υ.ΠΕ.ΧΩ.Δ.Ε., το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)
Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε τον κ. Κορκολόπουλο.
Η κ. Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, πριν τρέξει ο χρόνος μου, αν μου επιτρέπετε, δεν μπορώ να αντισταθώ στον πειρασμό να ενημερώσω τον κ. Κορκολόπουλο και τους συναδέλφους μου, επειδή αναφέρθηκε στον κ. Φατούρο, ότι χθες ανακοίνωσε ο κ. Βενιζέλος στην Επιτροπή Μορφωτικών Υποθέσεων ότι έκρινε απαραίτητο να αναθέσει απευθείας στον κ. Φατούρο, στον κ. Μουτσόπουλο, σε τρεις καθηγητές από τη Θεσσαλονίκη, (συμπτωματικά είναι όλοι φίλοι του), το νέο μουσείο κοντά στο Πολεμικό -για να δούμε πώς τελικά έχουν ξεπεράσει την παιδική αρρώστια τους στην αρχιτεκτονική, που ήταν όντως το πρώτο τους έργο. Αυτό είναι δική μου παρένθεση! -να δουν τελικά πώς εξελίχθηκαν ως αρχιτέκτονες... Και αναρωτιέμαι, αν δεν τους έφτασε η εξέλιξη τους μέσω Εγνατίας.
Κύριε Υπουργέ για το Μετρό της Αθήνας θα μιλήσω εγώ. Θα θυμίσω ότι το έργο το προκήρυξε το ΠΑ.ΣΟ.Κ. το 1988, θέτοντας έτσι τους όρους, για να θυμόμαστε, του διαγωνισμού και της μελλοντικής σύμβασης. Το έργο με πολιτική βούληση και σθένος μετουσιώθηκε σε σύμβαση από τη Νέα Δημοκρατία με υπογραφή Μάνου το 1991. Στη συνέχεια είχε λαμπρή εκκίνηση -έχουν αρχίσει να αναγνωρίζουν και οι φίλοι σας- αξιοκρατική και αποτελεσματική οργάνωση και διοίκηση, τεχνοκρατικά αξιόπιστη ενδιάμεση στήριξη με την επιλογή της ΜΠΕΚΤΕΛ και ασφαλή πολιτική εποπτεία. 'Αμα τη αναλήψει των καθηκόντων σας, θεωρήσατε απαραίτητο να κάνετε και γι' αυτό το έργο αλλαγές -πάντα επί τα βελτίω βεβαίως κατά την άποψή σας-"βελτιώνοντας" και αυτή τη σύμβαση. Μεταξύ όλων των άλλων μεγάλων έργων, που και γι'αυτά είχατε κάνει "βελτιώσεις", το σίγουρο σήμερα είναι ότι το μόνο που βελτιώθηκε ήταν τα ιντερέσα των εργολάβων στο Μετρό της Αθήνας κατά εξήντα τέσσερα δισεκατομμύρια πεντακόσια εκατομμύρια (64.500.000.000) δραχμές με την τροποποίηση της σύμβασής σας το 1994. Σήμερα και αυτό το έργο, λιγότερο ίσως από τα άλλα, αλλά τα περισσότερα των μεγάλων έργων μας "θωρούν ακίνητα" και εμάς και το Ντελόρ Β' και τη νέα χιλιετία, φοβάμαι.
Εγώ θέλω να σας κάνω μία πρώτη ερώτηση. Πώς θεωρείτε ότι κοροϊδεύεται ο ελληνικός λαός και η Εθνική Αντιπροσωπεία; Παρά την ασυλία που έχετε και τη φιλία που σας δείχνουν τα Μέσα Μαζικής Ενημέρωσης, πώς μπορείτε να βγαίνετε και να λέτε, παραδείγματος χάρη, ότι "το Μετρό της Θεσσαλονίκης θα γίνει", ανακοινώνοντας μέσα στο κείμενο ότι το έργο θα φύγει προς το πακέτο Γ' Σαντέρ, λες και έχετε κουβεντιάσει το πακέτο Σαντέρ, λες και γνωρίζετε την επιλεξιμότητα του πακέτου Σαντέρ, λες και τελικά έχετε συμφωνήσει με την Ευρωπαϊκή 'Ενωση με τις δικές σας τις μεθοδεύσεις αν παραμένει αυτό το έργο έργο παραχώρησης και όχι δημόσιο έργο.
'Ολες σας οι ανακοινώσεις δεν ανταποκρίνονται στην αλήθεια της υλοποίησης των έργων. Σας απηύθυνα καταγγελία-ερώτηση τον Οκτώβρη και σας είπα ότι τελικά πρέπει να γίνει κατανοητό ότι η Κυβέρνησή σας και η εποπτεία σας στο Υ.ΠΕ.ΧΩ.Δ.Ε. απεδείχθη ανίκανη να οριοθετήσει αρμοδιότητες για το έργο του Μετρό της Αθήνας, ανίκανη να συμπράξει δημιουργικά με τους εμπλεκόμενους φορείς σε μία ξεκάθαρη σύμβαση. Απεδείχθη ανέτοιμη να αξιοποιήσει την τεχνογνωσία και τον προγραμματισμό των μηχανισμών στήριξης που εσείς διαλέξατε. Απεδείχθη ανεπαρκής να αντιληφθεί και να εκτιμήσει αν οι προληπτικής παρέμβασης προτάσεις που σας γίνονται είναι σχετικά αναγκαίες ή προφάσεις υπερτιμολόγησης. Επί δύο χρόνια συζητάτε με τους εργολάβους. 'Η διώχτε τους ή συμφωνήστε. Γνωρίζετε πάρα πολύ καλά -και σας το λένε και οι σύμβουλοί σας- ότι η σύμβαση σε πολλά αιτήματα της εργολήπτριας είναι με το μέρος τους.
Γνωρίζετε ότι τα λάθη τρίτων βαρύνουν εσάς. Γνωρίζετε ότι αναλάβατε γραπτά να συνεννοηθείτε με το Υπουργείο Πολιτισμού, το οποίο τελικά μόλις προ δέκα ημερών, με καθυστέρηση δύο ετών, έφτιαξε μία επιτροπή εποπτείας της σχέσης ΥΠΕΧΩΔΕ και Υπουργείου Πολιτισμού. Πού τελικά θα πάει αυτή η υπόθεση; 
Μας ανακοίνωσε χωρίς ντροπή ο κ. Κίκηρας, ο αμήχανος και δυστυχής υφιστάμενός σας, ότι το έργο θα είναι έτοιμο στο τέλος του '98. Και σας λένε και οι σύμβουλοί σας -και η "BECHTEL" και η "ΑΤΤΙΚΟ ΜΕΤΡΟ"- ότι θα περάσει το 2000. Σταματήσατε το έργο του Κεραμεικού. Γιατί δεν το δημοπρατείτε σε άλλους εργολάβους; Αληθεύει μήπως ότι η Ευρωπαϊκή 'Ενωση σας είπε ότι δεν μπορείτε να το δημοπρατήσετε; Αν αυτό είναι αληθές, ξεκινήστε πάλι τη συζήτηση με την "ΟΛΥΜΠΙΑΚΟ ΜΕΤΡΟ". Δεν μπορώ να καταλάβω σε τι βοηθά η αναβολή ανάληψης ευθύνης.
Θεωρώ, κύριε Υπουργέ -και το λέω με παρρησία στην Εθνική Αντιπροσωπεία- ότι η μεγάλη αδυναμία του Μετρό είναι η ανικανότης σας να πάρετε πολιτική απόφαση. Νομίζω ότι προς αυτήν την κατεύθυνση πρέπει και ο Πρωθυπουργός και η Κυβέρνηση και εσείς να δείτε την επίλυση του προβλήματος. Ευχαριστώ.
(Χειροκροτήματα από την πτέρυγα της Νέας Δημοκρατίας.)
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κ. Παπαδημητρίου.
Ο Κοινοβουλευτικός Εκπρόσωπος του Κομμουνιστικού Κόμματος Ελλάδας, ο κ.Κολοζώφ, με επιστολή του μας ανακοινώνει ότι ο Βουλευτής που θα αναπτύξει ως Κοινοβουλευτικός Εκπρόσωπος την επερώτηση εκ μέρους του Κομμουνιστικού Κόμματος είναι ο κ. Γκατζής.
Επίσης ο κ. Κωνσταντόπουλος με επιστολή του μας λέει ότι για την επερώτηση αυτή Κοινοβουλευτικός Εκπρόσωπος ορίζεται ο κ. Σπύρος Δανέλλης.
Ο κ. Καραγκούνης έχει το λόγο.
ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, εγώ θα αναφερθώ σε δύο μεγάλα έργα που αφορούν τη δυτική Ελλάδα. Το ένα είναι το Ρίο-Αντίρριο και το άλλο η παράκαψη των Πατρών, που αποτελεί μέρος και της ΠΑΘΕ.
Κύριε Υπουργέ, έχω την εντύπωση ότι ένα χρόνο μετά την κύρωση της σύμβασης, αυτό το μεγάλο έργο, έργο πνοής για όλη την περιοχή της δυτικής Ελλάδας, καρκινοβατεί, κλωθογυρίζει και πέραν μίας ταμπέλας, η οποία έχει τοποθετηθεί, δεν βλέπουμε να γίνεται τίποτα.
Σας ερωτώ: Τι προβλήματα υπάρχουν; Υπάρχουν προβλήματα χρηματοδότησης; Βεβαίως η Νέα Δημοκρατία, όπως ενθυμείσθε, είχε καταγγείλει τη σύμβαση, ότι δεν ήταν υπέρ του ελληνικού δημοσίου, διότι παρά το ψευδεπίγραφο για την αυτοχρηματοδότηση, ουσιαστικά με το 10% μόνο που συμμετείχε ο ανάδοχος, δεν τα έβαζε ούτε αυτά.
Αλλά, εν πάση περιπτώσει, βλέπουμε ότι το έργο δεν προχωρεί καθόλου και εκείνο που μαθαίνουμε είναι για γεωφυσικές μελέτες, οι οποίες δεν λαμβάνονται και υπόψη. Αυτά έχουν σχέση με την ασφάλεια του έργου. Υπάρχουν πολλές καθυστερήσεις. Δεν συστήσατε ακόμη οργανισμό του δημοσίου για την παρακολούθηση του έργου. Δεν βλέπουμε καμία κίνηση για τα παραπλήσια έργα, τα οποία θα πρέπει κι αυτά να γίνουν.
Αυτό που πιστεύουμε είναι ότι θα υπάρξει πρόβλημα ή ότι υπάρχει πρόβλημα χρηματοδότησης και ήδη νομίζω ότι τελευταία ο κύριος Πρωθυπουργός είπε ότι τα χρήματα που θα βάλει το ελληνικό δημόσιο θα δοθούν από το τρίτο Κοινοτικό Πλαίσιο Στήριξης, αν αυτό αληθεύει.
Εν πάση περιπτώσει, αυτό που βλέπουμε τελικά, είναι ότι ενώ το δεύτερο Κοινοτικό Πλαίσιο Στήριξης άρχισε από την 1.1.94, τελικά θα βρεθούμε στο 2000 για να κάνουμε χρηματοδότηση. Δηλαδή ουσιαστικά θα πάμε από πακέτο σε πακέτο. Δεν γίνεται τίποτα. Και εμείς βέβαια ανησυχούμε για το έργο, διότι πιστεύουμε ότι η ανάπτυξη όλης της περιοχής σχετίζεται με το βασικό αυτό έργο του Ρίου-Αντιρρίου.
Θέλω επίσης να μου πείτε τι γίνεται με την παράκαμψη των Πατρών.
Κύριε Υπουργέ, έχω την εντύπωση ότι σας λείπει η προσπάθεια, σας λείπει ο έλεγχος, σας λείπει η θέληση. Βλέπουμε μία ανεπάρκεια, μία ολιγωρία, μια συγκάλυψη παρανομιών.
Γνωρίζετε ότι η μελέτη για τα δύο κομμάτια του έργου η Κ5 έχει ανατεθεί στο δέκατο ένατο μειοδότη και ενώ ήταν γνωστά όλα τα περιβαλλοντολογικά προβλήματα άλλαξε η μελέτη για το σκουπιδότοπο και ενώ προϋπήρχε (ο σκουπιδότοπος), ήθελε δήθεν να τον παρακάμψει. Πληρώθηκε επιπλέον ο μελετητής και τελικά έργο δεν βλέπουν οι Πατρινοί.
'Οσον αφορά το άλλο έργο, για το Κ1-Κ4 και εκεί έγινε τροποποίηση της μελέτης και εκεί ήταν γνωστά όλα και το έργο εκεί δεν προχωράει. 
Για όλα αυτά βέβαια που συμβαίνουν, θα ήθελα να εξαιρέσω το νυν Περιφερειάρχη της δυτικής Ελλάδος, ο οποίος δεν έχει καμία ευθύνη γι'αυτά τα τραγικά τα οποία έχουν συμβεί εκεί. Μέχρι τον υπεύθυνο του έργου αλλάξετε, για να βάλετε κάποιον άλλον ο οποίος συνηγορούσε με την αλλαγή της μελέτης και όλη αυτήν τη συγκάλυψη της παρανομίας.
Πιστεύω λοιπόν ότι μέχρι στιγμής δεν έχετε εκτελέσει κανένα μεγάλο έργο και μέσα σ'αυτό το πλέγμα υπάγονται αυτά τα δύο μεγάλα έργα. Και δεν είστε άμοιρος ευθυνών γι'αυτό το διοικητικό αλαλούμ που συμβαίνει, που ο ένας τα ρίχνει στον άλλον και τελικά την πληρώνει ο πολίτης. Αυτό το είδαμε και αυτές τις ημέρες με την πλημμύρα των Πατρών, που ο ένας έριχνε τις ευθύνες στον άλλο.
Οφείλετε λοιπόν να απαντήσετε σε όλα αυτά για τα οποία σας καταγγέλλουμε, για την ολιγωρία που υπάρχει όσον αφορά την εκτέλεση σπουδαίων έργων και μία μάλλον διασπάθιση του δημοσίου χρήματος, όταν οι μελετητές αντί να τιμωρούνται για μελέτες οι οποίες, όπως λέτε εσείς, μελετώνται πριν κατατεθούν, πληρώνονται επιπλέον γι' αυτές τις ατέλειες τις οποίες παρουσιάζουν και οι οποίες αποτελούν τροχοπέδη στην εκτέλεση των έργων.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καραγκούνη.
Ο κ. Κεφαλογιάννης έχει το λόγο.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, στη θέση του θα μιλήσει ο κ. Koυρής και μετά ο κ. Ορφανός.
ΠΡΟΕΔΡΕΥΩΝ (Παναγιώτης Σγουρίδης): Καλώς. Δεν το δώσατε πιο μπροστά.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Το έχω δώσει.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ορφανός έχει το λόγο.
ΛΕΩΝΙΔΑΣ ΚΟΥΡΗΣ: Θα προηγηθώ εγώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): 'Eδωσα το λόγο στον κ. Ορφανό.
Ορίστε, κύριε Ορφανέ.
ΓΕΩΡΓΙΟΣ ΟΡΦΑΝΟΣ: Κύριε Πρόεδρε, να προηγηθεί ο κ. Κουρής.
ΠΡΟΕΔΡΕΥΩΝ (Παναγιώτης Σγουρίδης): Ορίστε, σας παρακαλώ.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, μου επιτρέπετε; 'Εχει δοθεί η σειρά στο Προεδρείο.
ΠΡΟΕΔΡΕΥΩΝ (Παναγιώτης Σγουρίδης): Εντάξει, υπάρχει μία ολιγωρία στη Γραμματεία.
Ορίστε, κύριε Ορφανέ.
ΓΕΩΡΓΙΟΣ ΟΡΦΑΝΟΣ: Είναι φανερό, κύριε Υπουργέ, ότι η πολιτική παραγωγής έργων έχει αποτύχει. Ακούστηκε από τους συναδέλφους που προηγήθηκαν, σας το έχουμε πει εγγράφως και σας το έχουμε πει προφορικώς. 'Εχουμε δώσει όλα τα στοιχεία, τα οποία καταδεικνύουν τις αδυναμίες τις οποίες παρουσιάζουν οι μελέτες κατ'αρχήν και οι διαδικασίες αναδείξεως μελετητών. 'Οπου δεν μπορείτε να κάνετε μελέτες, φροντίζετε να κάνετε διαδικασία μελέτης και κατασκευής συγχρόνως και από την άλλη πλευρά είναι φανερό ότι όλοι έχουμε καταδικάσει στη συνείδησή μας το φαύλο σύστημα της αιτιολόγησης των προσφορών, το οποίο κάτω από αδιαφανείς ουσιαστικά συνθήκες αναθέτει τα έργα σε υμετέρους, ανεξάρτητα από το ύψος της προσφοράς και της σειράς στην οποία βρίσκεται σε σχέση με τους άλλους προσφέροντες εργολήπτες ο προτιμώμενος.
Η ποιότητα των κατασκευαζομένων έργων είναι συζητήσιμη. Πρόσφατα γεγονότα αφορούν την κατασκευή της στέγης στο αεροδρόμιο Θεσσαλονίκης, που με την πρώτη βροχή έσταζε και τα έργα στα λιμάνια της Αλεξανδρούπολης και της Ηγουμενίτσας, που ο κρηπιδότοιχος παρουσιάζει ισχυρές αποκλίσεις και γίνεται επανέλεγχος .
Δεν ξέρω πού βρίσκονταν οι επιβλέποντες, όταν γινόταν η κατασκευή και τώρα κάνουν επανέλεγχο. Ακόμη, έχουν ξεκινήσει έλεγχοι σε εννέα εργολαβίες που αφορούν οδοποιία και άλλες κατασκευές.
Μου φαίνεται ότι δεν θα πάμε καλά, κύριε Υπουργέ. Είναι ένα θέμα το οποίο θα πρέπει και εσείς να δείτε. Τα μπλόκα στην Αλεξανδρούπολη μετακινούνται αενάως υποδηλώνοντας την απουσία ελέγχου από την πλευρά του Υπουργείου και των υπηρεσιών.
Θα ήθελα να υπενθυμίσω βέβαια και αυτά που ακούστηκαν και πιο μπροστά, δηλαδή τις καταστροφές στην Πάτρα, στην Κόρινθο, καταστροφές όχι από τη φύση, αλλά απο τις παρεμβάσεις του Υπουργείου σας.
Καταλαβαίνετε, λοιπόν, ότι δεν ευθύνεσθε μόνο γι' αυτά που δεν γίνονται, αλλά οι καταστροφές προκαλούνται και από αυτά που κάνετε.
Εκεί όμως που αποτύχατε πλήρως, κύριε Υπουργέ, είναι στη σχεδίαση των έργων, την προώθησή τους, την εξεύρεση πόρων, την απορρόφηση κοινοτικών πόρων στα εγκεκριμένα έργα.
Σ' αυτό το σημείο, κύριε Υπουργέ, θα πρέπει να σας υπενθυμίσω ότι η Θεσσαλονίκη περιμένει να υλοποιήσετε τη διαρκώς ανανεούμενη υπόσχεσή σας για το Μετρό. Οφείλω να σας υπενθυμίσω, κύριε Υπουργέ, ότι έχουν περάσει πέντε χρόνια από την ημερομηνία δημοπράτησης του έργου, που η τότε κυβέρνηση του κ. Μητσοτάκη είχε προωθήσει με ταχύτατες διαδικασίες και εσείς έχετε αναλώσει το χρόνο σε ατέρμονες συζητήσεις. Αποκλείσατε κάποια στιγμή τον πρώτο μειοδότη, κανείς δεν ξέρει το γιατί, πολλά θρυλούνται. Αυτά είναι θέματα για τα οποία εσείς κάποια στιγμή θα πρέπει να δώσετε λόγο στον κόσμο της Θεσσαλονίκης.
Από κει και πέρα επαναβεβαιώσατε την πρόθεσή σας για την κατασκευή του Μετρό στη συζήτηση επερώτησης της Νέας Δημοκρατίας τον προηγούμενο Ιανουάριο. Το Μάιο είχαμε παρέμβαση της Κοινότητας διά του κ. Μόνγκ, η οποία επαναβεβαιώθηκε, όταν εσείς προχωρήσατε τις συζητήσεις με το δεύτερο μειοδότη, που έλεγε ότι η τεχνική προσφορά της Κοινοπραξίας "ΘΕΣΣΑΛΟΝΙΚΗ ΜΕΤΡΟ" παρουσίαζε μεταξύ των άλλων σημαντικές αποκλίσεις από τους βασικούς υποχρεωτικούς όρους των τευχών δημοπράτησης και των προδιαγραφών του έργου που αφορούσαν κάποια στοιχεία.
'Ενα δεύτερο στοιχείο ήταν ότι η οικονομική τους πρόταση είναι σαφώς αντίθετη με τους όρους των τευχών δημοπράτησης.
'Ενα τρίτο στοιχείο είναι ότι οι αποκλίσεις της εν λόγω προσφοράς, τόσο σε τεχνικό όσο και σε οικονομικό επίπεδο, φαίνεται να έχουν ως αναπόφευκτη συνέπεια τη μετατροπή του είδους της σύμβασης, εφόσον η ενδιαφερόμενη κοινοπραξία εξασφαλίζεται έναντι κάθε οικονομικού κινδύνου από την εκμετάλλευση του Μετρό.
Λίγο-πολύ σας έλεγαν ότι μετατρέπετε τη σύμβαση πλέον σε ένα κλασικό δημόσιο έργο, από τον τρόπο που ήταν συγχρηματοδοτούμενη.
Είναι φανερό λοιπόν ότι έχουμε την αντίθεση της Ευρωπαϊκής Επιτροπής. Ο κ. Μόνγκ λέει ότι δεν χρηματοδοτούν ένα έργο το οποίο είναι ουσιαστικά δημόσιο εργο και έξω απο τις διαδικασίες, οι οποίες είχαν προεγκριθεί. Εσείς επαναβεβαιώνετε ότι το Μετρό θα γίνει, όμως απο την άλλη πλευρά βάζετε και στο στόμα του κυρίου Πρωθυπουργού στις 5 Σεπτεμβρίου στη Θεσσαλονίκη ότι η Θεσσαλονίκη θα αποκτήσει Μετρό σταθερής τροχιάς. Εκτός αυτού, έχουν γεμίσει την πόλη πολιτικοί φίλοι της Κυβερνήσεως, οι οποίοι μας λένε πόσο όμορφη θα ήταν η Θεσσαλονίκη αν αντί για Μετρό είχε αποκτήσει τραμ και κρίμα που το έχουμε αφαιρέσει και δεν το έχουμε.
Είναι φανερό, κύριε Υπουργέ, ότι η τακτική την οποία ακολουθήσατε στο θέμα Μετρό, είχε σαν στόχο -η άποψή μου είναι ότι το κάνατε συνειδητά- να χρησιμοποιηθούν τα κονδύλια σε άλλα έργα και βέβαια στο Μετρό Αθηνών, του οποίου το κόστος έχετε υπερδιογκώσει με διαδοχικές αναθεωρήσεις του οικονομικού αντικειμένου, αν και αφαιρείτε τα δυσκολότερα τμήματα από την κατασκευή, όπως ανέφερε η κ. Παπαδημητρίου για το κομμάτι του Κεραμεικού.
Μόλις ανακοινώσετε την τελική απόρριψη κατασκευής, θα πρέπει να γνωρίζετε, κύριε Υπουργέ, ότι ο χαρακτηρισμός σας ως ανεπιθυμήτου προσώπου και αντιπάλου της Θεσσαλονίκης θα είναι άμεσος. Το γνωρίζετε, σας το έχουμε ξαναϋποσχεθεί. Εσείς αποφασίζετε, εμείς θα είμαστε εδώ. Θεωρούμε ότι η προσπάθεια την οποία κάνετε θα είναι καταστροφική για την περιφέρεια. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε τον κ. Ορφανό.
Ο κ. Κουρής έχει το λόγο.
ΛΕΩΝΙΔΑΣ ΚΟΥΡΗΣ: Κύριε Πρόεδρε, συμπληρωματικά, στα όσα είπαν οι συνάδελφοι προηγουμένως, θα επικεντρώσω την προσοχή μου στα σοβαρά προβλήματα τα οποία αντιμετωπίζουν τα έργα που είναι απαραίτητο να γίνουν στην Αττική σε συγκεκριμένους χρόνους.
Ξεκινάω από τη λεωφόρο Σταυρού-Ελευσίνας, που αν και εδώ και έντεκα μήνες έχει υπογραφεί η σύμβαση, δεν έχει ξεκινήσει ουσιαστικά το έργο.
Η μη έναρξη των εργασιών και η μη ολοκλήρωση στο δεδομένο χρόνο της λεωφόρου Σταυρού-Ελευσίνας, πέραν των άλλων συνεπειών έχει και τον κίνδυνο της καταβολής σημαντικών αποζημιώσεων από ποινικές ρήτρες από τη σύμβαση που έχει υπογράψει ο κύριος Υπουργός ΠΕΧΩΔΕ με το αεροδρόμιο των Σπάτων. Πολλά φημολογούνται και πολλά γράφονται στις εφημερίδες για τη μη έναρξη των εργασιών. Νομίζω ότι ο Υπουργός έχει υποχρέωση να ξεκαθαρίσει το θέμα.
Το βέβαιο πάντως είναι, ότι η δανειακή σύμβαση η οποία έπρεπε να είχε υπογραφεί στις αρχές του καλοκαιριού, μέχρι σήμερα δεν έχει υπογραφεί. Φημολογείται και γράφεται στις εφημερίδες ότι το κονσόρτσιουμ των εργολάβων απαιτεί από την Κυβέρνηση πρόσθετες φορολογικές απαλλαγές δεκάδων δισεκατομμυρίων και γι' αυτό δεν προχωρεί και στην υπογραφή της δανειακής σύμβασης. 
Πιστεύω ότι το όπλο των εργολάβων έναντι του ΥΠΕΧΩΔΕ είναι ότι το επείγον του έργου που πρέπει να γίνει στο συγκεκριμένο χρόνο, λόγω της σύμβασης που υπάρχει με το αεροδρόμιο των Σπάτων, θα οδηγήσει τελικά το Υπουργείο σε υποχώρηση. Και θα το οδηγήσει σε υποχώρηση, γιατί δυστυχώς πριν υπογραφεί η σύμβαση, τρία χρόνια χάθηκαν σε διαπραγματεύσεις, οι οποίες δεν είχαν ουσιαστικό αποτέλεσμα, αφού τελικά πέρασαν όλες οι απαιτήσεις στην τελική σύμβαση που είχε η κοινοπραξία των εργολάβων.
Η καθυστέρηση όμως της λεωφόρου Σταυρού-Ελευσίνας έχει σημαντικές επιπτώσεις και σε κάποια άλλα πρόσθετα έργα. Δεν έχετε ξεκαθαρίσει, εξαιτίας του ότι η Σταυρού-Ελευσίνας δεν έχει ξεκινήσει, εάν το αεροδρόμιο θα συνδεθεί με το Μετρό. Θα είμαστε ίσως η μοναδική χώρα στην Ευρώπη και από τις λίγες στον κόσμο που δεν θα έχουμε ευθεία σύνδεση του Μετρό με το αεροδρόμιο των Σπάτων.
Και εδώ λέγεται, κύριε Υπουργέ, ότι υπάρχει μια άρνηση εκ μέρους του Υπουργείου, να προχωρήσει η "ΑΤΤΙΚΟ ΜΕΤΡΟ" στην οριστική μελέτη της συνδέσεως της γραμμής του Μετρό με τα Σπάτα, γιατί υπάρχει αντίρρηση από την κοινοπραξία των εργολάβων, οι οποίοι θέλουν τη λεωφόρο Σταυρού-Ελευσίνας σαν τη μοναδική δίοδο προς το αεροδρόμιο των Σπάτων, προκειμένου να εισπράττουν τα διόδια από τα οχήματα τα οποία θα περνούν.
Πρέπει λοιπόν να ξεκαθαρίσετε εάν θέλετε τη σύνδεση του αεροδρομίου των Σπάτων με το Μετρό, με τον προαστιακό ή με συνδυασμό των δύο, διότι ακούγεται και αυτό. Ακούγεται δηλαδή μία τρελή σκέψη να γίνει η σύνδεση με το προαστιακό τρένο του ΟΣΕ από τα Σπάτα και στην Αγία Παρασκευή να κατεβαίνουν οι επιβάτες και να αλλάζουν τρένο, να πηγαίνουν στο Μετρό, προκειμένου να φθάσουν στο κέντρο της Αθήνας.
Αντιλαμβάνεσθε ότι αυτές είναι συνθήκες τριτοκοσμικής πόλης και όχι μιας σύγχρονης ευρωπαϊκής πόλης και πρέπει αυτά να τα αποφασίσετε γρήγορα. Υπάρχουν κρίσιμοι χρόνοι, ιδίως όσον αφορά την παραγγελία του τροχαίου υλικού. 'Ηδη οι χρόνοι αυτοί έχουν ξεπεραστεί και θα καταλήξετε πάλι να κάνετε απευθείας αναθέσεις γι' αυτά.
Δυστυχώς, όμως, πέραν της τραγελαφικής εικόνας που είδαμε στην οδό Πανεπιστημίου τις τελευταίες εβδομάδες με το έργο του Μετρό, υπάρχουν συγκεκριμένες καθυστερήσεις για τα συμπληρωματικά έργα που πρέπει να γίνουν για τη σωστή εκμετάλλευση του υπόγειου τρένου, ιδίως όσον αφορά την κατασκευή των υπόγειων γκαράζ. Δυστυχώς το Υπουργείο ΠΕΧΩΔΕ δεν έχει προχωρήσει στην κατασκευή ούτε ενός υπόγειου γκαράζ στην πόλη της Αθήνας και στο λεκανοπέδιο ευρύτερα. 'Εχετε τρομερές ευθύνες. Και έχετε ακόμη μεγαλύτερες για το ότι δεν έχουν προχωρήσει στα κομβικά σημεία του Μετρό η κατασκευή των υπογείων γκαράζ. 
Βέβαια μένει ακόμα μετέωρο, εδώ και τρία χρόνια, το θέμα του τραμ. Το τραμ όπως ξέρετε μελετήθηκε από την εποχή του μακαρίτη του Αντώνη του Τρίτση, ολοκληρώθηκε στο τέλος του 1994 και η μελέτη πληρώθηκε με λεφτά των πολιτών της Αθήνας. 'Εχετε λοιπόν μια οριστική μελέτη στα χέρια σας και πρέπει κάποτε να πάρετε αποφάσεις. Να συμφωνήσετε εσείς ο δήμος και οι συγκοινωνιακοί φορείς, για το τι θα γίνει με το τραμ. Δεν είναι δυνατόν αυτό το θέμα να μένει μετέωρο επί τρία χρόνια τη στιγμή που και σεις λέτε ότι συμφωνείτε και ο Δήμος της Αθήνας λέει ότι συμφωνεί, γιατί φοβούμαι ότι θα φθάσουμε στο γνωστό ελληνικό παράδοξο, να έχουμε συνεχώς μελέτες για τις οποίες θα θέλουμε νέες μελέτες προκειμένου να τις επικυροποιήσουμε με τα δεδομένα της σύγχρονης πραγματικότητας.
Τελειώνοντας αναφέρομαι τελείως επιγραμματικά στο θέμα των έργων που πρέπει να γίνουν στην ανατολική Αττική, περιμετρικά από το αεροδρόμιο των Σπάτων, που αναφέρονται στις βασικές υποδομές για τις οποίες υπάρχει μια τρομερή καθυστέρηση και όσον αφορά τα αντιπλημμυρικά έργα και όσον αφορά την αποχέτευση και όσον αφορά το συμπληρωματικό οδικό δίκτυο για την περιοχή, η οποία πρόκειται σύμφωνα με τη μελέτη Λουκάκη, να υποδεχθεί τα προσεχή χρόνια τριακόσιες, έως τετρακόσιες χιλιάδες νέους κατοίκους.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ.Κουρή.
Ο Υπουργός Περιβάλλοντος- Χωροταξίας και Δημοσίων 'Εργων κ.Λαλιώτης έχει το λόγο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος- Χωροταξίας και Δημοσίων 'Εργων): Κύριε Πρόεδρε, κύριοι συνάδελφοι...
ΕΛΙΣΑΒΕΤ ΠΑΠΑΔΗΜΗΤΡΙΟΥ: Και κυρία.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Και, κυρία Παπαδημητρίου, θα κάνω ειδική αναφορά στο πρόσωπό σας.
'Εχουν περάσει περίπου πέντε μήνες όπου σε αυτήν εδώ την Αίθουσα η Αξιωματική Αντιπολίτευση είχε καταθέσει μία αντίστοιχη επερώτηση. 'Ηταν περίπου το ίδιο θέμα. Πιστεύω ότι τον Απρίλιο έγινε προσπάθεια, προς το τέλος της συνεδρίασης μας, από τους εκπροσώπους της Νέας Δημοκρατίας να υπάρξει ένας διάλογος ουσιαστικός και γόνιμος και μία καλώς νοούμενη κριτική και αντιπαράθεση.
Είναι αλήθεια όμως ότι στην αρχή, σε μία συνεδρίαση του Απριλίου οι εκπρόσωποι της Νέας Δημοκρατίας είχαν ακολουθήσει την ίδια τακτική που ακολούθησαν και σήμερα. Χρησιμοποίησαν διάφορες κορόνες, όπου ήταν ενσωματωμένες και στο κείμενο της επερώτησης τότε και στο κείμενο της επερώτησης τώρα. Υπάρχουν τέσσερις λέξεις που μπορούν να χαρακτηρίσουν το κείμενο της επερώτησης του Απριλίου και το κείμενο της επερώτησης του Οκτωβρίου. Είναι οι λέξεις, σκανδαλολογία, κινδυνολογία, παραπληροφόρηση και θα έλεγα και μισές αλήθειες.
Εγώ με νηφαλιότητα θα προσπαθήσω να παραθέσω στοιχεία, έτσι ώστε να γίνει ουσιαστικός διάλογος, αλλά όμως ουσιαστικός διάλογος σημαίνει και αποκάλυψη αυτής της προσπάθειας, που κάνετε, της σκανδαλολογίας της κινδυνολογίας, της παραπληροφόρησης, της χρησιμοποίησης μισών αληθειών.
Είναι αλήθεια ότι το Υπουργείο Περιβάλλοντος, Χωροταξίας και Δημοσίων 'Εργων στα τέσσερα τελευταία χρονια αλλά και η Κυβέρνησή μας έχει να επιδείξει ένα θετικό και δημιουργικό έργο στον τομέα και των δημοσίων έργων και στον τομέα του περιβάλλοντος. Η υλοποίηση αυτού του γιγαντιαίου προγράμματος που οι πόροι του ανέρχονται στα τέσσερα τρισεκατομμύρια τριακόσια δισεκατομμύρια (4.300.000.000.000) με χρονικό ορίζοντα το 1994 έως το 2000, γίνεται με πίστη σε τρεις αρχές.
Πρώτη αρχή, η αρχή της διαφάνειας. Δεύτερη αρχή, η αρχή του υγιούς ανταγωνισμού, τρίτη αρχή, η διασφάλιση του δημοσίου συμφέροντος.
Είχα την αίσθηση ότι μετά από τα στοιχεία που έδωσα σε ερωτήσεις που έχουν καταθέσει οι συνάδελφοι της Νέας Δημοκρατίας, οι επερωτώντες δεν θα επαναλάμβαναν το ίδιο λάθος της πρώτης επερώτησης του Απριλίου.
Δεν θα έμπαιναν στον πειρασμό να χρησιμοποιήσουν ανυπόστατους ισχυρισμούς για να δημιουργήσουν εντυπώσεις. Δεν θα έμπαιναν στον πειρασμό να μηδενίσουν ή να αρνηθούν κάθε θετική και ουσιαστική προσπάθεια που έγινε αυτά τα τέσσερα τελευταία χρόνια.
Ο πρώτος επερωτών συνάδελφος έκανε ειδική αναφορά, αναπαράγοντας το κείμενο της επερώτησης, μιλώντας για ρεμούλα, για συναλλαγή, για διαφθορά και για σκάνδαλα. Περιέγραψε ορισμένες περιπτώσεις, πώς ανατέθησαν ορισμένα έργα στη βάση μιας δεδομένης αρχής που υπάρχει στο δίκαιό μας, της αρχής της αιτιολόγησης, κατ' εφαρμογήν κοινοτικής οδηγίας την οποίαν είχατε ενσωματώσει εσείς το 1993 με το π.δ. 23/93, όπως απαιτούσε η κοινοτική οδηγία, να προσαρμοστεί το εθνικό μας δίκαιο, δηλαδή, να αιτιολογούνται οι υπερβολικά χαμηλές εκπτώσεις. Η αιτιολόγηση των προσφορών είναι μια πραγματικότητα.
Ο ν. 2229 δεν ήταν παρά προέκταση αυτού του προεδρικού διατάγματος το οποίο φέρει την υπογραφή της κυβερνήσεως της Νέας Δημοκρατίας. Κατά τη γνώμη μου καλώς, γιατί οι υπερβολικά χαμηλές προσφορές είναι η κορυφή του παγόβουνου. Νομίζω ότι και εσείς το είχατε εντοπίσει και εμείς. 'Ομως πρέπει να πω ότι για την εκτέλεση και υλοποίηση του πρώτου Κοινοτικού Πλαισίου Στήριξης οι εκπτώσεις ήταν τρομακτικές. 'Ηταν τρομακτικές περίπου στο 70%-75% και υπήρχε μια ανοχή από τη Νέα Δημοκρατία, ίσως για να προχωρήσει το πρώτο Κοινοτικό Πλαίσιο Στήριξης, ίσως και γιατί δεν υπήρχε τότε η υποχρέωση, γιατί δεν είχε προσαρμοσθεί στο εθνικό μας δίκαιο, η υποχρέωση της αιτιολόγησης, ίσως γιατί μέσα από τις υπερβολικά χαμηλές προσφορές έβαζε το πόδι του ο εργολάβος και μετά μέσα από διαδοχικούς συγκριτικούς πίνακες το αντικείμενο και το κόστος του έργου είχε πολύ μεγάλες υπερβάσεις που έφθαναν το διπλάσιο ή και πολλαπλάσιο κόστος.
Το ίδιο γινόταν και στις μελέτες. Ανατίθεντο μελέτες με είκοσι εκατομμύρια (20.000.000), προσδιόριζαν ένα αντικείμενο και μετά υπήρχε πολλαπλασιασμός αυτού του ποσού. Αν θέλετε να καταθέσω στοιχεία τα οποία είχα καταθέσει και την προηγούμενη φορά. Νομίζω όμως ότι στη Βουλή δεν πρέπει να παίζουμε ένα πιγκ-πογκ μόνο για εντυπώσεις. Θα πρέπει να μπούμε στην ουσία των προβλημάτων.
Γι' αυτό εμείς θεωρούμε ότι το νέο νομοσχέδιο, που καταθέτουμε, είναι μια σημαντική κατάκτηση, διότι μηδενίζει ή μειώνει δραστικά τον υποκειμενισμό και την κρίση των επιτροπών για εισήγηση και ανάθεση.
Είναι γνωστό ότι αυτές οι επιτροπές είναι επιτροπές με μεικτή συνθεση. Συνήθως είναι επταμελείς ή ενεαμελείς. Είναι αναλόγως στο επίπεδο αναφοράς του έργου, τέσσερα μέλη που ορίζονται από την περιφέρεια ή το Υπουργείο ή τους οργανισμούς και τρία μέλη που εκπροσωπούν συγκεκριμένους φορείς και είναι διαπιστευμένα μέλη του ΤΕΕ, ανάλογα σε ποια κλίμακα αναφέρονται το έργο, της Τοπικής Αυτοδιοίκησης και των εργοληπτικών ενώσεων. Θα ήθελα να δώσετε μια προσοχή σ'αυτά που λέγω.
Εμείς με το νόμο αυτόν, που έχουμε καταθέσει, χρησιμοποιούμε μόνο κριτήρια και στοιχεία που προκύπτουν από το δεδομένο συγκεκριμένο διαγωνισμό.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ποιο νόμο έχετε καταθέσει;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είναι προς υπογραφή. Λείπει η υπογραφή του κ. Παπαντωνίου. Υποθέτω ότι σήμερα μπορεί να έχει υπογράψει...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Νόμο ακούμε και δεν βλέπουμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι, κύριε Μητσοτάκη. Ο νόμος αυτός ολοκληρώθηκε με εξαντλητικό διάλογο και με τους φορείς και με τα κόμματα. Αυτό είναι πολύ γνωστό.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Αυτά τα έχετε πει από τον Απρίλιο, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ δεν σας διέκοψα, παρ' όλο που λέγατε μισές αλήθειες, κινδυνολογούσατε, παραπληροφορούσατε και σκανδαλολογούσατε. Δεν σας διέκοψα, κύριε Κορκολόπουλε.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν σας διέκοψε ο κύριος Υπουργός. Σας άκουσε με θρησκευτική ευλάβεια. Ακούστε τον και εσείς. Εδώ μέσα αναπτύσσεται ο κοινοβουλευτικός λόγος. Θα τα πείτε στη δευτερολογία σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Είχα Ιώβεια υπομονή και δεν σας διέκοψα. Είναι αλήθεια ότι την προηγούμενη φορά σας διέκοπτα, αλλά σήμερα δεν σας διέκοψα.
ΠΡΟΕΔΡΕΥΩΝ (Παναγιώτης Σγουρίδης): Και καλώς κάνετε και συνεχίστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Κύριε Πρόεδρε, εμείς με αυτό το νομοσχέδιο δημιουργούμε μία τομή στις διαδικασίες δημοπράτησης, ανάθεσης και κατασκευής των δημοσίων έργων. Καθιερώνουμε θεσμούς διαφάνειας, ελέγχου και καθιερώνουμε και το "πόθεν έσχες" σε όλους που παίρνουν μέρος, όλα τα στελέχη του Υπουργείου ΠΕΧΩΔΕ, των νομαρχιών, των περιφερειών, των οργανισμών, των πάντων που έχουν σχέση με την ανάθεση των μελετών, με την ανάθεση των έργων και με την εποπτεία και τον έλεγχο των έργων. Το πόθεν έσχες όχι μόνο στα μέλη της Δημόσιας Διοίκησης στον ευρύτερο τομέα αλλά και στα μέλη που παίρνουν μέρος ως διαπιστευμένοι εκπρόσωποι της αυτοδιοίκησης, των εργοληπτικών ενώσεων και του Τεχνικού Επιμελητηρίου.
Πιστεύουμε ότι αυτός ο νόμος είναι μία τομή. 'Αλλωστε και η Επιστημονική Επιτροπή του Τεχνικού Επιμελητηρίου σύμφωνα με το πόρισμά της, κάνοντας σύγκριση με το τι υπήρχε, θεωρεί ότι ο νόμος αυτός υπερτερεί σ' όλα τα στοιχεία, που μπορεί να συγκριθεί με το προηγούμενο καθεστώς.
Μπορώ να καταθέσω και το πόρισμα του Τεχνικού Επιμελητηρίου, της Επιστημονικής Επιτροπής. Υποθέτω τώρα που συγκροτήθηκε το Τεχνικό Επιμελητήριο, να συζητηθεί και στη διοικούσα του επιτροπή.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Οταν έρθει προς συζήτηση θα το δούμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Θα το καταθέσω για ενημέρωση, κύριε Μητσοτάκη.
Εδώ θα ήθελα να κάνω μια ιδιαίτερη αναφορά. Οι συνάδελφοι της Νέας Δημοκρατίας το γνωρίζουν, γιατί έχω καταθέσει συγκεκριμένα στοιχεία, τι έχει γίνει μετά την εφαρμογή του 2229 που έβαλε μια τάξη στη δημοπράτηση και την ανάθεση των δημοσίων έργων. Από το 1994 μέχρι και σήμερα, στο επίπεδο των έργων που σχεδιάζει, δημοπρατεί και αναθέτει η Γενική Γραμματεία Δημοσίων 'Εργων και οι δεκατρείς περιφέρειες στην Ελλάδα, οι καταγραφές γίνονται σε έργα ενός επιπέδου, από τριακόσια εκατομμύρια (300.000.000) δραχμές και πάνω αναλόγως με το τι με είχατε ρωτήσει και πώς απάντησα.
Σας έχουμε δώσει συγκεκριμένα στοιχεία ως απάντηση σε πρόσφατη ερώτηση του κ. Κορκολόπουλου. 'Εχουν κατατεθεί ότι από τότε μέχρι σήμερα έχουν γίνει διακόσιες είκοσι επτά αναθέσεις έργων από το ΥΠΕΧΩΔΕ, τη Γενική Γραμματεία Δημοσίων 'Εργων και τις περιφέρειες για τη χρονική περίοδο 1994, 1995, 1996 και 1997 μέχρι σήμερα με το νέο καθεστώς που προσδιορίζει ο ν. 2229/94 και των προεδρικών διαταγμάτων που ακολούθησαν αυτόν το νόμο.
Από τα στοιχεία που σας έχουμε δώσει φαίνεται ότι από τα διακόσια είκοσι επτά έργα οι διακόσιες δύο εισηγήσεις των επιτροπών εισήγησης για ανάθεση ήταν ομόφωνες. Συμφωνούσαν απολύτως και οι εκπρόσωποι της Τοπικής Αυτοδιοίκησης, των εργοληπτικών ενώσεων και του Τεχνικού Επιμελητηρίου. Οι είκοσι πέντε εισηγήσεις ήταν κατά πλειοψηφία, από τις οποίες οι δεκαεννέα με μία μόνο μειοψηφία.
Τώρα, πώς δόθηκαν τα έργα, για να διαλυθεί και αυτή η εντύπωση την οποία εντέχνως περιέγραψε ο κ.Κορκολόπουλος και την ονόμασε "συναλλαγή, ρεμούλα". Και με άλλες λέξεις και ανυπόστατους ισχυρισμούς περιέγραψε μία κατάσταση που δεν ισχύει.
Από τις διακόσιες είκοσι επτά αναθέσεις οι εκατόν σαράντα οκτώ ήταν στον πρώτο μειοδότη. Οι είκοσι μία στο δεύτερο μειοδότη, οι είκοσι έξι στον τρίτο μειοδότη, δηλαδή η συντριπτική πλειοψηφία οι εκατόν ενενήντα πέντε αναθέσεις έργων, στον πρώτο, στο δεύτερο και στον τρίτο μειοδότη.
Και από τις εκατόν ενενήντα πέντε οι εκατόν σαράντα οκτώ στον πρώτο μειοδότη. Στον τέταρτο, στον πέμπτο και στον έκτο μειοδότη δόθηκαν δεκατρία έργα. Δόθηκαν εννέα έργα στον έβδομο, όγδοο και ένατο και τέσσερα έργα στον ενδέκατο, δωδέκατο και δέκατο τρίτο. Και όλα αυτά με ομοφωνία ενός οργάνου που έχει μεικτή σύνθεση και από εκπροσώπους της Δημόσιας Διοίκησης και από διαπιστευμένους εκπροσώπους του Τεχνικού Επιμελητηρίου, της Τοπικης Αυτοδιοίκησης και των εργοληπτικών ενώσεων.
Εγώ ούτε γνώριζα ούτε πρόκειται να γνωρίσω κανέναν που έχει πάρει μέρος στις επιτροπές εισήγησης και ανάθεσης. Σας το έχω πει πολλές φορές. Εδώ θα ήθελα να πω ότι και από το 1997 -γιατί ζητήσατε στοιχεία- για τα έργα άνω των πεντακοσίων εκατομμυρίων που έχουν δημοπρατηθεί και ανατεθεί. Είναι εξήντα επτά έργα, εκ των οποίων τα εξήντα δύο στον πρώτο μειοδότη, το ένα στο δεύτερο μειοδότη, τα τρία στον τρίτο μειοδότη και το ένα στον πέμπτο μειοδότη. Στο δεύτερο, στον τρίτο και στον πέμπτο μειοδότη είναι έργα που έχουν ανατεθεί στις περιφέρειες, δεν έχουν ανατεθεί από τη Γενική Γραμματεία Δημοσίων 'Εργων. Αυτό έχει μία σημασία, σας το έχω πει πολλές φορές.
Αυτό τι σημαίνει; Σημαίνει ότι αυτός είναι ένας κανόνας που δεν μπορεί να τον αμφισβητήσει κανείς. Υπάρχουν και υπήρξαν ορισμένες εισηγήσεις ομόφωνες που ανέθεσαν κυρίως στις περιφέρειες στο δέκατο πέμπτο, δέκατο έκτο, δέκατο ένατο, εικοστό ένατο και στον τριακοστό. Είναι έξι περιπτώσεις.
Επειδή θεωρούμε ότι πρέπει να θεραπευτεί και αυτή η περίπτωση, έστω και αν είναι ομόφωνες οι αποφάσεις, καταθέτουμε αυτό το νομοσχέδιο για να μπει τέλος στην οποιαδήποτε παρεμβολή υποκειμενικών στοιχείων των επιτροπών εισήγησης και ανάθεσης. Αυτό κάνουμε, δημιουργούμε πρόσθετες ασφαλιστικές δικλείδες.
Κύριοι συνάδελφοι, καταθέτω αυτούς τους πίνακες, αν και οι συνάδελφοι τα έχουν. Αλλά πρέπει κάποια στιγμή να αναγνωρίσουν τις αλήθειες. Αυτή είναι μία αλήθεια που δεν μπορεί να την αμφισβητήσει κανείς.
(Στο σημείο αυτό ο Υπουργός ΠΕΧΩΔΕ κ. Κωνσταντίνος Λαλιώτης καταθέτει για τα Πρακτικά τους προαναφερθέντες πίνακες αναθέσεων και τις εισηγήσεις των επιτροπών, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 
Θα ήθελα να σας πω ότι με τις παρεμβάσεις που έχουν γίνει σ' αυτό το σαθρό σύστημα που υπήρχε παλιά, οι μεγάλες εκπτώσεις έχουν τιθασευθεί. 'Εχει μπει το σύστημα σε μία τάξη.
Επίσης, δεν υπάρχουν οι διαδοχικές υπερβάσεις που υπήρχαν στο παρελθόν κάνοντας χρήση ενός άρθρου και μιας παραγράφου του 1418, που αποτελεί το θεσμικό πλαίσιο των δημοσίων έργων.
Αυτά τα λέω γιατί είναι πάρα πολύ σημαντικά, γιατί από το 1995 η όποια υπέρβαση δεν μπορεί να υπερβεί το 50%, σύμφωνα με εγκύκλιο και προεδρικό διάταγμα τα οποία έχουμε καταθέσει και ισχύουν.
Κύριοι συνάδελφοι, είπατε για τις κακοτεχνίες. Υπάρχει έλεγχος και υπάρχει και παρέμβαση τόσο κατασταλτική όσο και προληπτική. Ξέρετε ότι τα μεγάλα έργα γίνονται με συμβούλους διαχείρισης που προκύπτουν μετά από διεθνή διαγωνισμό. 'Εγινε στο Μετρό της Αθήνας με την Bechtel, στην Εγνατία με την Braun and Root, στον ΠΑΘΕ και σε μία σειρά από έργα. Επίσης υπάρχουν και οι σύμβουλοι κατασκευής. Ακόμη υπάρχει και ο θεσμός που μπαίνει σε κίνηση του ελέγχου ποιότητας των έργων.
Επίσης, μέσα σ' αυτό το νομοσχέδιο δίνουμε απάντηση στην αναγκαιότητα δημιουργώντας ένα θεσμό, το Ινστιτούτο Οικονομίας Κατασκευών που έλειπε και δίνει απάντηση σε αυτά που περιγράψατε, κύριε Κορκολόπουλε, και είναι κακοδαιμονία δεκαετιών. Εμείς προσπαθούμε να δώσουμε μια θετική απάντηση.
'Ομως, πέρα από την πρόληψη, υπάρχει η καταστολή. Για τούτο έχουν επιβληθεί πολλά πρόστιμα για τις κακοτεχνίες και στον ΠΑΘΕ στο λιμάνι της Αλεξανδρούπολης και σε άλλα έργα. Τα αναλυτικά στοιχεία τα έχουμε καταθέσει σε ερωτήσεις σας.
Για τούτο έχουν καταπέσει εγγυητικές επιστολές σε πενήντα δύο εργοληπτικές εταιρείες, που το όριο της κατάπτωσης φθάνει στο 20% ως προς τη συμμετοχή της κάθε εταιρείας στη δημοπρασία.
Υπάρχουν αποφάσεις επιβολής προστίμων σε εταιρείες.
Ακόμη έχουν κηρυχθεί έκπτωτες αρκετές εταιρείες. 
Αυτή είναι η αλήθεια και αυτά μπορούμε να τα καταθέσουμε με στοιχεία, αγαπητοί συνάδελφοι.
Στην περιγραφή που έκαναν οι συνάδελφοι, έθεσαν το θέμα "γιατί δεν έχει αλλάξει ο ν. 716". Είναι αλήθεια ότι ο 716 έχει συμπληρωθεί με δέκα εκτελεστικά προεδρικά διατάγματα και έχει μέχρι σήμερα αποδώσει.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Είναι εξαιρετικός νόμος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος-Χωροταξίας και Δημοσίων 'Εργων): Είναι όντως ένας εξαιρετικός νόμος, αλλά πρέπει να βελτιωθεί και να εκσυγχρονιστεί.
Σας επισημαίνω, αγαπητοί συνάδελφοι, ότι δεν θέλω να κάνω αντιπαράθεση με το τι έγινε το 1990-1993. Εγώ θεωρώ ότι πρέπει να δούμε το πρόβλημα κατάματα.
ΓΕΩΡΓΙΟΣ ΟΡΦΑΝΟΣ: Αυτό κάνατε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος-Χωροταξίας και Δημοσίων 'Εργων): Δεν το έκανα, κύριε Ορφανέ.
Θα ήθελα επίσης να σας πω ότι ....
ΕΛΙΣΑΒΕΤ ΠΑΠΑΔΗΜΗΤΡΙΟΥ: Χαιρετίζουμε το νέο ... Λαλιώτη...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος Χωροταξίας και Δημοσίων 'Εργων): Κυρία Παπαδημητρίου, πρέπει να πω ότι τον έχετε χαιρετίσει πολλές φορές, αλλά τώρα τελευταία δεν τον αγαπάτε. 
Για την περίοδο 1990-1993 πιστεύω ότι επειδή έπρεπε να προχωρήσει το πρώτο Κοινοτικό Πλαίσιο Στήριξης και μπορείτε να πείτε ότι δεν βρήκατε έτοιμες μελέτες, όπως και εμείς μπορούμε να πούμε το ίδιο για το δεύτερο Κοινοτικό Πλαίσιο Στήριξης. Ανετέθησαν από τη Νέα Δημοκρατία σε πολλά μελετητικά γραφεία που δεν είχαν την κατάλληλη υποδομή, γνώση, εμπειρία και τεχνολογία, πάρα πολλές μελέτες. Είναι αλήθεια ότι οι μελέτες αυτές είχαν δοθεί με μικρές αμοιβές διότι δεν περιελάμβαναν τα υποστηρικτικά στάδια, με τις περιβαλλοντικές μελέτες, τις γεωτεχνικές μελέτες. Αυτό τι σημαίνει; Σημαίνει ότι δεν ήταν πλήρεις οι μελέτες. Και είχαμε σοβαρότατα προβλήματα στην εξέλιξη των έργων. Μπορώ να αναφέρω δεκάδες παραδείγματα.
Το σύστημα αυτό έχει βελτιωθεί αλλά ακόμη έχει ατέλειες και συμφωνώ μαζί σας. Γι' αυτόν το λόγο από το 1995 ετοιμάσαμε σχέδιο νόμου για την αλλαγή του 716 και τη βελτίωσή του. Συμμετείχαν όλοι οι φορείς και το Τεχνικό Επιμελητήριο. Επειδή όμως αυτός ο νόμος άλλαζε τις ισορροπίες, το ΤΕΕ άρχισε να καταγγέλΛει και να εξαιρεί από τις διαδικασίες τον εκπρόσωπό του.
Αυτήν τη στιγμή έχουμε έτοιμο το προεδρικό διάταγμα. Το καθεστέρησα επειδή δεν είχε εκπροσώπηση από το Τεχνικό Επιμελητήριο, λόγω μιας μεταβατικής, παρατεταμένης, εκλογικής περιόδου. Θα το καταθέσουμε, θα το κάνουμε νόμο και θα θωρακίσουμε ακόμα περισσότερο το σύστημα ανάθεσης των μελετών, βελτιώνοντας σημαντικά τον 716.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Προς ποιά κατεύθυνση θα τον βελτιώσετε;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα καθορίσουμε όρους, προϋποθέσεις, κριτήρια για το πώς θα αντατίθενται οι μελέτες, διότι μέχρι τώρα είναι αλήθεια ότι υπάρχει μια διαδικασία κάποιου διαγωνισμού ή κάποιας πρόσκλησης ενδιαφέροντος, στην ουσία όμως είναι ανάθεσης κατά το δοκούν των επιτροπών.
ΠΡΟΕΔΡΕΥΩΝ (Παναγιώτης Σγουρίδης): Στην ουσία είναι άνευ κριτηρίων. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι, έχουν κριτήρια και μπορώ να πω ότι εμείς προχωρήσαμε και στις προδιαγραφές....
ΠΡΟΕΔΡΕΥΩΝ (Παναγιώτης Σγουρίδης): Στην τάξη των γραφείων. Αυτό είναι ευκαιριακό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): .... εμείς προχωρήσαμε και στις προδιαγραφές ορισμένων κατηγοριών για τις μελέτες, όπως είναι τα οδικά έργα, τα οποία είναι τα περισσότερα. Υπάρχουν εγκύκλιοι που καθορίζουν ποιες είναι οι προδιαγραφές και καθορίζουν και πώς γίνεται το σύστημα της ανάθεσης.
Θα ήθελα να σας πω ότι για την περίοδο 1991-1993 υπήρχαν μελέτες με ποσό σύμβασης εκατόν εβδομήντα εκατομμυρίων (170.000.000) δραχμών που εξελίχθησαν σε τετρακόσια ογδόντα εκατομμύρια (480.000.000) δραχμές, από εκατόν πενήντα εκατομμύρια (150.000.000) σε τετρακόσια πενήντα εκατομμύρια (450.000.000), από διακόσια δέκα εκατομμύρια (210.000.000) δραχμές, σε τετρακόσια τριάντα εκατομμύρια (430.000.000) δραχμές, από εκατόν σαράντα εκατομμύρια (140.000.000) σε οκτακόσια εξήντα επτά εκατομμύρια (867.000.000) δραχμές, από εκατόν σαράντα εκατομμύρια (140.000.000) δρχ. σε οκτακόσια σαράντα εκατομμύρια (840.000.000) δρχ., από διακόσια δέκα εκατομμύρια (210.000.000) δρχ. σε επτακόσια δέκα εκατομμύρια (710.000.000) δραχμές.
Και έχουμε μια ακόμη σειρά από δώδεκα εκατομμύρια (12.000.000) δρχ. σε διακόσια πέντε εκατομμύρια (205.000.000) δρχ., από δεκαπέντε εκατομμύρια (15.000.000) δρχ. σε εκατόν σαράντα πέντε εκατομμύρια (145.000.000) δρχ., από δώδεκα εκατομμύρια (12.000.000) δρχ. σε διακόσια τριάντα εκατομμύρια (230.000.000) δρχ.
Αυτές είναι μελέτες τις οποίες ανέθεσε η κυβέρνηση της Νέας Δημοκρατίας. Εγώ δεν λέω ότι τις ανέθεσε επειδή ήθελε να πριμοδοτήσει συγκεκριμένα γραφεία. Τότε λέγονταν πολλά και εγώ δεν θέλω να επαναλάβω τίποτε απ' αυτά. Θεωρούσα και θεωρώ ότι έπρεπε να ανταποκριθεί στις ανάγκες σχεδιασμού και δημοπράτησης των έργων. 'Ομως, αυτή ήταν η εικόνα. 'Οσες μελέτες δόθηκαν από το 1994 και μετά, δεν υπερέβησαν σε καμία περίπτωση το 50%. Υπάρχουν συγκρίσεις, υπάρχουν αλήθειες, κύριοι συνάδελφοι, και δεν μπορείτε αυτά να τα αποσιωπάτε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Για την ταμπακιέρα δεν μιλάτε τόση ώρα.
ΧΡΗΣΤΟΣ ΡΟΚΟΦΥΛΛΟΣ: Για την ταμπακιέρα μιλάει.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Κορκολόπουλε, εγώ σας έδωσα στοιχεία για διακόσια είκοσι επτά (227) έργα πώς ανατέθηκαν και με ομόφωνες αποφάσεις για τη συντρηπτική πλειοψηφία των έργων. Πόσα έργα πήγαν στον πρώτο μειοδότη που αποτελεί το βασικό κριτήριο, αλλά όχι το μοναδικό. Ο ν. 1418 ορίζει ότι ο μειοδότης δεν σημαίνει ότι έχει και την πλέον συμφέρουσα προσφορά για το δημόσιο. Μπορεί να είναι αναξιόπιστος, μπορεί να μην έχει εγγυήσεις, μπορεί να μην εκτελεί καλά τα έργα και μια σειρά από άλλα κριτήρια τα οποία όμως πρέπει να καλυφθούν.
Ορισμένες αναφορές για τις μελέτες περιβαλλοντικών επιπτώσεων. Είναι αλήθεια ότι με την κοινή υπουργική απόφαση 69269/90 καθορίστηκαν ορισμένα κριτήρια που αποτελούν τομή ως προς το παρελθόν. Αυτές οι μελέτες ήταν και είναι προϋπόθεση για το σχεδιασμό και την εκτέλεση των έργων.
Πρέπει να σας πω ότι κατά το διάστημα από το 1990 έως 1994 δεν έγινε καμία ουσιαστική διαδικασία να καθοριστούν προδιαγραφές κριτήρια και τιμολόγια για την εκπόνιση μελετών περιβαλλοντικών επιπτώσεων σε κάθε κατηγορία δημοσίων έργων.
Σήμερα για τα έργα οδοποιίας, που είναι τα περισσότερα, έχει εκπονηθεί ειδική μεθοδολογία αμοιβής των αντίστοιχων μελετητών, έχουν γίνει ορισμένα θετικά βήματα, που εμένα δεν με ικανοποιούν, γιατί δεν έχουν φτάσει στην ολοκλήρωση. Δεν ήθελα να διαταραχθεί αυτό το σύστημα που ήταν σαφώς βελτιωμένο από το προηγούμενο γιατί ίσως να είχαμε σοβαρά προβλήματα στην εξέλιξη των έργων. Αυτήν τη στιγμή έχει ομαλοποιηθεί ο ρυθμός των έργων, οι απορροφήσεις είναι θετικές, δεν υπάρχει κίνδυνος να χαθεί ούτε ένα ECU. Το πρόγραμμα δημοσίων επενδύσεων σε ό,τι αφορά τη Γενική Γραμματεία Δημοσίων 'Εργων και το 1995 και το 1996 και 1997 έχει υπερκαλυφθεί, σε σχέση με το ποσό που αντιστοιχεί στο ΥΠΕΧΩΔΕ. Αυτά θα τα πούμε και με αφορμή τον προϋπολογισμό.
Για τις μελέτες περιβαλλοντικών επιπτώσεων, έχουμε ετοιμάσει, όπως είπα, σχέδιο προεδρικού διατάγματος για τη θεσμοθέτηση πτυχίου μελετητών περιβάλλοντος στα πλαίσια του ν.716 και αυτό είναι πάρα πολύ σημαντικό. Ξέρετε πως είναι ένα ακανθώδες θέμα, γιατί διαφοροποιεί ή ανατρέπει παγιωμένες ισορροπίες συντεχνιών στο επίπεδο ορισμένων επιστημονικών κλάδων. Εμείς θα προχωρήσουμε, είτε το θέλει το ΤΕΕ είτε όχι. Επίσης πρέπει να πούμε ότι εκτός από τα επαγγέλματα που καλύπτει το ΤΕΕ, υπάρχουν και άλλα επαγγέλματα που πρέπει να καλυφθούν.
Αυτή είναι η αλήθεια, κύριοι συνάδελφοι. 
Κύριε Πρόεδρε, όλα αυτά που είπα -επειδή ο κ. Κορκολόπουλος είπε για την ταμπακέρα- είχαν θετικές επιπτώσεις. Καταθέτω έναν πίνακα, όπου για την περίοδο 1990-93 οι αναθέσεις των έργων γίνονταν με εκπτώσεις πάνω από 70%.
(Στο σημείο αυτό ο Υπουργός Περιβάλλοντος, Χωροταξίας και Δημοσίων 'Εργων κ. Κ. Λαλιώτης, καταθέτει για τα Πρακτικά τον προαναφερθέντα πίνακα, ο οποίος έχει ως εξής:
ΚΩΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αν θα δείτε στον πίνακα που κατέθεσα με τα 227 έργα, οι εκπτώσεις έχουν μειωθεί σημαντικά, δραστικά -θα έλεγα- και χρόνο με το χρόνο είναι στο επίπεδο περίπου των 45% με 50%. Αυτά βεβαίως πρέπει να τα δείτε. Και αυτό είναι πολύ σημαντικό. Ενώ για την περίοδο 1990-93 ήταν 70% με 80%. Είναι εξωφρενικές. Είναι παράλογες. Γιατί; Γιατί προσδοκούσαν ότι θα γίνουν διαδοχικοί συγκριτικοί πίνακες και "αφού βάζω το ποδάρι μου εκεί, δεν θα φύγω ποτέ". Αυτή είναι η αλήθεια.
(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ.)
Να σας πω πως αυτή η αλήθεια πια έχει συγκεκριμένη αναφορά στα έργα; 'Εχει. Αν συγκρίνουμε την τιμή μονάδος κατασκευής έργων ομοειδών, κατά κάποιον τρόπο, στον ίδιο οδικό άξονα, στον οδικό άξονα Πατρών-Αθηνών-Θεσσαλονίκης, αν συγκρίνουμε τις τιμές ανά χιλιόμετρο ανάμεσα στο πρώτο και στο δεύτερο Κοινοτικό Πλαίσιο Στήριξης, ανάμεσα στο 1990-93 και στο 1994-97. Εδώ θα δείτε, ότι το πρώτο Κοινοτικό Πλαίσιο Στήριξης είχε τιμές ανά μονάδα, ανά χιλιόμετρο για την τετράιχνη διατομή του αυτοκινητόδρομου μεγαλύτερες κατά 46%. Για την εξάιχνη διατομή του αυτοκινητόδρομου το πρώτο Κοινοτικό Πλαίσιο Στήριξης 1990-93 είχε τιμές μεγαλύτερες σε σύγκριση με το 1994-97 κατά 100%. Μελετήστε το.
(Στο σημείο αυτό ο Υπουργός Περιβάλλοντος-Χωροταξίας και Δημοσίων 'Εργων κ. Κ. Λαλιώτης καταθέτει για τα Πρακτικά τον προαναφερθέντα πίνακα, ο οποίος έχει ως εξής:
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Να πούμε και κάτι. Να πούμε για τον Αχελώο. 'Οταν δημοπρατήθηκε το έργο το 1989...
ΑΝΔΡΕΑΣ ΚΑΡΑΓΚΟΥΝΗΣ: Ερώτηση κάνει. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μπορώ και εγώ όμως να απαντώ, κύριε Καραγκούνη. Για την ταμπακέρα είπε ο κ. Κορκολόπουλος. Να απαντήσω για την ταμπακέρα.
Για το φράγμα της Συκιάς, η προσφορά στη δημοπρασία του β' τριμήνου το '89 ήταν τριάντα δισεκατομμύρια (30.000.000.000). Η παραπάνω δαπάνη με αναγωγή σε τιμές πρώτου εξαμήνου '97 γίνεται εξήντα δισεκατομμύρια (60.000.000.000). Η προσφορά για το ίδιο έργο σύμφωνα με την ανάθεση που έγινε το 1996 ήταν είκοσι δισεκατομμύρια (20.000.000.000).
Με το έργο της σήραγγας εκτροπής του Αχελώου, η προσφορά στην δημοπρασία του β'τριμήνου του 1993 ήταν είκοσι δύο δισεκατομμύρια (22.000.000.000). Η παραπάνω δαπάνη με αναγωγή σε τιμές πρώτου εξαμήνου 1997 γίνονται πενήντα δισεκατομμύρια (50.000.000.000). Η προσφορά για το ίδιο έργο, με την ίδια διατομή, με τα ίδια χαρακτηριστικά, με την ίδια ταυτότητα, έγινε με ανάθεση το Μάρτιο του 1997 με είκοσι δύο δισεκατομμύρια (22.000.000.000). Αυτές είναι συγκρίσεις αποκαλυπτικές. Και εγώ δεν το κάνω για να πω τι έγινε την περίοδο εκείνη, αλλά το κάνω για να φανεί ότι μία σειρά από παρεμβάσεις, που έχουν γίνει σε όλο το κύκλωμα των δημοσίων έργων, έχει αποφέρει θετικά αποτελέσματα.
Μπορώ να παραθέσω δεκάδες άλλα στοιχεία, που κάθε καλόπιστος θα πιστεί. Θα μου πείτε, είναι τέλεια τα πράγματα σήμερα; Εγώ θα πω όχι. Γι' αυτό βελτιώνουμε το θεσμικό πλαίσιο. Γι' αυτό καταθέτουμε αυτό το νομοσχέδιο που θα βάλει πρόσθετες ασφαλιστικές δικλείδες, που θα μηδενίσει τα υποκειμενικά κριτήρια των όποιων επιτροπών, που θα θωρακίσει την πολιτική εκπροσώπηση του κάθε Υπουργείου.
Καταθέτουμε αυτό το νομοσχέδιο για να είναι υποχρεωτικό σε όλους τους φορείς του ευρύτερου δημόσιου τομέα να ακολουθήσουν αυτήν την προσπάθεια εξυγίανσης, διαφάνειας, προστασίας και διασφάλισης του δημοσίου συμφέροντος και κατοχύρωσης του υγιούς ανταγωνισμού.
Ο κ. Κορκολόπουλος -έχουμε συζητήσει αρκετές φορές- μου λέει: "Καλά, αυτά τα στοιχεία τα δίνεις και είναι για το Υπουργείο. Τι γίνεται με τις νομαρχίες;". Δεν μπορώ να ελέγξω τι γίνεται στα έργα των δέκα εκατομμυρίων (10.000.000), των είκοσι εκατομμυρίων (20.000.000) ή των πενήντα εκατομμυρίων (50.000.000) δραχμών. 'Οταν υπάρχει καταγγελία, υπάρχει ανταπόκριση άμεση και θετική παρέμβαση από το ΥΠΕΧΩΔΕ.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εγώ σας ανέφερα δισεκατομμύρια.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας έχω απαντήσει, αν δεν κάνω λάθος, σε γραπτή ερώτηση, που καταθέσατε.
(Στο σημείο αυτό ο Υπουργός Περιβάλλοντος-Χωροταξίας και Δημοσίων 'Εργων κ. Κ. Λαλιώτης καταθέτει για τα Πρακτικά της Βουλής το προαναφερθέν έγγραφο, το οποίο έχει ως εξής:
(Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, οι συνάδελφοι ήταν έξι, αν δεν κάνω λάθος, είχαν κάνει μία σωστή διάταξη. 'Αλλος ανέφερε το ΜΕΤΡΟ της Αθήνας, άλλος το ΜΕΤΡΟ της Θεσσαλονίκης, την Αττική Οδό, το Ρίο-Αντίρριο, πρέπει και εγώ να απαντήσω, είμαι μόνος μου.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, έχετε και δευτερολογία, αλλά έχετε και δικαίωμα να απαντάτε στον καθένα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εγώ συμφωνώ, κύριε Πρόεδρε. Απλώς, δεν θα ήθελα να θεωρηθεί υπεκφυγή. Θα μιλήσω πάρα πολύ συγκεκριμένα, με στοιχεία τεκμηριωμένα, για ορισμένα έργα, που οι συνάδελφοι της Νέας Δημοκρατίας τα περιέγραψαν με μία κατανομή, που έχει σχέση και με την εκλογική τους περιφέρεια. Δεν έχει καμία αιχμή για τον κ. Καραγκούνη, για την κ. Παπαδημητρίου, τον κ. Κουρή, τον κ. Ορφανό. Νομίζω ότι ήταν σωστή η κατανομή των επερωτώντων και είχαν μία εξειδίκευση και είμαι υποχρεωμένος να απαντήσω πάρα πολύ συγκεκριμένα. Δυστυχώς όμως, έπρεπε να λύσω το λογαριασμό με όσα έθεσε γενικά ο κ. Κορκολόπουλος. Δεν μπορούσα να τα αφήσω αναπάντητα. Να με συγχωρέσετε, κύριοι συνάδελφοι, θα απαντήσω σ' αυτά που θέσατε κατά έργο συγκεκριμένο στη δευτερολογία μου. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο Επίτιμος Πρόεδρος της Νέας Δημοκρατίας κ. Κωνσταντίνος Μητσοτάκης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Παραπονέθηκε, κυρίες και κύριοι συνάδελφοι, ο Υπουργός ότι με σκληρότητα τον αντιμετώπισε η επερώτηση. Θα μπορούσα να του πω με καθαρά την καρδίαν ότι την πορεία του στο Υπουργείο Δημοσίων 'Εργων η Νέα Δημοκρατία την έχει αντιμετωπίσει με πολλή κατανόηση και με πολλή επιείκεια. Αν πράγματι με σκληρότητα σας είχε αντιμετωπίσει, κύριε Υπουργέ, η Νέα Δημοκρατία, αμφιβάλλω αν θα ήσασταν επί τέσσερα χρόνια στον ίδιο θώκο. Διότι αδυναμίες πολλές, πάρα πολλές στον τομέα αυτό έχει η πολιτεία των τεσσάρων ετών, η δική σας και της Κυβέρνησής σας -γιατί δεν προσωποποιώ στο σημείο αυτό. 
Δεν θα μιλήσω γενικότερα για την απορρόφηση των πιστώσεων του δευτέρου πακέτου Ντελόρ. Θα πω μόνο, για να είναι γραμμένο στα Πρακτικά, ότι σύμφωνα με τη δήλωση της αρμοδίας Επιτρόπου Γουλφ Ματίας, μέχρι το 1997 το πρώτο οκτάμηνο, δηλαδή μέχρι τώρα, τριάμισι περίπου χρόνια οι απορροφήσεις του συνόλου φθάνουν στο 35%. Μένει για δυόμισυ χρόνια το 65%. Βεβαίως ο τομέας ο δικός σας δεν είναι ο χειρότερος. Στον δικό σας τομέα, το στενότερο, η απορρόφηση τον τελευταίο καιρό έχει βελτιωθεί, αλλά υπάρχουν οι άλλοι τομείς, οι πλέον ίσως σημαντικοί, όπως είναι ο τομέας της κοινωνικής πρόνοιας, της παιδείας και άλλοι, όπου τα πράγματα είναι τραγικά και όπου η απορρόφηση μέχρι σήμερα είναι της τάξεως του 10%-15%, για να μην αναφέρω τα ταχυδρομεία, που η απορρόφηση είναι 1%, ανύπαρκτη.
Εγώ θα έλεγα, ως μια γενική παρατήρηση, ότι τα έργα της περιφέρειας προχωρούν τον τελευταίο καιρό. Υπάρχουν απορροφήσεις. Αντίθετα τα μεγάλα έργα, κύριε Υπουργέ, των οποίων έχει η Κυβέρνηση και εσείς προσωπικά κατά προέκταση την ευθύνη, δεν πάνε καλά. 'Ολα τα μεγάλα έργα δεν πάνε καλά. 'Εχουν μεγάλα προβλήματα. 
Τώρα, ας δούμε γιατί υπάρχει πρόβλημα στον τομέα του Υπουργείου Δημοσίων 'Εργων. Εγώ, κύριοι συνάδελφοι, παρακολουθώ τα δημόσια έργα στην Ελλάδα από την επομένη του πολέμου, από το 1946. 'Ημουν Υπουργός Δημοσίων 'Εργων για ένα φεγγάρι, το 1951 και από τότε τα παρακολουθώ συστηματικά.
Θα σας έλεγα ότι είναι τρεις οι παράμετροι, για να εκτελούνται τα δημόσια έργα.
Μία παράμετρος είναι να υπάρχουν μελέτες, να υπάρχουν καλές μελέτες, φερέγγυες μελέτες, στις οποίες μπορεί να στηριχθεί κανείς. Μία δεύτερη παράμετρος είναι να υπάρχουν εκτελεστές, δηλαδή, καλοί εργολάβοι, φερέγγυοι και η τρίτη παράμετρος είναι να υπάρχει δημόσια διοίκηση, να υπάρχει κράτος, που να εποπτεύει.
Θέλετε να ρίξουμε μια ματιά, κύριε Υπουργέ, για να δούμε τι συμβαίνει μ' αυτές τις τρεις παραμέτρους τώρα, επί των ημερών σας, τα τέσσερα χρόνια που είσθε Υπουργός; 'Εχετε τραγικά αποτύχει. Αυτό το οποίο σας είπε ο κ. Κορκολόπουλος, είναι μεν σκληρό, είναι όμως κοινός τόπος, είναι η απλή αλήθεια, ότι οι μελέτες ανατίθενται σύμφωνα με τις προτιμήσεις, για να μην πω αυτό, το οποίο λέγεται, με το όνομά του.
Και υπάρχει και κέντρο, το οποίο και τις μελέτες και τα έργα τα κατευθύνει, κομματικό κέντρο εννοώ, του οποίου ο γνήσιος εκπρόσωπος είναι -όπως γνωρίζετε- με διάρκεια άλλωστε και αντοχή, ο Γενικός Γραμματέας του Υπουργείου σας. Είναι κομματικό στέλεχος, το οποίο εκπροσωπεί επαξίως και αποτελεσματικά το Κόμμα και παίζει το ρόλο που πρέπει και στις μελέτες και στις αναθέσεις.
Οι μελέτες στην Ελλάδα πάσχουν. Ο τρόπος με τον οποίο πληρώνονται οι μελέτες στην Ελλάδα, είναι εσφαλμένος. Είναι τρελό αυτό που γίνεται, διότι πληρώνουμε τη μελέτη ανάλογα με το ύψος του προϋπολογισμού. Είναι βέβαια τρελό αυτό, διότι εν τοιαύτη περιπτώσει, ο μελετητής έχει κάθε λόγο να ανεβάσει το προϋπολογισμό του έργου για να πάρει περισσότερα χρήματα. Δεν είναι κριτική, που απευθύνεται μόνο σε σας. Για το γενικό σύστημα του τόπου μιλώ.
Είναι ανάγκη, κατά συνέπεια, να ελευθερωθούν οι μελέτες από τον κομματικό ζυγό, να δοθούν μελέτες σωστά και να γίνουν καλές μελέτες, οι οποίες βέβαια θα περιέχουν και περιβαλλοντικούς όρους. Σ'αυτό έχετε δίκιο, είναι μία εξέλιξη, μία πρόοδος στον τόπο μας. Οι παλιές μελέτες, ακόμη και οι δικές μας, πολλές φορές δεν είχαν αντιμετωπίσει το περιβαλλοντικό πρόβλημα. 'Αρα, έχουμε σήμερα ένα σκληρό πρόβλημα μελετών, το οποίο πρέπει να λύσετε.
Το δεύτερο πρόβλημα το οποίο έχετε να λύσετε, είναι το πρόβλημα των εργολάβων. Εγώ σας έχω μιλήσει και άλλοτε, κύριε Υπουργέ. Αν δεν κάνετε ένα σωστό μητρώο εργολάβων, δεν πρόκειται ποτέ να γίνουν σωστά δημόσια έργα στην Ελλάδα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για πρώτη φορά έχει γίνει.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ξέρω για πρώτη φορά. Εγώ γνωρίζω ότι κάνατε εταιρείες Η' τάξεως, για να γλιτώσετε από τις Ζ', που σας είχαν φέρει σε απελπισία. Αν δεν κάνω λάθος, φτιάξατε σαράντα εταιρείες Η' τάξεως και έχετε και καμία διακοσαριά ή παραπάνω εταιρείες Ζ' τάξεως.
Με αυτόν τον τρόπο δεν κάνετε, κύριε Υπουργέ, δημόσια έργα, τελείωσε. 'Οταν κατασκευάζονται εταιρείες, δημιουργούνται εταιρείες, για να εκμεταλλευθούν τα μέσα, τα κομματικά ή δεν ξέρω ποια άλλα, για να πάρουν τα έργα, δεν θα φτιάξετε ποτέ δημόσια έργα.
'Εχετε την άνεση να περάσετε από κομπιούτερ τις τεχνικές εταιρείες και να τις αξιολογήσετε αντικειμενικά. Δεν υπάρχει καμιά αμφιβολία. Και έχετε και τη δυνατότητα να επιβάλλετε συγχωνεύσεις, για να φθάσετε σε ένα λογικό αριθμό εταιρειών. Δεν μπορεί η Ελλάδα να έχει πολλαπλάσιες εταιρείες απ' ό,τι έχει η Γερμανία ή η Γαλλία. 
Και δεν είναι δυνατόν να λαμβάνουν μέρος σε διαγωνισμό εταιρείες, οι οποίες δεν έχουν αντίκρυσμα, διότι από εκεί και πέρα φθάνετε σ'αυτές τις ακρότητες των προσφορών και δημιουργείτε από εκεί και πέρα το τεράστιο πρόβλημα των μεγάλων εκπτώσεων, που όλοι ξέρουμε ότι δεν είναι λογικές.
Εγώ επιμένω ότι είναι ανάγκη να μειωθούν οι εταιρείες με υποχρεωτική συγχώνευση. Το κράτος πρέπει να πάρει μία γενναία πρωτοβουλία. Βάλτε το δάχτυλο επί των τύπων των ήλων και πάρτε μια απόφαση. 'Ετσι όπως είστε πάντως, ό,τι νόμο και αν φέρετε για τις κατασκευές, για τις αναθέσεις -και ελπίζω ότι θα τον βελτιώσετε το νόμο αυτό, περιμένω να τον δω για να πω τη γνώμη μου, δεν θέλω να προκαταλάβω τη Βουλή- δεν θα φέρετε αποτέλεσμα.
Το τρίτο, κύριοι συνάδελφοι, το πολύ σημαντικό, είναι το θέμα του Υπουργείου σας σήμερα.
Εσείς, κύριε Υπουργέ, είσθε γνήσιος εκφραστής του ΠΑ.ΣΟ.Κ., του ΠΑ.ΣΟ.Κ. που διώχνει κάθε έναν που δεν είναι δικός του, που δεν θέλει να υπάρχει βέβηλος στο ιερό. Διώξατε, υποχρεώσατε σε παραίτηση ή θέσατε ουσιαστικά εκτός υπηρεσίας αξιολογότατα στελέχη, από τα λίγα που απόμειναν στο Υπουργείο Δημοσίων 'Εργων, διότι συνέβαινε να μην είναι δικοί σας, να είναι της Νέας Δημοκρατίας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επί των ημερών μου, κύριε Πρόεδρε, κανείς.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Επί των ημερών σας. Και δεν θέλω να μπω σε προσωπικά θέματα. Ξέρετε ότι γνωρίζω να ομιλώ από του Βήματος και παίρνω το βάρος της δηλώσεως, την οποία κάνω. Θα σας πω ένα-δυο στοιχεία, απλώς και μόνο για να δείτε τα χάλια του ΠΑ.ΣΟ.Κ.
Ζήτησα κάποιος να χρησιμοποιηθεί και μου είπαν ότι είναι αδύνατο, γιατί είναι της Νέας Δημοκρατίας. 'Ηταν ένας λαμπρός, από τους ελαχίστους καλούς υπαλλήλους που έχετε όχι στην ιδιαιτέρα μου περιφέρεια, την Κρήτη- για τον οποίο αναγκάσθηκα να πω σε άλλο Υπουργό της Κυβερνήσεώς σας, πάλι δεν θέλω να λέω, ότι "πες μια καλή κουβέντα, μήπως τυχόν μπορεί ο περιφερειάρχης να τον χρησιμοποιήσει". Και πήρα απάντηση από τον περιφερειάρχη ότι "βρε παιδί μου, καλός είναι, πάρα πολύ καλός είναι, αλλά τι να σου κάνω που είναι Νέα Δημοκρατία και το ΠΑ.ΣΟ.Κ. δεν μου επιτρέπει να τον χρησιμοποιήσω". Αν θέλετε, τα ονόματα όλων τα έχω στη διάθεσή σας. Δεν τα αναφέρω, γιατί δεν μου αρέσει αυτός ο τρόπος της κριτικής από του Βήματος της Βουλής. Λοιπόν, αυτό πρέπει να σταματήσει.
'Εχετε την "ΑΤΤΙΚΟ ΜΕΤΡΟ". Η "ΑΤΤΙΚΟ ΜΕΤΡΟ" κακοτύχεψε. Σας μίλησε πολύ σωστά προηγουμένως η συνάδελφος γι'αυτό το θέμα. Είχατε το συμβούλιο της "ΑΤΤΙΚΟ ΜΕΤΡΟ", το οποίο εμείς είχαμε ορίσει. Εγώ νομίζω ότι ήταν πάρα πολύ καλό συμβούλιο. 'Ηταν ανάγκη να το αλλάξετε από την πρώτη ώρα ίσαμε τον τελευταίο; Να μην αφήσετε κανέναν; Τουλάχιστον, να ασφαλίσετε τη συνέχεια. Εγώ είχα ελπίσει τότε ότι κάποιον θα αφήνατε. Και αρχικά είχατε αφήσει έναν, τον οποίον πολύ σύντομα διώξατε, για να μην υπάρχει κανείς βέβηλος.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ποιος, κύριε Πρόεδρε;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Ολο το συμβούλιο της "ΑΤΤΙΚΟ ΜΕΤΡΟ", κύριε Υπουργέ, άλλαξε, ολόκληρο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Επιτρέπεται μία διακοπή;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ναι, κύριε Υπουργέ.
ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ο κ. Σουλαδάκης, το 1994, πρότεινε στον κ. Μωυσή να μείνει ως αντιπρόεδρος στην "ΑΤΤΙΚΟ ΜΕΤΡΟ". Ο κ. Μωυσής δεν δέχθηκε. Εγώ εκτιμώ τον κ. Μωυσή και σήμερα είναι, όπως ίσως ξέρετε, στην Ανώνυμη Εταιρεία του Κτηματολογίου. Αν δείτε τη σύνθεση της Ανώνυμης Εταιρείας "ΕΓΝΑΤΙΑ", θα δείτε ότι δεν υπάρχουν κομματικά κριτήρια...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ανέφερα ονόματα, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): ...και ότι υπάρχουν ικανότητες. Αξιολογούνται και οι επιστημονικές γνώσεις και η ικανότητα και το ήθος και το κύρος. Το ίδιο γίνεται...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θέλω να μπω σε ονόματα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν θα ήθελα και εγώ να μπω σε περιπτώσεις μία προς μία, αλλά θέλω να πω ότι δεν έχει ακολουθηθεί μια πολιτική, που εκμηδενίζει ανθρώπους με γνώσεις και με κύρος και με ήθος, επειδή ανήκουν σε μία άλλη κομματική παράταξη.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Εχετε, κύριε Υπουργέ...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σε ό,τι με αφορά, δεν ισχύει αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και σε ό,τι σας αφορά ισχύει. Και ο κ. Μωυσής ήταν λαμπρός, για να μείνει εκεί που ήταν. Δεν ξέρω αν τον προτείνατε για αντιπρόεδρο και δεν εδέχθη, αλλά γιατί ο πρόεδρος να γίνει αντιπρόεδρος; Είναι λογικό ο πρόεδρος, άμα καλείται να γίνει αντιπρόεδρος, να μη δεχθεί.
Ουσιαστικά τον διώξατε και με τη μέθοδο αυτή. Εκείνο, το οποίο εγώ ξέρω είναι ότι δεν έμεινε κανένας από το παλιό συμβούλιο. Και αν καλύτερα έκανε τη δουλειά του το "ΑΤΤΙΚΟ ΜΕΤΡΟ" -η εταιρεία, δηλαδή- απλώς φροντίσατε να διορίσετε μερικές εκατοντάδες αργομίσθους, οι οποίοι δεν χρειάζονται. Αυτή είναι η μόνη δουλειά την οποία κάνατε. Το αποτέλεσμα ήταν, όταν δεν μπορούσε να κάνει τη δουλειά του το "ΑΤΤΙΚΟ ΜΕΤΡΟ", ότι και η "ΜΠΕΧΤΕΛ" έπαψε και αυτή πλέον να ενδιαφέρεται πολύ και φθάσαμε στο σημείο να μη βρίσκεται άκρη και να μην μπορείτε να αντιμετωπίσετε περίπλοκα προβλήματα, τα οποία δημιουργήθηκαν, γιατί δεν έχετε τα αρμόδια πρόσωπα.
Το τρίτο ήταν αυτό το μεγάλο θέμα της εποπτείας. Χωρίς εποπτεία δημόσια έργα δεν γίνονται. Και για να μπορεί το κράτος να λειτουργήσει, πρέπει το κράτος να είναι έτοιμο να χρησιμοποιήσει όλες τις διαθέσιμες δυνάμεις, τις οποίες έχει, χωρίς αποκλεισμούς κομματικούς.
Κύριοι συνάδελφοι, θέλω να πω μερικές φράσεις μόνο για τα μεγάλα έργα. 
Πρόσφατα εγράφη και είναι ακριβές, διότι το ήλεγξα, ότι η Κυβέρνηση εζήτησε να τροποποιηθεί το πρόγραμμα των δημοσίων επενδύσεων και βρήκε μάλιστα δυσκολίες από την Ευρώπη, από την επιτροπή, η οποία δεν το ενέκρινε και το θέμα έμεινε σε εκκρεμότητα.
Κύριε Υπουργέ, ζητήσατε εσείς, η Κυβέρνησή σας από την Ευρώπη να μειωθούν οι πιστώσεις για την Εγνατία οδό. 
(Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή).
Λίγα λεπτά, κύριε Πρόεδρε, και τελειώνω. 
Εγώ όταν το άκουσα δεν το πίστευα. Είναι αλήθεια ότι η Ευρώπη δεν το δέχτηκε, μειώσατε λιγότερα τις πιστώσεις για την Εγνατία οδό, αλλά τις μειώσατε. Επιμένετε ακόμη σε μείωση. Τώρα, πως είναι δυνατόν να μειώνετε τις πιστώσεις για την Εγνατία οδό και από την άλλη μεριά να ισχυρίζεστε ότι θα τελειώσει η Εγνατία, αυτό είναι κάτι, το οποίο εγώ ποτέ μου δεν κατάλαβα.
Επίσης, ζητήσατε τη μείωση των πιστώσεων για το Αντίρριο, τη μείωση των πιστώσεων για το Μετρό της Θεσσαλονίκης, το οποίο είναι βέβαιο ότι δεν θα γίνει έτσι όπως πηγαίνετε και ουσιαστικά εγκαταλείψατε το έργο του Αχελώου εφ' όσον δεν ζητάτε πιστώσεις γι' αυτό. 
Επίσης, ζητήσατε μείωση των πιστώσεων για το έργο Σταυρού-Ελευσίνας...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Κύριε Πρόεδρε, τελειώνω. Δυο τρία λεπτά θα μου δώσετε, άλλωστε είχα και μια διακοπή ενός λεπτού. 
Είναι τα μεγάλα έργα για τα οποία εγώ νομίζω ότι πρέπει να γίνει μια πολύ σοβαρή και ήρεμη συζήτηση εδώ μέσα. 
Το Ρίο-Αντίρριο, κύριε Υπουργέ, άσχετα με τις πιστώσεις που ζητήσατε να περικοπούν παρά το ότι ψηφίστηκε η σύμβαση από τη Βουλή το 1995, πάγωσε. Κανείς δεν ξέρει τι γίνεται. Στη δευτερολογία ελπίζω ότι θα μας εξηγήσετε τι γίνεται. 
Το έργο Σταυρού-Ελευσίνας καθυστερεί, καρκινοβατεί και είναι επικίνδυνη η καθυστέρηση, διότι ο Σταυρός-Ελευσίνας συνδέθηκε με το έργο του αεροδρομίου, το οποίο προχωρεί ευτυχώς -με μεγάλο κόστος, αλλά προχωρεί-και θα βρεθεί ενδεχομένως να τελειώσει το αεροδρόμιο και να μην έχει γίνει ακόμη η πρόσβαση, που είναι και παράβαση συμβατικού όρου και θα δημιουργήσει τεράστιο πρόβλημα στη λειτουργία του.
Το Μετρό της Θεσσαλονίκης έχει πάει στις καλλένδες, ο Αχελώος εγκατελείφθη....
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν εγκατελείφθη αυτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Ο Αχελώος εγκατελείφθη ως πρόγραμμα χρηματοδοτούμενο από το β' πακέτο Ντελόρ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Υλοποιείται με εθνικούς πόρους.
ΠΡΟΕΔΡΕΥΩΝ (Νικόλαος Κατσαρός): Μη διακόπτετε,κύριε Υπουργέ.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν ξέρω με τι πόρους; Να μας πείτε μετά με τι πόρους θα το κάνετε. Εσείς ζητήσατε να διαγραφούν από το β' πακέτο Ντελόρ όλες οι πιστώσεις που αναφέρονται στον Αχελώο. Αυτό ζητήσατε.
Εγράφησαν και μερικά άλλα, κύριε Πρόεδρε, στον Τύπο στα οποία δεν θέλω να έρθω, γιατί δεν τα έχω διασταυρώσει. 
Θα ήθελα μόνο να σας ρωτήσω: Υπάρχει πρόβλημα με το βόρειο άξονα Κρήτης; Ζητήσατε και εκεί αλλαγή των πιστώσεων, ναι ή όχι;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν το ρωτώ εγώ για άλλο λόγο. Το διάβασα σε τρεις εφημερίδες. 'Ηταν ένα ρεπορτάζ που αν δεν είναι, όπως ελπίζω ότι δεν είναι ακριβές, παρακαλώ πολύ να το διαψεύσετε.
Και θα σας έλεγα και κάτι άλλο, κύριε Πρόεδρε και κύριε Υπουργέ. Η Εγνατία οδός γίνεται τετράιχνη από την Ηγουμενίτσα ως τα Γιάννενα, από εκεί και πέρα γίνεται δίιχνη. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι, σε ορισμένα τμήματα.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι λάθος. Αυτήν την ώρα έτσι γίνεται. Αν το αλλάξατε πάλι, μακάρι.
Νομίζω ότι πρέπει να την κρατήσετε τετράιχνη σε όλο το μήκος. Είναι ένα πρόβλημα,το οποίο τίθεται εγκαίρως τώρα. Δεν θα κερδίσετε τίποτε,αν θα την κάνετε δίιχνη. Η οικονομία θα είναι ασήμαντη και το έργο θα είναι λειψό.
Ακόμα θα σας πω και κάτι άλλο. Οι πιστώσεις του ΕΤΕΡΠΣ είναι οι μόνες πιστώσεις που ο Υπουργός Δημοσίων 'Εργων έχει,για να κάνει και τα ρουσφέτια της περιφέρειας.
Η Κυβέρνησή μας,με δική μου παρότρυνση,είχε διαθέσει αυτές τις πιστώσεις για απολλοτριώσεις -ατά κύριο λόγο, όχι αποκλειστικά- οι οποίες όπως γνωρίζετε, δεν χρηματοδοτούνται, παρά μόνο κατά ασήμαντο ποσοστό από τις ευρωπαϊκές πιστώσεις. 
Τον τελευταίο καιρό βλέπω ότι αυτήν τη γραμμή την έχετε εγκαταλείψει, ότι μοιράζετε κόλλυβα. Αν υπάρχει ένα χαρακτηριστικό της πολιτείας σας γενικότερα, είναι ότι γίνεται μεγάλη προσπάθεια στην περιφέρεια, κάνετε πολλά έργα, χρηματοδοτείτε έργα για τα οποία δεν έχετε λεφτά -όχι μόνο εσείς, αλλά και η Τοπική Αυτοδιοίκηση και όχι μόνο στον τομέα της δικής σας αρμοδιότητας, αλλά και σε άλλους τομείς- γίνονται πολλές δημοπρασίες, αλλά τα μεγάλα έργα υποφέρουν όλα, κύριε Υπουργέ.
Η τελευταία παρατήρηση που θέλω να σας κάνω είναι η εξής.'Οποιος θέλει να είναι Υπουργός και προπαντός να έχει και ηγετική θέση σε ένα κόμμα, όπως εσείς, πρέπει να αναλαμβάνει και ευθύνες, κύριε Υπουργέ. Υπουργός που δεν παίρνει ευθύνες, είναι κακός Υπουργός.
(Χειροκροτήματα από την πτέρυγα της Νέας Δημοκρατίας)
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Χωροταξίας, Περιβάλλοντος και Δημοσίων 'Εργων): Κύριε Πρόεδρε, μου επιτρέπετε;
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, προφανώς θέλετε να κάνετε μία παρέμβαση και όχι να δευτερολογήσετε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Χωροταξίας, Περιβάλλοντος και Δημοσίων 'Εργων): Ναι, κύριε Πρόεδρε.
Θα ήθελα να κάνω ορισμένες επισημάνσεις, σ' αυτά που είπε ο Επίτιμος Πρόεδρος της Νέας Δημοκρατίας.
Πρώτον, για τον Αχελώο. Ο Αχελώος προχωρεί ως έργο, γιατί αποτελεί αναγκαιότητα και προτεραιότητα και προωθείται με εθνικούς πόρους. Δεν μπορούσε να ενταχθεί σε κοινοτικό πρόγραμμα, γιατί υπήρχε, όπως ξέρετε, η εκκρεμότητα με το Συμβούλιο της Επικρατείας και αποφάσισε το Συμβούλιο της Επικρατείας να ακυρώσει το σχεδιασμό που είχε γίνει το 1993. Ακριβώς γι' αυτό είπαμε να προωθηθεί με εθνικούς πόρους με ριζικό επανασχεδιασμό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Το Συμβούλιο της Επικρατείας εξίσου εμποδίζει το έργο, όπως και αν εκτελεστεί. Δεν είναι επιχείρημα αυτό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Χωροταξίας, Περιβάλλοντος και Δημοσίων 'Εργων): Επίσης, προωθείται σε συνδυασμό με τον Αχελώο το έργο της ανασύστασης της Κάρλας ή το έργο της ολοκλήρωσης του Σμοκόβου ή τα μικρά αρδευτικά κατά μήκος του Πηνειού.
Δεύτερον, δεν έχει προτείνει το Υπουργείο μας να περικοπούν κονδύλια από το βόρειο άξονα της Κρήτης. Εμείς θεωρούμε ότι είναι ένα έργο μεγάλης σημασίας για την περιφερειακή ανάπτυξη της Κρήτης.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χαίρομαι. 
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Χωροταξίας, Περιβάλλοντος και Δημοσίων 'Εργων): Για το ΕΤΕΡΠΣ, κύριε Πρόεδρε, είναι αλήθεια ότι εγώ παρέλαβα περίπου τέσσερα με πέντε δισεκατομμύρια (4.000.000.000-5.000.000.000) δραχμές, δεν θυμάμα ακριβώς πόσα...
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Εξι δισεκατομμύρια (6.000.000.000) δραχμές παραλάβατε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Χωροταξίας, Περιβάλλοντος και Δημοσίων 'Εργων): Ας πούμε έξι δισεκατομμύρια (6.000.000.000) κ. Παπαδημητρίου, να μην τσακωνόμαστε.
Σύμφωνα με το ιδρυτικό του ΕΤΕΡΠΣ, ως ειδικό ταμείο εφαρμογής ρυθμιστικών πολεοδομικών σχεδίων, πρέπει να δίδονται ορισμένα χρήματα για υποδομές ορισμένων οικισμών νέων ή παλιών. Νομίζω ότι η Κυβέρνησή σας είχε κάνει λάθος να συγκεντρώνει αυτά τα χρήματα, να τα ιεραρχεί και να τα δίνει στις απαλλοτριώσεις μόνο της Λεωφόρου Σταυρού-Ελευσίνος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αλλιώς δεν θα είχε γίνει το έργο, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Χωροταξίας, Περιβάλλοντος και Δημοσίων 'Εργων): Το ίδιο και με το τάληρο της βενζίνης. Το έργο προχωράει ως προς τις απαλλοτριώσεις με γρήγορους ρυθμούς. Σας το λέω, γιατί με είχατε ρωτήσει και σέβομαι το ενδιαφέρον σας και σας είχα απαντήσει. Δεν έχουμε πρόβλημα ως προς τις απαλλοτριώσεις.
Τώρα από ποιους κωδικούς γίνεται η απαλλοτρίωση της Αττικής Οδού ή του οποιουδήποτε άλλου έργου, δεν έχει καμιά σημασία.
Εμείς πιστεύουμε ότι οι πόροι που συσσωρεύονται στο ΕΤΕΡΠΣ, πρέπει να γίνονται με κριτήρια και με ιεραρχήσεις σε σκοπούς, σε έργα και παρεμβάσεις που έχουν αντικείμενο και σκοπό την προστασία του περιβάλλοντος, την ανάδειξη της ταυτότητας των πόλεων ή των οικισμών ή της δημιουργίας ορισμένων υποδομών.
Δεν υπάρχουν ρουσφέτια. Προωθούμε τα έργα και τις παρεμβάσεις με χρηματοδότηση από το ΕΤΕΡΠΣ, πάντα σε διάλογο και σε συνεργασία με την Τοπική Αυτοδιοίκηση και τη Νομαρχιακή Αυτοδιοίκηση, δημιουργώντας και σταθερότερες δομές, δηλαδή, τα πρωτόκολλα συνεργασίας ή τις προγραμματικές συμφωνίες. Κι αν θέλετε να σας πω και κάτι άλλο: Και για το 1994 και για το 1995 και για το 1996 έχω κάνει συγκεκριμένο απολογισμό το πού δόθηκαν, το πώς δόθηκαν και γιατί δόθηκαν τα χρήματα.
Για την Εγνατία. Είναι αλήθεια ότι όλος ο δρόμος έχει σχεδιαστεί ως τετράιχνος δρόμος, γιατί έτσι πρέπει να γίνει. Σε ορισμένα τμήματα για λόγους γεωτεχνικούς και γεωμορφολογικούς προωθείται ως δίιχνος, χωρίς να ακυρώνεται στην ολοκληρωσή του να είναι τετράιχνος ο δρόμος.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι λάθος, να τον κάνετε τετράιχνο.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, έχουμε θέσει μια προτεραιότητα να υπάρχει η ενότητα ή σύνδεση το δυνατό συντομότερο χρόνο από τη δυτική πύλη στην ανατολική πύλη, από την Ηγουμενίτσα στην Αλεξανδρούπολη μαζί με τους κάθετους άξονες, μαζί με τα λιμάνια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: 'Eχει ενότητα.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αν θέλετε να συζητήσουμε -και έχουμε συζητήσει- έχω καλέσει τους εκπροσώπους του Κόμματός σας αρκετές φορές, όπως και τους εκπροσώπους των κοινωνικών φορέων, για να συζητήσουμε για την Εγνατία και κάθε τρίμηνο με τετράμηνο μπορώ να τους ενημερώνω.
Σχετικά με τους πόρους. 
Κύριε Πρόεδρε, όλη αυτή η συζήτηση που γίνεται για το δεύτερο Κοινοτικό Πλαίσιο Στήριξης, γίνεται σε συνδυασμό με το τρίτο Κοινοτικό Πλαίσιο Στήριξης, που μέχρι πριν από ορισμένους μήνες δεν υπήρχε. Σήμερα, φαίνεται να είναι ένα νέο κεκτημένο πολύ σημαντικό για την ανάπτυξη της Ελλάδος, αντίστοιχο με εκείνο που αντιπροσώπευσε ή συμβολίζει το δεύτερο Κοινοτικό Πλαίσιο Στήριξης.
Το Υπουργείο Εθνικής Οικονομίας έχει κάνει μία προσέγγιση για ορισμένα έργα, η καταληκτική ημερομηνία του δεύτερου Κοινοτικού Πλαισίου Στήριξης να μην είναι το τέλος του 2001, γιατί τότε τελειώνει το δεύτερο Κοινοτικό Πλαίσιο Στήριξης, αλλά να μεταφερθεί για το τέλος του 1999. Δεν ακυρώνεται κανένα έργο, το είπε ο Πρωθυπουργός απαντώντας στην επίκαιρη ερώτηση του κ. Τσοβόλα. 'Εχουν διασφαλισθεί οι χρηματοδοτήσεις για όλα τα έργα. Απλώς διαφοροποιούνται οι πηγές χρηματοδότησης χωρίς να ακυρώνεται κανένα έργο. Μέχρι 31.12.99 αυτά τα έργα, παραδείγματος χάρη η ζεύξη Ρίου - Αντιρρίου χρηματοδοτείται από το δεύτερο Κοινοτικό Πλαίσιο Στήριξης. Από την 1.1.2000 διασφαλίζοντας τη γέφυρα και αλλάζοντας τον κωδικό, θα χρηματοδοτείται απρόσκοπτα, όπως έχει υπολογισθεί και για το Ρίο - Αντίρριο και για τα άλλα έργα από το τρίτο Κοινοτικό Πλαίσιο Στήριξης. Αυτή είναι η αλήθεια.
Τελειώνοντας θα ήθελα να σας πω, ότι σε όλο το σύστημα του σχεδιασμού, της παραγωγής και της ολοκλήρωσης της κατασκευής των δημοσίων έργων υπάρχει βελτίωση σημαντική, σε ορισμένους τομείς δε θεαματική. Μπορούν να γίνουν και άλλα βήματα και αυτό προσπαθούμε.
Θα ήθελα εδώ να σας πω ότι το μητρώο των εταιρειών έχει προχωρήσει, μπορώ να σας δώσω και στοιχεία για να γίνει κατανοητό, ότι στη Ζ τάξη, μετά το 1994 -πριν από το 1994 ήταν διακόσιες δέκα εννιά εταιρείες- με τις διαδοχικές επανακλήσεις είναι εκατόν είκοσι τέσσερις. Δεν έγινε καμία επιλεκτική προσέγγιση για να αναβαθμιστούν σε Η' τάξη τριάντα εννέα εταιρείες. 'Εγιναν με ορισμένα κριτήρια και υπήρχε αποδοχή. Στην ΣΤ' τάξη από εκατόν δέκα τρεις έγιναν ενενήντα οκτώ και στην Ε' τάξη από εκατόν σαράντα τρεις έγιναν ενενήντα εννέα. Βρήκαμε τετρακόσιες εβδομήντα πέντε εταιρείες και σήμερα, με τις κατατάξεις Η', Ζ', ΣΤ' και Ε' τάξεις είναι τριακόσιες εξήντα.
Υπήρξαν και ορισμένες διαγραφές γιατί έτσι πρέπει να γίνει. Υπάρχουν κίνητρα για τη συγχώνευση ή για την Κοινοπραξία των εταιρειών. Δεν μπορεί να γίνουν με αναγκαστικό τρόπο.
ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, κινδυνεύετε να εξαντλήσετε τη δευτερολογία σας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων Εργων): Τελείωσα, κύριε Πρόεδρε.
Μία ακόμη αναφορά. Ο κύριος Πρόεδρος νομίζω ότι είχε μία ατυχή στιγμή, όταν ανέφερε ότι γίνονται αναθέσεις από κομματικό κέντρο, αναφέροντας το Γενικό Γραμματέα Δημοσίων 'Εργων. Δεν υπήρξε, δεν υπάρχει και ούτε πρόκειται να υπάρξει οποιοδήποτε κομματικό κριτήριο για την ανάθεση των έργων ή για την ανάθεση των μελετών. Σας το διαβεβαιώ υπευθύνως. Δεν μπορεί η Νέα Δημοκρατία να κρίνει εξ ιδίων τα αλλότρια.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ το λόγο.
ΠΡΟΕΔΡΕΥΩΝ (Νικόλαος Κατσαρός): Θα σας δώσω το λόγο, κύριε Πρόεδρε, για ένα λεπτό.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν θα μπω σε αντιδικία με τον κύριο Υπουργό, θα του πω μόνο, ότι δεν περίμενα ότι θα ομολογούσε ότι το κομματικό κέντρο το οποίο ορίζει τα των μελετών και των αναθέσεων είναι ο Γενικός Γραμματέας του Υπουργείου του. 'Ηταν υποχρεωμένος να το αρνηθεί και καλά έκανε. Εγώ θα μιλήσω για κάτι που είναι πιο σημαντικό.
Κύριε Υπουργέ, παίρνετε σαν δεδομένο ότι έχουμε ήδη στην τσέπη το τρίτο πακέτο Σαντέρ, όπως το ονομάσατε, ενώ αυτό δεν είναι καθόλου δεδομένο και είναι πράξη όχι φρόνιμη, είναι πράξη αφροσύνης να το πω καθαρά, μία κυβέρνηση να στηρίζεται σε μία προοπτική η οποία είναι μελλοντική και έχει στοιχεία αβεβαιότητας. Δύο στοιχεία αβεβαιότητας υπάρχουν.
Πρώτον, ασφαλώς θα υπάρξει κάποιο τρίτο πακέτο, αλλά δεν ξέρουμε καθόλου πόσο μεγάλο θα είναι και το δεύτερο είναι πως θα γίνει η κατανομή του, δοθέντος ότι εκεί πλέον δεν θα μετέχουμε μόνο εμείς, θα μετέχουν και οι υπόλοιπες χώρες της διεύρυνσης, οι οποίες κατά κύριο λόγο θα ζητούν, διότι αυτές θα είναι διψασμένες, θα έχουν ανάγκη, ενώ εμείς υποτίθεται ότι έχουμε καλύψει μεγάλο μέρος των αναγκών μας σε ανάπτυξη.
Αλλά υπάρχει και ένας άλλος λόγος πολύ σοβαρός, κύριε Υπουργέ. Θα είναι κριτήριο για την κατανομή του τρίτου πακέτου η απορρόφηση του δευτέρου. 'Οταν, λοιπόν, μετατίθετε την απορρόφηση για το μέλλον, στην ουσία υπονομεύετε και το μέλλον. 
Κύριε Πρόεδρε, εγώ πιστεύω ότι αυτήν την ώρα ήταν ατυχείς οι προτάσεις της Κυβερνήσεως για να αλλάξουν τα δεδομένα, να αλλάξουν τα προγράμματα και δεν χρειαζόταν κιόλας να υποστείτε τη μείωση να σας τα αρνηθεί η Ευρώπη αυτά τα οποία προτείνατε.
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος της Νέας Δημοκρατίας κ. Μεϊμαράκης έχει το λόγο.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, ο κύριος Υπουργός ξεκινώντας την ομιλία του μας έδειξε ότι στενοχωρήθηκε για τον τρόπο με τον οποίο υποβλήθηκε η επερώτηση και για το πως αναπτύχθηκε από τους επερωτώντες. Και πρέπει να του υπενθυμίσουμε ότι η επερώτηση σημαίνει σκληρό έλεγχο της Κυβερνήσεως. Η επερώτηση δεν είναι ομιλία για ένα νομοσχέδιο το οποίο έρχεται, δεν είναι ομιλία σ' ένα απλό καφενείο, αλλά είναι από το Βήμα της Βουλής και μάλιστα σκληρού ελέγχου. Και απόρησε ο ίδιος γιατί μετά την επερώτηση του Απριλίου, η Νέα Δημοκρατία επανήλθε και πάλι με τα ίδια ουσιαστικά θέματα, όταν ο ίδιος ισχυριζεται ότι είχε ήδη απαντήσει τον Απρίλιο και ότι απαντά και τώρα. Μα δεν κατάλαβε ο κύριος Υπουργός ότι ούτε απήντησε, τότε, ούτε και σήμερα και δικαιούται η Νέα Δημοκρατία να επανέλθει πάλι με το ίδιο περιεχόμενο της επερώτησης.
Και αυτό διότι στα τριάντα επτά λεπτά που μίλησε ο κύριος Υπουργός, δεν αναφέρθηκε σε κανένα από τα θέματα τα οποία ανέπτυξαν οι ομιλητές της επερώτησης. Δηλαδή, δεν μας είπε ούτε για το αεροδρόμιο, ούτε για το Σταυρό Ελευσίνας ούτε για το Μετρό ούτε για το Ρίο-Αντίρριο ούτε για τίποτα άλλο. Βεβαίως, αφού έφτασε στα τριάντα έξι λεπτά, ζήτησε και επιπλέον χρόνο για να απαντήσει σε αυτά. Ευχόμεθα στη δευτερολογία του να μπορέσει να απαντήσει.
Παρόλα αυτά, όμως, ομολόγησε και ο ίδιος όσα εμείς σήμερα του καταλογίζουμε.
Κυρίες και κύριοι συνάδελφοι, είχα πρόθεση να αναφερθώ σε κάποια ζητήματα τα οποία ουσιαστικά αναπτύχθηκαν και από τους συναδέλφους, αλλά επειδή ο κύριος Υπουργός απήντησε στον πρώην Πρωθυπουργό, στον κ. Μητσοτάκη, σχετικά με το θέμα της αναθεώρησης του δεύτερου Πακέτου Στήριξης, θέλω να επισημάνω το εξής: Εάν γνώριζε ο ίδιος τις απόψεις που ήθελε να μεταφέρει ο κ. Πάχτας και εάν ουσιαστικά τις είχε προσυπογράψει. Διότι θα πρέπει να γνωρίζετε -και μάλλον εκ των υστέρων θα μάθατε κιόλας, διότι δημοσιεύτηκε ότι και εσείς είχατε κάποια διαφωνία σε ορισμένα από τα θέματα τα οποία ο κ. Πάχτας ήθελε να μεταφέρει στην Κοινότητα- για τις περικοπές των έργων τα οποία ουσιαστικά αφορούν το δικό σας Υπουργείο.
Ναι μεν η απορρόφηση είναι πάρα πολύ χαμηλή και ναι μεν δεν είναι βέβαιο ότι τα χρήματα τα οποία δεν παίρνουμε τώρα θα τα πάρουμε στο μέλλον. Αυτό είναι κάτι το οποίο έχουμε κατ' επανάληψη συζητήσει και εξηγήσει. Δεν είναι, όμως, μόνο η πορεία του Πλαισίου Στήριξης προβληματική. Προβληματική, κατά τη γνώμη μας, είναι και η αναθεώρησή της έτσι όπως τη ζήτησε από την Επιτροπή η ελληνική κυβέρνηση. Διότι, η αλήθεια για την αναθεώρηση είναι ότι η Κυβέρνηση από τη μία μεριά έχει προβλήματα εσόδων στον προϋπολογισμό και από την άλλη έχει κακές απορροφήσεις στο πακέτο. Προσπαθεί ουσιαστικά να κάνει μια λογιστική αναθεώρηση και όχι αναθεώρηση ουσίας. Στόχος της δηλαδή, είναι να γεμίσει τα κρατικά ταμεία και να δείξει ότι έχει καλύτερες απορροφήσεις.
Θα έλεγα, όμως, ότι με το ποσό το οποίο έχει καταχωρηθεί στον προϋπολογισμό για τις δημόσιες επενδύσεις, ουσιαστικά φαίνεται ότι δεν μπορεί να απορροφήσει τα χρήματα τα οποία έχει υπόψη της να απορροφήσει. Διότι, είναι γνωστό, κυρίες και κύριοι συνάδελφοι, ότι για να απορροφηθούν αυτά τα χρήματα απαιτείται η εθνική συμμετοχή. Και η εθνική συμμετοχή σύμφωνα με το ποσό που είχε εγγραφεί στον προϋπολογισμό, ήταν δεδομένο ότι θα απορροφήσει τόσο ποσοστό φέτος. Περιμένουμε να δούμε τι εγγραφή θα έχει για του χρόνου. Και το είχαμε επισημάνει από τότε ότι αυτά τα οποία θα διατεθούν για ίδια συμμετοχή, για απορρόφηση, δεν επαρκούν.
Κατά συνέπεια, η ίδια η Κυβέρνηση συνειδητά έχει μειώσει την απορρόφηση και τώρα με την αναθεώρηση, την οποία έρχεται να δώσει στην επιτροπή για έγκριση, ουσιαστικά ζητάει και μεγαλύτερη εκταμίευση το 1999, που κατά τη γνώμη μας αυτό έχει και την πονηρότητα ότι το 1999 μπορεί να είναι και έτος εκλογών και θα μπορεί η Κυβέρνηση να δείξει την απορρόφηση και τα έργα τα οποία θα κινούνται το έτος των εκλογών.
Συνεπώς, μπορεί μεν να ικανοποιεί δικό της αίτημα, αλλά για μας ουσιαστικά, αυτή η αναθεώρηση είναι εντελώς αναιτιολόγητη.
Επειδή ακριβώς αναφέρθηκαν αυτά, αξίζει να σας υπενθυμίσω ότι για την Εγνατία ζητείται περικοπή εκατό δισεκατομμυρίων (100.000.000.000) επί συνόλου διακοσίων πενήντα δύο δισεκατομμυρίων (252.000.000.000), για το Εθνικό Κτηματολόγιο, το οποίο είχε πολυδιαφημίσει ο ίδιος ο κύριος Υπουργός, ζητείται περικοπή τριάντα δισεκατομμυρίων (30.000.000.000) επί συνόλου πενήντα δύο δισεκατομμυρίων (52.000.000.000) και για το Μετρό Θεσσαλονίκης, ζητείται η περικοπή ουσιαστικά του 63% του προϋπολογισμού του έργου.
Κατά συνέπεια, γίνεται κατανοητό ότι αν μη τι άλλο τα υπόλοιπα έργα, αλλά ουσιαστικά το ΜΕΤΡΟ της Θεσσαλονίκης, ενταφιάζεται και δεν πρόκειται να γίνει και γι' αυτό ακριβώς η πορεία την οποία ακολουθεί η Κυβέρνηση. Και μάλιστα -με δεδομένο όπως προαναφέρθηκε- το θέμα του τρίτου πακέτου, του πακέτου Σαντέρ , δεν είναι δεδομένο.
'Αλλωστε είναι γνωστό ότι ο κ. Πάχτας τελικά όταν πήγε στις Βρυξέλλες να θέσει το θέμα στην Επίτροπο, δεν συναντήθηκε καν, διότι γνώριζε την αρνητική απάντηση την οποία θα είχε. Και τελικά η λύση δεν είναι να μεταφέρει πιστώσεις και να εγκαταλείπει τα έργα στη μέση, αλλά η λύση είναι να βρει εκείνη η ίδια με την πολιτική βούληση, εάν έχει και θέλει, -γιατί εμείς πιστεύουμε ότι δεν έχει- το πώς πρέπει να προχωρήσει στην εκτέλεση αυτών.
Θα ήθελα να επισημάνω κιόλας ότι η Κυβέρνηση είχε αναθέσει μία μελέτη στο ΚΕΠΕ -και μάλιστα πολυέξοδη μελέτη- για την αναθεώρηση του Πλαισίου Στήριξης, η οποία μελέτη μάλιστα χρηματοδοτείται από κοινοτικούς πόρους. Η μελέτη αυτή δεν έχει τελειώσει και αντί η Κυβέρνηση να περιμένει την κατάληξη της μελέτης του ΚΕΠΕ και μετά να προχωρήσει η ίδια στην αναθεώρηση, προχώρησε πριν. Αυτό σημαίνει ότι ή η Κυβέρνηση δεν έχει εμπιστοσύνη στο ΚΕΠΕ και κακώς του την ανέθεσε ή εν τέλει, επειδή δεν προλάβαινε και ήθελε να καταφέρει να προλάβει, βάζει τώρα το θέμα στην Κοινότητα. Είναι τουλάχιστον αστείο οι κοινοτικοί να εμφανίζονται πιο ανησυχούντες από εμάς για το αν τα μεγάλα έργα θα προχωρήσουν και θα γίνουν απ' ό,τι εμείς οι ίδιοι.
Στην προσπάθειά του ο κύριος Υπουργός να απαντήσει στα ερωτήματα τα οποία ετέθησαν και κυρίως στο θέμα των μελετών και της διαφάνειας, αναφέρθηκε και σπατάλησε πάρα πολύ χρόνο από τον περιορισμένο του χρόνο, θα έλεγα -που έβλεπε ότι δεν του φτάνει και ήθελε και επιπλέον για να αναλύσει όλα αυτά- για να μας πει τι γινόταν επί Νέας Δημοκρατίας και να κάνει τις όποιες συγκρίσεις. Θα ήθελα να απαντήσω ότι τελικά για τη σημερινή Κυβέρνηση και μάλιστα κυβέρνηση τεσσάρων ετών που στην ίδια θέση βρίσκεται και ο Υπουργός, δεν αποτελεί άλλοθι πλέον το τι έκανε η Νέα Δημοκρατία. Το τι κάνει η ίδια η Κυβέρνηση απασχολεί τώρα τον ελληνικό λαό. Διότι η Νέα Δημοκρατία, αν θέλετε, κρίθηκε για το τι έκανε. Σήμερα κρίνεται η Κυβέρνηση. Ο δε συγκεκριμένος Υπουργός φαίνεται να αγνοεί τελικά το θεσμικό ρόλο της Αντιπολίτευσης και συνέχεια μας ζητάει προτάσεις. Επιτέλους πρέπει να γίνει κατανοητό ότι η επερώτηση δεν γίνεται για να υπάρξουν προτάσεις. Παρ'όλα αυτά η Νέα Δημοκρατία κατέθεσε με τον εισηγητή της τις δώδεκα προτάσεις, που είχε καταθέσει και στην προηγούμενη επερώτηση.
Το ουσιαστικό, όμως, θέμα δεν είναι τι προτάσεις έχει η Αντιπολίτευση για να αρχίσει η Κυβέρνηση την κριτική επί των προτάσεων. Αυτό είναι μία πολύ εύστοχη τακτική, την οποία ακολουθεί ο συγκεκριμένος Υπουργός, ζητώντας προτάσεις της Αντιπολίτευσης. Ο θεσμικός ρόλος της Αντιπολίτευσης είναι να ελέγχει και να κρίνει την Κυβέρνηση και τις προτάσεις της Κυβέρνησης. Το αν έχει προτάσεις η Αντιπολίτευση ή όχι, αφορά την ίδια και τον ελληνικό λαό, ο οποίος θα κρίνει τις δικές της προτάσεις και το δικό της πρόγραμμα σε σύγκριση με το πρόγραμμα της Κυβέρνησης. 
Κατά συνέπεια, θα έλεγα ότι ήταν ανώφελο, για να μην πω και ανόητο, να δαπανήσει δεκαεπτά ολόκληρα λεπτά της ομιλίας του ο κύριος Υπουργός για να μας πει τι γινόταν επί Νέας Δημοκρατίας και ποιες είναι οι δικές του προτάσεις. Ε, λοιπόν, από εδώ και πέρα πρέπει να γνωρίζει ότι ο ίδιος κρίνεται και θα κρίνεται σκληρά, όπως πρέπει να κριθεί όλη η Κυβέρνηση, διότι ο χρόνος ανοχής ουσιαστικά έχει λήξει. Και γι'αυτό ακριβώς πρέπει να μην εκπλήσσεται πλέον από εδώ και στο εξής, κυρίως όταν υπάρχουν επερωτήσεις, που ουσιαστικά είναι επερωτήσεις για έλεγχο της Κυβέρνησης.
Πρέπει να ολοκληρώσουμε, με την έννοια ότι η διαφορά μεταξύ ημών είναι πώς βλέπουμε και εμείς και εσείς, από άλλη οπτική γωνία κυρίως, το ρόλο του κράτους, τι θα πρέπει να κάνει το κράτος στα συγκεκριμένα θέματα, έτσι ώστε πράγματι να μπορέσει να στοιχειοθετήσει τους κανόνες εκείνους που πρέπει να εφαρμοστούν.
Το κράτος, λοιπόν, έχει πολλές δουλειές να κάνει και κυρίως στον τομέα αυτό, τις οποίες εν τέλει δεν κάνει. Πρώτα-πρώτα θα πρέπει να προγραμματίσει και να ιεραρχήσει τα έργα τα οποία θα κάνει. Δεν είναι δυνατόν για όλα τα έργα, κυρίως στην περιφέρεια -τα οποία και ζητούνται- να λέμε ότι ναι, θα γίνουν, χωρίς να μπορεί το ίδιο το κράτος, δηλαδή, το Υπουργείο, να τα ιεραρχήσει και να πάρει και το πολιτικό κόστος τους, γιατί κάνει αυτό και γιατί δεν κάνει εκείνο και, αν θέλετε, και να το εξηγήσει στον ελληνικό λαό και στην ελληνική περιφέρεια.
Κατά συνέπεια, η πρώτη του δουλειά είναι να μπορέσει να ιεραρχήσει και να προγραμματίσει τα έργα, πράγμα το οποίο δεν κάνει σήμερα. Είναι μέσα σε μία προχειρότητα και θα έλεγα και χωρίς κανένα συντονισμό, κυρίως τα έργα της περιφέρειας, για τα οποία η ίδια η Κυβέρνηση έχει το άλλοθι ότι αυτά τα έχει δώσει πλέον στους περιφερειάρχες ή στους νομάρχες και δεν φέρει την ευθύνη. Τελικά, όμως, εσείς απολογείσθε στον ελληνικό λαό για το αν αυτά τα έργα γίνονται και όχι ο περιφερειάρχης ή ο νομάρχης.
Πρέπει να σας πως από την προσωπική μου εμπειρία, τόσο στην Πάτρα, όσο και παλαιότερα στις πλημμύρες της Κορίνθου, αλλά και στη δεύτερη περιφέρεια Αθηνών, ότι μπορεί εσείς να είπατε ως Υπουργός, ως Κυβέρνηση ότι δώσαμε τόσα χρήματα στο νομάρχη για αντιπλημμυρικά έργα και αυτός δεν τα εκτέλεσε αλλά ο ελληνικός λαός από σας περίμενε και σε σας έχει αποδώσει την ουσιαστική πολιτική ευθύνη για να πραγματοποιηθούν αυτά τα έργα. Από κει και πέρα δεν μπορείτε να κρύβεσθε πίσω από τη δήθεν αυτοδιοίκηση την οποία έχετε αφήσει χωρίς τους πόρους τους οποίους θα έπρεπε να έχει λέγοντας μόνο ότι αυτά είναι έργα της περιφέρειας ή του νομάρχη και η Κυβέρνηση δεν έχει την ευθύνη. Τελικά κάνατε λάθος, που σεις θα πληρώσετε, αν νομίζετε ότι μ' αυτόν τον τρόπο θα αποσείσετε τις ευθύνες σας.
'Αρα θα πρέπει να μπορέσετε να προγραμματίσετε και να ιεραρχήσετε αλλά κυρίως να βάλετε το θεσμικό πλαίσιο μέσα από το οποίο θα μπορέσετε να εφαρμόσετε τις όποιες απορρέουσες συμβατικές υποχρεώσεις που υπάρχουν, ώστε να μπορείτε να ελέγξετε και να επιβάλετε τις κυρώσεις που απαιτούνται. Αυτήν τη στιγμή, όπως προαναφέρθηκε και όπως δόθηκαν και χαρακτηριστικά παραδείγματα από τον κ. Κορκολόπουλο και από άλλους συναδέλφους, ουσιαστικά και το θεσμικό πλαίσιο λείπει και το έχετε παραδεχτεί λέγοντας ότι θα φέρετε τον καινούριο νόμο, ο οποίος τροποποιεί τον προηγούμενο και με το νέο νόμο θα θέσουμε το θέμα της διαφάνειας και τους υγιούς ανταγωνισμού και της διασφάλισης του δημοσίου συμφέροντος. Ομολογείτε αυτό που λέμε χρόνια όλοι, ότι με τον ισχύοντα δεν υπάρχουν αυτές οι αρχές και δεν υπηρετούνται και γι' αυτό φέρνετε το νόμο κάτω από την πίεση της ίδιας της Νέας Δημοκρατίας και των άλλων Κομμάτων και σαφέστατα και των εμπλεκομένων σ' αυτά τα θέματα, γιατί ακριβώς όχι μόνο πρέπει να βάλετε το πλαίσιο, αλλά να μπορέσουμε να αποτρέψουμε την οποιαδήποτε εξυπηρέτηση κομματικών "ημετέρων" μέσω των θεσμών και των ασφαλιστικών δικλείδων τις οποίες θα βάλετε.
Αυτό που σας μετέφερε προηγουμένως ο Επίτιμος Πρόεδρος της Νέας Δημοκρατίας είναι αυτό που κυκλοφορεί όπου και να πάτε όπου και να απευθυνθείτε όπου και να συζητήσετε. Πάντως επειδή για μας το θέμα δεν είναι καθαρά προσώπων, δεν είναι για μας θέμα αν ο Γενικός Γραμματέας ο συγκεκριμένος, ο οποίος παίζει το ρόλο του κομματικού ταμία ή όχι, αύριο μπορεί να είναι κάποιος άλλος, για μας είναι ζήτημα να θεσμοθετήσουμε τις ασφαλιστικές δικλείδες, να φτιάξουμε τους θεσμούς ώστε πραγματικά κανείς από τη θέση που θα έχει και την προσωπικότητα που θα διαθέτει να μην μπορεί να εμφανίζεται ανακόλουθος στον ελληνικό λαό, του οποίου έχει γίνει πίστη ότι υπάρχουν αυτά τα θέματα.
Κατά συνέπεια για να μπορέσετε να προχωρήσετε σ' αυτό το θεσμικό πλαίσιο δεν είναι μόνο να μπορέσετε να το φτιάξετε και να το φέρετε, είναι και να πείσετε ότι είναι το σωστό και ότι θα το εφαρμόσετε και ότι θα υπάρχουν και οι κυρώσεις εκείνες οι οποίες θα λειτουργούν αποτρεπτικά για τέτοιου είδους θέματα και τέτοιου είδους παρεμβάσεις.
'Ολα αυτά προϋποθέτουν ότι και σεις θα είχατε δείξει μέχρι σήμερα μια τέτοια βούληση πολιτική για να προχωρήσετε πράγμα το οποίο δεν έγινε. Δεκαπέντε χρόνια τώρα από το 1981 μέχρι το 1989 ουσιαστικά διαλύσατε το Υπουργείο ΠΕΧΩΔΕ και από το 1993 μέχρι το 1997, κανένα μα κανένα απολύτως έργο πάνω σ' αυτά δεν έχει προχωρήσει.
Και επειδή αναφέρθηκε προηγουμένως ο Επίτιμος Πρόεδρος της Νέας Δημοκρατίας στο θέμα της διάλυσης και της κομματικοποίησης, αν θέλετε του Υπουργείου ΠΕΧΩΔΕ, εγώ θα σας υπενθυμίσω κάτι που αναφέρθηκε και στην προηγούμενη επερώτηση από τον κ. Κορκολόπουλο, γιατί όταν παραλάβατε το Υπουργείο ΠΕΧΩΔΕ είχε εκατόν τριάντα τέσσερις μηχανικούς διευθυντές, την περίοδο 1990-1993 και μετά τον Οκτώβριο του 1993 κρατήσατε σαράντα πέντε, τριάντα πέντε τους υποβιβάσατε σε τμηματάρχες, είκοσι έναν τους εξαναγκάσατε σε παραίτηση και τριάντα τρεις τους υποβιβάσατε στη θέση του απλού υπαλλήλου.
Είναι καταγγελίες, οι οποίες έγιναν και στην επερώτηση του Απριλίου, έγιναν και στο παρελθόν και ουσιαστικά δεν τις έχετε αρνηθεί. Και ακριβώς εκεί πλέον έγκειται η διάλυση του Υπουργείου, η διάλυση η οποία άρχισε ουσιαστικά από το 1981 και τελικά ολοκληρώθηκε -σαν γραφειοκρατία εννοώ, σαν δημόσια διοίκηση πλέον- αυτή την τετραετία με την κατάργηση, αφού καταλύθηκε κατ' αρχήν και η έννοια της ιεραρχίας, αλλά και η έννοια του επιθεωρητού δημοσίων έργων και του γενικού διευθυντού. Και ενώ έχει λαμπρούς υπαλλήλους το Υπουργείο σήμερα, ουσιαστικά τους έχει στο ψυγείο. Και γι' αυτό ακριβώς προηγουμένως αναφέρθηκαν όσα αναφέρθηκαν, θέματα τα οποία δεν είναι ωραίο να τα κουβεντιάζουμε εδώ. Παρόλα αυτά, όμως, επειδή τα αρνήθηκε και μάλιστα εντόνως θα έλεγα ο κύριος Υπουργός, είναι γεγονός ότι έπρεπε να τα επαλάβουμε. Γεγονός πάντως είναι ότι τα ίδια τα στελέχη τα δικά σας, τα ίδια τα στελέχη του ΠΑ.ΣΟ.Κ. για να μην αναφερθώ στο τι είπε ο κ. Κουλουμπής που αναφέρθηκε προηγουμένως και ο οποίος ήταν και πρώην ΥΠΕΧΩΔΕ, αλλά να μην πω και τι έχει πει αρκετές φορές και ο κ. Κεδίκογλου και από το Βήμα της Βουλής και εκτός Βουλής επισήμως και πάλι, όχι ανεπισήμως.
Θα έπρεπε, λοιπόν, να μην εντυπωσιασθείτε από τη σκληρότητα της σύνταξης της επερώτησης ή από την πρωτολογία την οποία είχε ο κ. Κορκολόπουλος και οι υπόλοιποι συνάδελφοι. Αντιθέτως να σκεφθείτε ότι μέχρι σήμερα πράγματι είχατε μία καλή και σωστή μεταχείριση από πλευράς Νέας Δημοκρατίας. Η Νέα Δημοκρατία δεν ήλθε ποτέ με στείρα αντιπολίτευση και με διάθεση και πρόθεση σκανδαλολογίας αυτά τα τέσσερα χρόνια κυρίως. Αντιθέτως θα σας θυμίσω τι γινόταν τα τρία χρόνια που η Νέα Δημοκρατία κυβερνούσε. Μπορεί πάλι εσείς να πείτε ότι προσωπικά δεν είχα πει τίποτα για το ΥΠΕΧΩΔΕ τότε ή για τα έργα τότε. Μα, το θέμα δεν είναι προσωπικό, το θέμα είναι ουσιαστικά πολιτικό. Εν πάση περιπτώσει, επί Νέας Δημοκρατίας υπήρξαν και οι σκέψεις, υπήρξε και ο προβληματισμός για το πώς θα ξεφύγουμε απ' αυτά τα ζητήματα και υπήρξαν και προτάσεις οι οποίες συζητούντο. Σήμερα, όμως, που εσείς ουσιαστικά παραλάβατε μέσα σ' αυτό τον προβληματισμό και παραλάβατε καταγγέλλοντας και μάλιστα με αγανάκτηση θα έλεγα τα όσα συνέβαιναν το 1990-1993, θα περίμενε κανείς ότι ήδη τέλος του 1997 θα είχατε έτοιμα τα νομοσχέδια και τις προτάσεις σας για να μπορέσετε να βγείτε απ' αυτό το τέλμα το οποίο ουσιαστικά σήμερα κατηγορείτε ότι υπήρχε επί Νέας Δημοκρατίας. Αλλά δεν είναι εκεί το πρόβλημά μας. Ακούμε και τώρα για το νέο νόμο. Ποιον νέο νόμο, κύριε Υπουργέ; Ελπίζουμε να κατατεθεί. Τα ίδια που μας είπατε σήμερα, εάν διαβάσετε τα Πρακτικά της επερώτησης του Απριλίου, θα δείτε ακριβώς τα ίδια διατυπωμένα. Αφού νόμιζα ότι διαβάζοντας εδώ τα κείμενα, μας διαβάζατε εκείνα τα Πρακτικά από τον Απρίλιο και είναι τέλος Οκτωβρίου. Αύριο είναι 1η Νοεμβρίου και δεν έχει γίνει τίποτα. Και αναρωτιέστε γιατί εμείς επανερχόμεθα και μάλιστα με το ίδιο θέμα.
Αναφερθήκατε στην προσπάθεια σας να πείσετε ότι όλα δουλεύουν ρολόι ότι ήταν έξι περιπτώσεις μόνο που δόθηκαν στον 13ο ή στον 19ο που δεν ήταν μειοδότης. Το πρόβλημά μας δεν είναι αν ήταν πέντε ή έξι περιπτώσεις. Το θέμα μας είναι πρώτον, αν οι θεσμοί μπορούν να δημιουργηθούν έτσι ώστε να μην αφήνονται αυτές οι υπόνοιες και δεύτερον, τι ποσό ήταν εκείνο που δόθηκε στον 13ο ή στον 19ο και μέχρι ποίου ποσού μπορεί να φθάσει.
Δεν είναι θέμα κατά συνέπεια αν ένα έργο δόθηκε στον 13ο, αλλά αν αυτό το συγκεκριμένο έργο ήταν τα δισεκατομμύρια όλων των υπόλοιπων και είναι μείζον θέμα. Και θα θέλαμε να καταθέσετε και στη Βουλή το ποιες ήταν εκείνες οι περιπτώσεις.
Εν πάση περιπτώσει εμείς καταλήγοντας πιστεύουμε ότι πολλά είναι τα έργα που με την αναθεώρηση που ζητάτε με το β' Πακέτο Ντελόρ ουσιαστικά δεν θα γίνουν. Πιστεύουμε και περιμένουμε με καλόπιστη διάθεση το νέο νόμο για να αρχίσουμε κριτική και θέλουμε να πούμε ότι η περίοδος ανοχής που υπήρχε προς την Κυβέρνηση, αλλά και προς τον συγκεκριμένο Υπουργό έχει λήξει. Από εδώ και πέρα θα κρίνεται και μάλιστα αυστηρότερα.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου, έχει το λόγο.
ΚΟΣΜΑΣ ΣΦΥΡΙΟΥ: Κυρία και κύριοι συνάδελφοι, ασφαλώς δεν θα αμφισβητήσει κανείς το δικαίωμα της Αξιωματικής Αντιπολίτευσης να καταθέτει και να αναπτύσσει επερωτήσεις και βεβαίως να δίνει το όποιο περιεχόμενο εκείνη κρίνει. Εξάλλου και απ' αυτά που λέει και πράττει ως Αντιπολίτευση, κρίνεται. Το δικαίωμα επομένως είναι αναφαίρετο. Αλλά δεν πρέπει να ξεχνούμε ότι και αυτοί που ασκούν την κριτική στην Κυβέρνηση, πρέπει να διακρίνονται και από υπευθυνότητα και από αυτογνωσία.
Φοβούμαι ότι δεν είχατε αυτά τα χαρακτηριστικά στις τοποθετήσεις που κάνατε σήμερα. Αντίθετα ο στόχος σας ήταν άλλος, η δημιουργία των εντυπώσεων, η σκανδαλολογία, η δημαγωγία και βέβαια η μόνιμη τακτική που είναι ο μηδενισμός, του όποιου θετικού βήματος γίνεται σε κάποιο τομέα. Και αυτό εσείς μπορείτε να το ονομάζετε άσκηση πολιτικής, "υπεύθυνης" πολιτικής, μιας Αξιωματικής Αντιπολίτευσης;
Κύριοι συνάδελφοι, στο θέμα το οποίο συζητούμε, (κατατέθηκαν τα στοιχεία από την πρωτολογία του Υπουργού), υπήρξε ένα παρελθόν. Είναι γνωστό ότι υπάρχει η οδηγία της Ευρωπαϊκής 'Ενωσης, η υπ' αριθμ. 71/305, η οποία επιβάλλει την αιτιολόγηση των υψηλών εκπτώσεων ή των χαμηλών προσφορών.
Είναι γεγονός ότι στις περισσότερες χώρες της Ευρωπαϊκής 'Ενωσης, αν αναζητήσει κανείς τα στοιχεία, θα διαπιστώσει ότι πολλές απ' αυτές όπως το Ηνωμένο Βασίλειο, η Φιλανδία, η Ολλανδία, η Γαλλία, η Γερμανία, η Ιρλανδία και άλλες, χρησιμοποιούν ως κριτήριο ανάθεσης την πλέον συμφέρουσα για το δημόσιό τους προσφορά, συνεκτιμώντας και όλους τους λοιπούς παράγοντες που σχετίζονται με την ποιότητα, με το τελικό κόστος, με το χρόνο παράδοσης και όλα αυτά που μπορεί να συνεκτιμήσει και τα οποία θα συνιστούν την πλέον συμφέρουσα για το δημόσιο λύση.
Είναι λίγες, σχετικά, οι περιπτώσεις που ανατίθενται τα έργα με μοναδικό κριτήριο τη χαμηλή τιμή, στις χώρες αυτές. Η αλήθεια είναι, όπως αναλύθηκε απο τον Υπουργό, ότι στη συντριπτική πλειοψηφία των περιπτώσεων (τουλάχιστον αυτών που είναι γνωστών στο επίπεδο των Υπουργείων -δεν έχουμε τουλάχιστον εμείς πλήρη εικόνα και νομίζω ότι και εσείς δεν έχετε, αλλά απομονώνετε ορισμένες μεμονωμένες, για να βγάλετε συμπεράσματα-), δίνεται στον πρώτο μειοδότη. Και βέβαια είναι γεγονός -προέκυψε από τα στοιχεία που κατατέθηκαν εδώ- πως γίνεται σχεδόν πάντα με ομοφωνία της επιτροπής εισήγησης και ανάθεσης.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Ξέρουμε πως παίρνονται ομόφωνα!
ΚΟΣΜΑΣ ΣΦΥΡΙΟΥ: Μάλιστα. Αν, κύριε Κορκολόπουλε, νομίζετε αυτό για τους εκπροσώπους όλους και του Τεχνικού Επιμελητηρίου και της Τοπικής Αυτοδιοίκησης και τους λοιπούς εκπροσώπους, τότε καταλαβαίνετε πού οδηγείσθε. Αν ερχόταν η Κυβέρνηση, είτε στο κεντρικό επίπεδο είτε στο περιφερειακό, και είχε μία εισήγηση να ανατεθεί το έργο στο δεύτερο ή στον τρίτο ή στο τέταρτο μειοδότη, μετά απο την αξιολόγηση της αιτιολόγησης των υψηλών εκπτώσεων και παρά την ομοφωνία που εκφράσθηκε στην Επιτροπή και άλλαζε αυτήν την εισήγηση, επέλεγε κάποιον άλλον, τότε θα ερχόσασταν εδώ να κατηγορήσετε την Κυβέρνηση για φαυλότητα. Θα λέγατε ότι δίνει στον πρώτο για να βάλει το ποδάρι στο έργο και να αρχίσουν οι γνωστές πρακτικές που ακολουθήθηκαν πριν τον Οκτώβριο του '93 και έτσι το τελικό κόστος του έργου να ανεβαίνει υψηλότερα απ' αυτό που ήταν προϋπολογισμένο.
Είναι γνωστό, αναλύθηκε -θα ήθελα να το υπενθυμίσω ακόμη μία φορά εδώ- ότι είχατε εκπτώσεις σε ποσοστά πάνω από 70% την εποχή που κυβερνούσατε. Είδατε, όμως, πού κατέληξαν αυτές το τελικό κόστος του έργου;
Είδατε πόσες νέες τιμές, πόσες επεκτάσεις του συμβατικού αντικειμένου, μετέτρεψαν τελικά το πακέτο της εκτέλεσης του έργου, ώστε αντί να είναι συμφέρον για το ελληνικό δημόσιο, να είναι δυσμενέστατο; Αυτά τα αποκρύπτετε. Και λέτε μόνο αυτή είναι η λύση. Η λύση, βεβαίως, θα ήταν αυτή, εάν, όπως συμβαίνει σε άλλες χώρες που ανέφεραν και προηγουμένως τα παραδείγματά τους, είχαμε χαμηλά ποσοστά εκπτώσεων. Σ' αυτές τις χώρες που ανέφεραν, είχαμε ποσοστά εκπτώσεως της τάξεως του 20% στο Λουξεμβούργο, κατά μέσο όρο περίπου 20% στην Ιταλία, της τάξεως του 10% στην Πορτογαλία, 12% με 18% στην Ισπανία, 23% στο Βέλγιο κλπ. Αυτά είναι επίπεδα λογικά των εκπτώσεων.
Εσείς, λοιπόν, αφήσατε ένα σύστημα να εξελίσσεται στην πρώτη του φάση με υψηλότατες εκπτώσεις της τάξεως του 70% και ερχόταν μετά το παρασκήνιο το οποίο μετέτρεπε τα έργα από συμφέροντα, σε δυσμενή για το ελληνικό δημόσιο. Και μένατε άπρακτοι. Τώρα, έρχεσθε και λέτε, μα αποτελεί άλλοθι για την Κυβέρνηση το τι κάναμε εμείς εκείνα τα χρόνια; 'Οχι βέβαια.
Εμείς δεν λέμε ότι αποτελεί άλλοθι. Αλλά όταν αυτός ο επικριτικός λόγος διατυπώνεται από την Αξιωματική Αντιπολίτευση, η οποία αποδείχθηκε και σήμερα ότι κρίνει εξ ιδίων τα αλλότρια, δεν είναι δυνατόν να μην επισημαίνουμε την απραξία και το τι συνέβαινε εκείνα τα χρόνια. Γιατί εγώ δεν λέω ότι λύθηκαν όλα τα προβλήματα. Το γεγονός ότι επιβάλλεται να κατατεθεί γρήγορα ο σχετικός νόμος, αυτό για τον οποίο ανακοίνωσε ο Υπουργός ότι μένει μία υπογραφή ενός συναρμοδίου Υπουργού προκειμένου να κατατεθεί, αυτό σημαίνει ότι είναι απαραίτητη νέα νομοθετική πρωτοβουλία. Πιστεύουμε γρήγορα να είναι στο Κοινοβούλιο, να το συζητήσουμε στην Κοινοβουλευτική Επιτροπή και στην Ολομέλεια και να γίνει νόμος του κράτους. 'Ομως, δεν μπορείτε να αγνοήσετε ότι έγιναν συγκεκριμένες πολιτικές πράξεις, για να περιορισθεί το φαινόμενο -και περιορίστηκε σ' ένα βαθμό- των απαράδεκτα υψηλών εκπτώσεων που χρησιμοποιούσαν την εποχή που κυβερνούσε η Νέα Δημοκρατία. Και ο νόμος 2229 βοήθησε προς αυτήν την κατεύθυνση. Και τα προεδρικά διατάγματα, το 368, το 286 και ο συμπληρωματικός ν. 2338, ασφαλώς και έπαιξαν ένα σημαντικό ρόλο, ώστε να βελτιωθεί το καθεστώς. Η κατάσταση θα ήταν πολύ χειρότερη αν δεν συνέβαινε αυτή η νομοθετική πρωτοβουλία της Κυβέρνησης.
Δεν μας είπατε, όμως, ενώ είναι στα χέρια σας, ενώ τον έχετε εδώ και μήνες τον καινούριο νόμο που αντικειμενικοποιεί, το ποιες θεωρούνται υπερβολικά χαμηλές προσφορές....
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Από το Μάϊο έχουμε καταθέσει γραπτώς τις θέσεις μας.
ΚΟΣΜΑΣ ΣΦΥΡΙΟΥ: Μάλιστα. 'Εχετε, λοιπόν, καταθέσει; Σήμερα δεν ακούσαμε καμία λέξη, κατά πόσο αυτή....
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Λείπατε, κύριε Σφυρίου.
ΚΟΣΜΑΣ ΣΦΥΡΙΟΥ: Δεν σας διέκοψα. Γιατί επιφυλάσσετε στον εαυτόν σας αυτόν τον άχαρο ρόλο να διακόπτετε, δεν έχω καταλάβει.
Παρακολούθησα όλες τις ομιλίες με προσοχή. Δεν είπατε, λοιπόν, τουλάχιστον κατά πόσο συμφωνείτε με την αρχή αυτής της νέας νομοθετικής πρωτοβουλίας, που έρχεται για να αντικειμενικοποιηθεί το σύστημα και όλοι αυτοί οι οποίοι κάνουν παρά φύσιν, παράλογες προσφορές, να βγαίνουν έξω από το παιχνίδι, όχι κατά την κρίση μιας επιτροπής, ώστε να μπορείτε να επισημάνετε σκοπιμότητες ή να επισημάνετε υποκειμενισμό, αλλά με ένα σύστημα το οποίο με μαθηματικό τρόπο, που να μην επιδέχεται καμία αμφισβήτηση. Τουλάχιστον, σε θέματα αρχής, θα πρέπει να δηλώσετε εδώ αν είστε σύμφωνοι με αυτήν τη νέα νομοθετική πρωτοβουλία. Και τις λεπτομέρειες θα τις δούμε όταν θα έρθει το σχετικό νομοσχέδιο σε λίγο διάστημα κατά τη διαβεβαίωση του Υπουργού.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Γιατί δεν το φέρατε από τον Απρίλιο;
ΚΟΣΜΑΣ ΣΦΥΡΙΟΥ: Είπε ο Υπουργός, ότι μένει μία υπογραφή του Υπουργού Εθνικής Οικονομίας για να έρθει το νομοσχέδιο. Εντάξει. Είχατε την ευθύνη τόσων ετών, ας καθυστερήσαμε και λίγους μήνες ακόμα μέχρι να έρθει το σχετικό νομοσχέδιο. 'Ομως, η αλήθεια είναι ότι υπάρχει το θέμα της ουσίας και στο θέμα της ουσίας πρέπει να απαντήσουμε με ένα σύστημα, το οποίο να οχυρώνει απόλυτα το σύστημα εκτέλεσης των δημοσίων έργων με ένα τρόπο που να μην επιδέχεται την οποιανδήποτε αμφισβήτηση στο μέλλον και την οποιανδήποτε κριτική από την Αντιπολίτευση, για το ποιες, για παράδειγμα, μπορούν να θεωρηθούν ως υπερβολικά χαμηλές προσφορές. Γιατί να υπάρχει τέτοιο ερώτημα και να διατυπώνονται ερωτηματικά και να απευθύνετε αυτή την κριτική που απευθύνατε προηγουμένως ή γιατί να σας δίνει τη δυνατότητα να επιδίδεσθε στη σκανδαλολογία;
Θα πρέπει ασφαλώς αυτό να αντικειμενικοποιηθεί και γίνεται με το νομοσχέδιο. Να μην είναι υποκειμενικό κριτήριο της όποιας επιτροπής, των όποιων προσώπων συμμετέχουν εκεί, εάν θα απορρίψουν την άλφα ή τη βήτα. Και αυτό αντικειμενικοποιείται με το σύστημα το οποίο έρχεται.
Νομίζω ότι θα πρέπει τουλάχιστον να βγει ένα συμπέρασμα από την συζήτηση: ότι ομόφωνα η Βουλή στηρίζει αυτήν την κατεύθυνση στην οποία κινείται το υπό κατάθεση νομοθέτημα. Για να μπορέσουμε τελικά να βάλουμε ένα στέρεο θεμέλιο, ώστε να υπάρχει αψεγάδιαστη διαδικασία επιλογής των εργοληπτικών εταιρειών στα έργα που πρόκειται να κατασκευαστούν, είτε με τα τρέχοντα προγράμματα, είτε με τα μελλοντικά. Ευχαριστώ.
ΠΡΟΕΔΡΕΥΩΝ (Νικόλαος Κατσαρός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριοι συνάδελφοι, επειδή ακούστηκε για το νέο νομοσχέδιο που θα καταθέσει η Κυβέρνηση, θέλουμε να πούμε ότι εμείς δεν το έχουμε στα χέρια μας, ό,τι διαβάσαμε από τον Τύπο, και δεν ξέρουμε αν αυτό το νομοσχέδιο που δημοσίευσε ο Τύπος, όπως το παρουσίασε θα είναι και το τελικό κείμενο.
Κατ'αρχήν, θα ήθελα να κάνω μία πρώτη και υποχρεωτική παρατήρηση και επισήμανση πως το κόμμα μας και στο προηγούμενο νομοσχέδιο που έγινε νόμος, ο 2229, που είχε φέρει η Κυβέρνηση του ΠΑΣΟΚ, κατά τη συζήτησή του στη Βουλή είχε πει ότι και ο νέος αυτός νόμος δεν πρόκειται να λύσει τα προβλήματα, ότι σύντομα θα έρθει ένα νέο νομοσχέδιο που θα είναι συνέχεια αυτού του νόμου και ότι αντί να επιλύει ίσως δημιουργήσει προβλήματα. Δεν πέσαμε έξω. 'Ηρθε ακριβώς να διαπιστώσει ο χρόνος και η ζωή αυτά τα οποία είχαμε προβλέψει, γιατί εκείνο το νομοσχέδιο άφηνε κενά πολλά παράθυρα και έδινε πολλές εξουσιοδοτήσεις ουσιαστικά στην Κυβέρνηση να χειρίζεται κατά το δοκούν τα σοβαρά αυτά θέματα.
Επίσης, είχαμε επισημάνει ότι εκείνος ο νόμος λειτουργούσε στην κατεύθυνση της παράδοσης των δημοσίων έργων στα συμφέροντα των μεγάλων τεχνικών εταιρειών, ότι ακόμα θα λειτουργούσε καταλυτικά σε βάρος των μικρομεσαίων τεχνικών επιχειρήσεων και στην παράδοση λειτουργιών του δημόσιου τομέα στο ιδιωτικό συμφέρον, χωρίς ουσιαστικά να λύνει τα γνωστά σε όλους προβλήματα των δημοσίων έργων.
Τα καθημερινά αποτελέσματα εφαρμογής αυτού του νόμου μας επιβεβαίωσαν την άποψη ότι το ΥΠΕΧΩΔΕ παραδέχεται άμεσα με τη νέα τροπολογία που φέρνει, το νέο νομοσχέδιο την αποτυχία εκείνου του νόμου. Θα ήθελα, όμως, να κάνω μία δεύτερη γενική παρατήρηση σε σχέση με τις κατευθύνσεις που παίρνουν αυτά τα νομοσχέδια, η οποία είναι ότι όλες οι μέχρι τώρα προσπάθειες της Κυβέρνησης για θεσμικές παρεμβάσεις στο χώρο των δημοσίων έργων, καθώς και η επιχειρούμενη με το παρόν σχέδιο νόμου -αυτό τουλάχιστον που έχουμε διαβάσει- σε συνδυασμό με το μέγεθος των δημοπρατουμένων έργων, κινούνται προς την κατεύθυνση της δημιουργίας με βίαιο τρόπο μονοπωλιακών τεχνικών επιχειρήσεων καθώς και της βίαιης εξαφάνισης των μικρομεσαίων και μικρών τεχνικών επιχειρήσεων ή της μεταστροφής τους σε υπεργολάβους ή φασονίστες των μεγάλων τεχνικών επιχειρήσεων.
Αυτών των εταιρειών, οι οποίες επανδρώνονται ουσιαστικά από επιστημονικό τεχνικό προσωπικό, δεν μπορεί να γίνει βίαια η ανατροπή τους και η προσαρμογή τους στη νέα καπιταλιστική κατάταση, την οποία θέλει να δώσει σήμερα η Κυβέρνηση. Δεν είναι σούπερ-μάρκετ που μπορεί να κλείσεις ορισμένα μαγαζάκια. Χρειάζεται οι θεσμικές αυτές παρεμβάσεις να έχουν πολύ πιο διαφορετική αντιμετώπιση.
Επίσης, θέλουμε εδώ να μην αφήσουμε χωρίς σχολιασμό ότι με το άρθρο 6 το νέο νομοσχέδιο -αν, επαναλαμβάνω, ισχύει ακριβώς αυτό που έγραψε και η εφημερίδα- έρχεται να συμπληρώσει ό,τι ο 2229/94 άφησε, δηλαδή, την παράδοση του δημόσιου τομέα στον ιδιωτικό τομέα, με τη σύσταση ανωνύμων εταιρειών που θα διαχειρίζονται δημόσιο χρήμα με ιδιωτικοοικονομικά κριτήρια, αφού όλες οι διαδικασίες ανάθεσης έργων, μελετών, προμηθειών κλπ. εξαιρούνται από την κείμενη νομοθεσία και μόνο διατάξεις που υφίστανται για τις παραπάνω διαδικασίες είναι εκείνες που προβλέπουν οι κοινοτικές οδηγίες. Εδώ θα αναφερθούμε σε αυτά που λένε για τα έργα μέχρι είκοσι πέντε δισεκατομμύρια ή πάνω από τα είκοσι πέντε, ποιες είναι αυτές οι διαδικασίες που ακολουθούνται.
Θα ήθελα, επίσης, να επισημάνω ότι δεν είναι μόνο το θεσμικό πλαίσιο το οποίο μπορεί να κατοχυρώνει όλη αυτήν τη διαδικασία ή ο 816, δηλαδή, ο νόμος του 1984, ο νόμος του 1994 και το νέο νομοσχέδιο που θα έρθει μεθαύριο στη Βουλή. Θέλουμε να κάνουμε μία παρατήρηση σ'αυτό και να πούμε αυτό που παραδέχτηκε σήμερα, ύστερα από χρόνια, και ο κ. Μητσοτάκης ο οποίος είπε, ότι τελικά ο δημόσιος τομέας δεν μπορεί να κάνει τον έλεγχο. Και εμείς επιμένουμε δεν υπάρχουν κανόνες σήμερα, δεν υπάρχει μηχανισμός ελέγχου της Δημόσιας Διοίκησης για να μπορέσει να είναι και παρεμβατική και αποτελεσματική και να περιφρουρεί το δημόσιο χρήμα και να είναι ευάλωτη από την άλλη μεριά σε όλες τις παρεμβάσεις εξαγοράς, χρηματοδότησης κλπ.
Η άποψή μας είναι ότι όλο αυτό το διάστημα αποδυναμώνεται συστηματικά ο δημόσιος τομέας και δεν υπάρχει σήμερα σωστή υπηρεσία. Δεν έχουν αυτήν την υλικοτεχνική υποδομή, δεν υπάρχει αυτό το ελληνικό απαραίτητο επιστημονικό προσωπικό και καταφεύγουμε σε ξένους δυστυχώς ενώ έχουμε ικανούς ανθρώπους επιστήμονες, που μπορούν πραγματικά να στελεχώσουν τέτοιες υπηρεσίες και να δώσουν τη φερεγγυότητα η οποία απαιτείται για όλη την πορεία των έργων κλπ.
Εμείς πιστεύουμε ότι ο δημόσιος τομέας, ένας πραγματικά σωστός δημόσιος τομέας σ'αυτήν την υπηρεσία με πραγματικά σωστή δυνατή επιστημονική και τεχνική υποδομή θα μπορέσει να περιφρουρήσει όλες αυτές τις πιθανές παρεμβάσεις που μπορεί να έχουν. Και ακούμε πάρα πολλά και όλοι μας γνωριζουμε τι γίνεται μ' αυτήν την υπόθεση.
'Ετσι, λοιπόν, αντί η Κυβέρνηση να περιφρουρήσει ακόμη περισσότερο και να ενισχύσει αυτό το μηχανισμό ελέγχου της δημόσιας υπηρεσίας,τον αποδυναμώνει και μη παραπονιέται η Νέα Δημοκρατία ότι έχουν σχολάσει τόσους ανθρώπους ή έχουν απομονώσει κλπ. γιατί το ίδιο έκανε και η ίδια όταν ήταν στην Κυβέρνηση. Το ίδιο παιχνδι παίζεται εδώ και χρόνια, δηλαδή, και επί Νέας Δημοκρατίας και επί ΠΑΣΟΚ.
Θυμάμαι ένα διευθυντή υπηρεσίας ο οποίος πληρωνόταν και γύριζε όλη την ημέρα χωρίς να κάνει τίποτε. Τουλάχιστον έναν που γνώρισα εγώ στον τόπο μου.
Επίσης, εδώ δεν είναι άσχετο ότι όλος ο δημόσιος τομέας σε όλη την κλίμακά του έχει αυτήν την κατεύθυνση, την κατεύθυνση, δηλαδή, του σύμβουλου-διαχειριστή. Που δεν έχει περάσει; Σε όλους τους τομείς της Δημόσιας Διοίκησης, ακόμη και στην Τοπική Αυτοδιοίκηση και στη Νομαρχιακή Αυτοδιοίκηση επιβάλλεται, με τροπολογία που πέρασε, να υπάρχει ο σύμβουλος ο οποίος θα βρίσκεται μέσα στην υπηρεσία κλπ.
Κύριοι συνάδελφοι, θα ήθελα πριν μπω σε ορισμένα άλλα θέματα να αναφερθώ σε αυτήν τη διαδικασία που χρόνια γίνεται. Σήμερα ακούγοντας τους ομιλητές, είδα ότι η Κυβέρνηση αναφέρεται στο τι έκανε η Νέα Δημοκρατία τα χρόνια αυτά και η Νέα Δημοκρατία στο τι έκανε το ΠΑΣΟΚ. Κάνουν διαπιστώσεις και οι δύο. Και εδώ θα έλεγα ότι έχει και την ευθύνη της για το πρώτο Κοινοτικό Πλαίσιο η Νέα Δημοκρατία η οποία με ένα χρόνο παράταση που πήρε τη διαχείριση τότε το ΠΑΣΟΚ, τελείωσε-δεν τελείωσε η απορρόφηση στο 70% με 74%. Τους ίδιους κινδύνους σήμερα και επιφυλάξεις παρουσιάζουν εδώ με την επερώτησή τους και οι συνάδελφοι της Νέας Δημοκρατίας.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ).
Θα ήθελα να πω ότι σε ό,τι αφορά τις διαπιστώσεις που κάνει η Νέα Δημοκρατία για την πορεία αυτήν των έργων κλπ. είναι σωστές, όπως επίσης πολύ επίκαιρες και εύστοχες είναι οι ερωτήσεις τις οποίες απευθύνει. Εμείς τι θέλουμε να πούμε σ' αυτήν την περίπτωση: Αν δεν κατοχυρωθεί πραγματικά, νομοθετικά, αν δεν έρθει ένα εργαλείο που θα απομονώνει όλους τους μεσάζοντες, όλους αυτούς οι οποίοι επιβάλλουν στην Κυβέρνηση κάθε φορά τις θελήσεις τους, αν δεν εξασφαλιστεί αυτή η ανενόχλητη και ανεπηρέαστη υπηρεσία για να προχωρούν τα έργα, τότε αυτά τα οποία καταγγέλλονται θα είναι συνεχώς στο προσκήνιο και συνεχώς θα επαληθεύονται.
Εμείς παράλληλα θέλουμε να πούμε ότι ενώ γι' αυτά τα μεγάλα έργα, που έχουν δήθεν τον αναπτυξιακό τους χαρακτήρα, τόσα δισεκατομμύρια και τρισεκατομμύρια πέφτουν στην παραγωγή, εργοστάσια κλείνουν, η ανεργία πολλαπλασιάζεται, οι χαλυβουργίες κλείνουν, τα τσιμέντα πωλούνται και έχουμε πολλά ερωτήματα, αν τελικά αυτές οι ξένες εταιρείες που παίρνουν τα έργα χρησιμοποιούν και το υλικό.
Κύριε Πρόεδρε, θα ήθελα να μου δώσετε το λόγο ακόμη για ένα λεπτό, γιατί δεν μπορώ να μην αναφερθώ σε ορισμένα τοπικά έργα. Ο κύριος Υπουργός ερχόμενος πριν από δυόμισι χρόνια στο Βόλο έβαλε χρονοδιάγραμμα με ημερομηνία λήξης του έργου της Κάρλας το 1997 και ακόμα το έργο δεν έχει αρχίσει, κύριοι συνάδελφοι. 'Οχι μόνο δεν έχει δημοπρατηθεί, αλλά βρίσκονται στη διαδικασία της μελέτης των περιβαλλοντικών επιπτώσεων. Να σας πω τι γίνεται με το έργο του περιφερειακού δρόμου Βόλου, που λένε ότι δεν υπάρχουν έργα και προγράμματα και μελέτες; Είναι δεκαπέντε δισεκατομμυρίων (15.000.000.000) το έργο, δύο δισεκατομμύρια μόνο (2.000.000.000) το πρόγραμμα. Της Κάρλας είναι τριάντα δισεκατομμύρια (30.000.000.000) και ούτε μία δραχμή από το Κοινοτικό Πλαίσιο. Θα πει ο κ.Λαλιώτης, όπως είπε, ότι θα είναι από τα έσοδα της Κυβέρνησης. Που θα βρει το Κράτος τόσα χρήματα; 'Οταν θέλει για την ίδια συμμετοχή 7,5 τρισεκατομμύρια, το 25% φθάνει ουσιαστικά τα δύο τρισεκατομμύρια (2.000.000.000.000) και πλέον για συμμετοχή σε αυτά τα μεγάλα έργα. Εμείς λέμε ότι θα πρέπει αυτά τα έργα να έχουν κοινωνική ανάπτυξη ώστε να εξυπηρετούν τον κόσμο, να εξυπηρετούν το λαό, την υλικοτεχνική υποδομή, την τεχνογνωσία και την επιστήμη της χώρας, αλλά παράλληλα να έχουν ένα συγκεκριμένο προσδιορισμό ανάπτυξης για να βοηθούν το λαό και τη χώρα και όχι να σφετερίζονται ορισμένοι τα μεγάλα έργα είτε πλαγίως είτε εμμέσως και αμέσως και να πλουτίζουν παράνομα. Ξέρουμε για τα νέα "τζάκια", ξέρουμε πως ακριβώς χρησιμοποιούνται. Ο κόσμος το έχει τούμπανο και εμείς κρυφό καμάρι.'Ολοι λένε ότι πίσω από τα μεγάλα έργα βρίσκονται τα μεγάλα συμφέροντα, τα διαπλεκόμενα, τα ρουσφέτια, τα νέα τζάκια και όλοι θέλουμε, δήθεν, εδώ να αποδείξουμε ότι τίποτα από όλα αυτά δεν γίνεται, ότι η οικονομία της χώρας προχωρεί ομαλά και τα έργα έχουν διαφάνεια. Αν δεν στελεχωθούν και δεν περάσουν μέσα από Διακομματικές Επιτροπές και δεν παρέμβει η Βουλή για τον έλεγχο αυτών των υποθέσεων, δεν πρόκειται ποτέ να εκλείψουν αυτά τα φαινόμενα που καταγγέλλει καθημερινά ο λαός μας.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ.Δανέλλης έχει το λόγο.
ΣΠΥΡΙΔΩΝ ΔΑΝΕΛΛΗΣ: Ευχαριστώ κύριε Πρόεδρε.
Κύριοι συνάδελφοι ο Συνασπισμός έχει επανειλημμένα καταγγείλει τα νοσηρά φαινόμενα, τα οποία παρατηρούνται στο σύστημα παραγωγής δημοσίων έργων. Και αναφερόμαστε βεβαίως στη χαμηλή ποιότητα μελετών και κατασκευών, σε κακοτεχνίες, σε παράνομες και αυθαίρετες αναθέσεις έργων και μελετών, σε υπέρογκες υπερβάσεις και απαράδεκτες καθυστερήσεις, σε φαινόμενα διαφθοράς κλπ., τα οποία, δυστυχώς, τα τελευταία χρόνια έχουν πάρει ανησυχητικές διαστάσεις.
'Εχουμε έγκαιρα επισημάνει μάλιστα -πριν από δύο περίπου χρόνια είχαμε οργανώσει μία ημερίδα για τα μεγάλα έργα- τις γενεσιουργές αιτίες των παραπάνω φαινομένων και αναφερόμαστε στις υποβαθμισμένες κατά κοινή ομολογία δημόσιες τεχνικές υπηρεσίες (ελλιπείς μελέτες, πλημμελή επίβλεψη, ανυπαρξία επιμόρφωσης και καθοδήγησης των κακοπληρωμένων, δυστυχώς, μηχανικών, έλλειψη εκσυγχρονισμένων τιμολογίων, προδιαγραφών και ποιοτικού ελέγχου, ατιμωρησία των ασυνεπών εργολάβων κλπ.) και κυρίως στις εντονότατες κομματικές και άλλες παρεμβάσεις που αδρανοποιούν τις δημόσιες τεχνικές υπηρεσίες.
Επίσης, ο Συνασπισμός έχει καταγγείλει τις λανθασμένες επιλογές, τις παραλείψεις και την ασυγχώρητη, πολλές φορές, ολιγωρία της πολιτικής ηγεσίας του ΥΠΕΧΩΔΕ στη λήψη απαραιτήτων μέτρων. 'Οσα είχαμε επισημάνει τότε, δυστυχώς στην πορεία επαληθεύονται. Οι αιτίες εξακολουθούν να παραμένουν. Καμία πρόταση δεν είχε εισακουστεί και δυστυχώς πάλι έχει χαθεί πολύτιμος χρόνος. Τα προβλήματα διογκώνονται ακόμα περισσότερο, με αποτέλεσμα τη σημερινή εξαιρετικά δύσκολη κατάσταση και τις καθυστερήσεις στην απορρόφηση των κονδυλίων του δευτέρου Κοινοτικού Πλαισίου Στήριξης, γεγονός βεβαίως που δημιουργεί και σημαντικές συνέπειες στην εθνική μας οικονομία.
Οι παρεμβάσεις της Κυβέρνησης που έχουν επιχειρηθεί μέχρι σήμερα και κυρίως ο ν.2338/95 και ο ν.2372/96, αλλά επίσης και αυτά που πρόκειται να έρθουν, έχουν, κατά τη γνώμη μας, λανθασμένη ιεράρχηση και προσανατολισμό. Eίναι αποσπασματικές και δίχως προοπτική -δυστυχώς γι' αυτό- και χαρακτηρίζονται από αντιφατικότητα και αοριστία σε πολλά σημεία, δημιουργώντας σύγχυση και δυσχέρειες στην εφαρμογή τους, αφήνοντας έτσι και περιθώρια αυθαιρεσιών, που οδηγούν στη συσσώρευση επιπρόσθετων προβλημάτων, αντί να λύνουν αυτά για τα οποία θεσπίστηκαν. Και το κυριότερο είναι ότι παραπέμπουν στις καλένδες τη λήψη των πραγματικά αναγκαίων μέτρων άμεσης προτεραιότητας. 
Θα αναφερθώ σε λίγο σ' αυτά που, κατά τη γμώμη μας, συνιστούν τα άμεσα μέτρα, τα οποία πρέπει να ληφθούν.
Χαρακτηριστικό παράδειγμα των παραπάνω νομίζω ότι είναι η προσπάθεια αντιμετώπισης των μεγάλων εκπτώσεων με τη θεσμοθέτηση της τελείως λανθασμένης διαδικασίας αιτιολόγησης προσφορών, που οδήγησε σε πολύ μεγάλες καθυστερήσεις στην ανάθεση των έργων, άνοιξε τεράστια παράθυρα και επέφερε αυθαιρεσίες και σκανδαλώδεις πολλές φορές καταστρατηγήσεις της αρχής της ανάθεσης του έργου στο μειοδότη.
Επίσης, η προσπάθεια αντιμετώπισης του προβλήματος των υπερβολικών υπερβάσεων με την ουσιαστική κατάργηση ακόμα και των αναγκαίων αλλαγών των αρχικών μελετών των έργων μέσω συγκριτικού πίνακα, θυμίζει τη λαϊκή παροιμία ότι "πονάει κεφάλι, κόβουμε κεφάλι", γιατί πραγματικά θεσμοθετήσαμε ένα μέτρο αστυνομικού στην ουσία χαρακτήρα, που το μόνο αποτέλεσμα που είχε, είναι η παραπέρα καθυστέρηση στην εκτέλεση των έργων και σε πολλές περιπτώσεις η αδυναμία ολοκλήρωσής τους, καθώς και η δημιουργία πολλών αρνητικών επιπτώσεων στο κόστος των έργων και στην ποιότητά τους.
Νομίζουμε ότι αν θέλουμε να είμαστε αποτελεσματικοί στην αντιμετώπιση των προβλημάτων, δεν πρέπει να ασχολούμαστε με την προσπάθεια αντιμετώπισης μονάχα των συμπτωμάτων αλλά κυρίως των αιτίων και πιστεύουμε ότι απαιτείται ριζική αναβάθμιση και εκσυγχρονισμός των δημοσίων τεχνικών υπηρεσιών και της ποιότητας επίβλεψης των έργων με την αξιοκρατική αξιοποίηση του στελεχικού δυναμικού, την επιμόρφωση, την ορθολογική αναδιάταξή του και τη σωστή αμοιβή του. 
Πιστεύουμε ότι είναι αναγκαία η μέχρι εδώ και όχι παραπέρα παρέμβαση των κομματικών και άλλων παρεμβάσεων στη λειτουργία τους, ώστε οι δημόσιες τεχνικές υπηρεσίες να μπορέσουν να επιτελέσουν το πραγματικά κρίσιμο έργο τους στην προσπάθεια ανάπτυξης της προκοπής του τόπου.
Απαιτείται η βελτίωση της ποιότητας των μελετών. 'Ολοι έχουμε αναγνωρίσει το προβληματικό επίπεδο, πολλές φορές, των μελετών, όπως και την ακρίβειά τους. Και βεβαίως απαιτείται αυστηρή επίβλεψη και ουσιαστική παραλαβή τους και περιορισμός στο απολύτως ελάχιστο και εξειδικευμένο της ανάθεσης των έργων, με το σύστημα μελέτη-κατασκευή, που από παρέκκλιση έχει γίνει πλέον ο κανόνας, ειδικά στα μικρότερα έργα και ειδικά στα έργα που έχουν να κάνουν με τους δήμους, τις κοινότητες και τις νομαρχίες.
'Αμεση ένταξη με άμεση σύνταξη απλουστευμένων και προσαρμοσμένων στη σύγχρονη τεχνική πραγματικότητα αναλυτικών τιμολογίων και τεχνικών προδιαγραφών των διαφόρων εργασιών, καθώς και τυποποίηση και προδιαγραφή των υλικών και του ποιοτικού ελέγχου τους. Λειτουργούμε με ένα εξαιρετικά απηρχαιωμένο σύστημα, το οποίο σαφώς δεν οδηγεί στη βελτίωση της ποιότητας των δημοσίων έργων.
Εξυγίανση του χώρου των κατασκευαστικών εταιριών, με αυστηρή και αντικειμενική κατάρτιση και χρήση του μητρώου των κατασκευαστών σε αντίθεση με τη σημερινή πρακτική. 'Οσα βήματα έχουν γίνει προς αυτήν την κατεύθυνση, θεωρούμε ότι δεν είναι τολμηρά και σαφώς δεν οδηγούν σε αυτό, που όλοι οι συνεμπλεκόμενοι παράγοντες θεωρούμε σαν αναγκαίο, δηλαδή, την ύπαρξη επιτέλους αυτού του μητρώου, που θα εξυγιάνει το χώρο των κατασκευαστών.
Κατάργηση του συστήματος της αιτιολόγησης των προσφορών και ανάθεση των έργων με ανοιχτή δημοπρασία στο μειοδότη, με παράλληλη αυστηρή εφαρμογή όλων των ασφαλιστικών δικλείδων, που προβλέπονται από τη νομοθεσία. 
Πιστεύουμε ότι η εμπειρία των τελευταίων χρόνων, με όλα τα παρεπόμενα που έφερε το σύστημα της αιτιολόγησης των προσφορών, έτσι όπως υλοποιήθηκε, μας οδηγεί στο να περάσουμε στην εξυγίανση του προηγούμενου συστήματος, αλλά στην εξυγίανση παλεύοντας τα αίτια, τα οποία δημιουργούσαν τα προβλήματα και όχι στο σύμπτωμα που ήταν το τελικό σύστημα. 
Και κατάργηση των αντιφατικών διατάξεων, που έχουν οδηγήσει σε τέλμα την πρόοδο των δημοσίων έργων και αδυναμία ολοκλήρωσής τους σε πάρα πολλές από τις περιπτώσεις, που έχουμε αναφέραμε πριν στη συζήτηση, που έχει ήδη προηγηθεί.
'Οσον αφορά τη χρηματοδότηση των μεγάλων έργων, τα οποία είναι ενταγμένα στο δεύτερο Κοινοτικό Πλαίσιο Στήριξης, νομίζω ότι έχουμε μία νέα πραγματικότητα, όταν από το καλοκαίρι του 1996 ανακαλύφθηκε ξαφνικά ότι τα χρήματα του δεύτερου Κοινοτικού Πλαισίου Στήριξης δεν φτάνουν για την κατασκευή των έργων που έχουν ενταχθεί στα προγράμματα, εθνικά και περιφερειακά, και μάλιστα το ύψος του ελλείμματος υπολογίστηκε τότε σε ένα τρισεκατομμύριο (1.000.000.000.000).
Σύμφωνα με δημοσιευμένες πληροφορίες, η Κυβέρνηση σκόπευε να καλύψει ένα μέρος του ελλείμματος με μεγάλη αύξηση των διοδίων, πράγμα που ήταν μια επιμέρους απάντηση σ' αυτό το πρόβλημα. 
Κανείς δεν έδωσε εν τέλει πληροφορίες για τις αιτίες δημιουργίας αυτής της μαύρης τρύπας, της οποίας η ανακοίνωση εξέπληξε όλους, αφού λόγω των πολύ μεγάλων εκπτώσεων, κατά μέσο όρο και 60%, εύλογα αναμενόταν ότι θα υπάρξει και πλεόνασμα, έτσι ώστε να ενταχθούν στο πρόγραμμα και νέα έργα, κατά την αναθεώρηση την οποία θα είχαμε το 1997.
Το φαινόμενο αυτό μπορεί να εξηγηθεί, είτε λόγω απρόβλεπτων υπερβάσεων στους προϋπολογισμούς, εξαιτίας της προχειρότητας των μελετών και προϋπολογισμών είτε λόγω της σταδιακής ένταξης στο πρόγραμμα χιλιάδων μικρών έργων. Φαίνεται ότι αυτό συνέβη στα περιφερειακά προγράμματα, δηλαδή, επαναλαμβάνεται το λάθος του πρώτου Κοινοτικού Πλαισίου Στήριξης, κατά τη διάρκεια του οποίου άρχισαν έξι χιλιάδες έργα, από τα οποία ελάχιστα τελείωσαν και τα υπόλοιπα έμειναν σαν ουρές στο δεύτερο Κοινοτικό Πλαίσιο Στήριξης και κανείς δεν ξέρει, παρά τα ποσά τα οποία απορροφούν, αν θα ολοκληρωθούν ποτέ.
Οι δημοπρατήσεις εξακολουθούν να γίνονται με αργό ρυθμό, κυρίως λόγω της μεγάλης καθυστέρησης στην εκπόνηση και στην έγκριση των μελετών, αλλά και των μελετών περιβαλλοντικών επιπτώσεων.
Οι μελέτες περιβαλλοντικών επιπτώσεων, οι οποίες ήταν ένα εξαιρετικό εργαλείο άσκησης περιβαλλοντικής πολιτικής, δυστυχώς διολίσθησαν σε μια εντελώς τυπική και γραφειοκρατική διαδικασία αντιμετώπισης κάποιων ζητημάτων πάρα πολύ σοβαρών, με αποτέλεσμα και να απαξιωθεί ο θεσμός από τα πρώτα του βήματα και αποτελέσματα να μη φέρνει, αλλά και να δημιουργείται ένα πρόβλημα στην ομαλή υλοποίηση των έργων και ιδιαίτερα των μεγάλων έργων.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Είναι τόσο μεγάλος ο τομέας, τον οποίο συζητάμε σήμερα, που προφανώς το δεκάλεπτο της παρέμβασης δεν φθάνει, ούτε καν για μια τηλεγραφική διατύπωση των επιμέρους ζητημάτων. 
Θεωρούμε πάντως ότι είναι ανοικτά πάρα πολλά ζητήματα, σε όλους θα έλεγα τους επιμέρους τομείς του Υπουργείου και με τις δυο του υποστάσεις και εκείνης της προστασίας του περιβάλλοντος και της υπόστασης της εκτέλεσης παρακολούθησης της δρομολόγησης των δημοσίων έργων. 
Θεωρούμε, κύριε Υπουργέ -και το έχουμε πει επανειλημμένα- ότι όντως το δικό σας Υπουργείο και η ιδιότητα του Υπουργού Περιβάλλοντος κυρίως, αλλά και Δημοσίων 'Εργων, έχει μια ειδοποιό διαφορά απ' όλων των λοιπών συναδέλφων σας, διότι πραγματικά οι τομείς, για τους οποίους έχετε την πολιτική ευθύνη είναι ουσιαστικά, όχι μόνο η ποιότητα της ζωής μας και η προκοπή του έθνους και της πατρίδας μας, αλλά ο,τιδήποτε μας αφορά και στην καθημερινότητά μας. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ρόκος έχει το λόγο.
ΓΕΩΡΓΙΟΣ ΡΟΚΟΣ: Κύριε Πρόεδρε, οι υπαινιγμοί κάθε φορά και οι καταγγελίες της Νέας Δημοκρατίας προς το ΠΑΣΟΚ είτε του ΠΑΣΟΚ προς τη Νέα Δημοκρατία για τα δημόσια έργα, χρόνια τώρα είτε μέσα σ' αυτήν την Αίθουσα είτε και έξω απ' αυτήν την Αίθουσα θέλουν ουσιαστικά να διασκεδάσουν μια δραματική πραγματικότητα, ότι η χώρα μας παραμένει και σήμερα, χώρα της ρεμούλας και της διαπλοκής. Διαπλοκής που από οικονομικά χαρακτηριστικά πήρε και πολιτικοοικονομικά χαρακτηριστικά δυστυχώς. 'Ετσι, αυτά τα άσφαιρα που κάθε φορά ακούγονται στη Βουλή, μέσα απ' αυτήν τη διαπλοκή και απ' αυτήν την εξέλιξη και προς τον ελληνικό λαό δια των Μέσων Ενημέρωσης, ακούγονται σαν τουφεκιές σε πανηγύρια.
Ο ελληνικός λαός, όμως, κυκλοφορώντας στους δρόμους της Ελλάδας ταλαιπωρείται και σκοτώνεται. Είμαστε η πρώτη χώρα σε ατυχήματα, χάρη κακών σχεδιασμών, σε όλα τα χρόνια που πέρασαν, κακής συντήρησης και ελέγχου. Είμαστε μια χώρα αντιπαραγωγική, διότι οι μεταφορές και οι επικοινωνίες είναι αναποτελεσματικές και δεν έχουν να κάνουν σε τίποτε με την υπόλοιπη Ευρωπαϊκή 'Ενωση.
Εδώ κάθε φορά ο καθένας μας καταγγέλλει, χωρίς στην πραγματικότητα να έχει βούληση, διάθεση να είναι αποτελεσματικός. Το ίδιο γίνεται και σήμερα. Μήνες ακούμε για το επόμενο νομοσχέδιο, τον κύριο Υπουργό, να λέει ότι θα έρθει κάποια στιγμή. Ας ελπίσουμε ότι θα έλθει.Τότε βεβαίως και επ'αυτού θα συζητήσουμε περισσότερο. Θα είναι σημαντικό να καταθέσουμε και εμείς τις δικές μας απόψεις, όσο σημαντικό θα είναι να ζητήσει και από μας μια προηγούμενη επαφή ο κύριος Υπουργός για να μπορέσουμε να βοηθήσουμε την πλευρά μας.
Τα λέω αυτά, γιατί κάποια στιγμή κανείς σχεδιάζοντας πρέπει να αναζητήσει μέσα από το παρελθόν και τις εμπειρίες του και μέσα απ'όσα δεινά αυτός ο τόπος παθαίνει, την παληκαριά και το χαμόγελο της πολιτικής για να το κάνει απόφαση, κοινοποίηση μιας άλλης πραγματικότητας και μιας άλλης κατεύθυνσης στη χώρα μας.
Χρόνια τώρα, σχέδια και αποφάσεις καταστρατηγούνται, είτε από παράγοντες της πολιτικής είτε από μεγάλα και συγκροτημένα συμφέροντα, τα οποία κάθε φορά διαπλέκονται.
Θα κάνω μια ιστορική αναδρομή και θα πω αυτό που έζησα εγώ σαν πολίτης. 'Ακουγα και με ενδιέφερε να εξαγγέλονται μεγάλα έργα πριν από είκοσι χρόνια. 'Αρτα-Τρίκαλα: Κάποια δισεκατομμύρια έργα που έγιναν για να μείνει ένας δρόμος ατελείωτος μ'ένα κομμάτι δεκαοκτώ χιλιομέτρων μη πραγματοποιημένων. Κάποτε έλεγαν ότι αυτός ο δρόμος που τότε είχε αποφασισθεί επί χούντας δεν προχωρούσε γιατί δεν εξυπηρετούσε εκείνη την εποχή το μακαρίτη τον Αβέρωφ. Δεν περνούσε τότε ο δρόμος από το Μέτσοβο και δημιουργούσε περιφερειακά ζητήματα πολιτικού ελέγχου.
'Ομως, πέρασαν τόσα χρόνια και ακόμη αυτός ο δρόμος αναπάντητα έχει μείνει έτσι. 'Ηταν εθνικού χαρακτήρα αυτός ο δρόμος και συνέδεε τότε ένα σχεδιασμό της χώρας που υπήρχε, τα λιμάνια Ηγουμενίτσας και Πρέβεζας, το ένα χαρακτηρισμένο ως τουριστικής δράσης και το άλλο, ως εμπορικής δράσης, με το λιμάνι του Βόλου. 'Ετσι έχουν μείνει αυτά. Γιατί ανακαλύψαμε μετά -λέει- ότι θα κάνουμε τη σήραγγα του Μετσόβου, η οποία έχει τελειώσει και δεν μπαίνει σε λειτουργία. Ποιος θ'απαντήσει γι'αυτά; 'Οχι μόνο για τις κακοτεχνίες, για τις κακές επιλογές, για τις αλλαγές των εργολάβων κλπ, αλλά για τη μη πραγματοποίησή του. Ποιος έχει την ευθύνη; Ονειρευόμαστε, λέει, την Εγνατία οδό. Είναι η επόμενη που θα γίνει. Πάει να μας βγάλει τρελούς ο κύριος Υπουργός, όταν μας λέει ότι έχουν τελειώσει εκατόν είκοσι χιλιόμετρα τμήμα της Εγνατίας οδού. Λες και εμείς ζούμε σε άλλο πλανήτη και δεν ξέρουμε ότι αυτά τα εκατόν είκοσι χιλιόμετρα δεν έχουν καμία σχέση με τις προδιαγραφές που μπαίνουν στην Εγνατία οδό. Δηλαδή, μιας οδού κλειστής με νησίδα στη μέση ή με δύο λωρίδες πάνω-κάτω. Ας ανακαλύψει ο κύριος Υπουργός που είναι παρών ένα κομμάτι να μου πει και εμένα να πάω να το επισκεφθώ. Για να μην πούμε, δηλαδή, για τόσα άλλα έργα που έχουν ταλαιπωρήσει χρόνια επί χρόνια τον ελληνικό λαό. 'Εχουν απομυζήσει τον ιδρώτα του ελληνικού λαού, γιατί έχουν ξοδευτεί χρήματα δισεκατομμυρίων σ'αυτά τα έργα και τελικά δεν έχουν ολοκληρωθεί.
Να θυμήσω τις παλινωδίες. 'Οταν συζητούσαμε για την κύρωση του έργου των Σπάτων, θύμησα τότε στον κύριο Υπουργό την απόφαση του εκτελεστικού γραφείου το Μάιο του 1994, που θεωρούσε αυτό το έργο αναποτελεσματικό, αντιαναπτυξιακό, έργο της μίζας και της ρεμούλας. Λίγους μήνες αργότερα ο κ. Πάγκαλος στην επιτροπή εδώ στη Βουλή τον Αύγουστο είχε μιλήσει για ένα έργο που εξυπηρετούσε για τα χωματουργικά κάποιους εργολάβους και τους υποδείκνυε, για τα ηλεκτρολογικά κάποιους άλλους εργολάβους με επίσης διαπλεκόμενα γνωστά στον ελληνικό λαό ονόματα με την πολιτική σήμερα. 'Ομως, πήραν απόφαση να το κάνουν. Και ξεκίνησαν να το κάνουν με αυτά τα εκατόν είκοσι χιλιόμετρα τα οποία είχαν αποτελειώσει.
Μετρό. Ποιο μετρό; Της Θεσσαλονίκης. Κάποτε, το ξεκίνησε ο Κούβελας και το ονόμασαν "τρύπα". Συνεχιζόταν και άλλη μια "τρύπα" η οποία τελικά, λέει, θα περάσει κάτω απ'τη θάλασσα. Για κάποιους άλλους, λέει, θα είναι τροχιά σταθερή.
'Ομως, η αλήθεια είναι και έχει ειπωθεί σ'αυτήν τη Βουλή τους τελευταίους μήνες με έμμεσο τρόπο, ότι αυτό το έργο έχει εγκαταλειφθεί. 'Οπως βεβαίως, εγκαταλείπεται η περιφέρεια στο σύνολό της, όπως πολύ φοβάμαι ότι εγκαταλείπεται και αυτό το υποτιθέμενο σχεδιασμένο έργο της Εγνατίας οδού.
Προχθές ο κύριος Πρωθυπουργός με τη λογική του μαύρου και του άσπρου, πήρε δυο διαφορετικές θέσεις. Μια ότι δεν θα γίνει και μια ότι θα γίνει. Το δεν θα γίνει, το κράτησε για εμάς εδώ. Το ότι θα γίνει, το πέρασε στα Μέσα Ενημέρωσης για να το δημοσιεύσουν τα δικά τους φύλλα εφημερίδας. 
Είναι μια κατάσταση όπου καθένας πρέπει να πάρει απόφαση να ξεπεράσει τον εαυτό του και τα διλήμματα που του μπαίνουν μέσα σε ένα περιβάλλον πολιτικό, οικονομικό, διαπλεκόμενο κάθε φορά και περισσότερο. Γι αυτό χρειάζεται, κύριε Υπουργέ, και λίγη παλληκαριά και λίγο χαμόγελο και βεβαίως αυτό κανείς δεν μπορεί να το κάνει μόνος του πρέπει να αναζητήσει και άλλους φίλους και συντρόφους οι οποίοι άλλα έλεγαν και άλλα κάνουν. Θα είναι θετικό βέβαια να προσθέσουμε ακόμη ένα νόμο περισσότερο όσο όμως θετικό θα είναι να καταλάβουμε ότι ένα μεγάλο ζήτημα είναι η καταστρατήγηση των νόμων. Κάτι που κάθε φορά οδηγεί τα θεωρούμενα τετελεσμένα, μέσα από νομικές παρεμβάσεις και δικαιολογίες να εγκαταλείπονται στη μέση. Τι θα έλεγε κανείς σαν κλασικό παράδειγμα για την ταυτότητα της πρώτης γενιάς, την ταυτότητα της δεύτερης γενιάς, της τρίτης γενιάς και τώρα τέταρτης γενιάς; Λείπουν οι νόμοι; Πρέπει να επισημάνουμε ότι φταίει και η στρεβλή και αθηνοκεντρική ανάπτυξη της χώρας που συνεχίζει και επιδεινώνεται κάθε μέρα. Αυτή δημιουργεί και τεχνικά προβλήματα και κοινωνικά προβλήματα.
Σε ό,τι αφορά τη νομοθεσία να πούμε δύο πραγματάκια. Η γενίκευση, παρά την πρόβλεψη του νόμου, του συστήματος του κλειστού διαγωνισμού. Το σύστημα αυτό προβλέπεται μόνον σαν εξαίρεση και με την προϋπόθεση έργων με αυξημένες απαιτήσεις τεχνογνωσίας, εμπειρίας και εξοπλισμού. Παρ' όλα αυτά έχουμε τη γενίκευση, παρά την πρόβλεψη του νόμου του συστήματος μελέτη-κατασκευή, ακόμη και για περιπτώσεις που αφορούν σε απλές περιπτώσεις τρέχουσας εφαρμογής, όπως ένα οικοδομικό έργο χωρίς ιδιαίτερες απαιτήσεις καθώς και την αλόγιστη και πέρα από κάθε πρόβλεψη του νόμου αύξηση των εργοληπτικών πτυχίων όλων των κατηγοριών και ιδιαίτερα της ανωτάτης, με παράκαμψη των προϋποθέσεων του νόμου για τη συγκρότηση των εταιρειών αυτών σε κεφάλαιο, εξοπλισμό, προσωπικό και πραγματική εμπειρία. Αναρωτιέμαι πώς είναι δυνατόν σε μία οικονομία με την έκταση και το βάθος της Ελληνικής να υπάρχουν τόσες εργοληπτικές επιχειρήσεις. Εδώ μπορούμε να αντιληφθούμε και να ανιχνεύσουμε και τα αίτια προβλημάτων τεχνικών επιχειρήσεων και τον αντίκτυπό τους στο Χρηματιστήριο.
Σε ό,τι αφορά τα παραπάνω που είπα έχουν την αφετηρία τους αλλού, στη στρεβλή αθηνοκεντρική ανάπτυξη που και σήμερα συνεχίζεται και μάλιστα με εντατικούς ρυθμούς. Στο σημείο αυτό αξίζει να θίξουμε δύο πραγματάκια. Η οικονομία μας λόγω της κυβερνητικης πολιτικής δεν μπορεί να λύσει το πρόβλημα της απασχόλησης, με αποτέλεσμα την υποαπασχόληση, τον υπερεπαγγελματισμό, την πίεση για προσλήψεις στο δημόσιο και την πάση θυσία κατάκτηση πανεπιστημιακού πτυχίου, το οποίο εκφράζει την ελπίδα για επαγγελματική αποκατάσταση.
Στο χώρο των τεχνικών τα παραπάνω εκφράζονται με τη ραγδαία αύξηση των διπλωματούχων μηχανικών, την αναζήτηση διεξόδων στα εργοληπτικά πτυχία, τη ραγδαία αύξηση των εργοληπτικών επιχειρήσεων χωρίς τήρηση προϋποθέσεων, τον εξοντωτικό και αθέμιτο ανταγωνισμό και τελικά τις παράλογες εκπτώσεις, κάτι που το Υπουργείο Περιβάλλοντος, Χωροταξίας και Δημοσίων 'Εργων προσπαθεί εκ των υστέρων να λύσει με μεθόδους καταδικασμένες στην αποτυχία, παραδείγματος χάρη αιτιολόγηση των προσφορών, μαθηματικός τύπος κλπ.
Τα κοινωνικά και αναπτυξιακά πραβλήματα δεν λύνονται με μαθηματικούς τύπους ούτε με εγκεφαλικά σχήματα. Τα ανάλογα ισχύουν και για τον κλάδο μελετών- τεχνικών έργων όπου έχουν προκληθεί ανάλογα αδιέξοδα. Η υπερπαραγωγή διπλωματούχων μηχανικών συμπιέζει αφόρητα μέχρι εξαφάνισης τους πτυχιούχους των ΤΕΙ, την επαγγελματική εκπαίδευση και οδηγεί σε ακραίες μορφές συντεχνιασμού και συγκρούσεων για το δικαίωμα συμμετοχής στους διαγωνισμούς, αλλά και σε μαρασμό της Ανώτερης Επαγγελματικής Εκπαίδευης.
Είναι μια ευκαιρία να τα πούμε στο νομοσχέδιο, κύριε Υπουργέ, μέχρι τότε όμως θα σας λέγαμε πέραν από την τεχνοοικονομική πλευρά που έχει ανάγκη το Υπουργείο, μέσα από τους συνεργάτες σας πρέπει να αποκτήσετε και μία πολιτική βούληση που θα ανατρέπει αρνητικά δεδομένα και εκφυλισμούς της ελληνικής κοινωνίας. Και αυτό είναι μία πολιτική απόφαση. Πρέπει αυτή η διαπλοκή που διέπει το δημόσιο βίο να κτυπηθεί από μέσα και κυρίως από εσάς που έχετε την ευθύνη σήμερα διαχείρισης της ελληνικής κοινωνίας.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Κορκολόπουλος έχει το λόγο.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Κύριε Πρόεδρε, τελείωσα την πρωτολογία μου λέγοντας ότι ο λαός αισθάνεται ότι έχει εγκαταλειφθεί και ότι ο κόσμος ανήκει πλέον στους επιτήδειους και στους φαύλους. 
Θλιβερός και δυσοίωνος ο τρόπος αντίδρασής σας, κύριε Υπουργέ. Εμβρόντητος παρακολούθησα την αγόρευσή σας, το περιεχόμενο της οποίας σας χαρακτηρίζει ως αδιάφορο σε θέματα ηθικής τάξεως, τα οποία και δίνουν νόημα στη Δημοκρατία. 
Η ανάπτυξη της εθνικής υποδομής σε κεντρικό και περιφερειακό επίπεδο καθυστερεί, κύριε Υπουργέ, και έχει δημιουργήσει και εστίες σκανδάλων. Μέσα απ' αυτήν τη διαπίστωση γεννάται η αμφισβήτηση της αξιοπιστίας και εντιμότητας της πολιτικής και των πολιτικών που κατευθύνουν άστοχα και σπασμωδικά την αναπτυξιακή προσπάθεια.
Προσαυξάνεται αυτή η εικόνα στη συνείδηση του κάθε πολίτη από την αδυναμία ορισμού και καταλογισμού ευθυνών στα εμπλεκόμενα μέρη.
Κύριε Υπουργέ, ζείτε, όπως και όλοι μας, μέσα σ'αυτήν την πραγματικότητα. Θέλετε δεν θέλετε αυτή είναι η αλήθεια. Θέλετε δεν θέλετε αυτή είναι η θλιβερή εικόνα που έχει το Υπουργείο σας και όλη η Κυβέρνηση και δεν έχετε κάνει, όπως θα οφείλατε, την αυτοκριτική σας που ίσως θα σας επέτρεπε να αντιληφθείτε και τη διάσταση αυτών που καταγγέλλω και του προβλήματος, αλλά και τις συνέπειες.
Κύριε Υπουργέ, στην πρωτολογία σας δεν απαντήσατε και σε κανένα ερώτημά μου. Απλώς, ενώ εγώ σας παρέθεσα συγκεκριμένα στοιχεία, μιλήσατε για ανυπόστατους χειρισμούς.'Ωστε είναι ανυπόστατος ο χειρισμός μου ότι στη συνέντευξή σας, κύριε Υπουργέ, τις 23.10.96, στη Θεσσαλονίκη, δεσμευθήκατε για την αποπεράτωση του έργου, το 2000;
Είναι ανυπόστατος ο ισχυρισμός μου για την ανεπάρκεια του κ. Φατούρου; Θέλω να σας καταθέσω ένα έγγραφό του που σας προσβάλλει και σας σαν Υπουργό.'Οχι μόνο καταρρακώνει την υπευθυνότητα της θέσης που κατέχει, αλλά καταρρακώνει και σας, τον ίδιο τον Υπουργό.
Θα σας πω τι έλεγε ο κ. Φατούρος στις 15.10.97 στέλνοντας μία επιστολή σε πενήντα εργολάβους: "Αν κατατεθούν υπερβολικά χαμηλές προσφορές, θα εφαρμόσει με αντικειμενικότερο τρόπο το εθνικό και κοινοτικό δίκαιο, προκειμένου να διασφαλιστούν και το γενικότερο και το εθνικό συμφέρον και οι υψηλότεροι δείκτες χρόνου, αλλά κυρίως και ποιότητας του έργου".
Εσείς όταν δημοπρατείτε ένα έργο με τη φωτογραφική μέθοδο της μελέτης κατασκευής, δεν ξέρω πού θέλετε να το πάτε το έργο, αλλά είναι βέβαιο, ότι όταν κρίνεται μελέτη κατασκευής, τεμάχιον ένα, το έργο πηγαίνει. Και εσείς ο ίδιος το έχετε καταγγείλει και έχετε δώσει οδηγίες να μην ανατίθενται έτσι τα έργα. Ο κ. Φατούρος όμως λέγει ότι με ιδιαίτερη ανησυχία η εταιρεία μας παρατηρεί ότι συνεχίζεται το φαινόμενο των υπερβολικών εκπτώσεων στις δημοπρασίες.
'Αρα, τι λέγει ο κ. Φατούρος στις πενήντα εταιρείες; Μη δώσετε μεγάλη έκπτωση, διότι θα πάμε σε άλλο μειοδότη. Αυτό δεν έχει ξαναγίνει ποτέ. Διότι αυτό σημαίνει ότι θα φοβήσει αυτούς που δεν είναι στο κύκλωμα και θα αφήσει τελείως ανεξέλεγκτο αυτόν που είναι μέσα στο έργο.
Είπατε προηγουμένως, ότι οι μελέτες, που γίνονται απευθείας αναθέσεις ακολουθούν τη φιλοσοφία του νόμου του 1977. Εγώ θα ήθελα να σας ρωτήσω πόσες μελέτες έχετε αναθέσει στον Πρόεδρο του ΕΛ.Κ.Π.Α. κ. Παπαβασιλείου. Πόσα δισεκατομμύρια; Είναι συγκεκριμένες οι ερωτήσεις μου και ξέρετε κάθε φορά ότι είναι κάθετες, ούτε υπερβάλλω ούτε εντυπώσεις δημιουργώ. Σας ερωτώ, λοιπόν, ευθέως, στον κ. Παπαβασιλείου πόσα δισεκατομμύρια έχετε αναθέσει σε μελέτες;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχετε κάνει ερώτηση και έχετε πάρει απάντηση γραπτώς.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Βεβαίως έχω κάνει ερώτηση και προσπαθώ ως νέος Βουλευτής να είμαι συνεπής με τις διαδικασίες που ορίζει το Κοινοβούλιο. Εκείνο όμως που προσέχω, κύριε Λαλιώτη, είναι ότι επιμελώς ή δεν βλέπετε αυτά που υπογράφετε ή δεν έχετε αντιληφθεί το τι λέτε τη μία φορά και τι λέτε την άλλη.
Θα σας διαβάσω από τα Πρακτικά της Βουλής τι μου είπατε τον Απρίλιο εδώ στο Κοινοβούλιο. Μάλιστα, μου αναφέρατε προηγουμένως εδώ, ότι ήρθαμε μετά από έξι μήνες με νέα ερώτηση. Θα σας πω γιατί ήρθαμε με νέα ερώτηση.
Θα σας διαβάσω από τα Πρακτικά του Απριλίου: "Κύριε Κορκολόπουλε, αναφέρατε στην ομιλία σας για το λιμάνι στο Κατάκολο. 'Εχει σταλεί επιθεωρητής δημοσίων έργων να εξετάσει το θέμα και να υποβάλει πόρισμα".
Σας ερωτώ, λοιπόν, κύριε Υπουργέ: Ποιος είναι ο επιθεωρητής που στείλατε, ποιο είναι το πόρισμα, τι γράφει το πόρισμα; Διότι προ ημερών στο λιμάνι του Κατάκολου, έγινε νέα επέκταση αυθαίρετη και επεκτείνατε την παράταση της προθεσμίας αποπεράτωσης του έργου.
Αυτά, κύριε Υπουργέ, κατά τη γνώμη σας είναι ανυπόστατοι ισχυρισμοί. Εγώ σας θέτω ντουκουμέντα και τολμώ να χρησιμοποιήσω τα ίδια σας τα λόγια.
Θέλετε να προχωρήσουμε παρακάτω; Τον Απρίλιο μετά από κυοφορία πολλών μηνών, είδατε ότι ο ν. 2249 δημιουργεί προβλήματα. Προσπαθήσατε εδώ να μας πείσετε ότι οι υπάλληλοι των δικών σας επιτροπών είναι εντιμότεροι των υπαλλήλων των επιτροπών των νομαρχιών. Αυτό δεν αποδεικνύει τίποτα, κύριε Λαλιώτη. Η μεγαλύτερη απόδειξη ότι το σύστημα είναι φαύλο, είναι ότι εσείς, μετά από τρία χρόνια, εσείς φέρατε το νόμο του 1974, εσείς σήμερα προσπαθείτε να τον ανατρέψετε με μία μέθοδο μαθηματικού τύπου.
Επειδή πραγματικά θέλω να σας διευκολύνω και επειδή οι σύμβουλοί, σας σας ρυμουλκούν προς λανθασμένες κατευθύνσεις, από τώρα σας δηλώνω, η Κοινότητα θα σας απορρίψει το νόμο. Και σας ερωτώ: Γιατί δεν τον φέρατε το νόμο από τον Απρίλιο; Εσείς μας είχατε ανακοινώσει ότι τον φέρνετε εντός των ημερών. Πέρασε ο Απρίλιος, φτάσαμε τέλος Οκτωβρίου, μπήκε ο Νοέμβριος και ο νόμος ακόμα υπογράφεται.
Εγώ θα σας καταθέσω ένα άρθρο που έχει δημοσιευθεί στον "Οικονομικό Ταχυδρόμο" το Μάιο του 1996, που ομιλεί για ένα νέο θεσμικό πλαίσιο και τα δημόσια έργα. Είναι συντάκτης ο Κώστας Νικολόπουλος, διαβάστε το και θα καταλάβετε -και εύχομαι να καταλάβετε- τι σημαίνει νέο θεσμικό πλαίσιο.
Διότι ήθελα να πω και στους αγαπητούς συναδέλφους και σε σας, κύριε Πρόεδρε, ότι θεσμικό πλαίσιο δεν είναι να αλλάξουμε μόνο την έννοια των επιτροπών αξιολόγησης και να μιλήσουμε και για "πόθεν έσχες". Αυτά είναι αστεϊσμοί και χάριν εντυπώσεων. Θεσμικό πλαίσιο για το σύστημα παραγωγής δημοσίων έργων είναι αυτό το οποίο καλύπτει όλες τις παραμέτρους με τις οποίες αναπτύσσεται η λογική "θα κατασκευάσουμε το α έργο ή το β έργο". Και σήμερα, αυτά, η νομοθεσία μας τα έχει ακάλυπτα. Σήμερα η νομοθεσία μας ούτε καλύπτει τη νέα τροπή που έχουν πάρει τα πράγματα προς την ιδιωτική πρωτοβουλία, την έννοια της χρηματοδότησης, την έννοια της αυτοχρηματοδότησης, την έννοια της εισαγωγής εταιρειών μέσα στο Χρηματιστήριο και όλα αυτά τα οποία η εξέλιξη έχει φέρει, θέματα για τα οποία δυστυχώς η νομοθεσία αυτού του τόπου, καθώς οδεύει προς το 2000, έχει αφήσει ακάλυπτα.
Και θα ήθελα επίσης, κύριε Υπουργέ, να επιστήσω την προσοχή σας στο εξής αναμφισβήτητο γεγονός. 'Εχετε προσλάβει όλους τους τέως δικούς σας γενικούς διευθυντές ως συμβούλους σας. Παίρνουν οκτακόσιες χιλιάδες δραχμές (800.000) το μήνα συν τη σύνταξή τους. Θέλετε να σας αναφέρω ονόματα; 'Εχετε συμβούλους τον κ. Μπάσο, τον κ. Αιγίδη, τον κ. Παπαναστασίου, τον κ. Γεωργιάδη, τον κ. Τζίμα. Αυτό το βλέπετε, σε μία εποχή που υπάρχει τέτοια κρίση στην αγορά, ως πράγμα σωστό και χρήσιμο; Ταυτόχρονα ολόκληρη υπηρεσία, δεκάδες μηχανικοί έμπειροι στις σήραγγες ούτε καν τους χρησιμοποιείτε. Γιατί, κύριε Υπουργέ; Πρέπει να μας δώσετε απάντηση και όχι να οχυρώνεστε πίσω από...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχετε τη γνώμη ότι δεν πρέπει να αξιοποιούνται άνθρωποι με γνώση, με κύρος, με εμπειρίες; Δεν πρέπει;
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εγώ θα ήθελα πάλι να σας επισημάνω, κύριε Υπουργέ, ότι όταν έχετε προχωρήσει σε διακήρυξη ανάθεσης μελέτης για έργο που αφορά το φράγμα της Συκιάς, έχετε υποβάλει σε έξοδα δεκάδες μελετητικές εταιρείες, να σας εκδηλώσουν το ενδιαφέρον τους και να σας υποβάλουν τους φακέλους συμμετοχής και έρχεσθε αυθαίρετα και αναθέτετε τη μελέτη αυτή με επτακόσια εκατομμύρια (700.000) στη ΔΕΗ, αν αυτό εσείς το λέτε χρηστή διοίκηση, εμένα θα μου επιτρέψετε όχι μόνο να αμφιβάλω, αλλά να σας καταγγείλω ότι δεν ακολουθείτε αυτά που ο νόμος ορίζει.
Κύριε Πρόεδρε, θα ήθελα ιδιαίτερα να σταθώ και θα μου δώσετε την ανοχή σας για δύο τρία λεπτα, στα εξής συγκεκριμένα σημεία. 
ΠΡΟΕΔΡΕΥΩΝ (Λουκάς Αποστολίδης): Για ένα λεπτό, κύριε Κορκολόπουλε, ναι. 
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: 'Οχι, κύριε Πρόεδρε, γιατί έχει προηγηθεί ο κύριος Υπουργός, για πολλά λεπτά και σε πολλές περιπτώσεις.
ΠΡΟΕΔΡΕΥΩΝ (Λουκάς Αποστολίδης): Δεν μπορεί να πάει όμως αυτό συμψηφιστικά. Λέω θα σας δώσω ένα λεπτό, ευχαρίστως. 
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Οι προηγούμενοι Πρόεδροι το επέτρεψαν. 
ΠΡΟΕΔΡΕΥΩΝ (Λουκάς Αποστολίδης): Δεν ξέρω τι έκανε ο συνάδελφος.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Σας απαντώ, χρειάζομαι τρία λεπτά, κύριε Πρόεδρε, μην είστε άδικος μαζί μου. 
Σας επεσήμανα ένα σημείο για το μετρό. Σας το επαναλαμβάνω. Το μετρό έχει υπερβάσεις δισεκατομμυρίων και εσείς εξακολουθείτε να μιλάτε στις απαντήσεις που μας στέλνετε, ότι το έργο είναι με το κλειδί στο χέρι. Μη λέτε ψέματα, κύριε Υπουργέ, πείτε την αλήθεια στον κόσμο. Πείτε ότι το έργο αυτό ναι μεν είναι με το κλειδί στο χέρι, αλλά, όταν υπάρχει απρόβλεπτο, όταν υπάρχει το ένα, όταν υπάρχει το άλλο, μπορεί μέσα από τη σύμβαση που εσείς κάνατε, να δοθούν και άλλα πολλά δισεκατομμύρια. 'Ετσι να το πείτε στον κόσμο, να καταλάβει ο κόσμος ότι το μετρό θα στοιχίσει πάρα πολλά δισεκατομμύρια.
Επίσης, μη λέτε ψέματα για το πότε θα τελειώσει το έργο. Το έργο δεν θα τελειώσει στην ημερομηνία την οποία επανειλημμένα έχετε δηλώσει και για την οποία έχετε βγάλει -και δεν γνωρίζω πόσο έχουν στοιχίσει- ένα σωρό διαφημιστικά φυλλάδια, με αποτέλεσμα να ερεθίσετε ακόμα και το Δήμο Αθηναίων να βγάλει και αυτός φυλλάδια και να ανταγωνίζεστε για το ποιος θα κερδίσει τις εντυπώσεις. Μα, κύριε Λαλιώτη, η πολιτική δεν είναι εντυπώσεις. Η πολιτική είναι αριθμοί στα συγκεκριμένα θέματα, τα οποία επηρεάζουν τη ζωή εκατομμυρίων κατοίκων του Λεκανοπεδίου.
Κύριε Πρόεδρε -και τελειώνω- θέλω να επισημάνω στον κύριο Υπουργό το εξής: Τον Απρίλιο, μετά από αρκετούς μήνες που είχε κατατεθεί, συζητήσαμε μία επερώτηση που αφορούσε τα δημόσια έργα. Ο κ. Λαλιώτης είχε πει ότι: "'Εχω τη συνηγορία της Κοινότητας και καταλήξαμε σ' έναν αντικειμενικό τρόπο προσδιορισμού, που είναι ο λεγόμενος μαθηματικός τύπος". Εγώ εκφράζω ισχυρότατες αμφιβολίες ότι λόγοι σκοπιμότητας υποχρέωσαν τον Υπουργό να μη φέρει το σχέδιο νόμου που είχε αναγγείλλει τον Απρίλιο μέχρι σήμερα, 31 Οκτωβρίου, στη Βουλή για να το συζητήσουμε.
Θέλω από τώρα να τον ευαισθητοποιήσω ότι ο νόμος αυτός δεν είναι πλαίσιο παραγωγής δημοσίων έργων. Λύνει ένα σημειακό πρόβλημα, λύνει ένα θέμα μειώσεως της υποκειμενικής κρίσεως, αλλά πολλαπλασιάζει άλλα προβλήματα, τα οποία θα μας δοθεί η ευκαιρία να αναφέρουμε, αν τελικά φέρετε το σχέδιο νόμου στη Βουλή για να το συζητήσουμε.
Κύριε Υπουργέ, ο λόγος που η Νέα Δημοκρατία ξαναέφερε τον Οκτώβριο αυτήν την επερώτηση, είναι προφανής. Είχατε πει ορισμένα πράγματα στη συζήτηση που έγινε τον Απρίλιο. Δεν κάνατε απολύτως τίποτα. Σας καταγγείλαμε νέες περιπτώσεις όπου έργα ανατέθησαν στον τριακοστό και τεσσαρακοστό μειοδότη και κάνατε πως δεν το ακούσατε μέσα στην Αίθουσα. Σας κατήγγειλαν -και σας το έχω πει πολλές φορές- ότι γίνεται όργιο με τις μελέτες. Τα παίρνουνε όλοι. Θέλετε, δεν θέλετε εσείς να κάνετε ότι δεν το καταλαβαίνετε, δεν υπάρχει μελετητής που να μη δίνει κολόκουρο στις θέσεις κλειδιά, που έχετε ορίσει στην Κυβέρνηση.
Θέλω να σας επαναλάβω ένα πράγμα και ειλικρινά σας καλώ έστω και την ύστατη στιγμή να το καταλάβετε: Εάν δεν καταφέρετε να αναγνωρίσετε τα κίνητρα των εμπλεκομένων μερών και να υποδείξετε μία διαδικασία αφοπλίσεώς τους, δεν θα στεγανοποιήσετε το σύστημα αναθέσεως ούτε των μελετών ούτε των έργων.
Σας ευχαριστώ, κύριε Πρόεδρε, για την ανοχή σας.
(Στο σημείο αυτό ο Βουλευτής κ. Βασίλειος Κορκολόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Λουκάς Αποστολίδης): Να έχετε όμως υπόψη σας, κύριε Κορκολόπουλε, έτσι για την αλήθεια των γεγονότων, ότι μπορεί να πήρε επτά - οκτώ λεπτά ο κ. Λαλιώτης παραπάνω, αλλά και ο Πρόεδρος κ. Μητσοτάκης από τα δεκαπέντε λεπτά, πήγε στα είκοσι τρία λεπτά. Δηλαδή, υπήρξε αυτή η ισορροπία στο λόγο.
(Θόρυβος από την πτέρυγα της Νέας Δημοκρατίας)
Κοιτάξτε, παρ' όλα αυτά εγώ στον κ. Κορκολόπουλο, κύριοι συνάδελφοι, έδωσα τρία λεπτά επιπλέον. Αν του έλεγα ότι θα του δώσω τρία λεπτά, θα μιλούσε πέντε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Γι' αυτό σας ευχαρίστησα για την ανοχή σας, κύριε Πρόεδρε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Η ανοχή δεν ήταν μόνο για τον Υπουργό, αλλά και για τον κ. Μητσοτάκη και για τον κ. Κορκολόπουλο. 
ΠΡΟΕΔΡΕΥΩΝ (Λουκάς Αποστολίδης): Θέλω να ξέρετε, κύριοι συνάδελφοι, ότι το Προεδρείο είναι δίκαιο προς όλες τις πλευρές και δεν έχει προτίμηση προς κανέναν.
Η κ. Παπαδημητρίου έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πριν ελέγξετε, κύριε Πρόεδρε, την ισορροπία μεταξύ εισήγησης Υπουργού και επιτίμου Προέδρου της Νέας Δημοκρατίας, θεωρώ ότι ο Πρόεδρος της Βουλής και οι Αντιπρόεδροι οφείλουν να ελέγχουν την αξιοπιστία του κοινοβουλευτικού έργου. Δηλαδή, σήμερα είμαστε πέντε Βουλευτές εδώ, παρεμβαίνουν δύο άλλα κόμματα, ο Υπουργός -και του ευχόμαστε περαστικά, διότι είναι άρρωστος- ο Υφυπουργός, τεχνικοί σύμβουλοι. Η έννοια του κοινοβουλευτικού ελέγχου απαιτεί οι Υπουργοί να απαντούν. Εμείς καλούμεθα τώρα να δευτερολογήσουμε χωρίς να έχουν απαντηθεί οι πρωτολογίες μας. 'Η στραβός είναι ο γυαλός ή στραβά αρμενίζουμε σ' αυτό το Κοινοβούλιο. Διότι, η έννοια της δευτερολογίας, κύριε Λαλιώτη, είναι να σας ακούσω και μετά να φωτίσω και άλλες πλευρές του τμήματος του έργου σας που κρίνω ότι χρειάζεται κοινοβουλευτικό έλεγχο και ενημέρωση του ελληνικού λαού από αυτό το Βήμα. Λυπάμαι, αλλά αυτή δεν είναι διαδικασία. Ο κ. Κορκολόπουλος νομίζω, σας απέδειξε πόσο χρήσιμη είναι η επανάληψη της επερώτησης από τον Απρίλιο μέχρι σήμερα και εύχομαι να αποβεί χρήσιμη και στον προβληματισμό σας για τα πόσα ελάχιστα έγιναν και για τα πόσα περισσότερα πρέπει να γίνουν και για τους ρυθμούς υλοποίησης, τους οποίους πρέπει να υιοθετήσετε.
Αναγκάζομαι να σας απαντήσω στα πράγματα που θίξατε. Και τον κοινοβουλευτικό μας εκπρόσωπο, που μπορεί να τριτολογήσει, θα συνδράμουμε όλοι με επιπλέον πληροφόρηση.
Μιλήσατε για ατελείς μελέτες, μιλήσατε για τον ελλειμματικό νόμο 716, μιλήσατε για τεχνοκρατικά προβλήματα. Κάποτε πρέπει να καταλάβουμε ότι εμείς δεν είμαστε τεχνοκράτες. Μερικοί από εμάς, μπορεί και εσείς, είμαστε ίσως και τεχνοκράτες. Το πολιτικό ζήτημα όμως στη διαχείριση των αρμοδιοτήτων σας, σε σχέση με τις μελέτες, είναι αν θέλετε οι μελέτες να μην είναι ελλειπείς, αν είστε αποφασισμένος να μη βολεύετε όσους επιθυμούν την ελλειμματικότητα των μελετών.....
Ο νόμος 716 βεβαίως έχει κριτήρια, κύριε Λαλιώτη. Δεν τα τηρείτε τα κριτήρια. Και αν διαβάσετε τις ενστάσεις σε σχέση με τις αναθέσεις του δεύτερου πιλοτικού πακέτου του Κτηματολογίου, θα συμφωνήσετε για μη τήρηση αυτών των κριτηρίων. Εν πάση περιπτώσει όταν πάσχει ένας νόμος, δεν μπορεί κάθε φορά να φέρνουμε έναν άλλο νόμο. Προσπαθείστε να διορθώσετε τα κακώς κείμενα. Και η κρίση μου, αλλά και η πικρή εμπειρία μου με κάνει να σας πω ότι η εφαρμογή πάσχει στο Υ.ΠΕ.ΧΩ.ΔΕ. και όχι τόσο η ύπαρξη ή η ανυπαρξία όρων.
Μιλήσατε για τον Αχελώο και νομίζω ότι αδικείτε τους προκατόχους σας μη αρθρώνοντας όλην την αλήθεια. 
(Στο σημείο αυτό κτυπά το κουδούνι λήξεως του χρόνου ομιλίας της κυρίας Βουλευτού)
Το φράγμα της Συκιάς εάν κράτησε την ίδια διατομή και έγινε με είκοσι δύο δισεκατομμύρια (22.000.000.000) -γιατί το κόστος δεν είναι μόνο η κατασκευή του φράγματος- κακώς έμεινε η ίδια διατομή. Διότι πολύ καλά γνωρίζετε ότι η παροχή έφτασε στο 25%. Γιατί κρατήσατε την ίδια διατομή;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Στο 50%, όχι στο 25%, αλλά με την ίδια διατομή.
ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Ετσι είναι για το φράγμα. Γιατί κρατήσατε την ίδια διατομή; Αναμένω απάντησή σας.
ΠΡΟΕΔΡΕΥΩΝ (Λουκάς Αποστολίδης): Ο κ. Καραγκούνης έχει το λόγο.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Σε μένα θα εξαντλήσετε όλην την αυστηρότητα του Προεδρείου; Ευχαριστώ, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): 'Οχι, μόνο σε εσάς, κυρία Παπαδημητρίου. Δεν γίνεται αυτό το πράγμα, ο ένας συνάδελφος να παραπέμπει στον άλλον. Σας παρακαλώ! Δεν είναι εικόνα αυτή.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τουλάχιστον δείξτε και σε μένα -είμαι και η μόνη κυρία αυτή τη στιγμή- κάποια ανοχή.
ΠΡΟΕΔΡΕΥΩΝ (Λουκάς Αποστολίδης): 'Οχι, κυρία συνάδελφε. Ολοκληρώστε τις σκέψεις σας. Πήγατε ήδη στα τέσσερα λεπτά.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Η σκέψη μου είναι ότι η αρχή της αιτιολόγησης ήταν πάρα πολύ σωστή. Με τη δική μου την άποψη μπορούν να διαφωνούν και οι ομοϊδεάτες συνάδελφοι μου.
Εφαρμόστηκε απαράδεκτα. Και δεν είναι σωστό. Είναι πάλι η μισή αλήθεια να αναφέρεστε στο ομόφωνο των επτά μελών των επιτροπών, όταν γνωρίζετε ότι οι τρεις, οι των φορέων, "εξ αρχής" είναι παγίως υπέρ του πρώτου μειοδότη. Επομένως εξασφαλίζετε, με τους τρεις των φορέων και τους τέσσερις που διορίζετε εσείς, την πλειοψηφία και φτιάχνετε ομοφωνίες και περνάει δήθεν το ομοφώνον!
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κυρία συνάδελφε.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πρέπει να διαβάσετε πρακτικά των επιτροπών! Και σας παραπέμπω στο Πρακτικό της Ραψάνης -λαταμώνα για να μου εξηγήσετε πώς ακόμη δεν κάνατε ένορκη διοικητική εξέταση.
ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καραγκούνης έχει το λόγο. Θα παρακαλέσω να μην επαναληφθεί το ίδιο.
ΑΝΔΡΕΑΣ ΚΑΡΑΓΚΟΥΝΗΣ: Κύριε Πρόεδρε, και εγώ θα πω ότι εννιά χρόνια έχω στο Κοινοβούλιο και πρώτη φορά βλέπω να μην απαντώνται τα ερωτήματα που θέτει ο Βουλευτής στην πρωτολογία του. Δυστυχώς δεν έχουμε το δικαίωμα της τριτολογίας, κύριε Υπουργέ.
Εν πάση περιπτώσει, θα επιμείνω στο να συνοψίσω αυτά τα οποία σας κατάθεσα με μεγάλη υπευθυνότητα. Πιστεύω να ξέρετε ότι στην παράκαμψη Πατρών έχει επέμβει Εισαγγελέας. Και δεν επενέβη τυχαίως, διότι, όπως ξέρετε, άλλαξε η σύμβαση που έχει γίνει μεταξύ του αναδόχου και του Υπουργείου. Θα αναφερθώ στο συγκεκριμένο κομμάτι, γιατί δεν έχω το χρόνο.
Η προβλεπομένη από τα τεύχη αυτά κατασκευή τεχνικού τύπου ΚΑΤ ΚΑΒΕR είναι δεσμευτική. Απαγορεύονται ρητά οι τροποποιήσεις. Βεβαίως άλλαξε και έγινε με γέφυρα με την οποία παραλίγο να θρηνήσουμε και θύματα. Δεν μπορώ να αποδώσω ευθύνες στον εργολάβο. Μπορεί να είναι και πιο ακριβή η κατασκευή αυτή. Αυτό όμως έγινε και το Υπουργείο εδώ συγκάλυψε.
'Οπως επίσης και για το άλλο κομμάτι Κ-5 και εκεί υπάρχει μία καθυστέρηση τριών ετών. Πού είναι οι ποινές που εφαρμόζετε; Πού είναι ο έλεγχος που ασκεί το Υπουργείο;
Θα ήθελα ακόμη να πω ότι για το μεγάλο έργο της ζεύξης Ρίου-Αντιρρίου που έχουμε βαθιά ανησυχία για την πορεία του, πέρα από τις δικές μας απόψεις ότι θα υπερβεί τα διακόσια δώδεκα δισεκατομμύρια (212.000.000.000) για τα οποία λέγαμε ότι δεν υπάρχει έλεγχος του έργου από πλευράς δημοσίου, θέλω να σας πω ότι είναι κοινό μυστικό πλέον πως η χρηματοδότηση του έργου -της ζεύξης Ρίου-Αντιρρίου έχει εξελιχθεί σε γόρδιο δεσμό, το οποίο οι κυβερνητικοί παράγοντες αντί να προσπαθήσουν να το επιλύσουν το εμπλέκουν και το περισφίγγουν ολοένα και περισσότερο. Αυτός πιστεύω ότι είναι ο βασικός λόγος εξαιτίας του οποίου δεν προχωρεί το έργο.
Με όλα αυτά που σας είπα και άκουσα, εγώ τουλάχιστον βγάζω το συμπέρασμα ότι η διαπλοκή πάει σύννεφο. Και γι' αυτό, επειδή ντροπιάζεται και ο πολιτικός κόσμος, οφείλετε τουλάχιστον να απαντήσετε στα συγκεκριμένα ερωτήματα που σας έθεσα. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Κουρής έχει το λόγο.
ΛΕΩΝΙΔΑΣ ΚΟΥΡΗΣ: Και εγώ, κύριε Πρόεδρε, δεν πήρα καμία απάντηση στην πρωτολογία του κυρίου Υπουργού από τα ερωτήματα που τέθηκαν στην ομιλία μου, όσον αφορά και το θέμα του Σταυρού Ελευσίνας και το θέμα της επέκτασης του Μετρό στο αεροδρόμιο και το θέμα του υπόγειου γκαράζ στα κρίσιμα κομβικά σημεία του Μετρό και το θέμα δημιουργίας γκαραζ στο υπόλοιπο Λεκανοπέδιο και τέλος το θέμα του τράμ για το οποίο ένθεν και ένθεν ακούμε ωραιολογίες, αλλά έργο δεν βλέπουμε. Ακόμη και στα βασικά έργα υποδομής που χρειάζονται να γίνουν στην Αττική, δεν ακούμε τίποτα.
Βέβαια η πρακτική αυτή του κυρίου Υπουργού, πιστεύω ότι δεν συνάδει προς το σεβασμό που πρέπει να έχει σε μια θεσμοθετημένη λειτουργία του Κοινοβουλίου. Είναι ένα θέμα που πρέπει να απασχολήσει και το Προεδρείο του Σώματος, εκτός πια αν σκέφτεται να εισάγει και τριτολογίες πλέον για να μπορούμε και εμείς να παρακολουθήσουμε τον Υπουργό στη δευτερολογία του δεδομένου ότι θα μπορεί να δώσει όποια απάντηση θέλει χωρίς να υπάρχει αντίλογος.
'Ερχομαι τώρα σε δύο άλλα θέματα που έχουν να κάνουν με την αντιμετώπιση συγκεκριμένων προβλημάτων της Αττικής. Κατ' αρχήν στο θέμα των βασικών υποδομών, σας διαβάζω τι λέει ο Νομάρχης Δυτικής Αττικής ο οποίος είναι και προσκείμενος στην πολιτική σας παράταξη κύριε Υπουργέ: "Εκείνο όμως που χρόνια εισπράτουν" -μιλάει για τους κατοίκους- "είναι η ασυνέπεια και η αδιαφορία όλων εκείνων των Υπουργών οι οποίοι μετά από κάθε καταστροφή έρχονται, εξαγγέλουν και εξαφανίζονται μαζί με τις εξαγγελίες τους. Ο χειμώνας έρχεται και δεν είναι δυνατόν να διανοηθούμε τι θα συμβεί σε περίπτωση πλημμυρών, πολύ δε περισσότερο στην περίπτωση που δεν έχει γίνει έναρξη υλοποίησης των εξαγγελιών οι οποίες εξάλλου έγιναν όχι μόνο από εσάς μετά τις τελευταίες πλημμύρες αλλά και κατά την επίσκεψη του κυρίου Πρωθυπουργού στις 16 Δεκεμβρίου 1996 στην έδρα της Νομαρχίας". Η απάντηση που δίνει το Υπουργείο για τα συγκεκριμένα έργα που είχατε εξαγγείλει 7.10.97 απαντώντας σε δική μου ερώτηση, ξέρετε ποια είναι; 'Οτι για τα παραπάνω έργα γίνεται προσπάθεια για εξεύρεση πιστώσεων. 'Ετσι ξεκινάνε τα έργα;
Συνεχίζω με το θέμα των κακοτεχνιών όπου ακούσαμε από τον Υπουργό να μιλάει για έλεγχο και για παρεμβάσεις. Είδαμε την παρέμβαση του κ. Βερελή προκειμένου να σωθεί η περιώνυμη ΑΤΕΜΚΕ η οποία είναι υπαίτιος για τις κατολισθήσεις στη Μαλακάσα και για το Σείριο. Για να διασωθεί, λοιπόν, ο Σείριος έκλεισε με επεμβάσεις μέσα στο καλοκαίρι μαγαζιά, τριάντα-σαράντα-πενήντα, αφήνοντας στο δρόμο εκατοντάδες οικογένειες στην ανεργία....
ΚΩΝΣΤΑΝΤΙΝΟΣ ΛΑΛΙΩΤΗΣ(Υπουργός Περιβάλλοντος, Χωροταξίας και Δημοσίων Εργων): Τι είναι αυτά που λέτε;
ΛΕΩΝΙΔΑΣ ΚΟΥΡΗΣ: 'Οταν δεν έχουν ολοκληρωθεί ούτε παράπλευρες οδοί -αυτά τα έχετε γραμμένα στις απαντήσεις σας, κύριε Υπουργέ- ούτε ο δρόμος ως κύριος είναι κλεισμένος.
Ρωτάμε: Για τις ανωμαλίες που έχει το οδόστρωμα, από τη Μαλακάσα μέχρι την Αθήνα, έχετε κάνει έστω μία παρέμβαση, όταν το αυτοκίνητο που τρέχει πάνω από 80 χλμ/ω πάλλεται; 'Εχετε κάνει έστω μία παρέμβαση;
Τελειώνω με ένα θέμα που θέσατε πιο πριν. Είπατε σε μία αποστροφή ότι εξ ιδίων κρίνουμε τα αλλότρια. Πρέπει να σας πω -και εκφράζω προσωπική άποψη, αλλά πιστεύω ότι εκφράζω και τους άλλους συναδέλφους- ότι ο ομιλών έχει δώσει δείγμα γραφής στη διαχείριση του δημοσίου χρήματος: 'Eτσι όταν, λοιπόν, ετέθη ένα θέμα με σαφείς υπαινιγμούς από τον επίτιμο Πρόεδρο της Νέας Δημοκρατίας για το Γενικό Γραμματέα του Υπουργείου σας, περίμενα η απάντησή σας να μην είναι αυτή που λέει η λαϊκή παροιμία για τον διαπορούντα ψάλτη, αλλά να είναι σαφής. Θα έπρεπε να είναι σαφής και ξεκάθαρη για θέματα ηθικής τάξης.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, το λόγο επί προσωπικού.
ΠΡΟΕΔΡΕΥΩΝ (Λουκάς Αποστολίδης): Κύριε Υφυπουργέ, θα σας δώσω αμέσως μετά το λόγο, αφού μιλήσει ο κ. Ορφανός και κλείσει η διαδικασία των δευτερολογιών.
Ο κ. Ορφανός έχει το λόγο.
ΓΕΩΡΓΙΟΣ ΟΡΦΑΝΟΣ: Κύριε Υπουργέ, νομίζω πως από την ομιλία σας προέκυψε ότι δίνετε μεγάλη σημασία στο θέμα της αξιοπιστίας των πολιτικών και το πρόσωπο που βγάζετε προς τα έξω.
Εγώ θα θίξω ένα τέτοιο θέμα που έχει να κάνει με την αξιοπιστία, τόσο τη δική σας, όσο και του κυρίου Πρωθυπουργού. 'Οταν ήλθατε στη Θεσσαλονίκη στην 'Εκθεση στις 5 Σεπτεμβρίου, που είχε αναληφθεί η Ολυμπιάδα από τη χώρα μας, είχε πει ο κύριος Πρωθυπουργός ότι υπόσχεται πως κανένας από τους πόρους που έχουν θεσμοθετηθεί για έργα τα οποία κατασκευάζονται, έχουν δρομολογηθεί, δεν πρόκειται να διατεθεί προς άλλη κατεύθυνση. Την επομένη όταν γίνονταν τα εγκαίνια του περιπτέρου του Υπουργείου ΠΕ.ΧΩ.Δ.Ε. στην 'Εκθεση, ήμουν παρών, είπατε μεταξύ άλλων ότι οι Ολυμπιακοί Αγώνες αποτελούν ένα κεκτημένο για την Ελλάδα και ακόμα μία πρόκληση και ευθύνη. Tα έργα που ξεκίνησαν έχουν διασφαλισμένους πόρους και δεν θα μετακινηθούν από άλλες περιφέρειες προς την Αττική. Επαναλάβατε ό,τι είχε πει ο κύριος Πρωθυπουργός την προηγούμενη ημέρα.
Στη συνέχεια εμφανίζονται δύο νέες θέσεις. Τη μεν δική σας, την έχω αποτυπωμένη, στις 9 Οκτωβρίου σε μια κοινή συνέντευξη που δώσατε με τον κ. Πάχτα και τον κ. Πετσάλνικο, καθώς και με τον κ. Γεννηματά της Διεθνούς Τράπεζας, τον αντιπρόεδρο, όπου συναινέσατε στη μεταφορά κονδυλίων -αναπτύχθηκαν πιο μπροστά- και που αφορούν την Εγνατία, τον αγωγό φυσικού αερίου, το Κτηματολόγιο, το Μετρό και κάποια άλλα έργα που έχουν σχέση με την περιφέρεια.
Ο κύριος Πρωθυπουργός στην απάντηση που έδωσε την προηγούμενη Τετάρτη στον κ. Τσοβόλα, είπε επί λέξει τα εξής: Ανοίγεται η δυνατότητα για ορισμένα έργα, τα οποία θα απορροφούσαν χρήματα κατά τη διάρκεια του 2000, θα χρηματοδοτηθούν από το τρίτο Κοινοτικό Πλαίσιο Στήριξης, κάτι που υποστηρίξατε και εσείς προηγουμένως και θα χρησιμοποιηθούν οι υπάρχοντες πόροι του δεύτερου Κοινοτικού Πλαισίου Στήριξης για έργα που βρίσκονται σε εξέλιξη. Αυτό σημαίνει πρακτικά ότι και εσείς και ο κύριος Πρωθυπουργός ξεχάσατε ή ηθελημένα ξεγελάσατε τον ελληνικό λαό όταν του υποσχεθήκατε ότι κανένα κονδύλι, που έχει θεσμοθετηθεί και δρομολογηθεί για έργα που γίνονται, δεν θα διατεθεί στην Αθήνα, αλλά θα πάει στην περιφέρεια.
'Ενα άλλο στοιχείο και είναι συνέχεια αυτού που είπε ο κ. Κουρής, το ανέφερε και ο κ. Κορκολόπουλος, αλλά εσείς μετά βδελυγμίας το απορρίψατε, είναι ότι πριν από λίγο καιρό, περίπου τέλη Σεπτεμβίου, στο Υπουργικό Συμβούλιο συζητήθηκε μία δική σας εισήγηση, του Υπουργείου ΠΕ.ΧΩ.Δ.Ε., δεν ξέρω αν ήταν προσωπική, η οποία πέρα από όσα συζητήθηκαν μιλούσε για πόθεν έσχες, για όσους διαχειρίζονται χρήματα. 'Ερχομαι, λοιπόν, και σκέπτομαι απλά και λαϊκά, αν δεν υπάρχει θέμα, αν δεν έχουμε ένδειξη, για ποιο λόγο να ζητάτε πόθεν έσχες αυτών που διαχειρίζονται χρήματα;
Και νομίζω ότι εδώ στη Βουλή είναι καλό να ακούγονται αλήθειες, γιατί θα μας βοηθήσουν να κοιτάμε καθαρά προς τα έξω, αν και συμφωνώ μαζί σας στη γενική αρχή να είμαστε πιο αξιόπιστοι, αλλά επιμένω ότι πράξεις μας είναι αυτές που θα βοηθήσουν. Την ίδια ημέρα συζητήσατε και τα πρόσθετα μέτρα που πρέπει να ληφθούν για τα δημόσια έργα ως ασπίδα στις ατασθαλίες. 'Αρα, υπάρχουν ατασθαλίες για να χρειαζόμαστε ασπίδα.
Πάντως, κύριε Υπουργέ, έχετε υποχρέωση και να απαντήσετε και να δρομολογήσετε κατευθύνσεις τέτοιες που να δημιουργούν καταστάσει αυτού του είδους. 
ΠΡΟΕΔΡΕΥΩΝ (Λουκάς Αποστολίδης): O Yφυπουργός ΠΕ.ΧΩ.Δ.Ε. κ. Βερελής έχει το λόγο για πέντε λεπτά, και τον υπόλοιπο χρόνο θα έχει ο κύριος Υπουργός.
ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ήθελα να θυμίσω δυο πράγματα στον αγαπητό κ. Κουρή. Οι σταθμοί εξυπηρέτησης αυτοκινήτων δίνονται με συμβάσεις παραχώρησης μεταξύ του Ελληνικού Δημοσίου και των εταιρειών αναδόχων. Αυτές οι συμβάσεις γίνονται με πλειοδοτικούς διαγωνισμούς και τέτοιου είδους διαγωνισμοί έχουν γίνει από το 1990 και εντεύθεν αρκετοί.
Η σύμβαση μεταξύ ελληνικού δημοσίου και των εταιρειών αναδόχων προβλέπει, ότι όταν ολοκληρωθεί ο αυτοκινητόδρομος, ο οποίος -σημειώστε το παρακαλώ- είναι κλειστός αυτοκινητόδρομος, όπως το λέει ακριβώς η λέξη, οφείλουν όλες οι παρόδιες είσοδοι να είναι κλειστές. Αυτό λέει η σύμβαση του Ελληνικού δημοσίου. Από την Αθήνα μέχρι το 88ο χιλιόμετρο, την Υλίκη, είναι ολοκληρωμένος ο κλειστός αυτοκινητόδρομος. Είναι απολύτως ολοκληρωμένος. Ειδοποιήθηκαν οι κάτοχοι των επιχειρήσεων, των μικροεπιχειρήσεων που είχαν παρόδιες εισόδους -και ήταν γύρω στις είκοσι στον αριθμό- ήδη από διετίας, ότι αυτές οι παρόδιες είσοδοι θα έκλειναν, έπρεπε να κλείσουν. Είναι θέματα ασφάλειας, είναι θέματα καλής και σωστής λειτουργίας των κλειστών αυτοκινητοδρόμων.
Μπορώ, λοιπόν, την παρέμβασή σας να τη δικαιολογήσω, είτε από άγνοια είτε από διάθεση δημιουργίας εντυπώσεων. Διότι όλα τα λοιπά μπορούν να τεθούν στη διάθεσή σας. Και γνωρίζετε πώς είναι η λειτουργία και οι προδιαγραφές των κλειστών αυτοκινητοδρόμων. Πώς, λοιπόν, θέλατε εσείς να λειτουργούν οι αυτοκινητόδρομοι; Με παρόδια ανοίγματα για να εξυπηρετούνται μαγαζιά που πουλάνε σουβλάκια; Αυτή πρέπει να είναι η εικόνα των αυτοκινητοδρόμων; Ουδεμία σχέση έχει η Τεχνική Εταιρεία την οποία αναφέρατε. Υπάρχουν σταθμοί εξυπηρέτησης αυτοκινήτων και έχουμε υποχρέωση ως ελληνικό δημόσιο να τιμούμε την υπογραφή μας. Στο κομμάτι Αθηνών-Κορίνθου, που δεν έχει ολοκληρωθεί ακόμα ο σταθμός εξυπηρέτησης αυτοκινήτων, δεν έχουμε κλείσει ακόμα τις παρόδιες αυτές εισόδους.
ΛΕΩΝΙΔΑΣ ΚΟΥΡΗΣ: Κύριε Πρόεδρε, μου επιτρέπετε μια διακοπή;
ΠΡΟΕΔΡΕΥΩΝ (Λουκάς Αποστολίδης): 'Οχι, κύριε Κουρή, δεν έχετε το λόγο.
ΛΕΩΝΙΔΑΣ ΚΟΥΡΗΣ: Μα, είπε ότι έχω άγνοια!
ΠΡΟΕΔΡΕΥΩΝ (Λουκάς Αποστολίδης): Δεν έχετε το λόγο, κύριε Κουρή.
Ο κύριος Υπουργός έχει το λόγο για δέκα λεπτά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, για τις κακοτεχνίες και τις παρεμβάσεις του Υπουργείου για την αποκατάστασή τους, κατέθεσα έγγραφο. Επίσης, έχουμε απαντήσει σε ερωτήσεις που έχουν κατατεθεί από συναδέλφους Βουλευτές. Για τον κλειστό αυτοκινητόδρομο και τους όρους και τις προϋποθέσεις που πρέπει να διέπει τις συμβάσεις για τους σταθμούς εξυπηρέτησης αυτοκινήτων, σας απάντησε πολύ εύστοχα ο κ. Βερελής.
Κύριοι συνάδελφοι, θα ήθελα να ξεκινήσω τη δευτερολογία μου λέγοντας, ότι η συζήτηση που γίνεται για το δεύτερο Κοινοτικό Πλαίσιο Στήριξης και τον ορίζοντα ολοκλήρωσής του και απορρόφησης των συγκεκριμένων χρηματοδοτήσεων σήμερα είναι διαφορετικός από τον ορίζοντα που ξέραμε χθες. Δηλαδή, το δεύτερο Κοινοτικό Πλαίσιο Στήριξης είχε ως χρονικό ορίζοντα με ημερομηνία κατάληξης το τέλος του 2001. Κατά συνέπεια, αν μέχρι σήμερα έχουν απορροφηθεί περίπου το 35% των κοινοτικών πόρων, δεν έχουμε ενάμιση χρόνο μπροστά μας, όπως είπε ο κ. Μητσοτάκης, αλλά έχουμε μέχρι το 2001.
Βεβαίως, μετά την ύπαρξη του τρίτου Κοινοτικού Πλαισίου Στήριξης ως κεκτημένο για την Ελλάδα και για τις άλλες χώρες του Ταμείου Συνοχής, υπήρξε η προσέγγιση και η άποψη από το Υπουργείο Εθνικής Οικονομίας και από την Κυβέρνηση, ορισμένα προγράμματα να έχουν καταληκτική ημερομηνία στο τέλος του 1999. Αυτό δεν σημαίνει σε καμία περίπτωση ότι ακυρώνεται οποιοδήποτε έργο έχει ενταχθεί στο δεύτερο Κοινοτικό Πλαίσιο Στήριξης. Δεν ακυρώνεται κανένα έργο, αντιθέτως είναι διασφαλισμένες οι χρηματοδοτήσεις όλων των έργων.
Μέχρι το τέλος του 1999 η χρηματοδότηση γίνεται για ορισμένα έργα από το δεύτερο Κοινοτικό Πλαίσιο Στήριξης και αρχή του 2000 για τα συγκεκριμένα έργα αλλάζει η πηγή χρηματοδότησης και περνάει στο τρίτο Κοινοτικό Πλαίσιο Στήριξης. Αυτό ισχύει για όλα τα έργα τα οποία συζητούνται σήμερα με την Επιτροπή Παρακολούθησης της Κοινότητας στο Υπουργείο Εθνικής Οικονομίας.
Κατά συνέπεια δεν πρέπει να υπάρχει ούτε αγωνία ούτε κινδυνολογία ότι ακυρώνονται τα έργα. Δεν ακυρώνεται κανένα τμήμα της Εγνατίας. Προχωρεί το πρόγραμμά μας σύμφωνα με ό,τι έχουμε δεσμευθεί και το χρονοδιάγραμμα με ορίζοντα το 2000 και βεβαίως και για το Ρίο. Απλώς όπως είπα και στην πρωτομιλία μου δεν πρόκειται από το δεύτερο Κοινοτικό Πλαίσιο Στήριξης να κατατεθούν τα χρήματα του Ρίο για το 2000 και το 2001. Θα κατατεθούν τα ποσά τα οποία προβλέπονται από τη σύμβαση από το τρίτο Κοινοτικό Πλαίσιο Στήριξης. Αυτή είναι η αλήθεια.
Κύριε Πρόεδρε, οι συνάδελφοι έθεσαν ορισμένα ερωτήματα. 'Ενα από αυτά ήταν και τα μεγάλα έργα. Ξεκινώ από τον οδικό άξονα Πατρών-Αθηνών-Θεσσαλονίκης-Ευζώνων.
Είναι γνωστό ότι σήμερα βρίσκονται υπό κατασκευή και σε διαδικασία ανάθεσης και δημοπράτησης περίπου τριακόσια χιλιόμετρα από την Αθήνα μέχρι και την Κατερίνη. Είναι ένα τεράστιο εργοτάξιο και οι ρυθμοί είναι πάρα πολύ θετικοί και ικανοποιητικοί. Μέσα στο 1997 θα παραδοθούν στην κυκλοφορία περίπου εκατό χιλιόμετρα δρόμου με αυτοτελή τμήματα.
Εδώ θα ήθελα να σας πω ότι η Επιτροπή Ελέγχου που έγινε επικεφαλής τον κ. Mathurin έχει αποστείλει μία απάντηση -και αυτό έχει μία σημασία-όπου λέει τα εξής: "Στο τέλος του ελέγχου μου πάνω στον ΠΑΘΕ, θα καταθέσω στη 16η Διεύθυνση μια έκθεση πολύ ευνοϊκή για την ειδική υπηρεσία, την ΕΥΔΕ και την Ελληνική Διοίκηση.
Είσθε στην Ελλάδα σήμερα ένα εξαιρετικό παράδειγμα διοίκησης για πολλές άλλες χώρες".
Αυτό το καταθέτω γιατί έχει μια αρκετά μεγάλη σημασία.
(Στο σημείο αυτό ο κύριος Υπουργός καταθέτει για τα Πρακτικά την προαναφερθείσα επιστολή η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών).
Για την Εγνατία: Κύριοι συνάδελφοι, λέτε ότι υπήρξε μελετητικό λάθος για τη χάραξη οδών. Δεν υπήρξε μελετητικό λάθος. Υπήρχε η αρχική μελέτη του 1991-1992 όπου είχε χαράξει το δρόμο που περνούσε μέσα από τον προστατευόμενο αρχαιολογικό χώρο, την περιοχή Α' της απόλυτης προστασίας της Δωδώνης. Αυτή είναι η αλήθεια.
Με εντολή δική μου άλλαξε η χάραξη, βγήκε έξω από τον αρχαιολογικό χώρο με άλλη μελέτη που έγινε και με κόστος σε χρόνο και σε χρήμα. Αυτή η μελέτη εγκρίθηκε από το Κεντρικό Αρχαιολογικό Συμβούλιο, υπήρξαν παρεμβάσεις όμως από διάφορες οργανώσεις, έγιναν ερωτήσεις εδώ, στο Ευρωπαϊκό Κοινοβούλιο και πάλι με εντολή δική μου προς την ΕΓΝΑΤΙΑ έγινε μια άλλη διερεύνηση έτσι ώστε να μην υπάρχει καμιά κριτική ότι επηρεάζεται από την Εγνατία το τοπίο της Δωδώνης και το Θέατρο της Δωδώνης. Αυτό έγινε. Δεν υπήρξε λάθος. Υπήρξε συγκεκριμένη θέληση να αλλάξει η χάραξη και άλλαξε η χάραξη. Αυτή είναι η αλήθεια.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εγώ σας μίλησα για τον τρόπο δημοπράτησης της σήραγγας.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι κύριε Κορκολόπουλε. Λέτε ότι έγινε μελετητικό λάθος. Διαβάστε την ερώτησή σας γιατί νομίζω ότι δεν ξέρετε τι υπογράφετε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εγώ σας λέω ότι δημοπρατείτε φωτογραφικά...
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος Χωροταξίας και Δημοσίων 'Εργων): Σας παρακαλώ. Δεν δημοπρατούμε φωτογραφικά. Κάτω από ορισμένες συνθήκες και προϋποθέσεις μπορεί συγκεκριμένα έργα να δημοπρατούνται με το σύστημα μελέτης-κατασκευής.
Η Braun and Root προέκυψε μετά από διεθνή διαγωνισμό. Η παρουσία της είναι θετική. Βεβαίως και καλά κάνει το Δ.Σ. της Εγνατίας να επαναδιαπραγματευθεί τη σχέση, να είναι ακόμα πιο θετική και να δημιουργήσει όρους και προϋποθέσεις μιας ουσιαστικής συνεργασίας, αλλά και όρους και προϋποθέσεις ώστε να έλθουν όσο το δυνατόν πιο έμπειρα και στελέχη με επιστημονική γνώση και συγκεκριμένοι εξειδικευμένοι για το έργο.
Ποια είναι σήμερα η κατάσταση στην Εγνατία.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Θα σας πάρουν τα πορτοφόλια!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν μας παίρνει κανένα πορτοφόλι, γιατί ξέρουμε να διαπραγματευόμαστε και το έχουμε αποδείξει πολλές φορές και σας φέρνω το παράδειγμα των Σπάτων, όπου το ελληνικό δημόσιο, μετά από επαναδιαπραγμάτευση, ωφελήθηκε σε σχέση με τη σύμβαση που είχε ετοιμάσει και είχε υπογράψει η Νέα Δημοκρατία εκατό δισεκατομμύρια (100.000.000.000) δραχμές.
Για την Εγνατία. Σήμερα, αγαπητοί συνάδελφοι, κατασκευάζονται είκοσι επτά νέα έργα σε αυτοτελή τμήματα μήκους διακοσίων δέκα χιλιομέτρων καθ' όλο το μήκος της Εγνατίας και βρίσκονται σε διαδικασίες ανάθεσης και δημοπράτησης άλλα εξήντα ένα χιλιόμετρα σε αυτοτελή τμήματα και άλλα εβδομήντα χιλιόμετρα. Δηλαδή τριακόσια πενήντα οκτώ χιλιόμετρα βρίσκονται σήμερα υπό κατασκευή και σε διαδικασία ανάθεσης και δημοπράτησης καθ' όλο το μήκος της Εγνατίας.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Η ετήσια...
ΠΡΟΕΔΡΕΥΩΝ (Λουκάς Αποστολίδης): Σας παρακαλώ, κύριε Κορκολόπουλε!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας είχα πει όταν συζητήσαμε στο Υπουργείο, ενώπιον και των άλλων συναδέλφων ότι ο στόχος μας είναι περίπου σαράντα δισεκατομμύρια (40.000.000.000) δραχμές. Αυτός ο στόχος πιστεύουμε ότι θα καλυφθεί. Θα κάνουμε τον απολογισμό μας και θα δούμε, κύριε συνάδελφε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Σημαίνει μία δεκαετία.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι έτσι. Είστε μηχανικός και ξέρετε ότι χρόνο με το χρόνο αλλάζουν οι ρυθμοί των έργων. Σας παρακαλώ μην είστε στρεψόδικος. Το ξέρετε πολύ καλύτερα και από άλλους συναδέλφους.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν είναι στρεψοδικία, κύριε Υπουργέ, αλλά είναι θέμα αριθμητικό.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σας παρακαλώ! 'Εχετε τη δική σας αριθμητική, έχουμε τη δική μας αριθμητική. Η αριθμητική είναι αμείλικτη. 'Η εγώ κάνω λάθος ή εσείς. Εγώ πιστεύω ότι εσείς κάνετε λάθος.
ΓΕΩΡΓΙΟΣ ΟΡΦΑΝΟΣ: 'Η εμείς από τη γωνιά μας τα βλέπουμε αλλιώς.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Είσθε πολύ ελαστικός, κύριε Ορφανέ. Δεν είναι έτσι. Η αλήθεια είναι μία, δεν μπορεί να είναι δύο.
ΠΡΟΕΔΡΕΥΩΝ (Λουκάς Αποστολίδης): Σ'ένα- δύο λεπτά πρέπει να τελειώσετε, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για το Μετρό της Αθήνας. Το έχουμε πει πολλές φορές. Είναι ένα έργο σημαντικό, έργο πνοής για την Αττική. Το 1993, όταν το παραλάβαμε, είχε εκτελεσθεί περίπου το 10%-11% του συνολικού έργου. Σήμερα έχει εκτελεσθεί το 60% του συνολικού έργου. Εργάζονται τρισήμισι χιλιάδες άνθρωποι, επιστήμονες, εργάτες, τεχνίτες. Είναι έργο που πρέπει η συγκεκριμένη κοινοπραξία, σύμφωνα με τη σύμβαση, να το παραδώσει με το κλειδί στο χέρι, δηλαδή να ολοκληρώσει την κατασκευή και να είναι έτοιμο προς λειτουργία. Εμείς θεωρούμε ότι δεν πρέπει ούτε εμείς ούτε καμία άλλη Κυβέρνηση να μετατρέψουμε αυτό το έργο σε κλασσικό δημόσιο έργο. Αποκλειστικό και μοναδικό πλαίσιο αναφοράς αυτού του έργου είναι ότι έχει τους όρους και τις προβλέψεις και τις προϋποθέσεις της ισχύουσας σύμβασης και του 1991 και του 1994. Η σύμβαση του 1994 δεν ήταν κάποιο πανωπροίκι. Συμπλήρωσε τη σύμβαση του 1991 και αναφέρεται σε συγκεκριμένες πρόσθετες εργασίες. Δεν μπορούσε ένα Μετρό να μην έχει διασφαλίσει τις προσβάσεις ατόμων με ειδικές ανάγκες. Δεν μπορούσε να μην έχει άριστο εξαερισμό, σωστή σήμανση και βελτιωμένη εξυπηρέτηση των πάντων. Δεν μπορούσε να μην έχει...
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Και γκρίζους γρανίτες!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν μπορούσε να μην έχει σταθμούς αντίστοιχους με τις ανάγκες ενός σύγχρονου έργου και να έχει μπετόν ή να έχει τσιμέντο ή να έχει άσφαλτο.
Εν πάση περιπτώσει, η συμπληρωματική σύμβαση αναφέρεται σε πρόσθετες εργασίες. Η κοινοπραξία είχε ορισμένες απαιτήσεις. Εμείς θεωρήσαμε ότι δεν πρέπει να καλυφθούν οι απαιτήσεις, διότι ανεξάρτητα αν προβλέπονται απρόβλεπτες γεωλογικές συνθήκες, πρέπει να αποδεικνύονται.
Εμείς θεωρήσαμε ότι δεν υπήρχε απρόβλεπτη γεωλογική, γεωτεχνική συνθήκη, ακριβώς και γι' αυτό αρνηθήκαμε να παραχωρήσουμε το ο,τιδήποτε. Προσέφυγε σε πραγματογνωμοσύνη και εμείς προσφύγαμε μαζί, με κοινή θέληση και συναίνεση στο ICC. Δικαίωσε το ICC με τα συμπεράσματά του και το πόρισμά του τη θέση του ελληνικού δημοσίου, της "ΑΤΤΙΚΟ ΜΕΤΡΟ" κατά 80%.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πού είναι αυτά, κύριε Υπουργέ;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κατά 80% έχει την ευθύνη για την καθυστέρηση η κατασκευάστρια κοινοπραξία "ΟΛΥΜΠΙΑΚΟ ΜΕΤΡΟ", κατά 20% η ...
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Τριάντα δισ. (30.000.000.000) φέρετε εσείς.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι έτσι, κύριε Κορκολόπουλε. Σας παρακαλώ, μην κάνετε αυθαίρετες αναφορές ή αλχημείες. Δεν είναι έτσι.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Πόσα δισεκατομμύρια είναι, κύριε Υπουργέ;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Εχει σημασία τι απαιτούσε η κοινοπραξία και έχει σημασία πώς διευθύνεται και πώς ελέγχεται το έργο, αν είναι σύμφωνα με τη σύμβαση...
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Πόσα δισεκατομμύρια είναι;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα σας απαντήσω, αν θέλετε, κάποια άλλη στιγμή.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Τώρα σας ρωτήσαμε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Για το κόστος λειτουργίας, θα ήθελα να πω ότι το κόστος λειτουργίας που αθροίζεται με το κόστος της ΜΠΕΧΤΕΛ, που προέκυψε ως σύμβουλος διαχείρισης, με συμμετοχή στη διοίκηση και το κόστος λειτουργίας της "ΑΤΤΙΚΟ ΜΕΤΡΟ", είναι στα παραδεκτά επίπεδα των ευρωπαϊκών χωρών για αντίστοιχα έργα, στο 6% περίπου.
Κύριοι συνάδελφοι, πιστεύουμε ότι δεν μπορεί καμιά κυβέρνηση να απαντήσει θετικά στις οποιεσδήποτε απαιτήσεις της οποιασδήποτε κατασκευάστριας κοινοπραξίας. 
ΕΛΙΣΑΒΕΤ ΠΑΠΑΔΗΜΗΤΡΙΟΥ: Πάρτε θέση.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Ακριβώς γι' αυτόν το λόγο είπαμε και λέμε ότι...
ΠΡΟΕΔΡΕΥΩΝ (Λουκάς Αποστολίδης): Ολοκληρώστε, σας παρακαλώ, κύριε Υπουργέ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μισό λεπτό, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Λέτε μισό λεπτό, αλλά δεν μπορώ όμως και εγώ, κύριε Υπουργέ, να πάω παραπέρα το χρόνο, γιατί μόλις θα τελειώσετε εσείς, θα έρθει ο κ. Μεϊμαράκης και θα πει "θέλω και εγώ πέντε λεπτά".
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ούτως ή άλλως έχει δοθεί σε όλους τους συναδέλφους περισσότερος χρόνος και νομίζω ότι πρέπει...
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν είναι κακό αυτό.
ΠΡΟΕΔΡΕΥΩΝ (Λουκάς Αποστολίδης): Θα σας παρακαλέσω, κύριοι συνάδελφοι, δεν είναι θέμα αν σας ενοχλεί ή όχι. Υπάρχει ένας Κανονισμός, που εγώ είμαι υποχρεωμένος να τον τηρήσω.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων):'Εχετε δίκιο.
ΑΧΙΛΛΕΥΣ ΚΑΡΑΜΑΝΛΗΣ: Εμάς δε μας ενοχλεί να μιλάει ο κύριος Υπουργός.
ΠΡΟΕΔΡΕΥΩΝ (Λουκάς Αποστολίδης): Είσθε παλιός κοινοβουλευτικός, τα ξέρετε καλύτερα από μένα, βοηθήστε με σας παρακαλώ να επιτελέσω το έργο μου. Αυτό σας λέω μονάχα.
ΑΧΙΛΛΕΥΣ ΚΑΡΑΜΑΝΛΗΣ: Ακριβώς επειδή είμαι παλιός κοινοβουλευτικός, νομίζω ότι πρέπει να υπάρχει μία ανοχή.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Εμείς δεν βιαζόμαστε.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κατανοώ το δεσμευτικό διαδικαστικό πλαίσιο, που οφείλετε να εφαρμόζετε μέσα στην Αίθουσα και για τους Υπουργούς και για τους Βουλευτές. Νομίζω όμως ότι έχει σημασία τόσο κρίσιμα θέματα να μη συμπυκνώνονται στο διαδικαστικό χρόνο της Βουλής.
'Ελεγα, κύριοι συνάδελφοι, ότι ανεξάρτητα με το ποια αιτήματα και ποιες απαιτήσεις προβάλλει η κατασκευάστρια κοινοπραξία για το Μετρό, έχει σημασία η σθεναρή στάση και της "ΑΤΤΙΚΟ ΜΕΤΡΟ" και της Κυβέρνησης και της κάθε κυβέρνησης. Νομίζω ότι και εσείς, αν είσαστε στη θέση μου, τα ίδια θα πράττατε, για να προστατεύσετε τα συμφέροντα του ελληνικού δημοσίου.
ΑΧΙΛΛΕΥΣ ΚΑΡΑΜΑΝΛΗΣ: Το λέτε πολύ καθυστερημένα, μετά από τέσσερα χρόνια.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν το λέμε καθυστερημένα, κύριε Καραμανλή, αφήστε με να ολοκληρώσω το συλλογισμό μου.
ΑΧΙΛΛΕΥΣ ΚΑΡΑΜΑΝΛΗΣ: Χαίρομαι που το ακούω, αλλά το λέτε μετά από τέσσερα χρόνια.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Σύμφωνα με τη σύμβαση, θεωρήσαμε ότι είναι αναγκαίο να περικόψουμε το τεχνικό αντικείμενο της κοινοπραξίας για τη γραμμή Σύνταγμα-Κεραμεικός, για τη σήραγγα, όχι για το σταθμό. 'Εχει πολύ μεγάλη σημασία. Τα έργα δεν έχουν σταματήσει.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Η Κοινότητα, τι είπε γι' αυτό;
ΠΡΟΕΔΡΕΥΩΝ (Λουκάς Αποστολίδης): Ακούστε, κύριε Υπουργέ, εγώ δεν μπορώ να παρακολουθώ αυτόν το διάλογο. Θα διακόψω σε δύο λεπτά. Σας παρακαλώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κατ' αρχήν, δεν αντιδικώ μαζί σας, κύριε Πρόεδρε. Νομίζω ότι ο κ. Καραμανλής άρχισε.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Δεν σας πιέζει κανείς, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Κύριε Κορκολόπουλε, θα σας παρακαλέσω να μην ξαναδιακόψετε. Δεν είναι εικόνα αυτή της Βουλής, σεβαστείτε το.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Μεταξύ μας είμαστε.
ΠΡΟΕΔΡΕΥΩΝ (Λουκάς Αποστολίδης): Δεν είναι θέμα αν είμαστε μεταξύ μας. Υπάρχει η τηλεόραση και παρακολουθεί όλος ο ελληνικός λαός, κύριε Κορκολόπουλε. Δεν είμαστε μεταξύ μας.
ΑΧΙΛΛΕΥΣ ΚΑΡΑΜΑΝΛΗΣ: Πολύ καλά κάνει και παρακολουθεί μία πολύ σωστή συζήτηση.
ΕΥΑΓΓΕΛΟΣ ΜΕΪΜΑΡΑΚΗΣ: Θα του επιτρέψουμε να τριτολογήσει.
ΠΡΟΕΔΡΕΥΩΝ (Λουκάς Αποστολίδης): Δεν ξέρω τι θα κάνετε τώρα, αλλά πιστεύω ότι είμαστε μεγάλα παιδιά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Νομίζω ότι έχουμε κουραστεί τόσες ώρες και έχει αναπτυχθεί μία οικειότητα, κύριε Πρόεδρε, γιατί είμαστε άνθρωποι που ο καθένας από τη σκοπιά του, προσπαθεί να συμβάλει στην εξέλιξη των έργων και νομίζω ότι έχουμε την ίδια αγωνία. 'Ισως να υπάρχουν διαφωνίες και υπάρχουν διαφωνίες.
Για την Αττική Οδό, κύριε Κουρή, δεν υπάρχει καμία απαίτηση των εργολάβων να μην επεκταθεί το Μετρό από το Πεντάγωνο στο Σταυρό και στα Σπάτα. Ξέρετε πολύ καλά ότι εδώ και πάρα πολύ καιρό -και δεν έχει σχέση με τη σύμβαση παραχώρησης για τη Λεωφόρο Σταυρού-Ελευσίνας-Σπάτων- ήταν ως προτεραιότητα η επέκταση των γραμμών του Μετρό προς το Περιστέρι και προς το Αιγάλεω. Και αυτό εμείς τηρούμε. Είναι οι πιο πολυπληθείς δήμοι και θα πρέπει να καλυφθούν κατά απόλυτη προτεραιότητα. Δεν υπάρχει καμία δέσμευση και δεν υπάρχει καμία απαίτηση.
ΛΕΩΝΙΔΑΣ ΚΟΥΡΗΣ: Θα γίνει, δηλαδή, προς τα Σπάτα;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Θα γίνει εντασσόμενο στις προτεραιότητες της ανάπτυξης και της επέκτασης των γραμμών του Μετρό. Σας είπα όμως, ποια είναι η ύψιστη προτεραιότητα, προς Αιγάλεω και προς Περιστέρι.
Για την Αττική Οδό έχει κυρωθεί η σύμβαση από την Ελληνική Βουλή, έχει καταρχήν εγκριθεί το δάνειο από την Ευρωπαϊκή Τράπεζα Επενδύσεων -και αυτό είναι πολύ σημαντικό- έχουν περίπου ολοκληρωθεί οι προκαταρκτικές εργασίες, παρεμβάσεις και μελέτες σε έργα προϋπολογισμού που ανέρχονται περίπου σε ύψος δέκα δισεκατομμυρίων (10.000.000.000) και συνεχίζεται ο κύκλος των συζητήσεων της αναδόχου κοινοπραξίας της Αττική Οδού με την Ευρωπαϊκή Τράπεζα Επενδύσεων και με τις εμπορικές τράπεζες για να υπογραφεί η γενική δανειακή σύμβαση και οι ειδικές δανειακές συμβάσεις.
ΛΕΩΝΙΔΑΣ ΚΟΥΡΗΣ: Αυτό έπρεπε να έχει γίνει, όμως.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Δεν είναι τόσο εύκολο να γίνονται και στο κάτω-κάτω δεν έχει ευθύνη το ελληνικό δημόσιο. Το ξέρετε. Απλώς εμείς πιέζοντας όλες τις πλευρές να υπογραφούν οι συμβάσεις ανανεώνουμε το χρονικό ορίζοντα που προβλέπει η κυρωμένη σύμβαση για την υπογραφή των δανειακών συμβάσεων.
ΒΑΣΙΛΕΙΟΣ ΚΟΡΚΟΛΟΠΟΥΛΟΣ: Θα την ξαναφέρετε στη Βουλή;
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): 'Οχι, γιατί να τη φέρουμε; Δεν υπάρχει κανένας λόγος.
Για το Μετρό της Θεσσαλονίκης είναι γνωστό, κύριε Ορφανέ -το έχουμε συζητήσει πολλές φορές- ότι μετά την απόφαση της Κυβερνήσεως να σταματήσει τις διαπραγματεύσεις με τον πρώτο προσωρινό ανάδοχο, περάσαμε στο δεύτερο προσωρινό ανάδοχο, έχουν ολοκληρωθεί τα κείμενα για την σύμβαση παραχώρησης, υπήρξε προσφυγή στην Ευρωπαϊκή 'Ενωση και η Ευρωπαϊκή 'Ενωση έχει ζητήσει εγγράφως διατυπώνοντας ορισμένα ερωτήματα, ορισμένες απαντήσεις από το ελληνικό δημόσιο, που τις έχουμε δώσει κατ'επανάληψη. Και πιστεύουμε ότι μέσα στις επόμενες εβδομάδες θα υπάρχει και η κρίση της Ευρωπαϊκής 'Ενωσης.
Εδώ θα ήθελα να σας πω ότι ο ανταγωνισμός των κοινοπραξιών, θεμιτός ή αθέμιτος -κατά τη γνώμη μου, στην περίπτωση αυτή αθέμιτος- έχει σχέση με την πρόθεση ιδιοτελών συμφερόντων και μόνο και σε καμία περίπτωση δεν πρέπει να ναρκοθετούνται μεγάλα έργα αυτής της κλίμακας.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Για όνομα του Θεού!
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Εμείς θεωρούμε χρέος μας να εξαντλήσουμε ως χώρα όλες τις δυνατότητες μέσα στην Ευρωπαϊκή 'Ενωση και αυτό κάνουμε, όπως κάναμε και το 1995 για το νέο διεθνές αεροδρόμιο στα Σπάτα.
ΕΛΙΣΑΒΕΤ ΠΑΠΑΔΗΜΗΤΡΙΟΥ: Με ογδόντα δισεκατομμύρια επιπλέον;
ΚΩΝΣΤΑΝΤΙΝΟΣ ΛΑΛΙΩΤΗΣ Υπουργός Περιβάλλοντος, Χωροταξίας και Δημοσίων 'Εργων): 'Οχι, κυρία Παπαδημητρίου.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, πρέπει να τελειώσετε, σας παρακαλώ.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε...
ΠΡΟΕΔΡΕΥΩΝ (Λουκάς Αποστολίδης): Αν δεν τελειώσετε, θα αναγκαστώ να πω να μη γράφουν τίποτα στα Πρακτικά.
ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Τελειώνω, κύριε Πρόεδρε, λέγοντας ότι η σημερινή συζήτηση είχε ορισμένες στιγμές έντασης, αλλά είχε και ορισμένα θετικά αποτελέσματα, γιατί ο διάλογος ήταν και ουσιαστικός και γόνιμος.
Πιστεύω ότι και οι συνάδελφοι με τις επίκαιρες ερωτήσεις ή με τις επερωτήσεις βοηθούν στο έργο μας και εμείς έχουμε την ευκαιρία να αναδείξουμε ένα δημιουργικό θετικό έργο κάνοντας απολογισμό και να περιγράψουμε τι πρέπει να γίνει και πώς πρέπει να γίνει.
Γιατί πέρα από το δεύτερο Κοινοτικό Πλαίσιο Στήριξης, έχουμε μπροστά μας το τρίτο Κοινοτικό Πλαίσιο Στήριξης, που πρέπει να συνδεθεί με τη βιώσιμη ανάπτυξη της χώρας.
ΠΡΟΕΔΡΕΥΩΝ (Λουκάς Αποστολίδης): Πριν δώσω το λόγο στον κ. Μεϊμαράκη, θα δώσω το λόγο στον κ. Κουρή, ο οποίος ζήτησε το λόγο επί προσωπικού θέματος.
Σε τι συνίσταται το προσωπικό σας θέμα, κύριε Κουρή;
ΛΕΩΝΙΔΑΣ ΚΟΥΡΗΣ: Κύριε Πρόεδρε, το προσωπικό μου θέμα συνίσταται στο ότι μου απεδόθη διαφορετική γνώμη από εκείνη που εξέφρασα, σύμφωνα με την παράγραφο 1, του άρθρου 68 του Κανονισμού της Βουλής.
Ο κύριος Υπουργός, προκειμένου να υποστηρίξει τη θέση του, σε σχέση με το ΣΕΙΡΙΟ και την ΑΤΕΜΚΕ, απέδωσε σε μένα την άποψη ότι πιστεύω ότι πρέπει οι αυτοκινητόδρομοι να λειτουργούν ανοιχτά και να πωλούν σουβλάκια και διάφορα άλλα.
'Ολοι ξέρουμε πολύ καλά ότι δύο είναι οι προϋποθέσεις, για να λειτουργήσει μια εθνική οδός ως αυτοκινητόδρομος. Πρώτον, να είναι κλειστός και δεύτερον να υπάρχει ένα πλήρες δίκτυο παράπλευρων δρόμων. 
Ζήτησα, λοιπόν, κύριε Πρόεδρε, να καταθέσω στα Πρακτικά κι εσείς αρνηθήκατε...
ΠΡΟΕΔΡΕΥΩΝ (Λουκάς Αποστολίδης): Αυτό δεν είναι προσωπικό θέμα, κύριε Κουρή, αλλά εν πάση περιπτώσει.
ΛΕΩΝΙΔΑΣ ΚΟΥΡΗΣ: Μου απεδόθη διαφορετική γνώμη, κύριε Πρόεδρε. Πώς δεν είναι προσωπικό θέμα; Το λέει ο Κανονισμός.
Με το έγγραφο 174/8.10.97 παραδέχεται ο Υπουργός κ. Λαλιώτης ότι, ούτε ο κύριος δρόμος έχει ολοκληρωθεί, λόγω των κατολισθήσεων της Μαλακάσας και ούτε το παράπλευρο δίκτυο των δρόμων έχει ολοκληρωθεί, διότι συνεχίζονται τα έργα.
Επιπλέον, εγώ ζήτησα από τους παριστάμενους, Υπουργό και Υφυπουργό, όχι το θέμα του κλεισίματος των μαγαζιών, το οποίο ετέθη απλώς εξ αντιδιαστολής στην ομιλία μου, αλλά αναφέρθηκα στο θέμα των συγκεκριμένων κακοτεχνιών που υπάρχουν σ' αυτό το τμήμα της εθνικής οδού και ήθελα να μάθω τι ενέργειες έχουν κάνει. Δεν άκουσα καμία ενέργεια. Ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος της Νέας Δημοκρατίας συνάδελφος κ. Μεϊμαράκης έχει το λόγο.
ΕΥΑΓΓΕΛΟΣ ΜΕΪΜΑΡΑΚΗΣ: Κύριε Πρόεδρε, δικαιώθηκε απόλυτα η κατάθεση της επερώτησης και η ανάπτυξη του περιεχομένου της.
Παρ' όλο που ο κύριος Υπουργός θέλησε να δείξει ότι είναι ίδια με την επερώτηση του Απριλίου, εγώ του λέω ότι θα καταθέσουμε ξανά, πολύ σύντομα, την ίδια επερώτηση. Και θα την ξανακαταθέσουμε, γιατί ουσιαστικά δεν απήντησε σε τίποτα ο κύριος Υπουργός.
Θα ήθελα ακόμα να επισημάνω κάτι, το οποίο δεν θα επιτρέψουμε να γίνει για δεύτερη φορά, κύριε Πρόεδρε. Η συνδικαλιστική τακτική του κ. Λαλιώτη, την οποία θυμήθηκε τώρα, να μην απαντήσει καθόλου στην πρωτολογία του, να αφήσει τους συναδέλφους όλους να εξαντλήσουν και τη δευτερολογία τους και να έρθει με μια δικιά του δευτερολογία, μεταξύ μιας χαλαρότητας -γιατί έχει περάσει η ώρα- και ευθυμίας, να αρχίσει να μας λέει μετά το πρώτο δεκάλεπτο, απαντήσεις όχι επί της ουσίας, αλλά δικές του, για το κάθε θέμα, δεν είναι ουσιαστικός κοινοβουλευτικός έλεγχος και απάντηση σε επερώτηση. Η επερώτηση, επαναλαμβάνω, είναι μια σκληρή μορφή ελέγχου προς την Κυβέρνηση για συγκεκριμένα πράγματα και απαιτεί συγκεκριμένες απαντήσεις. Δεν κουβεντιάζουμε για κάποιο νομοσχέδιο, όπου πράγματι, μπορούμε να πούμε επί της αρχής αρκετά πράγματα και να μείνουν αναπάντητα.
Γι' αυτό ακριβώς, σας επισημαίνω ότι, όχι απλά θα επανέλθουμε στην επερώτηση, αλλά θα επανέλθουμε με ξεχωριστή επερώτηση για κάθε συγκεκριμένο θέμα. Διότι εδώ διεξήχθη, κατόπιν της συνδικαλιστικής τακτικής του Υπουργού, ένας διάλογος κωφών. Εμείς σας ερωτήσαμε ευθέως, εξαντλήσαμε την πρωτολογία μας, εσείς δεν απαντήσατε και τώρα ήρθατε, με τα παλιά εκείνα γνωστά τεχνάσματα του φαγώματος του χρόνου, για να κουραστούμε όλοι και να διαλύσει η φοιτητική συνέλευση -όπως θα ενθυμείσθε από το παρελθόν- και να μας απαντήσετε, χωρίς να υπάρχει καμία σοβαρότης.
Μέσα όμως σ' αυτήν τη χαλαρότητα, είπατε και ορισμένα πράγματα, τα οποία χρήζουν δικής μας ανταπάντησης και ταυτόχρονα επισήμανση διαφόρων θεμάτων επί της ουσίας.
Κατ' αρχήν, για τους πόρους από την Κοινότητα. Το να μην τους έχετε απορροφήσει ακόμα, αποδεικνύει, όπως σας είπαμε, και την ανικανότητα που έχετε σαν Κυβέρνηση να τους απορροφήσετε, αλλά και ότι εσείς δεν μπορείτε να βάλετε τη δική σας συμμετοχή, που απαιτείται, για να εισπράξετε το ζεστό πράγματι χρήμα, που μας περιμένει.
Και δεν τα βάζετε, όχι μόνο γιατί δεν τα έχετε, αλλά διότι θέλετε να τα χαλάτε σε έργα βιτρίνας και εντυπωσιασμού, με αποτέλεσμα να χάνουμε τα έργα υποδομής και ουσίας, που θα μπορούσαν να οδηγήσουν σε ανάπτυξη ολόκληρη την ελληνική οικονομία.
Είναι μείζον και παραμένει το πρόβλημα της αίτησης αναθεώρησης, την οποία κατέθεσε ο κ. Πάχτας και η οποία ακούω δυστυχώς και τώρα από σας ότι εν μέρει βέβαια σας βρίσκει σύμφωνους. Διότι δεν μπορώ να εξηγήσω διαφορετικά την περικοπή των εκατό δισεκατομμυρίων (100.000.000.000) που ζητάτε από την Εγνατία και των τριάντα δισεκατομμυρίων (30.000.000.000) επί συνόλου πενήντα δυο για το Κτηματολόγιο, αλλά και την περικοπή του 63% του προϋπολογισμού του Μετρό Θεσσαλονίκης.
Πολύ εύστοχα σας έχουμε παρατηρήσει, ότι πρέπει να ξεχάσουμε το Μετρό Θεσσαλονίκης και βρείτε το θάρρος, την τόλμη, το κουράγιο να το πείτε. Διότι τέσσερα χρόνια διαβεβαιώνετε τον ελληνικό λαό, ότι αυτά τα έργα θα γίνουν και εν τω μεταξύ με όλες σας τις κινήσεις, δείχνετε, ότι τίποτε δεν έχει προχωρήσει και τίποτε δεν πάει, όπως εσείς είχατε πει και όπως είχατε εξαγγείλει. Και δυστυχώς, βάζετε και τον Πρωθυπουργό να τα εξαγγείλει.
Το δεύτερο που θέλω να σας πω είναι, ότι υπολογίζετε πολύ στο πακέτο Σαντέρ, κύριε Υπουργέ. Ενημερώστε την Κυβέρνηση ότι το πακέτο Σαντέρ και το ύψος του θα εξαρτηθεί και από την απορροφητικότητα που έχετε στο δεύτερο πακέτο. Εάν δεν έχετε σωστή απορρόφηση, θα χαθούν τα χρήματα και δεν θα πάρετε και εκείνα τα χρήματα του πακέτου Σαντέρ.
Τέλος, πρέπει να σας πω, επειδή μας λέτε συνεχώς να μην ανησυχούμε και ότι κινδυνολογούμε, γιατί τα χρήματα τα οποία δεν απορροφάτε τώρα, θα τα πάρετε στο μέλλον, πως τα χρήματα ιδίως του Ταμείου Συνοχής, δεν θα τα πάρετε. Αυτά θα χαθούν και θα είναι διαφορετικά τα χρήματα που θα πάρετε το 2000 απ' ό,τι το 1997. Και εν τω μεταξύ χάνουμε χρήματα για άλλα έργα, τα οποία μπορούσαν να είχαν γίνει.
Και μόνος σας, λοιπόν εδώ, ομολογήσατε ότι ζητάτε από την Κοινότητα μεγαλύτερη εκταμίευση για το 1999. Γιατί, κύριε Υπουργέ; Μήπως αυτό ενέχει την πονηρία των εθνικών εκλογών; Θα πάτε σε εκλογές; Αν είναι να βγάλουμε και είδηση δηλαδή, να το ξέρουμε. Πώς το βλέπετε και ζητάτε αυτήν την εκταμίευση το 1999, ενώ μπορείτε να την πάτε μέχρι το 2000 και 2001.
Τέλος, σας είπα ότι έχετε αναθέσει εσείς να κάνει το ΚΕΠΕ μια μελέτη, για να δείτε σαν Κυβέρνηση αν πραγματικά μπορεί να γίνει αναθεώρηση και πώς αυτή η αίτηση της αναθεώρησης, θα στηριχθεί στην Κοινότητα. Το ΚΕΠΕ δεν έχει τελειώσει ακόμη. Μάλιστα έχει πληρωθεί πάρα πολλά λεφτά γι' αυτήν την αίτηση. Εσείς ή δεν έχετε πλέον εμπιστοσύνη στο ΚΕΠΕ ή δεν μπορείτε να συντονιστείτε μεταξύ σας, για να καταλάβετε πώς πρέπει να προγραμματίσετε όλα αυτά.
'Οσον αφορά τα υπόλοιπα που μας είπατε, θα σταθώ κυρίως στο θέμα του Μετρό, για το οποίο μας είπατε ότι η Κοινοπραξία δικαιώθηκε κατά 20% και όχι περισσότερο και ότι εσείς χειριστήκατε άψογα το θέμα και όλα τα άλλα τα οποία μας είπατε.
Κατ' αρχήν θα σας πω ότι όταν πας για διαπραγματεύσεις και όταν αιτείσαι και καταφεύγεις είτε στα δικαστήρια είτε στη διαιτησία είτε σε οποιοδήποτε άλλο μέσο, αυτό που αιτείσαι είναι πολλαπλάσιο απ' αυτό που και εσύ ο ίδιος κρίνεις ότι μπορείς να πάρεις. Αυτό το ξέρει ένας πρωτοετής της Νομικής, ένας πρωτοετής του Οικονομικού Τμήματος και ένας πρωτοετής της οποιασδήποτε σχολής.
Κατά συνέπεια μην επαίρεσθε για το πόσο πήραν και για το πόσο ζήτησαν. Δεν ξέρω κατ' αρχήν αν το ξέρει και ένας πρωτοετής της Οδοντιατρικής. Αλλά επειδή δεν πρέπει να επαιρώμεθα για το πόσο ζητούν, καλό είναι να ξέρουμε από μόνοι μας, βάση των δικών μας υπολογισμών, το τι πήραν τελικά. Αυτό είναι το πρώτο.
Δεύτερον, αλίμονο αν η Κυβέρνηση αναγνώριζε τις όποιες αυτές απαιτήσεις και έλεγε από μόνη της, ναι, θα τα δώσω. Μην ηρωποιείτε την κατάσταση του ότι εσείς αρνηθήκατε. Μα, ο κάθε Υπουργός το ίδιο θα έκανε, αφού άλλωστε πολύ περισσότερο από τη σύμβαση μπορούσαν να έχουν προσφύγει σε οποιοδήποτε άλλο μέσο, εδώ στη διαιτησία. Σαφέστατα θα ηρνείτο. Κάνατε κάτι το οποίο θα έκανε ο κάθε άνθρωπος. Κάνατε το αυτονόητο.
Κατά συνέπεια, γιατί αυτή η έπαρση και η πομπώδης ανακοίνωση εκείνην την ημέρα που θέλατε να καλύψετε και τις ευθύνες του Αττικό Μετρό, όπου με τη συνέντευξή σας είπατε ότι εμείς δεν θα δώσουμε δραχμή;
Αλίμονο και αν δίνατε. Πολιτική βούληση όλων θα ήταν κάτι τέτοιο. Από κει και πέρα όμως, κύριε Υπουργέ, μέχρι του να φθάνουμε πλέον να λέμε στον ελληνικό λαό ψέματα ότι δεν θα κοστίσει τίποτα, ενώ είναι γνωστό ότι θα κοστίσει, στο ότι εμείς είμαστε εδώ και μην ανησυχείτε, απέχει πολύ. Και πράγματι, κύριε Υπουργέ, έχετε καταφέρει και έχετε πετύχει να έχετε μια ιδιότυπη ασυλία, θα έλεγα, όχι μόνο από τα κόμματα εδώ. Γιατί σεβόμαστε εμείς ότι πρέπει να γίνουν τα έργα, δεν διαφωνούμε επί της αρχής, διαφωνούμε όμως σε όλα τα υπόλοιπα στα οποία έχουμε αναφερθεί, στις υπερκοστολογήσεις, στις καθυστερήσεις, στις κακοτεχνίες, στην εφαρμογή των συμβάσεων σ' όλα αυτά μπορεί να διαφωνούμε, αλλά ουσιαστικά στον κύριο στόχο συμφωνούμε. Κατά συνέπεια, ενώ έχετε και αυτήν την ιδιαίτερη περιποίηση και μεταχείριση και από πλευράς Νέας Δημοκρατίας, την έχετε όμως πολύ περισσότερο από τα Μέσα Μαζικής Επικοινωνίας, τα οποία θα μου επιτρέψετε να σας πω, ότι ανησυχούσαν κιόλας μήπως τυχόν και δεν επανεκλεγεί η Κυβέρνηση Σημίτη, και μη τυχόν και ο Υπουργός δεν είναι ο συγκεκριμένος που είναι σήμερα. Αυτό το πώς ερμηνεύεται στην πιάτσα, καλά θα κάνετε να βγείτε να το δείτε και να το ακούσετε. Γιατί πολλά λέγονται. Και αυτά τα οποία σας είπαμε και ο κ. Κορκολόπουλος και οι υπόλοιποι ομιλητές, λίγα ήταν. Και ήταν και με ευπρέπεια θα σας έλεγα, τα περί ρεμούλας, διαφθοράς, αδιαφάνειας κλπ. τα οποία και σεις ομολογείτε, λέγοντας ότι θα φέρετε το νέο νόμο. Γιατί θα φέρετε το νέο νόμο; Γιατί πραγματικά βλέπετε ότι με τον παλιό, δεν μπορείτε να τα αντιμετωπίσετε αυτά. 'Εχετε καθυστερήσει όμως. Τέσσερα χρόνια ήδη θα έπρεπε να το είχατε φέρει. Αυτά κουβεντιάζονται στην πιάτσα, κύριε Υπουργέ. Και ειλικρινά με καλόπιστη διάθεση σας το λέμε, προχωρείστε ν' αλλάξετε αυτά, εμάς θα μας βρείτε κοντά, εφ' όσον μάλιστα μπορέσουμε να δούμε την τόλμη την οποία απαιτείται να έχετε για να τα βάλετε και μ' όλα αυτά τα διαπλεκόμενα. Γιατί να είστε σίγουρος ότι όταν θα πάρετε τα σωστά μέτρα, δεν θα σας χειροκροτήσουν όλοι αυτοί. Ψαχτείτε τώρα που σας χειροκροτούν. Ψαχτείτε γιατί όλοι γνωρίζουν περίπου, γιατί σας χειροκροτούν, αλλά κανείς δεν σας το λέει ευθέως. Να γνωρίζετε ότι όταν θα πάρετε τα σωστά μέτρα, θα σηκωθεί επανάσταση. Τέτοια επανάσταση που μπορεί να πέσει και η ίδια η Κυβέρνηση. Και οι ίδιοι πολλές φορές λένε ότι ο ΥΠΕΧΩΔΕ ετοιμάζει ηρωική έξοδο και την ετοίμαζε και το 1997 και πολύ πιθανόν να την ετοιμάζει το 1998 και γιατί ακριβώς τα όποια διαπλεκόμενα φρενάρουν όλες αυτές τις καταστάσεις και γιατί εσείς, σας επαναλαμβάνω, έχετε καταφέρει να σταθείτε από πάνω και να έχετε μια άλλη περιποίηση απ' αυτά τα μέσα. Τολμήστε όμως και αν τολμήσετε, να είστε σίγουρος ότι εμείς θα σας στηρίξουμε σ' αυτήν την προσπάθειά σας, εφ' όσον είναι προς τη σωστή κατεύθυνση τα κριτήρια τα οποία θα μπουν και για τις μελέτες και για τα έργα και αφού πειστούμε ότι πράγματι τα έργα θα μπορούν να προχωρήσουν και αφού θα πεισθούμε ότι θα εφαρμόσετε τις όποιες αποφάσεις πάρουμε, θα μας βρείτε σύμφωνους, αλλά θέλει πολιτική βούληση. Χωρίς πολιτική βούληση, δεν γίνεται τίποτε.
ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο.
ΚΩΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αγαπητέ Κοινοβουλευτικέ Εκπρόσωπε της Νέας Δημοκρατίας, η Κυβέρνησή μας και εγώ προσωπικά ως Υπουργός Περιβάλλοντος Χωροταξίας και Δημοσίων 'Εργων, έχω επιδείξει και τόλμη και ευθύνη και ευαισθησία. Πιστεύω και αυτή είναι η πυξίδα μου κατά τη θητεία μου στο νευραλγικό αυτό Υπουργείο, ότι πρέπει να υπηρετώ αξίες και όχι αξιώματα και να μεταφράζω με την καθημερινή μου πράξη την πίστη μου στην αρχή της διαφάνειας, στην αρχή του υγειούς ανταγωνισμού και στην αρχή της διασφάλισης του δημοσίου συμφέροντος.
Εγώ δεν είχα και δεν έχω όπως και η Κυβέρνησή μας δεν είχε και δεν πρόκειται να έχει καμία σχέση με τα διαπλεκόμενα. 'Εχω συγκρουσθεί και θα συγκρούομαι πάντα, γιατί θεωρώ ότι στη δημόσια ζωή πρέπει να επικρατεί το ήθος και το ατομικό και το συλλογικό στην πολιτική.
Αυτό για μένα έχει πολύ μεγάλη σημασία. Υποθέτω ότι έχει και για τους τριακόσιους μέσα σ' αυτήν την Αίθουσα, αλλά και για σας. Είναι πολύ σημαντικό ότι πέρα από την κριτική και την αντιπαράθεση, πρέπει να υπάρχει ένας κοινός τόπος και μια αλληλεγγύη που θα βασίζεται σε ένα κοινά αποδεκτό ηθικό κώδικα και να βασίζεται επίσης και στην αναγκαιότητα να προχωρήσουν και να ολοκληρωθούν τα έργα που συνδέονται με την ανάπτυξη της χώρας.
Αυτό νομίζω ότι αποτελεί και τον κοινό παρανομαστή της σημερινής μας συζήτησης. Δεν θέλησα να υπεκφύγω αλλάζοντας τη σειρά των δευτερολογιών. Το ξέρετε αυτό ότι και λόγω χαρακτήρος δεν μπορώ να υπεκφεύγω. Απλώς ο κ. Κορκολόπουλος στην ομιλία του έθεσε πάρα πολλά θέματα που έχουν σχέση με τις διαδικασίες, με τις αναθέσεις των έργων και την ανάδειξη των αναδόχων και ως προς τις μελέτες και ως προς τα έργα και έπρεπε να απαντήσω. Και επειδή πρόσφατα παρουσίασα το νέο νομοσχέδιο, έδωσα μεγαλύτερη έμφαση εκεί.
Αν θέλετε να σας ενημερώσουμε με ευθύνη και πρωτοβουλία μας για κάθε έργο συγκεκριμένα, ευχαρίστως, όπως έχουμε κάνει για την Εγνατία και για το Μετρό της Αθήνας. Βεβαίως μπορείτε να καταθέσετε και ερωτήσεις επίκαιρες ή επερωτήσεις για το κάθε έργο. Σ' αυτό εμείς θα είμαστε ιδιαίτερα χαρούμενοι γιατί θα μας δοθεί η ευκαιρία με ακτινογραφικό τρόπο να περιγράψουμε ποιο είναι το πρόβλημα, ποια είναι η λύση, ποια η πορεία και ποια η ολοκλήρωση του κάθε έργου. Γιατί σε μια γενική επερώτηση όλα αυτά δεν μπορούν να αναδειχθούν, όταν εσείς είστε έξι και εγώ είμαι ένας.
ΠΡΟΕΔΡΕΥΩΝ (Λουκάς Αποστολίδης): Κύριε Μεϊμαράκη, θέλετε κάτι να πείτε;
ΕΥΑΓΓΕΛΟΣ ΜΕΪΜΑΡΑΚΗΣ: 'Οχι, ευχαριστώ.
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κηρύσσεται περαιωμένη η συζήτηση επί της επερώτησης Βουλευτών της Νέας Δημοκρατίας προς τον Υπουργό Περιβάλλοντος, Χωροταξίας και Δημοσίων 'Εργων για τη διαφάνεια στην ανάθεση των μελετών και των κατασκευών δημοσίων έργων.
Κύριοι συνάδελφοι, έχουν διανεμηθεί τα Πρακτικά της 16ης Οκτωβρίου 1997 και ερωτάται το Σώμα εάν επικυρούνται.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολίδης): Συνεπώς τα Πρακτικά της 16ης Οκτωβρίου 1997 επεκυρώθησαν.
Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.00' λύεται η συνεδρίαση για τη Δευτέρα 3 Νοεμβρίου 1997 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συζήτηση και ψήφιση του Προϋπολογισμού της Βουλής του έτους 1998, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ

