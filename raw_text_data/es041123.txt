Τρίτη 23 Νοεμβρίου 2004
ΣΥΝΕΔΡΙΑΣΗ ΞΕ’
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών Π. Καμμένου και Γ. Παπαντωνίου, σελ.
3. Ανακοινώνεται ότι τη συνεδρίαση παρακολουθούν μέλη από το Κέντρο Προστασίας Ηλικιωμένων Σταυρουπόλεως Θεσσαλονίκης, σελ.
4. Ανακοινώνεται η σύσταση ενδεκαμελούς Διακομματικής Επιτροπής με αντικείμενο τη διατύπωση προτάσεων για τη διαμόρφωση του κατάλληλου θεσμικού πλαισίου εγγυήσεων διαφάνειας στον αθλητισμό και κυρίως στα θέματα χρήσης αναβολικών και χρηματοδότησης των δραστηριοτήτων του αθλητισμού εκ μέρους της πολιτείας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς τον Υπουργό Πολιτισμού σχετικά με την ολοκλήρωση αποκατάστασης του μνημείου Νεωρίων Ηρακλείου, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρωτοκόλλου που καταρτίσθηκε βάσει του άρθρου 43, παράγραφος 1 της Σύμβασης για την ‘Ιδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση», σελ.
2. Ψήφιση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση Ευρωπόλ) και το Πρωτόκολλο σχετικά με τα προνόμια και τις ασυλίες της Ευρωπόλ, των μελών των οργάνων της, των αναπληρωτών διευθυντών και των υπαλλήλων της», σελ.
3) Συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις», σελ.

ΟΜΙΛΗΤΕΣ

Α. Επί των επικαίρων ερωτήσεων:
ΣΤΡΑΤΑΚΗΣ Ε., σελ.
ΤΑΤΟΥΛΗΣ Π., σελ.

Β. Επί του σχεδίου νόμου του Υπουργείου Δημοσίας Τάξης:
ΚΑΙΣΕΡΛΗΣ Κ., σελ.
ΚΑΝΕΛΛΗ Λ., σελ.
ΜΑΡΚΟΓΙΑΝΝΑΚΗΣ Χ., σελ.

Γ. Επί του σχεδίου νόμου του Υπουργείου Οκονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΑΝΔΡΙΑΝΟΠΟΥΛΟΣ Α., σελ.
ΒΕΡΕΛΗΣ Χ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Ν., σελ.
ΔΡΑΓΑΣΑΚΗΣ Ι., σελ.
ΙΩΑΝΝΙΔΗΣ Ι., σελ.
ΚΑΣΤΑΝΙΔΗΣ Χ., σελ.
ΚΟΥΤΜΕΡΙΔΗΣ Ε., σελ.
ΚΩΣΤΟΠΟΥΛΟΣ Α., σελ.
ΛΕΓΚΑΣ Ν., σελ.
ΜΕΡΕΝΤΙΤΗ Α., σελ.
ΜΠΕΚΙΡΗΣ Μ., σελ.
ΠΑΝΤΕΛΑΚΗ Ε., σελ.
ΠΟΛΥΔΩΡΑΣ Β., σελ.
ΠΡΩΤΟΠΑΠΑΣ Χ., σελ.
ΣΚΡΕΚΑΣ Θ., σελ.
ΣΚΥΛΛΑΚΟΣ Α., σελ.
ΤΖΑΜΤΖΗΣ Ι., σελ.
ΤΖΕΚΗΣ Α., σελ.
ΤΣΙΠΛΑΚΗΣ Κ., σελ.
ΧΡΙΣΤΟΔΟΥΛΑΚΗΣ Ν., σελ.
ΧΡΙΣΤΟΦΙΛΟΠΟΥΛΟΥ Π., σελ.



      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ Α΄
      ΣΥΝΕΔΡΙΑΣΗ  ΞΕ΄
      Τρίτη 23 Νοεμβρίου 2004
      -------------------------------------------------------
      
      Αθήνα, σήμερα στις 23 Νοεμβρίου 2004, ημέρα Τρίτη και ώρα 18.25΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Παναγιώτη Αντωνακόπουλο,  Βουλευτή Ηλείας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Άνδρου ζητεί το οικονομικό κονδύλι για την αποκατάσταση των ζημιών στο οδικό δίκτυο του νησιού να είναι ανάλογο της έκτασης αυτών.
      2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Άνδρου ζητεί την ολοκλήρωση της αποκατάστασης ζημιών στο αστικό και αγροτικό δίκτυο του νησιού από θεομηνία.
      3) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία το Λιμενικό Ταμείο Λίμνης ζητεί οικονομική ενίσχυση για την αποκατάσταση ζημιών από ακραία καιρικά φαινόμενα στην Παραλία και το Λιμάνι της Λίμνης Εύβοιας.
      4) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμαρχος Ελυμνίων ζητεί την καταγραφή και αποκατάσταση των ζημιών που υπέστη ο Δήμος του από τη θεομηνία στις 14.11.04.
      5) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η Περιφερειακή Ένωση Βορειοδυτικής Ελλάδος του Πανελληνίου Συνδέσμου Τυφλών ζητεί την οικονομική στήριξη της μονάδας «ΕΠΙΚΟΙΝΩΝΙΑ» για τα τυφλά και πολυανάπηρα παιδιά.
      6) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία Επιτροπή Επιτυχόντων Ειρηνοδικών ζητούν το διορισμό τους και τη σύσταση νέων οργανικών θέσεων δικαστικών λειτουργών.
      7) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο κ. Ιωάννης Τσαλαζίδης, κάτοικος Βόλου, ζητεί την ικανοποίηση αιτήματος αποζημίωσης για απαλλοτρίωση οικοπέδου.
      8) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η ΑΔΑΜ ΕΛ. & ΣΙΑ ΕΕ ζητεί την ικανοποίηση αιτήματος για έγκριση αδείας επέκτασης του υπάρχοντος βιοτεχνικού κτιρίου της εταιρείας.
      9) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο κ. Γεώργιος Προμπονάς  ζητεί την επανεξέταση της αίτησής του για το χαρακτηρισμό του, ως υποψηφίου νέου αγρότη.
      10) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Θήρας ζητεί την καθημερινή ακτοπλοϊκή σύνδεση της Θήρας με τον Πειραιά  με πρωινό και βραδινό δρομολόγιο.
      11) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Κρητικών Πάρου Αντιπάρου «Ο ΨΗΛΟΡΕΙΤΗΣ» ζητεί τα δρομολόγια της Ναυτιλιακής Εταιρείας «ΜΙΝΩΪΚΕΣ ΓΡΑΜΜΕΣ» να έχουν ανταπόκριση και με το λιμάνι της Πάρου.
      12) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Νάξου ζητεί την ολοκλήρωση του έργου της αποκατάστασης των ζημιών από ακραίες καιρικές συνθήκες στο λιμάνι της Νάξου.
      13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την επιδότηση του Τμήματος ΣΑΝΤΟΡΙΝΗΣ – ΗΡΑΚΛΕΙΟ – ΚΡΗΤΗΣ από το πλοίο  F/B ΙΕΡΑΠΕΤΡΑ κ.λπ. για την καλύτερη ακτοπλοϊκή σύνδεση των νησιών του Αιγαίου.
      14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στο επίπεδο συνεργασίας του ΟΛΠΑ και του Κεντρικού Λιμεναρχείου Πατρών.
      15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στη διαχείριση των πετρελαιοειδών αποβλήτων στο λιμάνι της Πάτρας.
      16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στην εγκατάλειψη του πάρκου του Σκαγιοπούλειου στην Πάτρα.
      17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με την έλλειψη νοσηλευτικού προσωπικού από τα νοσοκομεία της Πάτρας.
      18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με το κυκλοφοριακό πρόβλημα που υπάρχει σε δρόμους της Πάτρας από τη μη λειτουργία των φαναριών.
      19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τη λήψη μέτρων προστασίας των αδέσποτων ζώων.
      20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τη δημιουργία Λιμενικού Σταθμού στην περιοχή της Κάτω Αχαΐας.
      21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στα προβλήματα ιδιοκτητών ΤΑΧΙ μετά από την άνοδο της τιμής του πετρελαίου.
      22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με την μετεγκατάσταση οίκων ανοχής σε απομακρυσμένες περιοχές της Πάτρας.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τη λήψη μέτρων προστασίας του περιβάλλοντος από τη ΔΕΥΑΠ.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στο υπέρογκο ποσόν που έχει ξοδέψει ο διευθύνων σύμβουλος της ΔΕΗ για προσωπικά του έξοδα.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με την επανεξέταση των αδειών στάθμευσης που έχουν δοθεί σε ιδιώτες και σε εκπροσώπους φορέων.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τη ροή χρημάτων στις μη κυβερνητικές οργανώσεις.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με την παράνομη ύπαρξη του ελικοδρομίου στο Άγιο Όρος.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τη διάλυση της σύμβασης της εταιρείας ΜΟΧΛΟΣ για τα έργα κατασκευής του λιμανιού της Πάτρας.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τα αντισταθμιστικά οφέλη από το έργο της γέφυρας του Ρίου.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στις σπατάλες από τη διαχείριση του ΔΗΠΕΘΕ Πάτρας.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στην εκτέλεση έργων στη ΝΕΟ Πατρών – Πύργου.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στα προβλήματα λειτουργίας του ΧΥΤΑ Ξερόλακκα στην Πάτρα.
      33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τα προβλήματα που υπάρχουν με το ΔΙΚΑΤΣΑ – ΙΚΥ – Εκκλησιαστική Εκπαίδευση.
      34) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με τη μη αποπεράτωση των εργασιών του Ιερού Ναού Ευαγγελίστριας στην Πάτρα.
      35) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  σχετικά με την εγκατάλειψη κεντρικών σημείων της Πάτρας από τους αρμόδιους φορείς.
      36) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας  που αφορά στο κτιριακό πρόβλημα του 42ου Δημοτικού Σχολείου και 71ου Νηπιαγωγείου της Πάτρας.
      37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία τα Τοπικά Συμβούλια των Δημοτικών Διαμερισμάτων Δεσινού και Καμενιάνων Αχαΐας ζητούν την επίλυση προβλημάτων που έχουν δημιουργηθεί από τη λειτουργία λατομείου αδρανών υλικών.
      38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία Γονείς Μαθητών Αρσακείων Σχολείων της Πάτρας διαμαρτύρονται για την υπερβολική αύξηση των διδάκτρων.
      39) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αναστάσιος Εμμανουηλίδης, κάτοικος Αριδαίας,  ζητεί να ενταχθεί ο Δήμος Αριδαίας στο δίκτυο εκμετάλλευσης και κατανάλωσης του φυσικού αερίου.
      40) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η OLIAROS TOURS ζητεί τη χορήγηση στα μέλη Αυστραλιανής Ποδοσφαιρικής Αποστολής δωρεάν εισιτηρίων για την παρακολούθηση αγώνα ποδοσφαίρου της Α΄ Εθν. Κατηγορίας.
      41) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η OLIAROS TOURS ζητεί τη χορήγηση στα μέλη Αυστραλιανής Ποδοσφαιρικής Αποστολής δωρεάν εισόδου σε Αρχαιολογικούς Χώρους και Μουσεία της Χώρας μας.
      42) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Θήρας ζητεί την οικονομική ενίσχυση του Δήμου του για την κάλυψη χρεών προς τον ΟΤΕ και λοιπών εξόδων.
      43) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την αποδοχή πρότασης για την προσέγγιση δρομολογίων πλοίων στην Ίο  με σκοπό την εξυπηρέτηση των κατοίκων του νησιού.
      44) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Νάξου ζητεί το διορισμό ειδικού επιστήμονα στο Ιστορικό Αρχείο της Νάξου για την αναβάθμισή του και δραστηριοποίησή του.
      45) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Κορθίου  Κυκλάδων ζητεί τη λειτουργία Αστυνομικού Σταθμού στον Όρμο Κορθίου νήσου Άνδρου.
      46) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία κάτοικοι της Γλώσσας, Κλήματος και Λουτρακίου Σκοπέλου Σποράδων ζητούν την προσέγγιση συμβατικού πλοίου στο λιμάνι Λουτρακίου Γλώσσας Σκοπέλου.
      47) Οι Βουλευτές κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία το Εργατικό Κέντρο Ζακύνθου ζητεί τη στελέχωση των υπηρεσιών του Πρωτοδικείου Ζακύνθου με το απαιτούμενο προσωπικό, ανθρώπινες συνθήκες εργασίας και συντήρηση του Δικαστικού Μεγάρου.
      48) Οι Βουλευτές κύριοι ΙΩΑΝΝΗΣ ΠΑΤΣΙΛΙΝΑΚΟΣ και ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία ο Αγροτικός Σύλλογος Αλιέων Καρύστου Εύβοιας ζητεί να εφαρμοστεί ο κανονισμός με την τροποποίησή του για τη χρήση βιντζότρατας και στη συγκεκριμένη περιοχή.
      49) Οι Βουλευτές κύριοι ΕΛΠΙΔΑ ΠΑΝΤΕΛΑΚΗ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Σύλλογος Γονέων και Κηδεμόνων Ενιαίου Λυκείου Καρύστου Εύβοιας ζητεί την επίλυση του στεγαστικού προβλήματος του πιο πάνω σχολείου.
      50) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Κτηνοτροφικός Σύλλογος Νομού Ροδόπης και κτηνοτρόφοι του Νομού ζητούν την ψήφιση Νόμου για την οριοθέτηση των βοσκοτόπων.
      51) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία Σύλλογοι Γονέων και Κηδεμόνων Καλύμνου ζητούν το διορισμό εκπαιδευτικών για την κάλυψη των κενών θέσεων στα Δημοτικά Σχολεία της Καλύμνου.
      52) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Πρόεδρος του Τοπικού Συμβουλίου Καστρίου διαμαρτύρεται για την απόσπαση Αγροτικού Ιατρού από το Περιφερειακό Ιατρείο Καστρίου – Κυνουρίας Αρκαδίας.
      53) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά με την οποία κάτοικοι Βαλανιδορράχης Πρέβεζας ζητούν την ικανοποίηση αιτήματος για την παραμονή τους στην περιοχή της Βαλανιδορράχης.
      54) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία το Σωματείο Οδηγών Εισπρακτόρων και Λοιπού Προσωπικού Αστικού και Υπεραστικού ΚΤΕΛ Ν. Ιωαννίνων ζητεί την ανανέωση αδειών λεωφορειακών γραμμών Ελλάδας – Αλβανίας.
      55) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία κάτοικοι της Γλώσσας, Κλήματος και Λουτρακίου Σκοπέλου Σποράδων ζητούν την προσέγγιση συμβατικού πλοίου στο λιμάνι Λουτρακίου Γλώσσας Σκοπέλου.
      56) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την αύξηση των κονδυλίων στον Κρατικό Προϋπολογισμό 2005 για τον Τομέα της Κοινωνικής Ασφάλισης.
      57) Ο Βουλευτής Πέλλας κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την επιχορήγησή της μέσω του Κρατικού Προϋπολογισμού.
      58) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κυρία Ευανθία Διακοσταμάτη, ζητεί την επανεξέταση αίτησης συμμετοχής της σε διαγωνισμό του ΑΣΕΠ.
      59) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ, ΙΩΑΝΝΗΣ ΜΑΝΙΑΤΗΣ και ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ κατέθεσαν αναφορά με την οποία η Πανελλήνια Ομοσπονδία Σωματείων Ταχυδρομικών διαμαρτύρεται για τη διαδικασία αξιολόγησης των υποψηφίων για την κάλυψη θέσεων ευθύνης στάθμης Διεύθυνσης ΕΛΤΑ.
      60) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πρόεδρος της Κοινότητας Ανάφης ζητεί τη δημιουργία τοπικής γραμμής Ανάφη – Θήρα – Ανάφη.
      61) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμαρχος Σκιάθου ζητεί την επέκταση του αεροδιαδρόμου και του χώρου στάθμευσης των αεροσκαφών ΚΑΣΚ «Αλέξανδρος Παπαδιαμάντης».
      62) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Αβραάμ Σαχπατζίδης, πτυχιούχος του Τμήματος ΠΣΕ - Βιομηχανική Πληροφορική του ΤΕΙ Δυτ. Μακεδονίας ζητεί να συμπεριληφθεί το πτυχίο του καθώς και άλλων ειδικοτήτων στο Π.Δ. 347/2003.
      63) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην ίδρυση Εφετείου στο Ηράκλειο Κρήτης.
      64) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην αύξηση των πτήσεων εσωτερικού του αεροδρομίου Σητείας.
      65) Ο Βουλευτής Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Μορφωτικός και Πολιτιστικός Σύλλογος Πολυφυτιανών Καστανιάς Πιερίας ζητεί την ασφαλτόστρωση δρόμου που θα συνδέει τους Νομούς Κοζάνης και Ημαθίας μέσω Πολυφύτου.
      66) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην έγκριση του σχεδίου πόλης στην περιοχή Κολλονέλος Σητείας.
      67) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Δήμαρχος Θήρας ζητεί την οικονομική ενίσχυση του Δήμου του για την εξόφληση χρεών προς τον ΟΤΕ.
      68) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση καταβολή επιδότησης στους ελαιοπαραγωγούς του Νομού Λασιθίου.
      69) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας που αφορά στην μελετώμενη πώληση σε ιδιώτες της Γεωγραφικής Υπηρεσίας Στρατού.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1223/1-6-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Φ.90022/15987/3077/24-6-04 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ' αριθμ. 1223/01-06-2004 ερώτηση που κατατέθηκε στη Βουλή από το Βουλευτή κ. Βασίλη Οικονόμου, η οποία μας διαβιβάστηκε με το με αριθμό πρωτοκόλλου 55066/09-06-2004 έγγραφο του Υπουργείου Υγείας και Κοινωνικής Αλληλεγγύης, και η οποία αφορά την αναβάθμιση του Ι.Κ.Α. Σκάλας Ωρωπού σε Υποκατάστημα, καθώς και τη στελέχωσή του με διοικητικό προσωπικό, σας πληροφορούμε τα ακόλουθα, τα οποία μας έκανε γνωστά η Διοίκηση του ΙΚΑ:
      1. Όσον αφορά την αναβάθμιση του Παραρτήματος ΙΚΑ Σκάλας Ωρωπού, σας γνωρίζουμε ότι από τις αρχές του 2002 στο ΙΚΑ ξεκίνησε η υλοποίηση του Ολοκληρωμένου Πληροφοριακού Συστήματος ΙΚΑ (Ο.Π.Σ.-Ι.Κ.Α.). Παράλληλα, στα πλαίσια των έργων εκσυγχρονισμού του Ιδρύματος βρίσκονται σε εξέλιξη μελέτες που αφορούν τον «Ασφαλιστικό Χάρτη» και την «Οργανωτική Αναδιάρθρωση» του Ιδρύματος. Με βάση τα αποτελέσματα των μελετών αυτών, θα πραγματοποιηθούν οργανωτικές και λειτουργικές παρεμβάσεις σε όλες τις Μονάδες του Ιδρύματος με βάση τα πληθυσμιακά στοιχεία ανά γεωγραφική περιοχή, το φόρτο εργασίας των Υποκαταστημάτων, το χρόνο εξυπηρέτησης των ασφαλισμένων κλπ.. Στα πλαίσια αυτά, η Διοίκηση του ΙΚΑ θα έχει υπόψη της το αίτημα για αναβάθμιση του εν λόγω Παραρτήματος και θα το επανεξετάσει σε μελλοντική τροποποίηση του Οργανισμού του Ιδρύματος.
      2. Όσον αφορά τη στελέχωση του Παραρτήματος Σκάλας Ωρωπού με διοικητικό προσωπικό, σας γνωρίζουμε ότι προβλέπονται (από εκτιμήσεις της Διεύθυνσης Οργάνωσης του Ιδρύματος) οργανικές θέσεις πέντε (5) διοικητικών υπαλλήλων και υπηρετούν αντίστοιχα τέσσερις (4) υπάλληλοι (ΠΕ Διοκητικού-Οικονομικού:3 και ΔΕ Διοικητικού-Λογιστικού: 1).
      Επίσης, σας γνωρίζουμε ότι μέχρι τον Αύγουστο του 2003 στην εν λόγω Μονάδα υπηρετούσε ένας (1) υπάλληλος ακόμη με συνεχείς αποσπάσεις από άλλη υπηρεσία. Επιπλέον, για την ενίσχυση του Παραρτήματος Σκάλας Ωρωπού, η Διοίκηση προέβη στην τοποθέτηση ενός νεοδιορισθέντος διοικητικού υπαλλήλου.
      Τέλος, σας γνωρίζουμε ότι με τη ΔΙΠΠ/ Φ. ΕΓΚΡ.7/240/οικ.12228/25-06-2003 απόφαση της Επιτροπής του άρθρου 2 παρ. 1 της αριθμ. 55/1998 Π.Υ.Σ. εγκρίθηκαν για πλήρωση 358 θέσεις διοικητικών υπαλλήλων στο Ι.Κ.Α. (324 ΠΕ Διοικητικού - Οικονομικού, 28 ΤΕ Διοικητικού – Λογ/κού και 6 ΔΕ Τηλεφωνητών). Με την .ολοκλήρωση της όλης διαδικασίας, το ΙΚΑ θα φροντίσει για την ενίσχυση των Μονάδων του κατά σειρά προτεραιότητας, ξεκινώντας από τις Μονάδες εκείνες στις οποίες παρατηρείται μεγαλύτερη έλλειψη διοικητικού προσωπικού.
      Ο Υφυπουργός
      ΝΙΚΟΛΑΟΣ ΑΓΓΕΛΟΠΟΥΛΟΣ»
      2. Στις με αριθμό 1343/7-6-04 ερώτηση και 821/3-6-2004 αναφορά των Βουλευτών κυρίων Αθανασίου Λεβέντη, Αλέξανδρου Αλαβάνου και Φώτη Κουβέλη, δόθηκε με το υπ’ αριθμ. Β-597/23-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της αναφοράς και της ερώτησης με αριθμό 821/3-6-2004 και 1343/7-6-2004 που κατέθεσαν στη Βουλή οι Βουλευτές κύριοι Αθανάσιος Λεβέντης, Αλέξανδρος Αλαβάνος και Φώτης Κουβέλης, σχετικά με την αναβάθμιση και τον εκσυγχρονισμό της σιδηροδρομικής γραμμής Άργους – Τρίπολης - Καλαμάτας, σύμφωνα και με το αριθμό 735789/11.06.2004 έγγραφο του Οργανισμού Σιδηροδρόμων Ελλάδος Α. Ε., σας πληροφορούμε, τα πιο κάτω:
      Για την ανακαίνιση του σιδηροδρομικού δικτύου Κορίνθου - Τρίπολης - Καλαμάτας, ο ΟΣΕ έχει προγραμματίσει την εκτέλεση δύο εργολαβιών, συνολικού ύψους 65 εκ. ευρώ.
      Η πρώτη από τις παραπάνω, που ήδη εκτελείται, αφορά την Ανακαίνιση της γραμμής Ανδρίτσας -Τρίπολης -Καλαμάτας. Λόγω της φύσεως των εργασιών (αποξήλωση γραμμής, εκσκαφή για καλύτερη έδραση της επιδομής, εξυγίανση, σκυρόστρωση και στρώση με νέους στρωτήρες από μπετόν και σι/χές), οι εργασίες εκτελούνται με διακοπή της κυκλοφορίας στα τμήματα αυτά, έτσι ώστε να συντομευτεί ο χρόνος ολοκλήρωσης και να δοθούν συντομότερα ολοκληρωμένα τμήματα στην κυκλοφορία. Σύμφωνα με το χρονοδιάγραμμα προβλέπεται να ολοκληρωθεί το δεύτερο εξάμηνο του 2005.
      Η δεύτερη εργολαβία αφορά την ανακαίνιση της γραμμής Κόρινθος - Ανδρίτσα και Άργος -Ναύπλιο, η οποία δημοπρατήθηκε την 14-01-2004 και με την υπ'αρ.3662/28-05-2004 απόφαση του Δ.Σ. του ΟΣΕ έγινε η ανάδειξη προσωρινού μειοδότη. Ο φάκελος του διαγωνισμού έχει υποβληθεί στο Ελεγκτικό Συνέδριο για προσυμβατικό έλεγχο και εφ' όσον δεν υπάρξει δικαστική εμπλοκή, η σύμβαση θα υπογραφεί το πρώτο 15ήμερο του lουλίου και το έργο προβλέπεται να ολοκληρωθεί τέλος του 2006.
      Με τα παραπάνω έργα ο χρόνος ταξιδίου από Αθήνα έως Καλαμάτα μέσω Τρίπολης από 5 ώρες και 35 θα μειωθεί σε 4 ώρες, με αποτέλεσμα την καλύτερη διασύνδεση και προσπελασιμότητα του γεωγραφικού διαμερίσματος της Πελοποννήσου.
      Σε ό,τι αφορά στο τροχαίο υλικό, ο Ο.Σ.Ε, στο πλαίσιο των προγραμματικών Συμφωνιών του 1997, υπέγραψε την Προγραμματική Συμφωνία και Σύμβαση Διάρκειας 35 για την προμήθεια 12 Rail Busses μετρικής γραμμής κατάλληλα για το δίκτυο Πελοποννήσου και φυσικά για το τμήμα Άργους -Τρίπολης-Καλαμάτας.
      Οι παραδόσεις έχουν ήδη αρχίσει να υλοποιούνται. Μέχρι σήμερα έχουνε παραληφθεί 11 Rail Busses εκ των οποίων 3 έχουν διατεθεί στη δύναμη του Μηχανοστασίου Καλαμάτας προς κυκλοφορία. Τα υπόλοιπα θα τεθούν σε κυκλοφορία σταδιακά μέχρι τέλος lουλίου.
      Τέλος, πληροφορούμε ότι έχει προγραμματιστεί η ανακατασκευή 11 παλαιών Δ/Η μετρικής γραμμής για την ενίσχυση τόσο του εμπορικού όσο και του επιβατικού έργου του δικτύου μετρικής γραμμής. Το εν λόγω έργο έχει εγκριθεί από το ΔΣ του ΟΣΕ και βρίσκεται στη διαδικασία σύνταξης σχετικής συμβάσεως.
      Ο Υπουργός
      ΜΙΧΑΛΗΣ ΛΙΑΠΗΣ»
      3. Στις με αριθμό 925 και 927/20-5-04 ερωτήσεις της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 243Β και 244 Β/9-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση των ανωτέρω ερωτήσεων, σας γνωρίζουμε ότι:
      Η περιοχή του Αγιοφάραγγου: α) Περιλαμβάνεται στους προτεινόμενους Τόπους Κοινοτικού Ενδιαφέροντος για τη συγκρότηση του Ευρωπαϊκού Οικολογικού Δικτύου NATURA 2000 (Δυτικά Αστερούσια-GR 4310004) και διέπεται από το καθεστώς της Οδηγίας 92/43/ΕΟΚ «για τη διατήρηση των φυσικών οικοτόπων καθώς και της άγριας πανίδας και χλωρίδας» β) αποτελεί Ζώνη Ειδικής Προστασίας της ορνιθοπανίδας δυνάμει της Οδηγίας 79/409/ΕΟΚ «περί διατηρήσεως των αγρίων πτηνών» και ως εκ τούτου εντάσσεται αυτοδίκαια στο προαναφερόμενο δίκτυο NATURA (Δυτικά Αστερούσια-GR 4310007).
      Από το προαναφερόμενο καθεστώς προστασίας απορρέει η υποχρέωση των κατά περίπτωση αρμοδίων υπηρεσιών για προσεκτικό σχεδιασμό και υλοποίηση έργων καθώς και για αποκατάσταση του φυσικού περιβάλλοντος από επεμβάσεις, στο πλαίσιο της περιβαλλοντικής αδειοδότησής τους. Φορείς υλοποίησης των αποκαταστάσεων είναι οι ίδιοι που αδειοδοτούν ή εκτελούν τα έργα.
      Για τη συγκεκριμένη περιοχή δεν υπάρχει Ειδική Περιβαλλοντική Μελέτη ούτε έχει συσταθεί Φορέας Διαχείρισης. Εξάλλου οι χρηματοδοτήσεις από το ΕΠΠΕΡ και ειδικότερα το αναλυτικό περιεχόμενο του Μέτρου 8.1 «Προστασία και διαχείριση βιοτόπων - οικοτόπων, προστασία ειδών, περιοχές ιδιαίτερου φυσικού κάλλους» ήταν περιορισμένες και διατίθενται κύρια για την εγκαθίδρυση καθεστώτος ολοκληρωμένης προστασίας, διοίκησης και διαχείρισης σε 25 περιοχές των οποίων οι Φορείς Διαχείρισης ιδρύθηκαν με το άρθρο 13 του Ν. 3044/2002 (ΦΕΚ 197 Α΄).
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      4. Στην με αριθμό 1222/1-6-04 ερώτηση του Βουλευτή κ. Γεωργίου Βλάχου δόθηκε με το υπ’ αριθμ. 141/25-6-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Παρακαλούμε να πληροφορήσετε τον κ. Βουλευτή επί των θιγομένων θεμάτων στη σχετική ερώτηση τα ακόλουθα:
      1. Στη Γέφυρα της Μάνδρας στον Α.Κ. Θήβας υλοποιήθηκε έργο σύμφωνα με εγκεκριμένη μελέτη και στο οποίο για την αντιμετώπιση των προβλημάτων που δημιουργήθηκαν από τον περιορισμένο βαθμό ορατότητας των οδηγών οχημάτων ήδη εκπονήθηκε μελέτη εγκατάστασης και λειτουργίας φωτεινών σηματοδοτών στον υπόψη κόμβο, η οποία εστάλη στην αρμόδια Υπηρεσία του ΥΠΕΧΩΔΕ για την υλοποίησή της.
      Επιπλέον μελετάται από την αρμόδια Υπηρεσία του Υπουργείου η εγκατάσταση και λειτουργία φωτεινών σηματοδοτών στον ανισόπεδο κόμβο της Αττικής οδού με την Παλαιά Εθνική Οδό Ελευσίνας-Θήβας.
      2. Στον κόμβο του Θριάσιου Νοσοκομείου έχει τοποθετηθεί φωτεινή σηματοδότηση και δεν υφίστανται προβλήματα ορατότητας.
      3. Η υπόγεια διάβαση της οδού Ηρώων Πολυτεχνείου στη Μαγούλα κατασκευάστηκε με προδιαγραφές και γεωμετρικά χαρακτηριστικά εγκεκριμένης μελέτης εντός των ισχυόντων κανονισμών οδοποιίας και εντός των πλαισίων που προβλέπουν τα Συμβατικά Τεύχη.
      Προ της υπόγειας διάβασης υπάρχει σήμανση κινδύνου καθώς και διπλή διαγραμμισμένη λωρίδα και ήδη έχουν τοποθετηθεί πρόσθετα σήματα ασφαλείας όπως όριο ταχύτητας κλπ. καθώς και ο υπάρχων φωτισμός μετατράπηκε σε αδιάλειπτο (ημέρα-νύχτα).
      Ο Υπουργός
      ΓΕΩΡΓΙΟΣ ΣΟΥΦΛΙΑΣ»
      5. Στην με αριθμό 366/29-4-04 ερώτηση του Βουλευτή κ. Αναστασίου Καραμάριου δόθηκε με το υπ’ αριθμ. Β-550/14-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 366/29-4-2004 που κατέθεσε στη Βουλή ο Βουλευτής κ. Αναστάσιος Καραμάριος, η οποία μας διαβιβάστηκε με το α.π.1041528/17-5-2004 έγγραφο του Υπουργείου Οικονομίας και Οικονομικών, σύμφωνα και με το με αριθμό ΥΠΑ/Δ13/Α/23294/889/10-6-2004 έγγραφο της Υπηρεσίας Πολιτικής Αεροπορίας, σας πληροφορούμε τα πιο κάτω:
      1.- Τα εισπραττόμενα μέσω του τέλους Εκσυγχρονισμού και Ανάπτυξης Αεροδρομίων (Τ.Ε.Α.Α) ποσά δύνανται να χρησιμοποιηθούν για κάλυψη αναγκών όλων των Αερολιμένων. Στον ν.2892/2001, άρθρο 16 παρ.10, αναφέρεται: «Τα ανωτέρω ποσά δύνανται να χρησιμοποιηθούν για την ανάπτυξη και εκσυγχρονισμό του Αερολιμένα, στον οποίο αφορούν ή και κάθε άλλο υφιστάμενο Αερολιμένα ή και για τη μελέτη, κατασκευή, ανάπτυξη και λειτουργία κάθε νέου Αερολιμένα, εφ' όσον αυτός υπόκειται στη διαχείριση του ίδιου Φορέα».
      2.- Σύμφωνα με τα μέχρι σήμερα διαθέσιμα στοιχεία από την Τράπεζα Ελλάδος, οι χρεώσεις των συγκεκριμένων Λογαριασμών από το έτος 1992 μέχρι τον Μάρτιο 2004 υποδεικνύουν ότι από τους Λογαριασμούς 234275/6 ("ΤΕΑΑ ΡΟΔΟΥ") , 234280/6 ("ΤΕΑΑ ΚΑΡΠΑΘΟΥ") και 234285/6 ("ΤΕΑΑ ΚΩ") μεταφέρθηκαν πιστώσεις στους κάτωθι Λογαριασμούς:
      α. Στον ειδικό Λογαριασμό 234800/1, με τίτλο "Υπουργείο Εθνικής Οικονομίας Συνεισφορές Φορέων για την εκτέλεση έργων ανασυγκρότησης", από όπου το Υπουργείο Οικονομίας & Οικονομικών συνεισφέρει στο Πρόγραμμα Δημοσίων Έργων του ΥΠΕΧΩΔΕ, για την εκτέλεση μελετών και έργων στα Αεροδρόμια.
      β. Στο Λογαριασμό 235-84424013, από όπου καταβάλλεται το οικονομικό αντιστάθμισμα της ΟΛΥΜΠΙΑΚΗΣ ΑΕΡΟΠΟΡΙΑΣ, στην οποία, μετά τη διενέργεια Διαγωνισμού, έχει ανατεθεί η εκμετάλλευση των άγονων αεροπορικών γραμμών.
      γ. Στο Λογαριασμό της εταιρείας του ΔΑΑ «ΕΛΕΥΘ. ΒΕΝΙΖΕΛΟΣ», για ποσά που αφορούν στο ποσοστό, το οποίο αναλογεί στην εταιρεία από το οφειλόμενο Τέλος Εκσυγχρονισμού και Ανάπτυξης Αερολιμένων της ΟΛΥΜΠΙΑΚΗΣ ΑΕΡΟΠΟΡΙΑΣ. Οι οφειλές της εν λόγω εταιρείας έχουν βεβαιωθεί για είσπραξη στην Δ.Ο.Υ. και θα αποδοθούν στους Λογαριασμούς, μετά την είσπραξη τους.
      δ. Στο λογαριασμό 200/1, με τίτλο «200 Ε.Δ. - Συγκέντρωση Εισπράξεων και Πληρωμών», από όπου ενισχύεται ο Κωδικός Αριθμός 5183, για την κάλυψη λειτουργικών αναγκών, εργασιών προμήθειας υλικών κλπ. των Αερολιμένων.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      6. Στην με αριθμό 656/11-5-04 ερώτηση των Βουλευτών κυρίων Λιάνας Κανέλλη, Ελπίδας Παντελάκη και Γιάννη Πατσιλινάκο δόθηκε με το υπ’ αριθμ. Β-501/10-6-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 656/11-5-2004 που κατέθεσαν στη Βουλή οι Βουλευτές κ.κ. Λιάνα Κανέλλη, Ελπίδα Παντελάκη και Γιάννης Πατσιλινάκος, η οποία μας διαβιβάσθηκε με το με αριθμό 83 /21-5-2004 έγγραφο του Υπουργείου ΠΕΧΩΔΕ, σχετικά με τα έργα του Προαστιακού Σιδηρόδρομου στην περιοχή «Λυκότρυπα» του Δήμου Αχαρνών, σας πληροφορούμε τα παρακάτω:
      1. Το έργο του Προαστιακού Σιδηροδρόμου στο τμήμα Τρεις Γέφυρες έως ΣΚΑ προβλέπει την κατασκευή τετραπλού σιδ/κού διαδρόμου και περιλαμβάνεται στην εν εξελίξει εργολαβία 265/02 που έχει αναθέσει η ΕΡΓΟΣΕ.
      Το προαναφερθέν τμήμα οδεύει παράλληλα με περιοχές των δήμων Αγ. Αναργύρων και Αχαρνών σε μήκος περίπου 5 χιλιομέτρων (από Χ.Θ 13+177 έως Χ.Θ. 18+000).Από το συνολικό αυτό τμήμα, ένα μέρος, μήκους περίπου 1900 μέτρων (από Χ.Θ. 13+900 έως Χ.Θ. 15+770) στο Δήμο Αγ. Αναργύρων έχει σχεδιαστεί να κατασκευαστεί πλήρως υπογειοποιημένο με τη μέθοδο εκσκαφής και επανεπίχωσης (Out & Cover).
      Από το υπόλοιπο τμήμα του διαδρόμου ένα μέρος είναι μερικώς υπογειοποιημένο (σε μικρό τμήμα του) έως ότου αναδύεται στο επίπεδο της υφιστάμενης σιδ/κής γραμμής από όπου συνεχίζει επίγεια. Ο σχεδιασμός αυτός περιλαμβάνεται στην εγκεκριμένη Μελέτη Περιβαλλοντικών Επιπτώσεων σύμφωνα με την οποία εκτελείται το έργο.
      2. Η ΕΡΓΟΣΕ ως φορέας κατασκευής του έργου καθώς και οι ανάδοχοι αυτού τηρώντας πάντα την προβλεπόμενη διαδικασία ενημερώνουν πριν την έναρξη των χωματουργικών εργασιών την αρμόδια για την περιοχή Εφορεία (Β' Εφορεία Προϊστορικών και Κλασσικών Αρχαιοτήτων). Η συνεργασία με την αρμόδια Εφορία έχει ξεκινήσει από την έναρξη κατασκευής του έργου του Προαστιακού στην περιοχή του Δήμου Αχαρνών και συνεχίζεται παράλληλα με την εξέλιξη των διαφόρων μετώπων του έργου.
      Σε περίπτωση εντοπισμού αρχαιολογικών ευρημάτων η ανασκαφική έρευνα διεξάγεται από την αρμόδια Εφορεία με δαπάνες του φορέα του Έργου. Στη συνέχεια η Εφορεία αξιολογεί τη σημαντικότητα των ευρημάτων και μελετά τον τρόπο διαφύλαξης ή και ανάδειξής τους. Σε περιπτώσεις αποκάλυψης σημαντικών ευρημάτων (όπως στην περίπτωση της αρχαίας οδού Ιππίου) λαμβάνεται απόφαση και εκτελούνται εργασίες για τη διατήρηση και ανάδειξή τους. Στην περιοχή «Λυκότρυπα» και πλησίον της Χ.Θ. 18+200, παραπλεύρως της οδού Κωνσταντινουπόλεως, βρίσκεται σε εξέλιξη αρχαιολογική ανασκαφική έρευνα από τη Β΄ Εφορεία, σε περιοχή αρχαίου νεκροταφείου.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      7. Στην με αριθμό 2161/14-7-04 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 432/5-8-04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Θ. Τζάκρη, σας πληροφορούμε τα εξής:
      Σχετικά με την έκδοση των προβλεπομένων στην παρ. 5 του άρθρου 11 του Ν. 3147/03 Υπουργικών αποφάσεων για την τακτοποίηση των αναφερομένων στην παράγραφο αυτή κτημάτων και ειδικότερα για τα κτήματα Κρώμνης και Ασβεσταριού Γιαννιτσών Ν. Πέλλας, επισημαίνουμε ότι με την προαναφερόμενη διάταξη παρέχεται η δυνατότητα τακτοποίησης 112 κτημάτων, καθένα από τα οποία παρουσιάζει ιδιαίτερα προβλήματα και συγκεχυμένες νομικές και πραγματικές καταστάσεις, οι περισσότερες των οποίων οφείλονται σε πλημμελή εφαρμογή των διατάξεων της Εποικιστικής Νομοθεσίας. Περαιτέρω η διάταξη προβλέπει ότι η Υπουργική απόφαση εκδίδεται μια φορά για κάθε αγρόκτημα, γεγονός που σημαίνει ότι θα πρέπει πριν από την έκδοσή της να μελετηθούν και να αξιολογηθούν με μεγάλη προσοχή όλα τα επί μέρους ζητήματα, αφού δεν παρέχεται ευχέρεια διόρθωσης ή τροποποίησής της. Ως εκ τούτου παρατηρείται μια εύλογη καθυστέρηση στην έκδοση των Υπουργικών αποφάσεων.
      Συγκεκριμένα για το αγρόκτημα Κρώμνης, έχουν σταλεί τα στοιχεία από τη Δ/νση Πολιτικής Γης Γιαννιτσών και βρίσκονται στο στάδιο επεξεργασίας τους, ενώ για το αγρόκτημα Ασβεσταριού δεν έχουν συγκεντρωθεί ακόμη τα απαιτούμενα για την έκδοση της απόφασης δικαιολογητικά.
      Πληροφοριακά αναφέρουμε ότι ήδη έχουν εκδοθεί και δημοσιευθεί σε ΦΕΚ, 15 Υπουργικές αποφάσεις, με τις οποίες τακτοποιήθηκαν ισάριθμα κτήματα.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      8. Στην με αριθμό 4167/18.10.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4/4623/11.11.04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. ΜΑΤΖΑΠΕΤΑΚΗΣ, σας γνωρίζουμε ότι, για το αντικείμενο αυτής, ενημερώθηκε η Eθνική Αντιπροσωπεία την 4-11-2004, κατά τη συζήτηση της 362/ 1-11-2004 επίκαιρης ερώτησης, που κατέθεσε ο Βουλευτής κ. Φ. ΚΟΥΒΕΛΗΣ.
      Για την ενημέρωσή σας, σας διαβιβάζουμε σε Φ/ Α τα πρακτικά της Βουλής της ανωτέρω συζήτησης.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      Σημ.:Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      9. Στην με αριθμό 4064/13.10.04 ερώτηση του Βουλευτή κ. Αλέξανδρου Αλαβάνου δόθηκε με το υπ’ αριθμ. 383-406/10.11.04 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση της με αριθ. πρωτ. 404/13-10-2004 ερώτησης του Βουλευτή κ. Αλέξανδρου Αλαβάνου που μας διαβιβάστηκε με το ανωτέρω σχετικό και της με αριθ. πρωτ. 4680/02-11 2004 ερώτησης του ίδιου Βουλευτή, που κατατέθηκαν στη Βουλή των Ελλήνων, σας γνωρίζουμε τα ακόλουθα:
      1. Σύμφωνα με τις κατακυρωτικές αποφάσεις που έχουν υπογραφεί, τα επιδοτούμενα δρομολόγια με τα οποία θα εξυπηρετούνται τα Κύθηρα καθ' όλη την διάρκεια της δρομολογιακής περιόδου από 01/11/2004 μέχρι 31/10/2005 έχουν ως εξής:
      α) Πειραιάς- Κύθηρα- Αντικύθηρα- Καστέλι και επιστροφή με το επιβατηγό οχηματαγωγό «ΜΥΡΤΙΔΙΩΤΙΣΣΑ» Ν.Π. 9465 με την εκτέλεση ενός (1) δρομολογίου την εβδομάδα.
      β) Καλαμάτα- Κύθηρα- Αντικύθηρα- Καστέλι και επιστροφή με το επιβατηγό-οχηματαγωγό «ΜΥΡTIΔIΩTIΣΣA» Ν.Π. 9465 με την εκτέλεση ενός (1) δρομολογίου την εβδομάδα, με ένα υποχρεωτικό δρομολόγιο Κύθηρα- Γύθειο- Κύθηρα.
      γ) Γύθειο- Κύθηρα- Αντικύθηρα και επιστροφή με το επιβατηγό-οχηματαγωγό «ΜΥΡΤΙΔΙΩΤΙΣΣΑ» Ν.Π 9465 με την εκτέλεση δύο (2) δρομολογίων την εβδομάδα.
      δ) Ν. Βοιών - Κύθηρα- Αντικύθηρα και επιστροφή με το επιβατηγό-οχηματαγωγό «Ν. ΚΥΘΗΡΑ» Ν.Π. 3565 με την εκτέλεση ενός (1) δρομολογίου την εβδομάδα.
      ε) Ν. Βοιών- Κύθηρα και επιστροφή με το επιβατηγό-οχηματαγωγό «Ν. ΚΥΘΗΡΑ» Ν.Π. 3565 με την εκτέλεση τριών (3) δρομολογίων την εβδομάδα.
      2. Ως προς το θέμα της πώλησης του επιβατηγού-οχηματαγωγού «Ν. ΚΥΘΗΡΑ» και τη μη εκτέλεση των παραπάνω (1δ) και (1ε) γραμμών από το νέο πλοιοκτήτη, σας γνωρίζουμε ότι η εταιρεία «ΒΟΙΑΙ Ν.Ε.» δήλωσε αδυναμία εκτέλεσης των δρομολογίων που απορρέουν από τις υποχρεώσεις των κατακυρωτικών αποφάσεων και κατόπιν τούτου, το ΥΕΝ προωθεί προκήρυξη νέου διαγωνισμού.
      3. Σε κάθε περίπτωση πάντως, το ΥΕΝ θα συνεχίσει να καταβάλλει κάθε δυνατή προσπάθεια για την καλύτερη εξυπηρέτηση των κατοίκων και των επισκεπτών του νησιού.
      Ο Υπουργός
      ΜΑΝΩΛΗΣ ΚΕΦΑΛΟΓΙΑΝΝΗΣ»
      10. Στην με αριθμό 4155/15.10.04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 115776/ΙΗ/5.11.04 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 4155/15-10-2004 την οποία κατέθεσε ο Βουλευτής κ. Βασίλης Κεγκέρογλου και αφορά στη σχολική στέγη στο Ν. Ηρακλείου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη .μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240194 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία. με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων .στα αντίστοιχα Π.Ε.Π. (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
      Το έτος 2004 η Νομαρχιακή Αυτοδιοίκηση Ηρακλείου έχει επιχορηγηθεί με το ποσό των 900.000,00 ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Τέλος σας γνωρίζουμε ότι το ΥΠ.Ε.Π.Θ. έχει ζητήσει από το Υπουργείο Οικονομίας και Οικονομικών αύξηση του προϋπολογισμού και της πίστωσης του έργου από το οποίο επιχορηγούνται οι Νομαρχιακές Αυτοδιοικήσεις, προκειμένου να ανταποκριθεί στις ανάγκες αυτές.
      Ο Υφυπουργός
      ΓΕΩΡΓΙΟΣ ΚΑΛΟΣ»
      11. Στην με αριθμό 3235/17.9.04 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. 172/3.10.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι τα Ειρηνοδικεία: α) Φερών της περιφέρειας του Πρωτοδικείου Αλεξανδρούπολης και Εφετείου Θράκης και β) Δικαίων της περιφέρειας του Πρωτοδικείου Ορεστιάδας και του αυτού Εφετείου συστήθηκαν με τα υπ' αριθμ. 202/28-6-1996 και 118/14-3-1986 Προεδρικά Διατάγματα και -από τη σύστασή τους μέχρι σήμερα- ουδέποτε λειτούργησαν ως οργανωμένες υπηρεσίες με Ειρηνοδίκες και λοιπό υπαλληλικό προσωπικό. Οι υποθέσεις της τοπικής αρμοδιότητάς τους εκδικάζονταν από τα Ειρηνοδικεία Αλεξανδρούπολης και Ορεστιάδας αντίστοιχα, όπου και κατατίθεντο οι σχετικές αγωγές.
      Ενόψει των ανωτέρω, για τα εν λόγω Ειρηνοδικεία δεν μπορεί παρά να ισχύσει ό,τι και για τα υπόλοιπα Ειρηνοδικεία της χώρας, τα οποία ενώ ιδρύθηκαν με Προεδρικά Διατάγματα, ουδέποτε λειτούργησαν και για το λόγο αυτό έχει κινηθεί η διαδικασία έκδοσης Προεδρικού Διατάγματος για την κατάργησή τους.
      Τέλος, πρέπει να επισημανθεί ότι σύμφωνα με το άρθρο 5 του πρόσφατα ψηφισθέντος Ν. 3258/2004 «η τυχόν υπάρχουσα έδρα συμβολαιογραφείου στην έδρα καταργούμενου Ειρηνοδικείου μεταφέρεται στην έδρα του Ειρηνοδικείου στην αρμοδιότητα του οποίου ανήκει η πόλη, όπου η έδρα του καταργούμενου. Εάν όμως, ο συμβολαιογράφος της καταργούμενης έδρας επιθυμεί να παραμείνει σ' αυτή, οφείλει να δηλώσει μέσα σ' ένα μήνα από τη δημοσίευση της πράξης κατάργησης της έδρας του Ειρηνοδικείου την επιλογή του αυτή στο οικείο Πρωτοδικείο».
      Ο Υπουργός
      ΑΝΑΣΤΑΣΗΣ ΠΑΠΑΛΗΓΟΥΡΑΣ»
      12. Στην με αριθμό 3235/17.9.04 ερώτηση του Βουλευτή κ. Γεωργίου Ντόλιου δόθηκε με το υπ’ αριθμ. Β – 1310/4.11.04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 3235/17-9-2004 που κατέθεσε στη Βουλή ο Βουλευτής κ. Γεώργιο Ντόλιος, η οποία μας διαβιβάσθηκε με το αρ. πρωτ. 51367/8-10-2004 έγγραφο του Υπουργείου Εσωτερικών, Δημόσιας Διοίκησης και Αποκέντρωσης, θέτουμε υπόψη σας τα πιο κάτω:
1. Σιδηροδρομική εξυπηρέτηση και υποδομή. 
      Σύμφωνα και με το αριθμ. 987241/18.10.2004 έγγραφο του Οργανισμού Σιδηροδρόμων Ελλάδος Α.Ε., σας πληροφορούμε ότι στα πλαίσια εκσυγχρονισμού του σιδηροδρομικού του δικτύου, ο ΟΣΕ έχει προχωρήσει σε εκτεταμένα έργα ανακαίνισης της γραμμής και των εγκαταστάσεων σε όλο το μήκος του δικτύου του, ακολουθώντας συνεχή πορεία ανάπτυξης, με στόχο πάντα την αναβάθμιση των παρεχόμενων προς το επιβατικό κοινό υπηρεσιών του και την ανάπτυξη της Περιφέρειας.
      Με την παράδοση σταδιακά στην κυκλοφορία ανακαινισμένων τμημάτων γραμμής και την παραλαβή των νέων σύγχρονων συρμών, δρομολογούνται πλέον σε όλο το δίκτυο αμαξοστοιχίες που προσφέρουν στον επιβάτη άνεση και αρκετά μεγάλη συντόμευση του χρόνου ταξιδιού του.
      Οι υπάρχουσες σημαντικές αλλαγές σε κάθε χάραξη όπως, αύξηση του αριθμού των δρομολογίων, μείωση διαδρομών κλπ. και λόγω της μονής γραμμής στο τμήμα Θεσσαλονίκης - Αλεξανδρούπολης - Δικαίων, επιφέρουν ριζικές αλλαγές στο συνολικό πλέγμα δρομολογίων (διασταυρώσεις κ.λ.π.).
      Για τους παραπάνω κυκλοφοριακούς λόγους, σε μερικές περιπτώσεις, είναι δυνατόν να διαφοροποιηθεί το ωράριο λειτουργίας ορισμένων Σταθμών, ακόμη μπορεί και να ανασταλεί η λειτουργία τους, ενώ είναι απαραίτητη η λειτουργία άλλων Σταθμών, των οποίων είχε προηγουμένως ανασταλεί η λειτουργία τους.
      Στα νέα δρομολόγια που εφαρμόζονται από 01.09.2004, λόγω σοβαρής έλλειψης Προσωπικού στην περιοχή του Έβρου, ο Σταθμός Σουφλίου λειτουργεί τις ώρες 08.00 έως 18.00. Αυτή η εφαρμογή έγινε για να υπάρξει η δυνατότητα χορήγησης αδειών και αναπαύσεων στο προσωπικό εκ των ενόντων.
      Σημειώνεται ότι, με τα νέα δρομολόγια ο Σταθμός Σουφλίου δεν εξασφαλίζει κυκλοφοριακές διασταυρώσεις αμαξοστοιχιών. οι οποίες απαιτούν παρουσία προσωπικού.
      Τα εμπορεύματα, (ευπαθή και μη). διακινούνται με τις αμαξοστοιχίες 604/605 τις οποίες εξασφαλίζει ο Σταθμός και κατά συνέπεια δεν υπάρχει κανένα πρόβλημα.
      Στο 10ωρο λειτουργίας του Σταθμού, οι επιβάτες μπορούν να προαγοράσουν Εισιτήρια για τις αμαξοστοιχίες INTERCITY, ενώ μπορούν να επιβιβαστούν στις άλλες αμαξοστοιχίες και να τους εκδοθεί το εισιτήριο μέσα στην αμαξοστοιχία χωρίς την καταβολή προστίμου. Για το σκοπό αυτό έχει γίνει ανάρτηση ενημερωτικής πινακίδας στο Σταθμό.
      Ο ΟΣΕ ήδη, εξετάζει σοβαρά το ενδεχόμενο, με τη χάραξη των νέων δρομολογίων του Δεκεμβρίου 2004, να επαναφέρει το προηγούμενο ωράριο εργασίας του Σταθμού Σουφλίου δηλ στις δύο (2) βάρδιες, εφόσον υπάρξει ευχέρεια προσωπικού και το απαιτήσουν οι κυκλοφοριακές ανάγκες 
      2. Συγκοινωνιακή εξυπηρέτηση με λεωφορεία ΚΤΕΛ 
      Σύμφωνα με το άρθρο 8 του ν. 2963/01, ο ελάχιστος αριθμός των υποχρεωτικών δρομολογίων των υπεραστικών λεωφορείων ΚΤΕΛ καθορίζεται με απόφαση του οικείου Νομάρχη. Όσον αφορά τις δαπάνες για τη μεταφορά των μαθητών αρμόδιο να σας απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
      3.Ταχυδρομκές Υπηρεσίες.
      Σύμφωνα και με το αριθμ. 3341/3126/0.25/19-10-2004 έγγραφο των ΕΛΤΑ, ο Οργανισμός τα τελευταία χρόνια στα πλαίσια αναδιοργάνωσης του Ταχυδρομικού Δικτύου τροποποίησε το καθεστώς της ταχυδρομικής εξυπηρέτησης των περιοχών Αισύμης, Δερείου, Κήπων, Πέπλου, Πυθίου και Ριζίων αφού τα εν λόγω Καταστήματα παρουσίαζαν ελάχιστη ταχυδρομική κίνηση και αυξημένες δαπάνες λειτουργίας.
      Έκτοτε η ταχυδρομική εξυπηρέτηση των περιοχών Αισύμης, Δερείου, Κήπων, Πυθίου και Πέπλου πραγματοποιείται χωρίς κανένα πρόβλημα από αγροτικούς διανομείς ενώ στην περιοχή Ριζίων λειτουργεί Ταχυδρομικό Πρακτορείο. Να σημειωθεί ότι τα Ταχυδρομικά Πρακτορεία, αποτελούν μέρος του Δικτύου του ΕΛΤΑ, λειτουργούν αποτελεσματικά σε όλη την επικράτεια και αντιμετωπίζουν ικανοποιητικά τις ανάγκες των κατοίκων παρέχοντας όλες τις ταχυδρομικές υπηρεσίες, καθ 'όλες τις ημέρες της εβδομάδας σε ωράριο Καταστημάτων.
      Όσον αφορά το Κατάστημα Καστανεών δεν προβλέπεται στην παρούσα φάση μεταβολή του τρόπου λειτουργίας του.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      13.Στην με αριθμό 1912/1.7.04 ερώτηση του Βουλευτή κ. Κωνσταντίνου Γείτονα δόθηκε με το υπ’ αριθμ. 175/23.7.04 έγγραφο από τον Υφυπουργό Πολιτισμού η ακόλουθη απάντηση:
      «Η αναγκαστική απαλλοτρίωση του ακινήτου κηρύχθηκε με την αριθμ. 1001408/327/0010/18-1-2002 (ΦΕΚ 24/τ.Δ. /21-1-2002) ΚΥΛ. Υπουργών Πολιτισμού, Οικονομίας και Οικονομικών και Δημοσίων Έργων. Το ακίνητο είχε εμβαδόν οικοπέδου 27.590μ2 με όγκο Κτηρίων 3652,5 μ3 και η συνολική επιδικασθείσα αποζημίωση από το Εφετείο Αθηνών ανερχόταν στο ποσό των 13.200.000 ευρώ.
      Το ακίνητο κηρύχθηκε απαλλοτριωτέο προκειμένου, μετά την αποκατάσταση των κτηρίων και τη διαμόρφωση του περιβάλλοντος χώρου του, να χρησιμοποιηθεί για τις ανάγκες της Πολιτιστικής Ολυμπιάδος .Το θέμα δεν προχώρησε και έτσι η νέα ηγεσία ζήτησε την αποδέσμευση του χώρου γιατί δεν υπήρχε δυνατότητα αξιοποίησής του.
      Κατόπιν τούτου με το αριθμ. ΥΠΠΟ/ΑΠΑΛΛ/Φ4 16/47929/957/25-6-2004 έγγραφο προς το Υπουργείο Οικονομίας και Οικονομικών ζητήθηκε η ανάκληση της απαλλοτρίωσης.
      Τα αναφερόμενα στις ερωτήσεις των κ.κ. Βουλευτών ότι το ακίνητο θα αποδίδετο στο Δήμο Ν. Ηρακλείου είτε για δημιουργία Εκθεσιακού Κέντρου είτε για δημιουργία χώρου πρασίνου δεν προκύπτει από κανένα στοιχείο του φακέλου.
      Επίσης ενόψει της διατάξεως του άρθρου 17 παράγραφος 4 εδάφιο όγδοο του Συντάγματος, και του γεγονότος ότι η προσωρινή αποζημίωση, που καθόρισε για την άνω απαλλοτρίωση η υπ’ αριθμ. 1816/5-9-2002 απόφαση του Μονομελούς Πρωτοδικείου Αθηνών, δεν καταβλήθηκε, κατά νόμο, από το υπόχρεο προς τούτο Ελληνικό Δημόσιο ΥΠΠΟ. μέσα σε ενάμισι έτος από τη δημοσίευση (5-9-2002) της άνω δικαστικής απόφασης, δηλαδή μέχρι 5-3-2004, από της τελευταίας ημερομηνίας αυτής (5-3-2004) η πιο πάνω απαλλοτρίωση έχει έρθει αυτοδικαίως, και επομένως δεν υπάρχει.
      Δυνατότητα διατηρήσεως της ως άνω αναγκαστικής απαλλοτριώσεως και μετά την παραπάνω αυτοδίκαιη άρση της, δεν υφίσταται ούτε παρέχεται, σύμφωνα και με τη δοθείσα, από την πλειοψηφία της υπ’ αριθμ. 479/2003 γνωμοδότησης της Ολομέλειας του Νομικού Συμβουλίου του Κράτους, ερμηνεία στις πιο πάνω συνταγματικές διατάξεις του Νομικού Συμβουλίου του Κράτους, ερμηνεία στις πιο πάνω συνταγματικές διατάξεις και τις οικείες διατάξεις (άρθρο πρώτο Ν. 2882/200 1), σύμφωνα με τον οποίο (άνω Κώδικα) κηρύχθηκε η απαλλοτρίωση αυτή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      14. Στην με αριθμό 1907/1.7.04 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 172/23.7.04 έγγραφο από τον Υφυπουργό Πολιτισμού η ακόλουθη απάντηση:
      «Η αναγκαστική απαλλοτρίωση του ακινήτου κηρύχθηκε με την αριθμ. 1001408/327/0010/18-1-2002 (ΦΕΚ 24/τ.Δ. /21 - 1-2002) ΚΥΛ. Υπουργών Πολιτισμού, Οικονομίας και Οικονομικών και Δημοσίων ΄Εργων. Το ακίνητο είχε εμβαδόν οικοπέδου 27.590μ2 με όγκο κτηρίων 3652,5 μ3 και η συνολική επιδικασθείσα αποζημίωση από το Εφετείο Αθηνών ανερχόταν στο ποσό των 13.200.000 ευρώ.
      Το ακίνητο κηρύχθηκε απαλλοτριωτέο προκειμένου, μετά την αποκατάσταση των κτηρίων και τη διαμόρφωση του περιβάλλοντος χώρου του, να χρησιμοποιηθεί για τις ανάγκες της Πολιτιστικής Ολυμπιάδος .Το Θέμα δεν προχώρησε και έτσι η νέα ηγεσία ζήτησε την αποδέσμευση του χώρου γιατί δεν υπήρχε δυνατότητα αξιοποίησής του.
      Κατόπιν τούτου με το αριθμ. ΥΠΠΟ/ΑΠΑΛΛ/Φ4 16/47929/957/25-6-2004 έγγραφο προς το Υπουργείο Οικονομίας και Οικονομικών ζητήθηκε η ανάκληση της απαλλοτρίωσης.
      Τα αναφερόμενα στις ερωτήσεις των κ.κ. Βουλευτών ότι το ακίνητο θα αποδίδετο στο Δήμο Ν. Ηρακλείου είτε για δημιουργία Εκθεσιακού Κέντρου είτε για δημιουργία χώρου πρασίνου δεν προκύπτει από κανένα στοιχείο του φακέλου.
      Επίσης ενόψει της διατάξεως του άρθρου 17 παράγραφος 4 εδάφιο όγδοο του Συντάγματος, και του γεγονότος ότι η προσωρινή αποζημίωση, που καθόρισε για την άνω απαλλοτρίωση η υπ’ αριθμ. 1816/5-9-2002 απόφαση του Μονομελούς Πρωτοδικείου Αθηνών, δεν καταβλήθηκε, κατά νόμο, από το υπόχρεο προς τούτο Ελληνικό Δημόσιο ΥΠ.ΠΟ. μέσα σε ενάμισι έτος από τη δημοσίευση (5-9-2002) της άνω δικαστικής απόφασης, δηλαδή μέχρι 5-3-2004, από της τελευταίας ημερομηνίας αυτής (5-3-2004) η πιο πάνω απαλλοτρίωση έχει έρθει αυτοδικαίως, και επομένως δεν υπάρχει.
      Δυνατότητα διατηρήσεως της ως άνω αναγκαστικής απαλλοτριώσεως και μετά την παραπάνω αυτοδίκαιη άρση της, δεν υφίσταται ούτε παρέχεται, σύμφωνα και με τη δοθείσα, από την πλειοψηφία της υπ’ αριθμ. 479/2003 γνωμοδότησης της Ολομέλειας του Νομικού Συμβουλίου του Κράτους, ερμηνεία στις πιο πάνω συνταγματικές διατάξεις και τις οικείες διατάξεις (άρθρο Πρώτο Ν. 2882/2001), σύμφωνα με τον οποίο (άνω Κώδικα) κηρύχθηκε η απαλλοτρίωση αυτή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      15. Στην με αριθμό 2103/14.7.04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 96/19.7.04 έγγραφο από τον Υπουργό Δικαιοσύνης η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι τα μεν Ειρηνοδικεία Αγίου Νικολάου, Λασιθίου και Σητείας δεν έχουν υποβάλλει, κατά το έτος 2004, προς το Τμήμα Προϋπολογισμού της Διεύθυνσης Οικονομικού του Υπουργείου Δικαιοσύνης κανένα αίτημα που να αφορά σε λειτουργικές δαπάνες ή δαπάνες καθαριότητας.
      Αντιθέτως, οι κάτωθι δαπάνες εγκρίθηκαν κατόπιν αιτήσεων των οικείων υπηρεσιών, σι οποίες υποβλήθηκαν στο Τμήμα Προϋπολογισμού της Διεύθυνσης Οικονομικού του Υπουργείου Δικαιοσύνης μέχρι τις 15-5-2004.
      Έτσι, το Ειρηνοδικείο Ιεράπετρας έχει λάβει: α) ποσό χιλίων (1.000) ευρώ για χαρτί εκτύπωσης και β) ποσό τριών χιλιάδων (3.000) ευρώ για δαπάνες καθαριότητας. Το Ειρηνοδικείο Τζερμιάδων έχει λάβει ποσό δύο χιλιάδων τριακοσίων σαράντα (2.340) ευρώ για δαπάνες καθαριότητας.
      Το Υποθηκοφυλακείο Νεάπολης Λασιθίου έχει λάβει ποσό χιλίων διακοσίων (1.200) ευρώ για δαπάνες καθαριότητας. Το Υποθηκοφυλακείο Ιεράπετρας έχει λάβει:
      α) ποσό χιλίων τριακοσίων πενήντα (1.350) ευρώ για εκτύπωση υπηρεσιακών εντύπων και β) ποσό χιλίων διακοσίων (1.200) ευρώ για δαπάνες καθαριότητας και γ) ποσό τριακοσίων (300) ευρώ για γραφική ύλη.
      Τέλος, επισημαίνεται ότι το Τμήμα Προϋπολογισμού της Διεύθυνσης Οικονομικού προχωράει ήδη, μετά την έγκριση από το Γενικό Λογιστήριο του Κράτους των πιστώσεων του Γ΄ τριμήνου του προϋπολογισμού, σε σχετικές εγκρίσεις δαπανών των υπηρεσιών, που έχουν ήδη απευθύνει αιτήματα.
      Ενόψει των προεκτεθέντων, καθίσταται σαφές ότι δεν υφίστανται παραλείψεις του Υπουργείου Δικαιοσύνης, αλλά μάλλον ευκολία του ερωτώντος Βουλευτή στην επίκληση ανακριβών ισχυρισμών.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      16. Στην με αριθμό 1841/29.6.04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ/ΚΕ/163/23.7.04 έγγραφο από τον Υφυπουργό Πολιτισμού η ακόλουθη απάντηση:
      «Όλες οι δεσμεύσεις που αφορούν στα θέματα Πολιτισμού θα υλοποιηθούν όπως ακριβώς έχει δεσμευθεί η πολιτική ηγεσία στον προβλεπόμενο χρόνο και πάντα με σεβασμό στο δημόσιο συμφέρον και στους υψηλούς στόχους που έχει θέσει η ηγεσία του Υπουργείου Πολιτισμού. Εργαζόμαστε για την οικοδόμηση στερεών βάσεων και υποδομών που δεν αφορούν μόνο στο σήμερα του πολιτισμού στη χώρα μας αλλά και στο αύριο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      17. Στην με αριθμό 2167/14.7.04 ερώτηση της Βουλευτού κ. Ασημίνας Ξηροτύρη – Αικατερινάρη δόθηκε με το υπ’ αριθμ. 434/22.7.04 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα. Α. Ξηροτύρη - Αικατερινάρη, για τα θέματα της αρμοδιότητάς μας, σας πληροφορούμε τα εξής:
      1. Ο Κανονισμός (ΕΚ) 1774/2002 του Ευρωπαϊκού Κοινοβουλίου και του Συμβουλίου της 3ης Οκτωβρίου 2002 καθορίζει τους υγειονομικούς κανόνες σχετικά με τα ζωικά υποπροϊόντα που δεν προορίζονται για κατανάλωση από τον άνθρωπο.
      2. Το Υπουργείο ανέθεσε στο Δημοκρίτειο Πανεπιστήμιο Θράκης μελέτη με τίτλο «Διαχείριση στερεών και υγρών αποβλήτων των ελληνικών σφαγείων».
      Η πρώτη φάση του προγράμματος περιλαμβάνει την καταγραφή του προβλήματος και ολοκληρώθηκε στις 6-4-2004. Περιμένουμε τα στοιχεία της δεύτερης φάσης της μελέτης όπου θα υπάρχουν προτάσεις για το είδος και τον αριθμό των μονάδων επεξεργασίας που απαιτούνται πανελλαδικά για τη σωστή διάθεση των παραγόμενων υποπροιόντων.
      Με βάση τις παραπάνω προτάσεις θα γίνει κεντρικός σχεδιασμός που θα εξασφαλίζει τη διάθεση όλων των παραγόμενων υποπροϊόντων σύμφωνα με τις απαιτήσεις του Καν. 1774/2002/ΕΚ.
      3. Το Υπουργείο στη προσπάθειά του να ελέγξει τη συλλογή και την καταστροφή των νεκρών ζώων εξέδωσε κείνη Υπουργική απόφαση με το Υπουργείο Οικονομίας και Οικονομικών με αριθ. 577/2004, με την οποία προβλέπεται η καταβολή αποζημιώσεων σε παραγωγούς που προσκομίζουν νεκρά ζώα για καταστροφή.
      4. Στα συμπεράσματα πρόσφατης Κοινοτικής επιθεώρησης DG (SANCO)/7015/2004, για τα ζωικά υποπροϊόντα (13-19 Μαρτίου 2004), για τα υλικά ειδικού κινδύνου (τα πιο επικίνδυνα από τα ζωικά υποπροϊόντα) αναφέρονται τα εξής: «Η αποτέφρωση των υλικών ειδικού κινδύνου στα σφαγεία και η διάθεση της τέφρας τους σε εγκεκριμένους χώρους υγειονομικής ταφής φαίνονται ικανοποιητικές».
      Σε όλα τα εγκεκριμένα — λειτουργούντα σφαγεία στη Χώρα, τα υλικά ειδικού κινδύνου συλλέγονται, καταγράφονται και καταστρέφονται με αποτέφρωση στους αποτεφρωτικούς κλιβάνους που διαθέτουν, ώστε να προστατεύεται η δημόσια υγεία και το περιβάλλον.
      5. Τέλος εκδίδεται Π. Δ/γμα σχετικά με τα συμπληρωματικά μέτρα εκτέλεσης του κανονισμού (ΕΚ) 1774/2002 του Ευρωπαϊκού Κοινοβουλίου και του Συμβουλίου της 3ης Οκτωβρίου 2002 για τον καθορισμό υγειονομικών κανόνων σχετικά με τα ζωικά υποπροϊόντα που δεν προορίζονται για κατανάλωση από τον άνθρωπο.
      Με το παραπάνω Π. Δ/γμα καθορίζονται οι αρμοδιότητες, οι συναρμοδιότητες και η αλληλοενημέρωση των εμπλεκομένων δημόσιων υπηρεσιών των Υπουργείων Αγροτικής Ανάπτυξης και Τροφίμων, Υ.ΠΕ . ΧΩ. Δ.Ε, Υγείας και Κοινωνικής Αλληλεγγύης και Εσωτερικών, Δημόσιας Διοίκησης και Αποκέντρωσης, ώστε, να απλοποιούνται οι διαδικασίες αδειοδότησης και ελέγχου και καθίστανται πιο αποτελεσματικές.
      Ο Υφυπουργός
      ΑΛΕΞΑΝΔΡΟΣ ΚΟΝΤΟΣ»
      18. Στην με αριθμό 2135/13.7.04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 67552/ΙΗ/22.7.04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2135/13-7-2004 την οποία κατέθεσε η Βουλευτής κ. Ευαγγελία Σχοιναράκη — Ηλιάκη και η οποία αναφέρεται στην ίδρυση Κέντρων Κατάθεσης Μηχανογραφικών Δελτίων υποψηφίων φοιτητών στην Περιφέρεια του Ν. Ηρακλείου, σας γνωρίζουμε τα ακόλουθα:
      Σύμφωνα με την ισχύουσα νομοθεσία συνιστάται στην έδρα της οικείας Διεύθυνσης ή Γραφείου Δευτεροβάθμιας Εκπαίδευσης Επιτροπή Συγκέντρωσης Δικαιολογητικών υποψηφίων για εισαγωγή στις σχολές και στα τμήματα της Τριτοβάθμιας Εκπαίδευσης. Κάθε Επιτροπή έχει την αρμοδιότητα να παραλαμβάνει τα δικαιολογητικά των υποψηφίων που αποφοίτησαν από Λύκεια αρμοδιότητας της οικείας Διεύθυνσης ή Γραφείου Δευτεροβάθμιας Εκπαίδευσης.
      Η λειτουργία της Επιτροπής μόνο στις Διευθύνσεις και στα Γραφεία Δ.Ε. επιβάλλεται εκτός των άλλων και για την εξασφάλιση της αντικειμενικότητας του συστήματος αφού:
      α) Το μηχανογραφικό δελτίο παραλαμβάνεται ηλεκτρονικά και αυτό προϋποθέτει όχι μόνο καλή υλικοτεχνική υποδομή αλλά και στελέχωση των Επιτροπών από προσωπικό με πολύ καλή γνώση Ηλεκτρονικών Υπολογιστών για τη χρήση και εφαρμογή του συγκεκριμένου προγράμματος.
      β) Ελέγχεται η νομιμότητα των υποβαλλόμενων δικαιολογητικών (Απολυτήριο — Βεβαίωση πρόσβασης — κατηγορία ένταξης υποψηφίου 90% ή 10% κ.λ.π.), έλεγχος που δεν μπορεί να γίνεται στο κάθε Λύκειο αφού τότε θα συνέπιπτε τόσο ο εκδότης των δικαιολογητικών όσο και ο ελεγκτής.
      2. Ειδικότερα για το Νομό Ηρακλείου σας γνωρίζουμε ότι στο Νομό αυτό δεν λειτουργεί ένα μόνο Κέντρο Κατάθεσης Μηχανογραφικών Δελτίων αλλά τρία. Ένα στη Διεύθυνση Δευτεροβάθμιας Εκπαίδευσης (4ο Ενιαίο Λύκειο Ηρακλείου), ένα στο 1ο Γραφείο Δ.Ε. (7ο Ενιαίο Λύκειο) και ένα στο 2ο Γραφείο Δ.Ε. (1ο Ενιαίο Λύκειο). Τα Λύκεια αυτά έχουν επιλεγεί έτσι ώστε να καλύπτονται συγκοινωνιακά όλοι οι υποψήφιοι της ευρύτερης περιοχής του Νομού.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές και ερωτήσεις πρώτου κύκλου: 
      Η με αριθμό 4151/115-10-2004 ερώτηση του Βουλευτή της Νέας Δημοκρατίας κ. Αναστασίου Καραμάριου προς τον Υπουργό Αγροτικής Ανάπτυξης και Τροφίμων, σχετικά με τη συμπληρωματική καταγραφή των ελαιοδέντρων και την καταβολή των επιδοτήσεων στο Δήμο Αρχαγγέλου Ρόδου, διαγράφεται λόγω κωλύματος του κ. Υπουργού.
      Εισερχόμαστε στη συζήτηση της με αριθμό 2075/9-7-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Πολιτισμού, σχετικά με την ολοκλήρωση αποκατάστασης του μνημείου Νεωρίων Ηρακλείου.
      Η ερώτηση του κυρίου συναδέλφου έχει ως εξής:
      «Ως γνωστό, για την αποκατάσταση των Νεωρίων Ηρακλείου έχει υπογραφεί εργολαβική σύμβαση ύψους 1.376.578,82 ευρώ από 19/9/2003.
      Η Α΄ φάση του έργου είχε ενταχθεί στη ΣΑΕ 014/2 του Υπουργείου Πολιτισμού, σύμφωνα δε με έγγραφο του Οργανισμού Ανάπτυξης Νοτιοανατολικής Κρήτης (ΟΑΝΑΚ), ο οποίος ορίστηκε και ως φορέας υλοποίησης του έργου στο πλαίσιο του Περιφερειακού Επιχειρησιακού Προγράμματος, προχωρά με την επίβλεψη της 13ης Εφορείας Βυζαντινών και Μεταβυζαντινών Αρχαιοτήτων και την εγκεκριμένη από το Κεντρικό Αρχαιολογικό Συμβούλιο Μελέτη.
      Ο ΟΑΝΑΚ, διά του Προέδρου του και Νομάρχη Ηρακλείου, έχει υποβάλει αίτημα για ένταξη στη ΣΑΕ 014 του Υπουργείου Πολιτισμού της Β΄ φάσης του έργου, ύψους 1.504.336,00 Ευρώ. 
      Επειδή το έργο είναι ανάγκη να ολοκληρωθεί, γιατί το μνημείο είναι μεγάλης ιστορικής σημασίας, τα δε χρήματα που εισρέουν στο Ταμείο Αρχαιολογικών Πόρων από τις αρχαιότητες του Νομού είναι πολλαπλάσια αυτών που εκταμιεύονται για την περιοχή.
      Επειδή όλα τα μνημεία πρέπει να διατηρηθούν για να προσελκύσουν το ενδιαφέρον των επισκεπτών και να αποδίδουν οικονομικά, αλλά κυρίως για να περισώσουμε ό,τι απέμεινε από τους πολιτισμούς που αναπτύχθηκαν στην Κρήτη.
      Ερωτάται ο κύριος Υπουργός αν προτίθεται να εντάξει το έργο στη ΣΑΕ 014 του Υπουργείου Πολιτισμού με το ποσό των 1.504.336,00 Ευρώ, ώστε να ολοκληρωθεί απρόσκοπτα και να μην λειτουργήσει σε βάρος του ΠΕΠ Κρήτης».
      Ο Υφυπουργός Πολιτισμού κ. Τατούλης, έχει το λόγο.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Απαντώντας στην ερώτηση του κυρίου συναδέλφου, θα ήθελα να τον ενημερώσω ότι όπως γνωρίζει κι έτσι όπως αναφέρει στην ερώτησή του, η πρώτη φάση που αφορά το έργο των Νεωρίων του Ηρακλείου βρίσκεται σε εξέλιξη. Η πληροφόρηση που έχω από τους υπηρεσιακούς παράγοντες είναι ότι η πρόταση, η μελέτη που υποβλήθηκε στο Κεντρικό Αρχαιολογικό Συμβούλιο ουσιαστικά εγκρίθηκε στο ένα της μέρος που έχει να κάνει με τις στηρικτικές εργασίες οι οποίες έχουν σχέση με την παρέμβαση πάνω στο θέμα των Νεωρίων. 
      Στο δεύτερο κομμάτι που αναφέρεται στη χρήση «των Νεωρίων» υπήρξε πρόβλημα. Το Κεντρικό Αρχαιολογικό Συμβούλιο δεν έχει εγκρίνει τη μελέτη ως προς αυτό το μέρος. Η δική μας πρόταση και η άποψη έχει να κάνει με την προσπάθεια ολοκλήρωσης της μελέτης. Η προσπάθεια είναι να ευρεθούν οι αντίστοιχοι πόροι που απαιτούνται, προκειμένου, αφού το έργο ωριμάσει, να δούμε χρηματοδοτικά, πώς μπορούμε να το ενισχύσουμε.
      ΠΡΟΕΔΡΕΥΩΝ (Γεώργιος Σούρλας): Ο κ. Στρατάκης έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Δεν ξέρω αν η τελευταία φράση του Υπουργού αποτελεί και δέσμευση ότι θα χρηματοδοτήσει το έργο, όπως αναφέρεται στην ερώτηση από τις 9.7.2004, εντάσσοντάς το στη ΣΑΕ 014 του Υπουργείου Πολιτισμού. Αλλά αν αυτό ισχύει, θα ήθελα να το διευκρινίσει στη δευτερολογία του.
      Οφείλω, όμως, να πω ότι η αίσθηση που υπάρχει είναι ότι το ΚΑΣ είχε συμφωνήσει κατ’ αρχάς ή τουλάχιστον οι αρμόδιοι υπηρεσιακοί παράγοντες που εμπλέκονται και στις λειτουργίες του ΚΑΣ είχαν συμφωνήσει, σε ό,τι αφορά και στο δεύτερο σκέλος της μελέτης που ήταν υπό έγκριση και αφορά τη χρήση «των Νεωρίων». Διότι υπήρξαν αλλαγές, υπήρξαν τροποποιήσεις μέσα σε ένα πλαίσιο συμφωνίας, προκειμένου να ολοκληρωθεί η διαδικασία και να προχωρήσει η υλοποίηση της μελέτης της β΄ φάσης της αποκατάστασης «των Νεωρίων» του Ηρακλείου. Και βέβαια επείγει, διότι είναι γνωστό ότι η πρώτη φάση ολοκληρώνεται μέχρι τις 31.12.2004 και ασφαλώς οι υπόλοιπες εργασίες που προβλέπονται στη μελέτη της β΄ φάσης θα πρέπει να ολοκληρωθούν το συντομότερο δυνατόν. 
      Και πρέπει αυτό να γίνει, κύριε Υπουργέ, διότι έχουμε φαινόμενα, σε σχέση με τη συντήρηση των αρχαιολογικών χώρων του Ηρακλείου που είναι πολύ σημαντικά. Σήμερα παρακολουθούμε στα πρωτοσέλιδα των τοπικών εφημερίδων ένα παρεμφερές πρόβλημα με το Μουσείο Ηρακλείου. Κατέπεσαν οι σοβάδες, άρα συντήρηση στην πράξη μηδέν, παρά τις προσπάθειες που έχουν γίνει ενδεχομένως και κινδύνευσε ένας αμφορέας μεγάλης αρχαιολογικής αξίας από το ανάκτορο της Ζάκρου, με αποτέλεσμα να έχει ξεσηκωθεί ο κόσμος που το ξέρει. Και βέβαια τα αρχαία μας γλίτωσαν πριν από εικοσιπενταετία με τη μεταφορά τους σε ξένα μουσεία μετά από τον ξεσηκωμό του κόσμου, αλλά φαίνεται ότι από την αδιαφορία, έστω την κρίσιμη στιγμή που έπρεπε να γίνει η αναγκαία παρέμβαση, διατρέχουν μεγάλο κίνδυνο. 
      Πρέπει να το αντιμετωπίσετε το συντομότερο δυνατό, διότι λέγεται ότι το φετινό διάστημα άρχισαν να μπαίνουν για πρώτη φορά νερά στο Μουσείο χρησιμοποιούν δοχεία για να μαζεύουν τα νερά- και άρα θα έπρεπε η Υπηρεσία έγκαιρα να δει αυτό το πρόβλημα ή εν πάση περιπτώσει, από τη στιγμή που το είδε –και είναι κάποιοι μήνες από τότε που έπεσαν οι πρώτες βροχές- να αντιμετωπίσει αυτήν την κατάσταση.
      Δυστυχώς, η Κυβέρνηση, φαίνεται ότι δεν θέλει να την αντιμετωπίσει, γιατί αρκείται μόνο στην είσπραξη χρημάτων. Και τα χρήματα που εισπράττονται, είτε από το Αρχαιολογικό  Μουσείο Ηρακλείου, είτε από τους αρχαιολογικούς χώρους του Νομού Ηρακλείου, όπως είναι η Κνωσός και η Φαιστός, είναι πολλαπλάσια αυτών που διατίθενται για τη συντήρηση αυτών των τεράστιας αξίας και σημασίας αρχαιολογικών μνημείων.
      Θα ήθελα να παρακαλέσω, κύριε Υπουργέ, να δώσετε λίγο περισσότερη προσοχή και για το συγκεκριμένο θέμα που εκτιμάται ότι εδώ και ένα εξάμηνο ως διαδικασία που προβλέπεται έχει ολοκληρωθεί, να δείτε πώς και γιατί το ΚΑΣ δεν προχωρεί στην ολοκληρωτική έγκριση της μελέτης, αλλά και τα άλλα ζητήματα που αφορούν στη συντήρηση, είτε του Μουσείου, είτε των αρχαιολογικών χώρων που πολλάκις έχουμε επισημάνει και για τα οποία πράγματι υπάρχουν σημαντικές καθυστερήσεις.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός κ. Τατούλης έχει το λόγο.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Θα ήθελα πάλι να επαναλάβω ότι τα γεγονότα είναι ακριβώς έτσι. Ως προς την ένταξη της δεύτερης φάσης, ασφαλώς δεν υπήρξε καμία πρόνοια από την προηγούμενη ένταξη, γι’ αυτό και έγινε αυτή η διάκριση σε διαφορετικές φάσεις. Αυτό δείχνει ότι δεν υπήρχε μια ενιαία μελέτη, η οποία εξελίχθηκε, ολοκληρώθηκε και από πλευράς ωριμότητας ήταν έτοιμη να υποδεχθεί το σύνολο του έργου. 
      Πράγματι, η πρόβλεψη για τους πόρους υπήρξε προβληματική εξαρχής. Γι’ αυτόν το λόγο και ποτέ δεν προβλέφθηκαν αυτοί οι πόροι. Εμείς περιμένουμε να ολοκληρωθεί η πρώτη φάση και να εξελιχθεί η ωριμότητα της μελέτης. Από εκεί και πέρα, θα προσπαθήσουμε να βρούμε τους πόρους που απαιτούνται για την ολοκλήρωση του έργου.
      Εγώ θα έλεγα ότι είναι άδικο αυτό που ακούστηκε προηγουμένως με την εξής λογική. Πολλές φορές έχουμε επισκεφθεί το Ηράκλειο και γνωρίζουμε τα προβλήματα που έχουν να κάνουν με το Υπουργείο Πολιτισμού. Μάλιστα, επιλύσαμε πολλά προβλήματα επί τόπου. 
      Επίσης, θέλω να πω ότι είναι πολύ σωστή η αιτίαση και η αναφορά σας στα προβλήματα που παρουσίασε το Μουσείο Ηρακλείου. Αυτά, όμως, νομίζω ότι δεν καταλογίζονται στην καινούργια Κυβέρνηση. Αυτά τα προβλήματα προϋπήρξαν και είναι σημαντικά, γιατί θεωρώ ότι πολύ σπουδαίοι χώροι δεν προσέχτηκαν από πλευράς των προηγουμένων κυβερνήσεων. Είναι καιρός, όμως, να τα ανατάξουμε με μεγάλη προσοχή και μεθοδικότητα και αυτό θα κάνουμε. 
      Πρόσφατα παρουσιάστηκαν προβλήματα, τα οποία μας λυπούν ιδιαιτέρως, στο μεγάλο Μουσείο του Ηρακλείου που είναι ένα από τα σημαντικότερα μουσεία που υπάρχουν στη χώρα μας. 
      Εμείς θεωρούμε ότι το Μουσείο του Ηρακλείου είναι μία ατμομηχανή για την προβολή του ελληνικού πολιτισμού και της πολιτιστικής κληρονομιάς. Γι’ αυτόν το λόγο, δώσαμε γρήγορη λύση με μεγάλη προσοχή και μεθοδικότητα στο να ωριμάσουμε τις διαδικασίες που απαιτούνται για να γίνει η επέκταση, η οποία ήδη έχει ξεκινήσει. 
      Τα επιμέρους προβλήματα που έχουμε μπροστά μας, τα αντιμετωπίζουμε και αυτά. Αμέσως δόθηκαν εντολές σε όλους τους υπηρεσιακούς παράγοντες και τις τεχνικές μας υπηρεσίες επί τόπου να σπεύσουν και να δουν τα προβλήματα. Να είστε βέβαιος ότι η Κυβέρνησή μας δείχνει μεγάλο ενδιαφέρον για το πώς θα αναδείξει, θα συντηρήσει, αλλά και για το πώς θα προβάλλει όλα τα εξαιρετικά στοιχεία της πολιτιστικής κληρονομιάς της Κρήτης.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, ο Βουλευτής κ. Παναγιώτης Καμμένος ζητεί άδεια ολιγοήμερης απουσίας στο εξωτερικό.
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς, η Βουλή ενέκρινε τη ζητηθείσα άδεια.
      Η με αριθμό 3673/1-10-2004 ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την αντιπλημμυρική προστασία του Νομού Αχαΐας διαγράφεται λόγω κωλύματος του κ. Υπουργού.
      Η με αριθμό 2906/6-9-2004 ερώτηση του Βουλευτή του Συνασπισμού Ριζοσπαστικής Αριστεράς κ. Αλεξάνδρου Αλαβάνου προς τον Υπουργό Πολιτισμού, σχετικά με τη λήψη μέτρων για την αντιμετώπιση της εθνικιστικής και ρατσιστικής βίας στα γήπεδα διαγράφεται λόγω κωλύματος του Βουλευτή.
      Αναφορές και ερωτήσεις δευτέρου κύκλου:
      Η με αριθμό 3201/17-9-2004 ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με την πώληση του 35% της Δημοσίας Επιχείρησης Αερίου (Δ.ΕΠ.Α.) διαγράφεται λόγω κωλύματος του Βουλευτή.
      Δυστυχώς, έχουμε πολλές διαγραφές λόγω απουσιών Υπουργών, αλλά κυρίως Βουλευτών. 
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι εγγραμμένα στην ημερήσια διάταξη.
      Υπουργείου Δημόσιας Τάξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου που καταρτίσθηκε βάσει του άρθρου 43, παράγραφος 1 της Σύμβασης για την Ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση».
      Το νομοσχέδιο θα συζητηθεί κατά τη σημερινή συνεδρίαση.
      Του ιδίου Υπουργείου
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση Ευρωπόλ) και το Πρωτόκολλο σχετικά με τα προνόμια και τις ασυλίες της Ευρωπόλ, των μελών των οργάνων της, των αναπληρωτών Διευθυντών και των υπαλλήλων της».
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Οικονομίας και Οικονομικών
      Μόνη συζήτηση επί της αρχής, των άρθρων και του συνόλου του σχεδίου νόμου: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση.
      Επανερχόμεθα στο πρώτο νομοσχέδιο του Υπουργείου Δημόσιας Τάξης. Αυτό το νομοσχέδιο ψηφίστηκε στη Διαρκή Επιτροπή κατά πλειοψηφία και εισάγεται προς συζήτηση με τη διαδικασία του Άρθρου 108 του Κανονισμού της Βουλής. Δηλαδή, μπορούν να λάβουν το λόγο όσοι έχουν αντίρρηση επί της κυρώσεως αυτής της Σύμβασης.
      	 Θέλει κάποιος συνάδελφος από τα κόμματα που διαφώνησαν να λάβει το λόγο;
      	ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, εγώ διαφωνώ και θέλω να λάβω το λόγο.
      	ΠΡΟΕΔΡΕΥΩΝ (Γεώργιος Σούρλας): Κοιτάξτε, το ΠΑΣΟΚ είπε «ναι». 
      	ΚΩΝΣΤΑΝΤΙΝΟΣ ΚΑΪΣΕΡΛΗΣ: Κι εγώ δικαιούμαι να πω «όχι».
      	ΠΡΟΕΔΡΕΥΩΝ (Γεώργιος Σούρλας): Να το πείτε. 
      	Το Κομμουνιστικό Κόμμα Ελλάδας είπε «όχι» και ο Συνασπισμός το ίδιο.
      	Η κ. Κανέλλη έχει το λόγο.
      	ΛΙΑΝΑ ΚΑΝΕΛΛΗ: Ας μιλήσει πρώτα ο κ. Καϊσερλής.
      	ΠΡΟΕΔΡΕΥΩΝ (Γεώργιος Σούρλας): Ο κ. Καϊσερλής έχει το λόγο.
      	ΚΩΝΣΤΑΝΤΙΝΟΣ ΚΑΪΣΕΡΛΗΣ: Ευχαριστώ, κύριε Πρόεδρε.
      	Κύριε Πρόεδρε, θα μιλήσω και για τα δύο σχέδια νόμου. Με τις δύο συμφωνίες των κρατών της Ευρωπαϊκής Ένωσης που καλείται το ελληνικό Κοινοβούλιο να επικυρώσει, η χώρα μας με τη σύσταση της Ευρωπαϊκής Αστυνομίας, έστω και στα πρώτα στάδια και στις πρώτες μικρές αρμοδιότητές της, εισέρχεται και σ’ αυτόν τον τομέα στη φάση σύγκλισης των υπηρεσιών της με αυτές των αναπτυγμένων ευρωπαϊκών κρατών. 
      	Όταν θυμηθούμε ότι μόλις πριν από δύο χρόνια λειτουργούσε με την Ελληνική Βασιλική Χωροφυλακή και η Αστυνομία Πόλεων, όταν σκεφθούμε ότι μόλις χθες η Ελληνική Βασιλική Αγροφυλακή ήταν πραγματικότητα, μπορούμε να κατανοήσουμε τα βήματα προόδου που έγιναν τα τελευταία είκοσι χρόνια από τις κυβερνήσεις του ΠΑΣΟΚ που, όπως διατείνεται η Νέα Δημοκρατία, κατέστρεψαν τον τόπο.
      	Σήμερα, μπροστά σε μία νέα πραγματικότητα που ορίζεται από την υποχρεωτική συμβίωσή μας με τα κράτη της Ευρώπης και σε μία πιεστική και ωμή αναγκαιότητα για τη σύγκλισή μας μ’ αυτά τα κράτη, προσωπικά διερωτώμαι ποια είναι αυτή η περιβόητη επανίδρυση του κράτους και ποια σχέση έχει με τα βήματα που πρέπει να γίνουν από τις υπηρεσίες της χώρας, ώστε να συγκλίνουν με τις υπηρεσίες των αναπτυγμένων κρατών. 
      Μιλάμε για την Ευρωπαϊκή Αστυνομία στην οποία θα συμμετέχει και η χώρα μας και ξεχνάμε ότι στα κράτη της Ευρώπης δεν υπάρχουν Υπουργεία Δημόσιας Τάξης. Μόνο εμείς και η Αλβανία έχουμε. 
      Μιλάμε για την Ευρωπαϊκή Αστυνομία και αγνοούμε ότι στα αναπτυγμένα κράτη και δίπλα στον πολίτη για τα καθημερινά προβλήματά του υπάρχουν οι συγκροτημένες δημοτικές αστυνομίες ως φυσικό επακόλουθο της αμεσότητας και της ανταποδοτικότητας των οικονομικών βαρών των πολιτών σε υπηρεσίες που πρέπει να προσφέρονται από τις πλησιέστερες σ’ αυτόν αρχές.
      	Ακούμε στη σύγχρονη αυτή εποχή για την επανασύσταση της Αγροτικής Χωροφυλακής, όταν καθημερινά παρατηρούμε προς τα πού οδηγείται η αγροτική οικονομία και διερωτόμαστε αν ζούμε σε ένα ισότιμο κράτος με τα υπόλοιπα της Ευρώπης ή εάν ως η Ελλάδα είναι μία επαρχία της και η Κυβέρνησή μας ένα δημοτικό συμβούλιο. 
      Δεν προβληματιζόμαστε γιατί στα αναπτυγμένα κράτη οι πυροσβεστικές υπηρεσίες των πόλεων είναι κάτω από την ευθύνη των δήμων και αντίθετα πάνω σ’ ένα παρωχημένο οικοδόμημα προσθέτουμε σήμερα μία νέα υπηρεσία της Ευρωπαϊκής Αστυνομίας, για να μένει η εντύπωση στους πολίτες μιας κατ’ επίφαση σύγχρονης πορείας μας, που, όμως, είναι αναχρονιστική και που φανερώνει τις προθέσεις που κρύβει η λεγόμενη επανίδρυση του κράτους και που άθελα όλοι μας την υποθάλπουμε με παράλογες απαιτήσεις αύξησης του αριθμού των αστυνομικών που διατίθενται στις υπηρεσίες των Βουλευτών. 
      	Κύριε Υπουργέ, κύριε Πρόεδρε, γι’ αυτούς τους λόγους δεν ψηφίζω επί της αρχής και επί των άρθρων τα σχετικά σχέδια νόμων.
      	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καϊσερλή.
      	Η κ. Κανέλλη έχει το λόγο.
      	ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      	Το Κομμουνιστικό Κόμμα ανέπτυξε εκτενώς τις θέσεις του στη διάρκεια της επιτροπής, δράττομαι, όμως, της ευκαιρίας -και έχουμε δηλώσει ότι το καταψηφίζουμε- να απαντήσω γιατί απουσίαζα, είχα μια ανειλημμένη υποχρέωση και υποχρεώθηκα να φύγω κι έτσι από τα Πρακτικά έχω δει την απάντηση του κ. Υπουργού.
      	Εξήγησα αναλυτικά, αναφερόμενη μάλιστα, κύριε Πρόεδρε, στο κείμενο της Χάγης το οποίο ψηφίστηκε στις 4 Νοεμβρίου. Αυτό ήλθε την προηγούμενη εβδομάδα. Το πρόγραμμα της Χάγης είναι ένα πρόγραμμα το οποίο περιλαμβάνει και λειτουργία της Eurojust, της Ευρωδικαιοσύνης και λειτουργία της Europol και είναι και πενταετές σχέδιο. 
      Το δυστύχημα ήταν ότι κατά την άποψή μου, κατά παράλειψη της Κυβέρνησης δεν το είχαν οι Βουλευτές στα χέρια τους. Εγώ το πήρα από το «ΡΙΖΟΣΠΑΣΤΗ». Στα πλαίσια αυτού του κειμένου και του προγράμματος, το οποίο δεσμεύεται η χώρα να ακολουθήσει, εμείς το καταψηφίσαμε εξηγώντας που οδηγεί. 
      Κύριε Υπουργέ, στην επιτροπή μου απαντήσατε ότι εξ’ ορισμού αν κάποιος θέλει να βρει τα κείμενα κακά και αρνητικά, θα τα βρει κακά και αρνητικά. Αυτό όμως δεν καλύπτει εμένα σαν απάντηση. Εγώ σας είπα ότι οι βασικές μας διαφωνίες ήταν κατ΄αρχάς από τη σύσταση της EUROPOL, το άρθρο 8. Και σας εξήγησα για ποιο λόγο είναι το άρθρο 8. Και έρχεστε και μου λέτε εσείς σήμερα με αυτές τις δύο συμβάσεις, κύριε Υπουργέ, ότι η Ελλάδα θα αποκτήσει ευρωπαίους συνοριοφύλακες, με βάση το πρόγραμμα της Χάγης. Η συνεργασία στο επίπεδο των αστυνομιών θα οδηγήσει και σε δημιουργία Σώματος ευρωπαίων συνοριοφυλάκων, τα οποία θα είναι στα πλαίσια της ευρωπαϊκής αστυνόμευσης.
      Θα ήθελα να μου πει κάποιος με βάση το πρόγραμμα της Χάγης –και το λέω αυτό ενδεικτικά γιατί σε τρία λεπτά δεν μπορώ να αναπτύξω τις  θέσεις και αυτό το νόημα έχει αυτός ο Κανονισμός εδώ-  στα γεγονότα του Εχίνου, εσείς θα εμπιστευόσασταν ευρωπαίους συνοριοφύλακες; Θα τους εμπιστευόσασταν απόλυτα; Θα ήξεραν εκείνοι τον τρόπο με τον οποίο θα αντιμετώπιζαν τις ευαισθησίες της περιοχής; 
      Οι κατασταλτικοί μηχανισμοί οι οποίοι γεννιούνται στην Ευρώπη, είχα επισημάνει στην επιτροπή, ότι δημιουργούν ένα πεδίο ασφάλειας, συνεργασίας και δικαιοσύνης, όπως το ονομάζει η Ευρωπαϊκή ΄Ενωση, το οποίο προσομοιάζει προς το πεδίο δράσης κατασταλτικών μηχανισμών την εποχή της Αυστροουγγρικής αυτοκρατορίας. Εκεί πηγαίνουμε με μαθηματική ακρίβεια. Και ήταν για λόγους αρχής. Από την αρχή εμείς ήμασταν συνεπείς και σας είχαμε πει όχι στη δημιουργία της EUROPOL. Σας είχαμε πει όχι στην ενιαία αντίληψη κατασταλτικού μηχανισμού. Βεβαίως εξ’ ορισμού όλα τα κείμενα μπορεί να είναι αρνητικά. Αλλά από την άλλη μεριά δεν μπορείς να μελετάς και ένα κείμενο αποκομμένο από τα υπόλοιπα κείμενα τα οποία τρέχουν αυτήν την στιγμή στην Ευρωπαϊκή ΄Ενωση. Δεν μπορείτε να αγνοήσετε ότι ήμαστε σε ένα πρόγραμμα 5ετές της Χάγης. Δεν μπορείτε να δεχθείτε συνεργασία για ρατσισμό, ξενοφοβία. Σας είπε κανείς όχι; Αναγκαία είναι η συνεργασία των αστυνομιών. 
      Με αυτές τις συμβάσεις καταργούνται ατομικά δικαιώματα. Μειώνουν και συρρικνώνουν δικονομικά δικαιώματα των κατηγορουμένων. Επιτρέπουν την άσκηση αστυνομικών έργων σε αστυνομικούς στη χώρα χωρίς καμια έγκριση, χωρίς καμια υπηρεσία, χωρίς κανένα μηχανισμό. 
      Θα φέρω ένα χαρακτηριστικό παράδειγμα και κλείνω αφού σας ευχαριστήσω για την ανοχή των τριάντα δευτερολέπτων. Είναι δυνατόν οποιοσδήποτε  υπάλληλος, σε οποιαδήποτε Ευρωπαϊκή χώρα με βάση την κύρωση αυτών των πραγμάτων να σηκώνει το τηλέφωνο και να παίρνει πληροφορίες προσωπικών δεδομένων για οποιονδήποτε πολίτη οπουδήποτε; Δηλαδή, σε αυτήν την προάσπιση των ατομικών δικαιωμάτων πηγαίνουμε; Δεν έχει κανείς αντίρρηση να συνεργαστούν οι αστυνομίες, αλλά όχι με τέτοιο τρόπο, όχι με τέτοια κείμενα, όχι με τέτοια ερμηνευμένη πια στην πράξη εφαρμοσμένη πολιτική. Είναι πολιτική καταστολής και των εναπομεινασών διαδικασιών που έχουν να αμυνθούν οι πολίτες. 
      Σας θυμίζω ότι δεν πετυχαίνετε τίποτα με το να έχετε και δεν θα το πετύχετε αυτό στο τέλος, είτε φέρνετε ευρωπαίους είτε άλλους. Δημιουργείται τρομοκλίμα τρομοκρατίας για να κατεβούν επτάμισι χιλιάδες αστυνομικοί και δώδεκα χιλιάδες διαδηλωτές στο Πολυτεχνείο. Κάποια μέρα δηλαδή θα κάνετε οικονομία δυνάμεων; Θα φωνάξετε χίλιους ευρωπαίους μήπως και κατέβουν πέντε χιλιάδες; Ή θα αρχίσετε να τους φέρνετε εδώ για να τρομοκρατούν τους εργαζόμενους σε «ευαίσθητες περιοχές και σε μεγάλα γεγονότα»; 
      Για όλους αυτούς τους λόγους, κύριε Πρόεδρε, εμείς καταψηφίζουμε το νομοσχέδιο και επισημάνουμε στην Κυβέρνηση να μην αναγιγνώσκει τις τροποποιήσεις και τα κείμενα αποκομμένα από μία συνολική νομοθεσία. Ξέρουμε όμως, γιατί το κάνετε κύριε Υπουργέ αυτό. Γιατί κάποια μέρα σας βολεύει μία οδηγία που δεν την έχετε πει και δεν την ξέρει ο πολύς κόσμος, θα μπορείτε να τη χρησιμοποιήσετε για να πάρετε κάποια μέτρα τα οποία θα είναι δυσάρεστα. Και θα λέτε ότι δεν το ξέραμε, δεν γνωρίζαμε, μας συγχωρείτε, μας το είπε η Ευρωπαϊκή ΄Ενωση. Πολύ καλό άλλοθι έχει γίνει, αλλά εμάς δεν μας αρέσει. 
      ΠΡΟΕΔΡΕΥΩΝ (Γεώργιος Σούρλας): Ο Υφυπουργός Δημόσιας Τάξης, έχει το λόγο. 
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Κύριοι συνάδελφοι, πρόκειται για δύο πρωτόκολλα τα οποία έχουν υπογραφεί από την Ελληνική Κυβέρνηση το Νοέμβριο του 2002 και έχουν να κάνουν με την EUROPOL, την Ευρωπαϊκή Αστυνομία. 
      Και συγκεκριμένα αφορά τη συνεργασία των κρατών μελών που υπέγραψαν τα δύο αυτά πρωτόκολλα στα πλαίσια καταπολέμησης της εγκληματικότητας.
       Αγαπητή συνάδελφε, ξέρετε, είπατε πολλά. Μιλήσατε για αστυνομία που θα καταδιώκει τους διαδηλωτές. Αυτά δεν έχουν θέση αυτήν τη στιγμή εδώ πέρα. Εδώ είναι συγκεκριμένα πρωτόκολλα με συγκεκριμένες ρυθμίσεις που αφορούν συγκεκριμένες δράσεις. Δεν λέει πουθενά, απ’ ότι είδα εγώ, αυτά τα οποία μας αναπτύξατε εσείς.
      ΛΙΑΝΑ ΚΑΝΕΛΛΗ: Τίποτε δεν είναι συγκεκριμένο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Είναι συγκεκριμένο. Αυτά τα γενικά και αόριστα τα οποία μας λέτε μπορείτε θαυμάσια να τα αναπτύξετε σε μία επερώτηση που θα κάνετε, σε μία γενικευμένη συζήτηση που θα γίνει εδώ μέσα. Όταν, όμως, συζητάμε την ψήφιση δύο πρωτοκόλλων τα οποία είναι συγκεκριμένα και λιτά, πιστεύω ότι δεν σηκώνει ούτε παρερμηνείες να κάνουμε ούτε να διογκώνουμε και να διευρύνουμε τη συζήτηση επί παντός επιστητού. Εδώ έχουμε δύο συγκεκριμένα πρωτόκολλα, τα οποία αφορούν στη συνεργασία η οποία μπορεί να αναπτυχθεί μεταξύ της Ελληνικής Αστυνομίας και της EUROPOL για τη βαριά εγκληματικότητα, τη διακρατική διασυνοριακή εγκληματικότητα σε συγκεκριμένα βαριά εγκλήματα….
      ΛΙΑΝΑ ΚΑΝΕΛΛΗ: Τι είναι η βαριά εγκληματικότητα;
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ποια είναι η βαριά εγκληματικότητα; Μα σπουδάσατε νομικά. Αν είστε λοιπόν, νομικός, βεβαίως υπάρχει στη νομική επιστήμη…
      ΛΙΑΝΑ ΚΑΝΕΛΛΗ: Μα ξέρετε να υπάρχει όρος στα νομικά «βαριά εγκληματικότητα»; Σε κανένα νομικό βιβλίο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Ασφαλώς υπάρχει και πολιτικά και νομικά. Διαβάστε τον Ποινικό Κώδικα, για να δείτε ποια εγκλήματα και ποιες πράξεις χαρακτηρίζονται βαριές.
      Εν πάση περιπτώσει, προσδίδεται ο όρος «βαριά εγκληματικότητα» σε συγκεκριμένα εγκλήματα, τα οποία αναφέρονται στο άρθρο 1. Μιλούμε για τρομοκρατικές πράξεις, για την παράνομη διακίνηση ναρκωτικών, τις παράνομες πράξεις ξεπλύματος χρημάτων, τη διακίνηση πυρηνικών και ραδιενεργών ουσιών, τη διακίνηση λαθρομεταναστών, την εμπορία ανθρώπων, την εμπορία κλαπέντων οχημάτων κλπ. Δεν είναι επί παντός επιστητού αυτή η συνεργασία. Είναι γι’ αυτές τις συγκεκριμένες βαριές μορφές εγκληματικότητας οι οποίες αναπτύσσονται διακρατικά, πέρα από τα σύνορα μιας χώρας. 
      Και ερωτώ. Η Ελλάδα πρέπει να είναι έξω από αυτήν τη διεθνή συνεργασία στα πλαίσια αυτών των μορφών της εγκληματικότητας; Μα νομίζω ότι μέχρι τώρα η συνεργασία που έχουμε κάνει στα πλαίσια της προσπάθειας της πάταξης της εγκληματικότητας διεθνώς έχει αποβεί ασφαλώς υπέρ της καταπολέμησης της εγκληματικότητας. Σας θυμίζω ότι καραβιές ολόκληρες ναρκωτικών έχουν κατασχεθεί τελευταία και έχουν συλληφθεί έμποροι ναρκωτικών. Έγιναν αυτά τα πράγματα και επιτεύχθησαν αυτά, επειδή ακριβώς υπήρχε αυτή η συνεργασία. Δεν μπορούμε σε καμία περίπτωση εμείς να την απεμπολήσουμε, όσο και αν εσείς θέλετε να συνδέσετε αυτήν την προσπάθεια με άλλης μορφής δράσεις πολιτικές ή μη, που μας φέρνετε μέσα στο Κοινοβούλιο. 
      Όσον αφορά τις δικές σας θέσεις, σας αναγνωρίζω τουλάχιστον μία συνέπεια, διότι τα ίδια υποστηρίξατε και στην επιτροπή. Εκπλήσσομαι, όμως, με τον συνάδελφο ο οποίος στην επιτροπή μεγαλοπρεπώς ψήφισε απ’ ό,τι θυμάμαι…
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Υπουργέ…
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Παρακαλώ πάρα πολύ, ψηφίσατε μεγαλοπρεπέστατα και τα Πρακτικά δικαιώνουν τη θέση την οποία αναπτύσσω. Και έρχεστε σήμερα και λειτουργείτε αρνητικά και λέτε ότι καταψηφίζετε γενικεύοντας την τοποθέτησή σας επί θεμάτων που δεν έχουν καμία σχέση με το συζητούμενο θέμα. Μας μιλάτε για την Αγροτική Χωροφυλακή και άλλα πράγματα που είναι καινοφανείς ορολογίες. Δεν μπορώ να καταλάβω τι έγινε από την περασμένη εβδομάδα που ψηφίσατε μέχρι σήμερα και έρχεστε και καταψηφίζετε. 
      Εν πάση περιπτώσει, εγώ θα ήθελα να επαναλάβω -και το πιστεύω ακράδαντα- ότι όση ωραιολογία και να έχει κάθε κείμενο, όσο και αν πιστεύουμε, όταν το διαβάζουμε από την οπτική γωνία που βλέπει ο καθένας, ότι θωρακίζει τη δημοκρατία ή τα ατομικά δικαιώματα, μπορεί άνετα ένας ο οποίος θέλει και επιδιώκει να καταστρατηγήσει αυτά τα οποία δήθεν προστατεύει να το κάνει. Αρκεί να έχει την κακή προαίρεση. 
      Αντίθετα, στον τόπο που λειτουργεί η δημοκρατία και η δικαιοσύνη, όσο και αν υπάρχουν παράθυρα από τα οποία μπορεί κάποιος να βάλει το χεράκι του και πράγματι να καταστρατηγήσει τα ατομικά δικαιώματα ή ό,τι άλλο εσείς αναφέρατε προηγουμένως, υπάρχουν θεσμοί οι οποίοι αποτρέπουν τον κάθε κύριο, ο οποίος θα επιδιώξει πραγματικά να κάνει παρεμβάσεις σε βάρος των ατομικών δικαιωμάτων. Το πιστεύω αυτό ακράδαντα και θέλω να πιστεύω ότι στη χώρα μας τώρα λειτουργούν αυτοί οι θεσμοί. Υπάρχει δικαιοσύνη, υπάρχει δημοκρατία, όσο και αν καμιά φορά κάποιοι από εμάς παραπονούνται ότι υπάρχουν προβλήματα. 
      ΠΡΟΕΔΡΕΥΩΝ (Γεώργιος Σούρλας): Για την Κοινοβουλευτική  τάξη πρέπει να πούμε ότι ο Βουλευτής έχει απεριόριστο δικαίωμα έκφρασης γνώμης, έχει το δικαίωμα να πάρει το λόγο, όπως ο κ. Καϊσερλής. Αλλά πρέπει να πούμε, κύριε Καϊσερλή, όμως, ότι είναι γεγονός ότι απομακρυνθήκατε από το συζητούμενο σχέδιο νόμου. Έτσι, για την τάξη αυτά. Απλά επισημαίνω κάποια πράγματα για να υπάρχει αποκατάσταση της πραγματικότητας. Δεν σας κάνω παρατήρηση ούτε σας διέκοψα απ’ ό,τι είδατε. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρωτοκόλλου που καταρτίσθηκε βάσει του άρθρου 43, παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας  (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση».
      Ερωτάται το Σώμα: Γίνεται δεκτό το νομοσχέδιο;
      ΠΟΛΛΟΙ ΒΟΥΛΕΥΤΕΣ:  Μάλιστα, μάλιστα.
      ΛΙΑΝΑ ΚΑΝΕΛΛΗ:  Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Δημόσιας Τάξης: «Κύρωση του Πρωτοκόλλου που καταρτίσθηκε βάσει του άρθρου 43, παράγραφος 1 της Σύμβασης για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) το οποίο τροποποιεί την εν λόγω Σύμβαση» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση του δεύτερου σχεδίου νόμου. 
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) και το Πρωτόκολλο σχετικά με τα προνόμια και τις ασυλίες της ΕΥΡΩΠΟΛ, των μελών των οργάνων της, των αναπληρωτών διευθυντών και των υπαλλήλων της».
      Το σχέδιο ψηφίστηκε στη Διαρκή Επιτροπή κατά πλειοψηφία. Εισάγεται και αυτό προς συζήτηση με τη διαδικασία του άρθρου 108 του Κανονισμού της Βουλής, δηλαδή μπορούν να λάβουν το λόγο όσοι έχουν αντίρρηση επί της κυρώσεως αυτής της Συμφωνίας.
      Θέλει κάποιος συνάδελφος από τα κόμματα που διεφώνησαν να λάβει το λόγο; Διεφώνησε το Κομμουνιστικό Κόμμα Ελλάδος και ο Συνασπισμός. 
      ΛΙΑΝΑ ΚΑΝΕΛΛΗ:  Κύριε Πρόεδρε, τοποθετηθήκαμε ενιαία και κατ’ αυτήν την έννοια ισχύει το «κατά πλειοψηφία».
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής, των άρθρων και του συνόλου του σχεδίου νόμου του Υπουργείου Δημόσιας Τάξης: «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση Ευρωπόλ) και το Πρωτόκολλο σχετικά με τα προνόμια και τις ασυλίες της Ευρωπόλ, των μελών των οργάνων της, των αναπληρωτών διευθυντών και των υπαλλήλων της».
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΛΙΑΝΑ ΚΑΝΕΛΛΗ:  Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς, το νομοσχέδιο του Υπουργείου Δημόσιας Τάξης:: «Κύρωση του Πρωτοκόλλου που τροποποιεί τη Σύμβαση για την ίδρυση Ευρωπαϊκής Αστυνομικής Υπηρεσίας (Σύμβαση ΕΥΡΩΠΟΛ) και το Πρωτόκολλο σχετικά με τα προνόμια και τις ασυλίες της ΕΥΡΩΠΟΛ, των μελών των οργάνων της, των αναπληρωτών διευθυντών και των υπαλλήλων της» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Το κείμενο του ψηφισθέντος νομοσχεδίου βρίσκεται στο Τεύχος των Πρακτικών της Βουλής)
      
      
ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Κυρίες και κύριοι συνάδελφοι, εισερχόμεθα στη συζήτηση του νομοσχεδίου του Υπουργείου Οικονομίας και Οικονομικών. Μόνη συζήτηση, επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
      Κύριε Υπουργέ, έχετε να πείτε κάτι πριν ξεκινήσουν οι εισηγήσεις των κυρίων συναδέλφων; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ναι, κύριε Πρόεδρε, μετά τη συζήτηση που έγινε στην επιτροπή και την Έκθεση της Διεύθυνσης Επιστημονικών Μελετών της Βουλής, κάνουμε κάποιες αλλαγές.
      Στο άρθρο 9, στην παράγραφο 1, στη σελίδα 7, στον πέμπτο στίχο της παραγράφου 1 η λέξη «αποκλειστικά» διαγράφεται. 
      Στην παράγραφο 3, στο προτελευταίο εδάφιο,  στον τέταρτο στίχο, η λέξη «τριετίας» αντικαθίσταται με τη λέξη «πενταετίας».
      Στην παράγραφο 12, στον πρώτο στίχο, οι αριθμοί 8 και 9 αντικαθίστανται με τους αριθμούς 10 και 11.
      Στην παράγραφο 15 στον  ένατο στίχο ολογράφως, μετά τις λέξεις «ελεγκτικές υπηρεσίες» τίθεται τελεία και διαγράφονται οι λέξεις «και πέραν αυτών καμία άλλη δαπάνη δεν αναγνωρίζεται προς έκπτωση από τα ακαθάριστα έσοδα». Αυτές οι αλλαγές είναι σαν αποτέλεσμα παρατηρήσεων που έγιναν κατά τη συζήτηση στην επιτροπή από τους φορείς αλλά και από κάποιους συναδέλφους. Αποφασίσαμε να τις δεχθούμε γιατί βελτιώνουν το άρθρο.
      Στο άρθρο 23 οι παράγραφοι 2 και 3 διαγράφονται και από την παράγραφο 1 διαγράφεται ο αριθμός «1» της παραγράφου αυτής. Οπότε μένει το άρθρο 23 με μία παράγραφο. 
      Στο άρθρο 31 στην παράγραφο 2, περίπτωση α, στίχος έκτος της περίπτωσης αυτής, μετά τη λέξη «επιχορηγήσεις» προστίθεται κόμμα και μετά το κόμμα η φράση «οι παράνομες χρηματιστηριακές και χρηματοπιστωτικές συναλλαγές». Αυτό είναι το θέμα που αφορούσε τις δραστηριότητες της νέας υπηρεσίας ειδικών ελέγχων και επαναφέρουμε να ελέγχει και τις παράνομες χρηματιστηριακές και χρηματοπιστωτικές συναλλαγές. Είχε εκφραστεί η άποψη ότι αυτό είχε μια επικάλυψη με την επιτροπή κεφαλαιαγοράς, αλλά κρίναμε ότι δεν υπάρχει επικάλυψη και μπορεί η νέα υπηρεσία να κάνει και αυτές τις ενέργειες, οπότε το διατηρούμε. 
      Με τα άρθρα 29 και 30 συστήνονται κάποιες επιτροπές. Κρίναμε ότι αυτές οι επιτροπές δεν είναι απαραίτητες και γι’ αυτό διαγράφουμε τη σύσταση αυτών των επιτροπών. 
      Στο άρθρο 29, λοιπόν, η παράγραφος 6 διαγράφεται και η παράγραφος 7 αναριθμείται σε 6. 
      Το δε άρθρο 30 το οποίο συστήνει και αυτό επιτροπές διαγράφεται ολόκληρο. 
      Το άρθρο 30, λοιπόν, διαγράφεται  ολόκληρο και τα άρθρα 31 και 32 αναριθμούνται σε 30 και 31 αντίστοιχα. Θεωρήσαμε ότι στα πλαίσια της απλοποίησης των διαδικασιών δεν χρειάζεται να συσταθούν αυτές οι επιτροπές. 
      Αυτές τις αλλαγές θα τις δώσω, κύριε Πρόεδρε, για να μοιραστούν στους κυρίους συναδέλφους. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα παρακαλέσω αυτές οι τροποποιήσεις και οι προσθήκες να κατατεθούν για τα Πρακτικά της Βουλής και να διανεμηθούν στους συναδέλφους. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Μάλιστα, κύριε Πρόεδρε.
      (Στο σημείο αυτό ο Υπουργός κ. Γ. Αλογοσκούφης καταθέτει για τα Πρακτικά τις προαναφερθείσες νομοτεχνικές συμπληρώσεις οι οποίες έχουν ως εξής:
      «Νομοτεχνικές συμπληρώσεις στο Σχέδιο Νόμου «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις»
      1. Άρθρο 9
      1.1. Στην παράγραφο 1 (σελίδα 7), στον πέμπτο στίχο της παραγράφου, η λέξη «αποκλειστικά» διαγράφεται.
      1.2. Στην παράγραφο 3 (σελίδα 8), στο προτελευταίο εδάφιο της παραγράφου (στίχος τέταρτος), η λέξη «τριετίας» αντικαθίσταται με τη λέξη «πενταετίας».
      1.3. Στην παράγραφο 12 (σελίδα 9) στον πρώτο στίχο της παραγράφου, οι αριθμοί «8 και 9» αντικαθίστανται με τους αριθμούς «10 και 11».
      1.4. Στην παράγραφο 15, στον ένατο στίχο, μετά τις λέξεις «ελεγκτικές υπηρεσίες» τίθεται τελεία και διαγράφονται οι λέξεις «και πέραν αυτών καμία άλλη δαπάνη δεν αναγνωρίζεται προς έκπτωση από τα ακαθάριστα έσοδα».
      2. Άρθρο 23
      Οι παράγραφοι 2 και 3 (σελίδα 16) διαγράφονται και από την παράγραφο 1 (σελίδα 16) διαγράφεται ο αριθμός «1» της παραγράφου αυτής.
      3. Άρθρο 31
      Στην παράγραφο 2 (σελίδα 21), περίπτωση α΄, στίχος έκτος της περίπτωσης αυτής, μετά τη λέξη «επιχορηγήσεις» προστίθεται κόμμα και μετά το κόμμα η φράση «οι παράνομες χρηματιστηριακές και χρηματοπιστωτικές συναλλαγές».
      4. Άρθρο 29
      Η παράγραφος 6 (σελίδα 19) διαγράφεται και η παράγραφος 7 (σελίδα 19) αναριθμείται σε 6.
     5. Άρθρο 30
      Διαγράφεται ολόκληρο το άρθρο και τα άρθρα 31 και 32 αναριθμούνται σε 30 και 31, αντίστοιχα»)
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, η Διάσκεψη των Προέδρων σε συνεδρίασή της στις 18-11-2004 αποφάσισε να συζητηθεί το νομοσχέδιο αυτό σε τρεις συνεδριάσεις. 
      Πρέπει να θυμίσω στους συναδέλφους ότι η ηλεκτρονική εγγραφή αρχίζει όταν παίρνει το λόγο ο πρώτος εισηγητής και αυτό μπορεί να γίνει μέχρι το τέλος της αγόρευσης του δευτέρου εισηγητή, δηλαδή της Αξιωματικής Αντιπολίτευσης.
      Έχει συμφωνηθεί για τη σημερινή συνεδρίαση και νομίζω ότι δεν υπάρχει καμία διαφωνία να συζητηθεί το νομοσχέδιο επί της αρχής. 
      Το Κομμουνιστικό Κόμμα Ελλάδας ορίζει Ειδικό Αγορητή τη Βουλευτή κ. Ελπίδα Παντελάκη. 
      Το λόγο έχει ο κ. Απόστολος Κωστόπουλος εισηγητής της Νέας Δημοκρατίας.
      ΑΠΟΣΤΟΛΟΣ ΚΩΣΤΟΠΟΥΛΟΣ: Κύριε Πρόεδρε, κύριοι Υπουργοί, κυρίες και κύριοι συνάδελφοι, συζητάμε σήμερα το σχέδιο νόμου «Φορολογία Εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
      Όπως είναι γνωστό το φορολογικό σύστημα κάθε χώρας αφενός μεν αντανακλά τις ιδιαίτερες κοινωνικοοικονομικές συνθήκες μιας συγκεκριμένης χρονικής περιόδου, αφετέρου δε δρομολογεί κοινωνικούς, πολιτικούς, οικονομικούς, πρωταρχικούς στόχους της κυβερνητικής πολιτικής που αποσκοπούν στην εμπέδωση της κοινωνικής δικαιοσύνης, στην ενίσχυση της οικονομικής ανάπτυξης, στην αύξηση της απασχόλησης και στη δίκαιη αναδιανομή του εισοδήματος και κατανομή του φορολογικού βάρους μεταξύ των πολιτών.
      Με δύο λόγια σε ένα απλό, διαφανές και αποτελεσματικό φορολογικό σύστημα καταξιώνονται οι αρχές της κοινωνικής δικαιοσύνης, ενισχύονται οι αναπτυξιακές πρωτοβουλίες των επενδυτών, διασφαλίζονται οι επιχειρηματικές δραστηριότητες των πολιτών, παγιώνονται υγιείς ανταγωνιστικές συνθήκες και τέλος μετουσιώνεται σε πράξη η συνταγματική μας επιταγή για δίκαιη φορολόγηση ανάλογη με τη φοροδοτική ικανότητα του καθενός μας. 
      Προς αυτές τις ευγενείς αρχές, αλλά και αναγκαίες προοπτικές κατατείνει και η ψήφιση του συζητούμενου φορολογικού νομοσχεδίου, βασικοί στόχοι του οποίου είναι: Πρώτον, η απλοποίηση, η συγκεκριμενοποίηση και η κωδικοποίηση σε ενιαίο κείμενο μετά την ψήφισή του της φορολογικής νομοθεσίας και ειδικότερα αυτή που αφορά τη φορολόγηση των φυσικών και των νομικών προσώπων.
      Αυτό το ζητούμενο βάζει τέλος στη διάσπαρτη πολυνομία που ταλαιπωρεί φορολογούμενους και εφοριακούς. 
      Δεύτερος στόχος, είναι η διασφάλιση της σταθερότητας του συστήματος.
      Με αυτό το νομοσχέδιο διασφαλίζεται τουλάχιστον σε ορίζοντα τετραετίας η φορολογική σταθερότητα. Αυτό ήταν προεκλογική δέσμευση της Νέας Δημοκρατίας και σήμερα υλοποιείται από την Κυβέρνηση Καραμανλή.
      Τρίτος στόχος, είναι η φορολογική ελάφρυνση όλων των χαμηλότερων εισοδηματικών στρωμάτων της ελληνικής κοινωνίας. Με αυτό το νομοσχέδιο η φορολογική απαλλαγή και η ελάφρυνση των χαμηλόμισθων μισθωτών, συνταξιούχων, αγροτών, ελεύθερων επαγγελματιών, επιτηδευματιών, είναι δεδομένη. 
      Τέταρτος στόχος, είναι η φορολογική ενίσχυση των επενδύσεων και της επιχειρηματικότητας. Αυτή γίνεται με τη μεγάλη και σταδιακή μείωση μέσα σε μια τριετία των φορολογικών συντελεστών και την παροχή σημαντικών φορολογικών κινήτρων για τις μικρές και μεσαίες επιχειρήσεις και ιδιαίτερα με τη θεσμοθέτηση πρόσθετων φορολογικών κινήτρων για τους επιτηδευματίες που θα ασκήσουν δραστηριότητες εκτός των νομών Αττικής και Θεσσαλονίκης ή για επιχειρήσεις που θα προέλθουν από συγχωνεύσεις. 
      Πέμπτος στόχος, είναι ο καθορισμός αντικειμενικού τρόπου ελέγχου των φορολογικών δηλώσεων.  Προς την κατεύθυνση αυτή θεσμοθετούνται: 
      Πρώτον, η κατάρτιση ενός πίνακα των δαπανών που θα εκπίπτουν υποχρεωτικά από τα ακαθάριστα έσοδα οι επιχειρήσεις.
      Και δεύτερον, καθιερώνεται ειδικός προαιρετικός τρόπος περαίωσης των φορολογικών δηλώσεων. Η θεσμοθέτηση αυτή είναι μια καινοτόμος νομοθετική πρωτοβουλία, διότι αμβλύνει τις γνωστές προστριβές μεταξύ φορολογουμένων και ελεγκτικών οργάνων, εξαφανίζει την αβεβαιότητα και τη δυσπιστία των επιτηδευματιών, αποκαθιστά την εμπιστοσύνη κράτους-πολίτη και καθώς οι θεσμοθετούμενες διατάξεις είναι γνωστές εκ των προτέρων δίνουν το δικαίωμα στις επιχειρήσεις, στους επενδυτές να προβαίνουν σε προγραμματισμό χωρίς τον κίνδυνο των αιφνιδιασμών και των δήθεν συνοπτικών φορολογικών ελέγχων, όπως συνέβαινε επί των κυβερνήσεων του ΠΑΣΟΚ.  Με το υπό ψήφιση νομοσχέδιο μπαίνει οριστικό τέλος στο αναξιόπιστο φοροεισπρακτικό σύστημα που ίσχυε. Τώρα νομοθετούμε για το μέλλον και όχι για το παρελθόν. ΄Ετσι ξεκαθαρίζεται εκ των προτέρων το φορολογικό παιχνίδι, όπως πρέπει να γίνεται σε κάθε ευνομούμενη πολιτεία που σέβεται τον φορολογούμενο πολίτη.
      Κυρίες και κύριοι συνάδελφοι, όπως φάνηκε από τη διήμερη συζήτηση που είχαμε στη Διαρκή Επιτροπή Οικονομικών Υποθέσεων, όπου κλήθηκαν και ανέπτυξαν τις απόψεις τους και οι εκπρόσωποι των κοινωνικών τάξεων, κανείς απολύτως δεν αμφισβήτησε την αναγκαιότητα των θεσμοθετούμενων διατάξεων. Απλά όλοι ζήτησαν κάτι περισσότερο για το φορέα που εκπροσωπούσαν. Αυτό σημαίνει πως το φορολογικό νομοσχέδιο που συζητούμε σήμερα κινείται προς τη σωστή κατεύθυνση και οι στόχοι του είναι υλοποιήσιμοι. 
      Η Αντιπολίτευση περιορίζεται αφενός μεν στην εκτίμηση πως δεν θα επιτευχθούν οι προσδιοριζόμενοι στόχοι, αφετέρου δε, ότι οι φοροελαφρύνσεις που γίνονται είναι ασήμαντες και ιδιαίτερα αυτές που αφορούν τους χαμηλόμισθους. Ασφαλώς κανείς σ’ αυτήν την Αίθουσα, ούτε και ο ομιλών ούτε και η Κυβέρνηση, αλλά ούτε και η Κοινοβουλευτική Ομάδα της Νέας Δημοκρατίας, ισχυρίζεται ότι δόθηκαν στους χαμηλόμισθούς γενναίες φοροαπαλλαγές και έλυσαν το πρόβλημα άπαξ δια παντός. Η ξεκάθαρη και αποκλειστική εξήγηση γι’ αυτό, είναι μία και μόνο: Δεν δόθηκαν πολύ μεγάλες φοροαπαλλαγές, όχι γιατί δεν θέλαμε, αλλά γιατί δεν έχει αυτές τις δυνατότητες η τραγική δημοσιονομική κατάσταση που παραλάβαμε. Και είναι αυτή που γνωρίζει ο ελληνικός λαός και όχι αυτή που αγιογραφούν οι συνάδελφοι του ΠΑΣΟΚ. 
      Κυρίες και κύριοι συνάδελφοι, μπορεί ένα φορολογικό νομοσχέδιο να αγνοεί την πραγματικότητα; Μπορεί να λειτουργήσει έξω από το δεδομένο οικονομικό περιβάλλον; ΄Εχουμε ή δεν έχουμε αυξημένες και σπάταλες κρατικές δαπάνες, υψηλότατα ελλείμματα, χρέη, δάνεια και μαύρες τρύπες στην οικονομία μας; Σαφέστατα έχουμε. 
      Στον αντιπολιτευτικό αντίλογο, πώς θα μπορούσαμε να δώσουμε ακόμα περισσότερα, η απάντηση βρίσκεται στη φορολογική πολιτική των κυβερνήσεων του ΠΑΣΟΚ.  Αφού, κύριοι συνάδελφοι του ΠΑΣΟΚ, επί των δικών σας κυβερνήσεων ήταν τόσο ισχυρή η οικονομία που το διαθέσιμο εισόδημα του ΄Ελληνα πολίτη ξεπερνούσε ακόμα και αυτό των Σουηδών, κατά τα λεγόμενά σας, γιατί όλα τα προηγούμενα χρόνια επιβάλατε δεκαετή σωρευτική φορολογία με συνάφειες; Φορολογήσατε την ακίνητη περιουσία, χωρίς να καταργήσετε το συμπληρωματικό φόρο στα εισοδήματα από τα ακίνητα. Γιατί αυξήσατε την προκαταβολή στα φυσικά και νομικά πρόσωπα από το 50% στο 55%; Γιατί αλλού καταργήσατε φοροαπαλλαγές και αλλού μειώσατε τις εκπτώσεις;
      Γιατί και στα επτά  φορολογικά νομοσχέδια που ψηφίστηκαν την τελευταία οκταετία ξέχωρα από τις αναρίθμητες εμβαλωματικές διατάξεις επεβλήθησαν και αναρίθμητοι δυσβάστακτοι φόροι, με συνέπεια η συνολική φορολογική επιβάρυνση να είναι σήμερα στο 24% του ΑΕΠ. Και όμως, η Κυβέρνηση της Νέας Δημοκρατίας, θέτει ως πρώτη προτεραιότητα το νοικοκύρεμα της οικονομίας και τη δρομολόγησή της σε πορεία ανάπτυξης.  Στηρίζουμε την οικονομική μας πολιτική σε πραγματικά και όχι σε ψευδή στοιχεία.
      Με την εισοδηματική πολιτική που εξαγγείλαμε δίδονται αυξήσεις 3% έως 5% πάνω από τον πληθωρισμό. Προστατεύουμε την αγοραστική δύναμη των εργαζομένων και ενισχύουμε τους χαμηλόμισθους με ουσιαστικές φορολογικές απαλλαγές. Έτσι γίνεται αύξηση του αφορολογήτου ορίου κατά χίλια (1000) ευρώ για μισθωτούς και συνταξιούχους με συνέπεια το αφορολόγητο από τα δέκα χιλιάδες (10.000) ευρώ να φθάσει στα έντεκα χιλιάδες (11.000) ευρώ. Γίνεται αύξηση του αφορολογήτου κατά χίλια εκατό (1.100) ευρώ για όλους τους επαγγελματίες και τους αγρότες και το αφορολόγητο από τα οκτώ χιλιάδες τετρακόσια (8.400) ευρώ φθάνει στα εννέα χιλιάδες πεντακόσια (9.500) ευρώ. Αυξάνεται για όλους τους φορολογουμένους από 15% έως 20% το ποσοστό μείωσης των δαπανών που εκπίπτουν από το φόρο, όπως ιατρικής και νοσοκομειακής περίθαλψης, ενοικίου κυρίας κατοικίας, ενοικίου παιδιών που φοιτούν σε αναγνωρισμένες σχολές στο εσωτερικό, επιπλέον του στεγαστικού επιδόματος των χιλίων (1000) ευρώ ετησίως. 
      Καθιερώνεται έκπτωση δαπανών από το εισόδημα για διαζευγμένους γονείς που καταβάλλουν ποσά για τα παιδιά τους έστω και αν δεν συγκατοικούν. Αφαιρείται από το εισόδημα ποσό χιλίων εκατό (1.100) ευρώ για ατομική ασφάλιση και ποσό χιλίων πεντακοσίων (1.500) ευρώ για ομαδική ασφάλιση. Καθιερώνεται έκπτωση από το εισόδημα ποσού πεντακόσια (500) ευρώ είτε για την αλλαγή εγκατάστασης είτε για την εγκατάσταση φυσικού αερίου. Θεωρούνται προστατευόμενα μέλη τα παιδιά για δύο επιπλέον χρόνια εφόσον είναι άνεργα και είναι εγγεγραμμένα στον ΟΑΕΔ.
      Εκπίπτεται από το εισόδημα ποσό μέχρι τριών χιλιάδων (3.000) ευρώ για δαπάνες αγοράς μετοχικών και μικτών αμοιβαίων κεφαλαίων εσωτερικού. Αυξάνεται κατά 50% το πρώτο κλιμάκιο της κλίμακας για όσους κατοικούν σε μικρά νησιά κάτω των 3.100 κατοίκων. Για τους εργαζομένους ή κατοικούντες στις παραμεθόριες περιοχές αυξάνεται η έκπτωση φόρου για κάθε παιδί από τριάντα ευρώ σε εξήντα ευρώ. Θεσπίζεται φορολογικό κίνητρο για νέους επιστήμονες και γενικότερα για το εργατικό δυναμικό της χώρας που θα εγκατασταθεί στην περιφέρεια για άσκηση δραστηριότητος με αφαίρεση από το εισόδημα και για τα πέντε πρώτα χρόνια ολοκλήρου του ενοικίου που καταβάλλει ο φορολογούμενος για την κατοικία του. Αν είναι υπάλληλος που έχει μετατεθεί στην περιφέρεια και εφόσον παίρνει εισοδήματα από μισθώματα εκπίπτει τριακόσια (300) ευρώ μηνιαίως για το ενοίκιο που θα πληρώνει στη νέα του κατοικία. 
      Καταργείται η παρακράτηση φόρου στις κάθε είδους επιδοτήσεις, επιχορηγήσεις που παίρνουν οι αγρότες και οι κτηνοτρόφοι για φυτικά ή ζωικά προϊόντα. Μειώνεται σημαντικά η παρακράτηση φόρου για τις συντάξεις που δίνουν τα επικουρικά, τα μετοχικά και τα ταμεία αρωγής, καθόσον διευρύνονται τα ποσά των φορολογικών κλιμακίων και έτσι ενισχύεται έμμεσα το εισόδημα των χαμηλοσυνταξιούχων.
      Υποστηρίζεται από την Αντιπολίτευση πως με τη νέα κλίμακα αυξάνεται η μηνιαία παρακράτηση φόρου σε μισθωτούς και συνταξιούχους επειδή μειώθηκε η έκπτωση επί του αναλογούντος φόρου από το 2,5% στο 1,5% ή επειδή καταργούνται οι οικογενειακές δαπάνες και αυξάνεται η φορολόγηση επειδή αναπροσαρμόστηκε το δεύτερο κλιμάκιο εισοδήματος από δεκατρείς χιλιάδες τετρακόσια (13.400) ευρώ στα δεκατρείς χιλιάδες (13.000) ευρώ. Είναι ίσως το μοναδικό σημείο σε όλο το φορολογικό νομοσχέδιο στο οποίο στηρίζει την αντιπολιτευτική της τακτική η Αξιωματική Αντιπολίτευση. Αλλά και εδώ δεν έχει δίκιο. Εντελώς αβασάνιστα αντιπολιτεύεται το νομοσχέδιο και ιδού γιατί: Η αύξηση του αφορολογήτου ορίου κατά 10% δηλαδή από δέκα χιλιάδες (10.000) σε έντεκα χιλιάδες (11.000) ευρώ ή κατά 13% από τα οκτώ χιλιάδες τετρακόσια (8.400) ευρώ στα εννέα χιλιάδες πεντακόσια (9.500) ευρώ διαχέεται σε όλη την κλίμακα. Με αυτήν την αναπροσαρμογή που είναι μεγαλύτερη από τον υφιστάμενο πληθωρισμό γίνεται δικαιότερη η φορολογική ελάφρυνση καθόσον για μεν τους μισθωτούς στο πρώτο κλιμάκιο η φορολογική ελάφρυνση είναι εκατόν πενήντα (150) ευρώ για δε τους επιτηδευματίες είναι εκατόν εξήντα πέντε (165) ευρώ. 
      Στο δεύτερο και στο τρίτο κλιμάκιο για μεν τους μισθωτούς είναι διακόσια δέκα (210) ευρώ για δε τους λοιπούς επιτηδευματίες διακόσια είκοσι πέντε (225) ευρώ για κάθε κλιμάκιο. Κατά συνέπεια όχι μόνο δεν καταργήθηκαν τα εβδομήντα πέντε (75) ευρώ που αναλογούσαν στις οικογενειακές αποδείξεις, απεναντίας, επειδή ενσωματώθηκαν, τριπλασιάστηκε η φορολογική ελάφρυνση.
      Και εδώ πρέπει να σημειωθεί πως το ποσό αυτό αφ’ ενός δεν ήταν σταθερό και δεν έκαναν χρήση όλοι οι μισθωτοί και οι συνταξιούχοι και αφ’ ετέρου δεν ίσχυε για όλους τους φορολογούμενους πολίτες. Τώρα το ποσό αυτό ενσωματώθηκε ως αφορολόγητο και έτσι αυτή η σημαντική φορολογική ελάφρυνση διαχέεται σε όλους τους φορολογούμενους.
       Το ίδιο συμβαίνει και με τη μηνιαία παρακράτηση φόρων. Μισθωτοί και συνταξιούχοι με ετήσιες αποδοχές από έντεκα χιλιάδες (11.000) ευρώ ως είκοσι έξι χιλιάδες (26.000) ευρώ δεν έχουν ούτε ένα (1) ευρώ παραπάνω πρόσθετη επιβάρυνση και αναλόγως των προστατευομένων μελών τους αυξάνεται η φορολογική ελάφρυνση. Για τα υψηλότερα εισοδήματα από είκοσι οκτώ χιλιάδες (28.000) ευρώ και μέχρι σαράντα δύο χιλιάδες (42.000) ευρώ ετησίως επιβαρύνεται με 0,1 έως 0,6 εφόσον δεν έχουν προστατευόμενα μέλη. Δηλαδή, τα μικρά και μεσαία εισοδήματα έχουν μικρή αλλά ουσιαστική φορολογική ελάφρυνση και η όποια φορολογική επιβάρυνση που έγινε αφορά τα υψηλά εισοδήματα.
      Κυρίες και κύριοι συνάδελφοι, η μεγάλη τομή του φορολογικού νομοσχεδίου και μάλιστα με υψηλό κόστος γίνεται στη φορολόγηση των επιχειρήσεων. Αυτή την αναγκαιότητα την υπαγορεύει η πολιτική μας προτεραιότητα για μία νέα αναπτυξιακή πορεία της χώρας, η οποία θα βασιστεί κυρίως στις ιδιωτικές επενδύσεις και στην επιχειρηματικότητα του ΄Ελληνα. 
      ΄Ετσι για την προσέλκυση νέων επενδύσεων, για την ανάπτυξη επαγγελματικών δραστηριοτήτων, για την τόνωση της επιχειρηματικότητας, για την αποφυγή προβλημάτων ρευστότητας σε νέες επιχειρήσεις, μειώνεται σταδιακά ο φορολογικός συντελεστής για τα κέρδη των ΑΕ, ΕΠΕ, συνεταιρισμών, δημοσίων και δημοτικών επιχειρήσεων, κοινοπραξιών, αστικών εταιρειών, συμμετοχικών από το 35% που είναι σήμερα στο 32% για το 2005, στο 29% για το 2006 και στο 25% για το 2007 και εφεξής. Για τις προσωπικές εταιρείες τις ΟΕ, ΕΕ, τις κοινωνίες αστικού δικαίου μειώνεται σταδιακά ο συντελεστής  στην τριετία 2005-2007 από το 25% που είναι σήμερα στο 20%. Για τα νεοϊδρυόμενα νομικά πρόσωπα και για τα τρία πρώτα χρόνια της δραστηριότητάς τους, ο συντελεστής υπολογισμού της προκαταβολής φόρου μειώνεται στο 50%. Παρέχονται σημαντικά φορολογικά κίνητρα για τη συγχώνευση μικρομεσαίων επιχειρήσεων και μάλιστα τα κεφάλαια για τις προσωπικές εταιρείες ορίζονται σε εξήντα χιλιάδες (60.000) ευρώ, για τις ΕΠΕ σε εκατόν είκοσι χιλιάδες (120.000) ευρώ, για τις Α.Ε. σε διακόσιες χιλιάδες (200.000) ευρώ. Επί πλέον ο συντελεστής φορολογίας κατά τον πρώτο χρόνο μειώνεται κατά δέκα  μονάδες και κατά το δεύτερο χρόνο κατά 5 μονάδες. 
      Ακόμη προβλέπονται απαλλαγές από το φόρο υπεραξίας μεταβίβασης ακινήτων κλπ. 
      Καταργείται το τέλος χαρτοσήμου στα καθαρά κέρδη των προσωπικών εταιρειών και των ΕΠΕ και ενισχύεται η επιστημονική και τεχνολογική έρευνα για την παραγωγή νέων ή βελτίωση των παραχθέντων προϊόντων με επιπλέον έκπτωση 50% των δαπανών από τα καθαρά κέρδη των επιχειρήσεων, με αποκλειστικό σκοπό την ανάπτυξη της τεχνολογίας και την ενίσχυση της ανταγωνιστικότητας των ελληνικών επιχειρήσεων. Σ’ αυτόν τον τομέα έχουμε ανιστόρητη καθυστέρηση παρά τα μηνύματα των καιρών.
      Αναγνωρίζονται στο σύνολό τους οι δαπάνες των επιχειρήσεων για την επιμόρφωση των στελεχών τους.
      Μειώνεται δραστικά στο 10% από 25% και 30% που είναι σήμερα, το ποσοστό βεβαίωσης φόρου σε περίπτωση άσκησης προσφυγής. ΄Ετσι ανακουφίζονται και διευκολύνονται ταμειακά οι φορολογούμενοι κατά την άσκηση των ενδίκων μέσων.
      Επίσης μειώνονται από 40% στο 33% οι προβλεπόμενοι πρόσθετοι φόροι  για εκπρόθεσμη ή μη υποβολή φορολογικών δηλώσεων. 
      Και το σημαντικότερο, επιτέλους με προκαθορισμένο και αντικειμενικό τρόπο ρυθμίζονται θέματα φορολογικών ελέγχων και οριστικής περαίωσης όλων των φορολογικών δηλώσεων. Ειδικότερα καταρτίζεται πίνακας που θα καθορίζει επακριβώς ποιες και πόσες δαπάνες θα εκπίπτουν υποχρεωτικά από τα ακαθάριστα έσοδά τους οι επιχειρήσεις. 
      Καθορίζεται ειδικός προαιρετικός, αντικειμενικός τρόπος περαίωσης με προκαθορισμένα κριτήρια χωρίς να γίνεται έλεγχος για τις μικρές εμπορικές επιχειρήσεις και μέχρι τριακόσιες χιλιάδες (300.000) ευρώ κύκλο εργασιών για τους ελεύθερους επαγγελματίες με εισοδήματα μέχρι εκατόν πενήντα χιλιάδες (150.000) ευρώ από παροχή υπηρεσιών, καθώς και για τις μικτές επιχειρήσεις. Για όλες τις άλλες επιχειρήσεις ο λογιστικός προσδιορισμός των οικονομικών αποτελεσμάτων αποτελεί το Α και το Ω.
      Για όσες επιχειρήσεις έχουν σοβαρές φορολογικές παραβάσεις που επισύρουν εξωλογιστικό προσδιορισμό, το αυθαίρετο και υποκειμενικό των ελεγκτικών οργάνων εξαφανίζεται με την αντικειμενικοποίηση του προσδιορισμού των ακαθαρίστων εσόδων και των καθαρών κερδών. Και στις περιπτώσεις αυτές ρητώς κατονομάζονται στο νομοσχέδιο οι φορολογικές παραβάσεις και τα κριτήρια όπως είναι προσαύξηση των ακαθαρίστων εσόδων με το ποσό της απόκρυψης και προσαυξήσεις 4% έως 8% επί των ακαθαρίστων εσόδων.
      Επίσης αντικειμενικοποιείται και ο υπολογισμός του χαρτοσήμου στις εργολαβικές συμβάσεις αντιπαροχής, ο οποίος θα γίνεται με βάση τις αντικειμενικές αξίες. Απλοποιούνται οι διαδικασίες εξωπτωχευτικού συμβιβασμού και χορήγησης αποδεικτικού ενημερότητας.
      Κυρίες και κύριοι συνάδελφοι, η αναμφισβήτητα μεγάλη μείωση των φορολογικών συντελεστών, η παροχή ειδικών κινήτρων, ο ειδικός αντικειμενικός προαιρετικός τρόπος περαίωσης και ελέγχου των φορολογικών δηλώσεων και το όλο νομοθετικό πλέγμα διευκολύνσεων των επιχειρήσεων σε συνδυασμό και με το νέο αναπτυξιακό νόμο, αφ’ ενός μεν προστατεύουν τις μικρομεσαίες επιχειρήσεις από την άγρια φορολογική αφαίμαξη και τη φορολογική κόπωση του παρελθόντος, αφ’ ετέρου δε διαμορφώνονται οι προϋποθέσεις για να δημιουργηθεί το κοινωνικό μέρισμα του μέλλοντος. 
      Ας μην κρυβόμαστε: Για να μοιραστούν κοινωνικές παροχές και αυξήσεις πρέπει πρώτα απ’ όλα να δημιουργήσουμε εισόδημα. Και αυτό στην εποχή μας το δημιουργούν οι ιδιωτικές πρωτοβουλίες και οι επιχειρήσεις. 
      Κύριε Πρόεδρε, κυρίες και κύριοι συνάδελφοι, το προτεινόμενο προς ψήφιση φορολογικό νομοσχέδιο χαρακτηρίζεται από μία πρωτόγνωρη πρωτοτυπία, την οποία πρέπει να ομολογήσουμε και να παραδεχθούμε: Πως με αυτό το φορολογικό νομοσχέδιο δεν επιβάλλεται κανένας νέος φόρος. Θεσμοθετεί πάνω από πενήντα έξι νέες φορολογικές διατάξεις, περιλαμβάνει ενενήντα πέντε τροποποιήσεις, συμπληρώσεις, αποσαφηνίσεις διατάξεων και όμως σε καμία δεν επιβάλλεται πρόσθετη φορολογική επιβάρυνση. 
      Οι όποιες μειώσεις εκπτώσεων και αναπροσαρμογές γίνονται σε τέσσερις μόνο περιπτώσεις και εκλαμβάνονται ως δήθεν φορολογική επιβάρυνση, εξουδετερώνονται από τις μεγάλες μειώσεις φορολογικών συντελεστών, από τις αυξήσεις στις εκπτώσεις των δαπανών και από τις νομοθετούμενες ευεργετικές διατάξεις. 
      Κατ’ επιείκεια και δικαία κρίση το προς ψήφιση φορολογικό νομοσχέδιο είναι βαθύτατα κοινωνικό. Συμβάλλει στη φορολογική ελάφρυνση των χαμηλών και μεσαίων εισοδημάτων. Ενισχύει την αναπτυξιακή πορεία της χώρας και την επιχειρηματικότητα. Εξασφαλίζει φορολογική σταθερότητα. Είναι συνοπτικό, απλό και ευέλικτο και καταδεικνύει πως το επίκεντρο της φορολογικής πολιτικής της Νέας Δημοκρατίας είναι ο κοινωνικός άνθρωπος, ο άνθρωπος της καθημερινότητας, ο άνθρωπος της δημιουργίας. Εισηγούμαι την ψήφισή του.
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Κωστόπουλε, για δευτερολογία σας έχουν μείνει μόνο τρία λεπτά.
      Το λόγο έχει ο εισηγητής του ΠΑΣΟΚ, κ. Ευστάθιος Κουτμερίδης.
      ΕΥΣΤΑΘΙΟΣ ΚΟΥΤΜΕΡΙΔΗΣ: Κυρίες και κύριοι συνάδελφοι, συζητούμε σήμερα στην Ολομέλεια της Βουλής το νομοσχέδιο του Υπουργείου Οικονομίας και Οικονομικών για τη «Φορολογία εισοδήματος φυσικών προσώπων, φορολογικοί έλεγχοι και άλλες διατάξεις». 
      Κάνοντας μία πρώτη προσέγγιση, μία πρώτη τοποθέτηση σε αυτό το φορολογικό νομοσχέδιο θα μπορούσαμε να το χαρακτηρίσουμε ένα φορολογικό νομοσχέδιο μειωμένων προσδοκιών ή αν θέλετε «πολύς λόγος για το τίποτε». Η πολυδιαφημισμένη δήθεν φορολογική μεταρρύθμιση που μας διακήρυττε η Κυβέρνηση της Νέας Δημοκρατίας είναι ένα περιστασιακό, αντιλαϊκό και άτολμο φορολογικό νομοσχέδιο με ξεκάθαρη πρόθεση να μην υλοποιηθούν οι δεσμεύσεις και οι υποσχέσεις της Κυβέρνησης, να μετατεθούν σε βάθος χρόνου και παράλληλα να ευνοηθούν οι μεγάλες επιχειρήσεις και εταιρείες σε βάρος των χαμηλών και μεσαίων εισοδημάτων των μισθωτών και των συνταξιούχων. 
      Η Κυβέρνηση μέχρι σήμερα κυβερνούσε δια του αντιπολιτεύεσθαι ή αν θέλετε κυβερνούσε αντιπολιτευόμενη την αντιπολίτευση, κάνοντας συνεχώς αναφορές στο παρελθόν, χωρίς να μας μιλάει για το σήμερα αλλά και πολύ περισσότερο χωρίς να γνωρίζει το αύριο και το μέλλον. Σήμερα όμως, μετά από αρκετούς μήνες νομοθετικής απραξίας, η Κυβέρνηση αφού αναγκάστηκε και να κυβερνήσει  και να παρουσιάσει νομοθετικό έργο, με την κατάθεση αυτής της περίφημης φορολογικής μεταρρύθμισης αποδεικνύεται περίτρανα η αναντιστοιχία προεκλογικών λόγων και κυβερνητικών έργων, αλλά και η έλλειψη συγκεκριμένης φορολογικής πολιτικής από την Κυβέρνηση της Νέας Δημοκρατίας. 
      Το πολλά υποσχόμενο νομοσχέδιο «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις» δεν αποτελεί καμία φορολογική μεταρρύθμιση, δεν επιφέρει καμία τομή και καινοτομία στο φορολογικό μας σύστημα και δεν είναι καμία ενιαία και συγκροτημένη φορολογική πρόταση.
      Οι εξαγγελίες της Κυβέρνησης της Νέας Δημοκρατίας για μία φορολογική μεταρρύθμιση, η οποία θα συμπεριελάμβανε φορολογική ελάφρυνση για όλους, απλοποίηση του φορολογικού συστήματος, διαφάνεια και αντικειμενικότητα, ενθάρρυνση της επιχειρηματικότητας και της ανταγωνιστικότητας, σταθερότητα του συστήματος, δεν περιέχονται στο εν λόγω νομοσχέδιο και η πραγματικότητα είναι εντελώς διαφορετική από αυτήν που φιλότεχνα παρουσιάζεται στα μάτια του φορολογούμενου πολίτη.
      Πιο συγκεκριμένα, αντί για τη φορολογική μεταρρύθμιση, έχουμε ένα συνονθύλευμα εμβαλωματικών διατάξεων και διευκρινίσεων που δεν είναι ενταγμένες σε μία ενιαία λογική, δεν έχουν κανένα στοιχείο νεωτερικότητας, δεν εξασφαλίζουν καμία προοπτική και τα λίγα θετικά μέτρα φαλκιδεύονται και αναιρούνται.
      Αντί για συλλογική ελάφρυνση, έχουμε ενίσχυση της άνισης κατανομής των φορολογικών βαρών, με θιγόμενους τους μισθωτούς και συνταξιούχους, τους αυταπασχολούμενους επαγγελματίες. 
      Αντί για απλότητα και ένα φορολογικό νόμο, έχουμε έναν κυκεώνα συμπληρώσεων, τροποποιήσεων και επαναδιατυπώσεων του Κώδικα Φορολογίας Εισοδήματος του ν. 2238/1994. 
      Αντί για νέες ιδέες, δεν έχουμε καθόλου ιδέες και η περιβόητη επιτροπή για τη φορολογική μεταρρύθμιση παρουσιάζει ένα σύνολο συρραμμένων διατάξεων, που ουσιαστικά προτάθηκαν από τις καθ’ ύλην αρμόδιες Διευθύνσεις της φορολογικής διοίκησης.
      Αντί για τη δημιουργία κλίματος εμπιστοσύνης, δημιουργούνται συνθήκες εμπαιγμού. Έτσι με το γράμμα του νόμου καταργείται δήθεν η συνάφεια, αλλά με έναν ψευδεπίγραφο τίτλο που λέει «περαίωση χωρίς έλεγχο» επαναφέρεται ένα άλλο σύστημα συνάφειας και μάλιστα σε ετήσια βάση και πολύ πιο αυστηρό.
      Αντί για ενίσχυση των μέτρων κατά της φοροδιαφυγής, έχουμε αποσυντονισμό και αποδυνάμωση του ελέγχου και πρόκληση της νοημοσύνης όλων μας με τη δήθεν κατάργηση του Σώματος Δίωξης Οικονομικού Εγκλήματος, που αλλάζει μόνο κατ’ όνομα σε Υπηρεσία Ειδικών Ελέγχων, για να υπάρχει το άλλοθι για τις αλλαγές όλου του στελεχιακού δυναμικού με μόνο κριτήριο την κομματική τοποθέτηση.
      Κυρίες και κύριοι συνάδελφοι, κάνοντας μία συνοπτική περιγραφή των πέντε κεφαλαίων του νομοσχεδίου, παρατηρούμε τα παρακάτω: Στο κεφάλαιο Α΄ που αφορά τη φορολογία εισοδήματος φυσικών και νομικών προσώπων, όσον αφορά στα φυσικά πρόσωπα, έχουμε ελάχιστη φορολογική ελάφρυνση έως καθόλου για τα χαμηλά εισοδήματα, για τους χαμηλόμισθους και τους χαμηλοσυνταξιούχους, φορολογική επιβάρυνση για τα μεσαία και μεγάλα εισοδήματα, για τους μισθωτούς και τους συνταξιούχους. Και όλα αυτά λόγω της μη τιμαριθμοποίησης της φορολογικής κλίμακας, της αλλαγής των φορολογικών κλιμακίων, της αύξησης των παρακρατηθέντων φόρων μισθωτών και συνταξιούχων κατά 1% του αναλογούντα φόρου, με βάση την κλίμακα από 1/1/2005, της κατάργησης των οικογενειακών δαπανών, της μείωσης από το 2,5% στο 1,5% στην εφάπαξ καταβολή του οφειλόμενου φόρου και στην ονομαστική αύξηση των μισθών που θα επιβαρύνει περισσότερο το πραγματικό διαθέσιμο εισόδημα των μισθωτών και των συνταξιούχων.
      Άλλωστε, όπως προβλέπεται και από την εισηγητική έκθεση του Γενικού Λογιστηρίου του Κράτους, η μείωση των εσόδων του προϋπολογισμού από την καθιέρωση των υποτιθέμενων ελαφρύνσεων για τη φορολογία εισοδήματος φυσικών προσώπων, θα είναι πολύ μικρή.
      Για τα νομικά πρόσωπα, η μείωση των συντελεστών φορολογίας σε βάθος τριετίας, ανάλογα με τη νομική τους μορφή, είναι η αρχή μιας ευνοϊκής αντιμετώπισης των εταιρειών αυτών που, όπως αποδεικνύεται από την εισηγητική έκθεση του Γενικού Λογιστηρίου του Κράτους, η μεγάλη απώλεια των εσόδων του προϋπολογισμού από τη μείωση των φορολογικών συντελεστών των ανωνύμων εταιρειών δείχνει μια μεροληπτική φορολογική μεταχείριση υπέρ των εταιρειών αυτών έναντι των λοιπών φορολογουμένων. 
      Η εισηγητική έκθεση του Γενικού Λογιστηρίου του Κράτους αναφέρει για τετρακόσια (400) εκατομμύρια ευρώ απώλεια από τη μείωση των φορολογικών συντελεστών των ανωνύμων εταιρειών, ενώ πολύ μικρότερο είναι το ποσό της μείωσης από τις λοιπές φοροελαφρύνσεις στα φυσικά πρόσωπα. 
      Έχουμε δηλαδή, μια ξεκάθαρη άνιση κατανομή βαρών που επέρχεται σε βάρος των εργαζομένων, των μισθωτών και των συνταξιούχων σε όφελος των ανωνύμων εταιρειών, που όμως δεν προβλέπονται ασφαλιστικές δικλείδες για νέες επενδύσεις. Δηλαδή το όφελος είναι στους επιχειρηματίες και όχι στις επιχειρήσεις. 
      Στο κεφάλαιο Β΄ που αφορά την περαίωση υποβαλλομένων φορολογικών δηλώσεων χωρίς έλεγχο, είναι με άλλα λόγια η συνάφεια από την πίσω πόρτα. Αναφέρει ότι περαιώνονται υποθέσεις επιχειρήσεων με τζίρο έως τριακόσιες χιλιάδες (300.000) ευρώ για τις εμπορικές επιχειρήσεις και εκατόν πενήντα χιλιάδες (150.000) ευρώ για τις επιχειρήσεις παροχής υπηρεσιών και ελεύθερους επαγγελματίες. Τα παραπάνω ποσά τζίρου αφορούν περίπου 800.000 επιχειρήσεις. 
      Αλλά η αλήθεια είναι εντελώς διαφορετική. Δεν πρόκειται για περαίωση, αλλά για προσωρινή περαίωση, αφού εξαιρούνται οι επιχειρήσεις αν βαρύνονται με παραβάσεις του Κώδικα Βιβλίων και Στοιχείων, χωρίς καν να γίνεται διάκριση σε ουσιαστικές ή τυπικές παραβάσεις. Η δήθεν περαίωση σημαίνει την αποδοχή συστήματος συνάφειας με υπολογισμό των ακαθαρίστων εσόδων και καθαρών κερδών έξω και πέρα από τα τηρούμενα βιβλία, με κατάργηση ουσιαστικά του λογιστικού προσδιορισμού κερδών και τη μη αναγνώριση των ζημιών. 
      Το υπό καθιέρωση σύστημα συνάφειας λειτουργεί σε ετήσια βάση και όχι σε τριετή, με αποτέλεσμα να καθίσταται δυσμενές για νέες επιχειρήσεις και για επιχειρήσεις που συγκυριακά έχουν σε κάποιες χρήσεις αυξημένες δαπάνες και αυξημένα έξοδα. 
      Μετά και την κατάργηση του νόμου 3220/2004 για την αντικειμενοποίηση του ελέγχου με το σύστημα point system και την καθιέρωση του νέου τρόπου συνάφειας με το μαθηματικό τύπο επαναφέρετε την υποκειμενικότητα στον έλεγχο και αναιρείτε τη δυνατότητα αναγνώρισης και μεταφοράς της ζημίας σε πέντε χρήσεις. 
      Στο κεφάλαιο Γ’ «Λοιπές διατάξεις», που αναφέρονται στα κίνητρα συγχωνεύσεων μικρομεσαίων επιχειρήσεων, στις ρυθμίσεις του Κώδικα Βιβλίων και Στοιχειών, αναπροσαρμογή της αξίας των γηπέδων και κτιρίων, κατάργηση τελών χαρτοσήμου και καθαρών κερδών, διασφάλιση των συμφερόντων του δημοσίου σε περίπτωση φοροδιαφυγής και άλλες διατάξεις κινούνται σε θετική κατεύθυνση, αλλά είναι γεγονός ότι παρόμοιες διατάξεις έχουν εφαρμοστεί και στο παρελθόν. 
      Όσον αφορά, όμως, το άρθρο 25 αυτού του κεφαλαίου για τη μη διακοπή των συμβάσεων των ιατρικών εργαστηρίων και ιατρών που αποκρύπτουν έσοδα του δημοσίου είναι περίεργο, πως ενώ κόπτεστε για το νοικοκύρεμα των δημοσίων δαπανών και την πάταξη της φοροδιαφυγής, καταργείτε τις ασφαλιστικές δικλείδες αυτού του συστήματος και επιβραβεύετε τους παραβάτες.
      Όσον αφορά το κεφάλαιο Δ΄ «Θέματα είσπραξης δημοσίων εσόδων» που αφορούν παροχή διευκολύνσεων και διασφάλισης οφειλετών, χρέη πτωχών οφειλετών, κινούνται σε θετική κατεύθυνση και είναι γεγονός ότι παρόμοιες διατάξεις έχουν εφαρμοστεί και στο παρελθόν. 
      Στο κεφάλαιο Ε΄ που αφορά τη σύσταση μιας νέας υπηρεσίας, της υπηρεσίας ειδικών ελέγχων, πρέπει να τονίσω πως η Νέα Δημοκρατία προεκλογικά, με την ανεύθυνη πολιτική της, στο βωμό εκλογικών ωφελημάτων, έκλεισε πονηρά το μάτι στους μικρούς και μεγάλους φοροφυγάδες, εξαπολύοντας το πυροτέχνημα της κατάργησης του ΣΔΟΕ, προκειμένου να γίνει αρεστή στον επιχειρηματικό κόσμο. 
      	Ποια ήταν, όμως, τα αποτελέσματα αυτής της εξαγγελίας; Απαξίωσε έναν αποτελεσματικό ελεγκτικό μηχανισμό με καθημερινή παρουσία στην αγορά, που κατά γενική ομολογία πέτυχε στο έργο του, με σημαντικές επιτυχίες στην εξάρθρωση μεγάλων κυκλωμάτων φοροδιαφυγής, λαθρεμπορίας και διακίνησης ναρκωτικών. Κατασυκοφάντησε και μείωση ηθικά συλλήβδην και αδιακρίτως το σύνολο των εργαζομένων στο Σώμα Δίωξης Οικονομικού Εγκλήματος. Ανέτρεψε πλήρως το κλίμα πρόληψης και συμμόρφωσης που είχε δημιουργηθεί στην αγορά, με προσπάθεια πολλών χρόνων και δημιούργησε την αίσθηση του χάους και της ατιμωρησίας, με αποτέλεσμα να παρατηρούνται σήμερα φαινόμενα προκλητικής φοροδιαφυγής. Εξαπάτησε όλους όσοι πίστεψαν ότι με την κατάργηση του ΣΔΟΕ δεν θα υπάρχει έλεγχος, γιατί σημασία για τον επιχειρηματία δεν έχει το όνομα της όποιας υπηρεσίας, αλλά οι αρμοδιότητες αυτής και η αναγκαιότητα άσκησης αυτών των αρμοδιοτήτων. Αυτοπαγιδεύθηκε, όμως, η ίδια η Νέα Δημοκρατία με την προεκλογική της εξαγγελία, γιατί ξαφνικά ανακάλυψε ότι δεν μπορεί να μην υπάρχει έλεγχος της φοροδιαφυγής και του λαθρεμπορίου καθημερινά στην αγορά. 
      Τελικά η Κυβέρνηση –και αφού χάθηκε πολύτιμος χρόνος- αποφάσισε να εξαγνίσει το «αμαρτωλό» ΣΔΟΕ, αλλάζοντας μόνο το όνομά του και φυσικά εγκαθιστώντας τα «δικά της παιδιά», σε μία δήθεν νέα υπηρεσία που η μόνη αλλαγή εντοπίζεται στο όνομα και τίποτε άλλο, από ΣΔΟΕ σε ΥΠΕΕ. 
      	Από την απλή αντιπαραβολή των διατάξεων του άρθρου 31 του νομοσχεδίου που συζητούμε σήμερα μ’ αυτές του άρθρου 4 του ν. 2343/1995, που είναι ο ιδρυτικός νόμος του ΣΔΟΕ, προκύπτουν τα εξής ίδια στοιχεία: Ίδια διάρθρωση με επικεφαλής ειδικό γραμματέα, ίδιες αρμοδιότητες χωρίς καμία μεταβολή. Επαναλαμβάνονται τα ίδια πράγματα με άλλα λόγια. Ίδια δικαιώματα ελέγχου, χωρίς καμία μεταβολή. Μόνο το όνομα που επιλέξατε για τη νέα Υπηρεσία Ειδικών Ελέγχων, δηλαδή ΥΠΕΕ, είναι για να θυμίζει σημειολογικά στον ελληνικό λαό την πολιτική σας, που κατά τη λαϊκή ρήση είναι «είπε-ξείπε». «Είπε» για την κατάργηση του ΣΔΟΕ και «ξείπε» με την ίδρυση της ΥΠΕΕ. Δεν αλλάζει τίποτα. 
      	Βεβαίως, κυρίες και κύριοι συνάδελφοι, δεν μπορούμε και δεν πρέπει να είμαστε μηδενιστές και να θεωρήσουμε ότι δεν υπάρχουν διατάξεις στο νομοσχέδιο αυτό που συζητούμε, που βρίσκονται σε σωστή κατεύθυνση και είναι θετικές για το φορολογούμενο επιχειρηματία και τον απλό φορολογούμενο πολίτη, όπως αναφέρθηκα διεξοδικά κατά κεφάλαιο. Υπάρχουν θετικές διατάξεις, αλλά δεν είναι αυτό που ζητούν η αγορά και ο φορολογούμενος πολίτης για να δοθεί μία αναπτυξιακή τόνωση στη χώρα μας μετά και από την έλλειψη του αναπτυξιακού νόμου. Δεν είναι αυτές οι μεταρρυθμίσεις και οι τομές και οι πρωτοβουλίες που θα βγάλουν τη χώρα μας από την αναπτυξιακή ύφεση και που θα εμπεδώσουν ένα κλίμα εμπιστοσύνης μεταξύ της φορολογούσας αρχής και του φορολογούμενου πολίτη. 
      	Η Κυβέρνηση της Νέας Δημοκρατίας από τη μία πλευρά παρουσιάζεται φειδωλή και «σφιχτή» στο να δώσει ελαφρύνσεις στα χαμηλά και μεσαία στρώματα, να βοηθήσει τους ανήμπορους με το επίδομα θέρμανσης, να βοηθήσει με το επίδομα τις πολύτεκνες οικογένειες, αλλά από την άλλη μεριά με «φωτογραφικές» τροπολογίες που ψηφίσατε το καλοκαίρι, επιβραβεύει τον επαναπατρισμό αμφιβόλων κεφαλαίων, χαρίζεται στους φοροφυγάδες και στους φοροκλέφτες και χαρίζει τις προσαυξήσεις στις αεροπορικές εταιρείες. 
      	Κυρίες και κύριοι συνάδελφοι, μετά το φιάσκο της δημοσιονομικής απογραφής που δημιούργησε μία σειρά από μεγάλα προβλήματα στην αξιοπιστία της οικονομίας της χώρας μας και την έβαλε υπό επιτήρηση -άλλωστε την απάντηση την πήρατε και από τον Ευρωβουλευτή της παράταξής σας- η δήθεν φορολογική μεταρρύθμιση έρχεται να αποδείξει και πάλι την έλλειψη προγράμματος της Κυβέρνησης της Νέας Δημοκρατίας στην άσκηση οικονομικής πολιτικής. 
      Εύκολα μπορούμε να προβλέψουμε ότι στο ίδιο ανούσιο περιεχόμενο θα κινηθεί και ο νέος αναπτυξιακός νόμος που περιμένουμε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ανακοινώθηκε σήμερα.
      ΕΥΣΤΑΘΙΟΣ ΚΟΥΤΜΕΡΙΔΗΣ: Θα τον δούμε με πολύ ενδιαφέρον.
      Η Κυβέρνηση της Νέας Δημοκρατίας είναι αμήχανη και εγκλωβισμένη στις πλουσιοπάροχες υποσχέσεις και παροχές που έδωσε προς όλες τις κοινωνικές και παραγωγικές τάξεις της χώρας μας. Προσπαθεί να υλοποιήσει τμηματικά και σε βάθος χρόνου κάποιες υποσχέσεις της, νομίζοντας ότι ο ελληνικός λαός θα συνεχίσει να την ανέχεται και να της δίνει συνεχώς πίστωση χρόνου.
      Η έλλειψη στρατηγικής στην εξωτερική πολιτική, οι επιπόλαιοι χειρισμοί στην άσκηση οικονομικής πολιτικής, η εγκατάσταση των κομματικών μηχανισμών της Νέας Δημοκρατίας σε όλους τους τομείς της Δημόσιας Διοίκησης, σε συνδυασμό με τα μεγάλα προβλήματα που αντιμετωπίζει ο ελληνικός λαός, όπως είναι η ανεργία που πλήττει κυρίως τους νέους και τις γυναίκες, η ακρίβεια που έχει πάρει διαστάσεις επιδημίας, η μείωση των τιμών όλων των αγροτικών προϊόντων, δημιουργούν ένα ιδιαίτερα απογοητευτικό συμπέρασμα για μία Κυβέρνηση που μέσα σε τόσο λίγο χρονικό διάστημα έκανε τόσα πολλά λάθη και απογοήτευσε τόσους πολλούς.
      Γι’ αυτούς τους λόγους καταψηφίζουμε το νομοσχέδιο.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Κουτμερίδη, υπερβήκατε το χρόνο και κατά τη δευτερολογία σας θα έχετε πέντε λεπτά.
      Κυρίες και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού πρώτα ξεναγήθηκαν σε χώρους του κτηρίου της Βουλής σαράντα επτά άτομα και ένας συνοδός από το Κέντρο Προστασίας Ηλικιωμένων Σταυρουπόλεως Θεσσαλονίκης.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Κύριοι συνάδελφοι, ο Πρόεδρος του Συνασπισμού Ριζοσπαστικής Αριστεράς, ο κ. Νικόλαος Κωνσταντόπουλος, ορίζει ως ειδικό αγορητή τον κ. Ιωάννη Δραγασάκη.
      Ο Βουλευτής κ. Γιάννος Παπαντωνίου ζητά άδεια ολιγοήμερης απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Συνεπώς η Βουλή ενέκρινε τη ζητηθείσα άδεια.
      Το λόγο έχει η ειδική αγορήτρια του Κομμουνιστικού Κόμματος Ελλάδος, η κ. Παντελάκη.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, θα χρειαστώ και εγώ τον ίδιο χρόνο με τους προηγούμενους συναδέλφους.
      Αγαπητοί συνάδελφοι, ο εισηγητής που παρουσίασε εκ μέρους της Κυβέρνησης το σχέδιο νόμου, ανέφερε ότι αυτό το σχέδιο νόμου αποτελεί μία πρωτόγνωρη πρωτοτυπία, γιατί δεν βάζει κανέναν νέο φόρο. Το αν είναι πρωτοτυπία και το ότι δεν βάζει κανένα νέο φόρο, αυτό θα το πούμε στη συνέχεια. Όμως, ας προβληματιστεί η Κυβέρνηση γιατί, εφόσον δεν βάζει κανένα νέο φόρο, οι φόροι που θα πληρώσουν οι εργαζόμενοι, μόνο με την άμεση φορολογία, είναι πολύ περισσότεροι.
      Εμείς λέμε ότι το σχέδιο νόμου, που θα ψηφιστεί από την Πλειοψηφία, είναι ένα μέρος του αντιλαϊκού φορολογικού συστήματος. Υπάρχουν ρυθμίσεις και νόμοι, οι οποίοι δίνουν προνόμια στο μεγάλο κεφάλαιο, ενώ από την έμμεση φορολογία πλήττεται και γονατίζεται ιδιαίτερα η λαϊκή οικογένεια.
      Άρα όταν έρχεται ένα νομοσχέδιο, για να πάρουμε θέση αν αυτό ωφελεί και ποιον, δεν μπορούμε να είμαστε απομονωμένοι από το γεγονός του πόσα παίρνει στην τσέπη του ο εργαζόμενος και πόσα δίνει. Αν τα συνυπολογίσουμε, τότε θα δούμε ότι επιβαρύνεται. Γι’ αυτόν το λόγο, εμείς κρίνουμε ότι αυτό το νομοσχέδιο είναι αντιλαϊκό, γιατί ακριβώς επιβαρύνει τα λαϊκά στρώματα, φοροαπαλλάσσει και δίνει κίνητρα, με προκλητικό τρόπο, στο μεγάλο κεφάλαιο. 
      Επίσης θα πρέπει να πω, ότι βρισκόμαστε σε μία συνέχεια της προηγούμενης πορείας της Νέας Δημοκρατίας από τότε που ανέλαβε τη διακυβέρνηση. Θυμόμαστε ότι το καλοκαίρι ψηφίσθηκαν για να ανακουφίσουν, υποτίθεται, τις μικρομεσαίες επιχειρήσεις τα ληξιπρόθεσμα χρέη. Τότε επιβλήθηκε ένα χαράτσι, ένας κεφαλικός φόρος. Αμέσως μετά, είχαμε το συμβολικό ποσοστό φόρου, το 3%, για τον επαναπατρισμό των ελληνικών κεφαλαίων. Τώρα ερχόμαστε στο σημερινό νομοσχέδιο και ακολουθούν ο αναπτυξιακός νόμος, ο κρατικός προϋπολογισμός, ο οποίος είναι η αναδιανομή του εθνικού εισοδήματος υπέρ του μεγάλου κεφαλαίου. Έτσι ολοκληρώνεται ένα αντιλαϊκό παζλ που συνθέτει πραγματικά μία δύσκολη κατάσταση. 
      Εμείς είχαμε πει προεκλογικά ότι κανένα μέτρο να μην πάρει η Κυβέρνηση και να αφήσει τα πράγματα ως έχουν, η συνέχιση της ίδιας πολιτικής θα είναι χειρότερη για τη ζωή των εργαζομένων και θα λειτουργήσει χειρότερα κατά το επόμενο διάστημα. 
      Θα ήθελα να δούμε ποια είναι η φιλοσοφία της Κυβέρνησης, γιατί έγινε μεγάλη κουβέντα σχετικά μ΄ αυτό το θέμα στην επιτροπή.
      Η φιλοσοφία, λοιπόν, της Κυβέρνησης είναι όχι νέα βάρη, υπάρχει μικρή ελάφρυνση. Εμείς αναιρούμε ορισμένα ζητήματα και ορισμένες βελτιώσεις που υπάρχουν, αυτά όμως, είναι ελάχιστο μέρος των απωλειών που δεν μπορούν να ισοφαρίσουν τα πράγματα. Αυτό όμως, που έβαλε η Κυβέρνηση και ως πρακτική είναι τα κίνητρα στην επιχειρηματικότητα. Το μοντέλο είναι γνωστό. Είναι φετίχ πια. Επίκεντρο είναι η ανταγωνιστικότητα των επιχειρήσεων, για να γίνουν επενδύσεις και έτσι να έχουμε δουλειές.
      Άλλη μια φορά λοιπόν, ακούμε αυτό το σενάριο, βάλτε πλάτη Έλληνες εργαζόμενοι, κάντε υπομονή να μπορέσουν να κερδίσουν και να κάνουν επενδύσεις οι μεγαλοεπιχειρηματίες, ώστε να δώσουν νέες θέσεις δουλειάς.
      Για να δούμε, λοιπόν, τι αποδείχθηκε απ΄ αυτήν την πολιτική όλα αυτά τα χρόνια. Δεν είχαμε ανάπτυξη; Είχαμε ανάπτυξη και μάλιστα υψηλούς ρυθμούς ανάπτυξης. Δεν υπήρχαν κέρδη; Οι πρώτοι στην κερδοφορία είναι οι Έλληνες επιχειρηματίες στην Ευρωπαϊκή Ένωση. Στις καταθέσεις στην Ελβετία είμαστε τρίτη χώρα. Άρα κέρδη υπάρχουν και μάλιστα πολλά. Αυτά όμως, βγαίνουν από τη δουλειά της πλειοψηφίας των Ελλήνων πολιτών, από τον παραγόμενο κοινωνικό πλούτο που αντί να επιστρέψει στον κόσμο και να μπορέσει σε αυτήν την ζωή να ζήσει καλά, πηγαίνουν στους λίγους, στους γνωστούς γνώριμους. 
      Όχι λοιπόν, μόνο δεν έκαναν επενδύσεις αλλά είχαμε και μείωση προσωπικού. Θα σας θυμίσω τι έγινε το προηγούμενο διάστημα. Σας θυμίζω τον κόσμο που πετάχτηκε στο δρόμο με τις κινητοποιήσεις σ΄ όλη την Ελλάδα, που ήρθαν και στην Αθήνα, ΤΡΙΚΟΛΑΝ, SOFTEX, ΠΑΛΚΟ, Μεταλλεία Χαλκιδικής κλπ. Τι αποδεικνύεται λοιπόν; Ότι η ενίσχυση της ανταγωνιστικότητας να αποφέρει μόνο κέρδη. Αυτό είναι το χαρακτηριστικό. Δηλαδή το κεφάλαιο προσπαθεί να αποκομίσει και να κρατήσει για τον εαυτό του τα περισσότερα κέρδη.
      Μήπως είχαμε ανάπτυξη, η οποία ωφέλησε τα πλατιά λαϊκά στρώματα, την πλειοψηφία του λαού, από τα κοινοτικά κονδύλια, που ήλθε πλημμυρίδα δισεκατομμυρίων στη χώρα μας;
      Δεν θυμόμαστε στην επιλεξιμότητα; Απαγορευόταν να γίνουν, λοιπόν, έργα για την αντιπυρική προστασία, για την αντισεισμική θωράκιση κλπ. Ήταν έργα που εξυπηρετούσαν τις ανάγκες του μεγάλου κεφαλαίου. Επομένως όλα αυτά πρέπει να τα θυμηθούμε. Και η προσέλκυση των ξένων κεφαλαίων, που λέμε να έρθουν ξένα κεφάλαια και ο πρόεδρος του ΣΕΒ ήταν τόσο χαρακτηριστικός, για ποιο λόγο να γίνει; Για να δούμε ποιον θα ωφελήσουν όλα αυτά τα κίνητρα και οι φοροαπαλλαγές που δίνονται; Μήπως θα αντιμετωπίσουν το ζήτημα της απασχόλησης; Μήπως θα δώσουν καλύτερους μισθούς, μήπως θα κάνουν τα έργα που λείπουν στη χώρα μας; Όχι βέβαια. Είναι σαφέστατο αυτό. Θα έλθουν εδώ για να κερδίσουν. Και επειδή το κεφάλαιο δεν έχει πατρίδα και από χώρα σε χώρα πηγαίνει βλέποντας καλά, με μεγενθυτικό φακό, θέλει να ξέρει ποιο είναι το φορολογικό καθεστώς σε κάθε χώρα και ποιες είναι οι εργασιακές σχέσεις. Έτσι επιλέγουν να πάνε σε χώρες που έχουν φορολογικό παράδεισο και έχουν εργασιακές σχέσεις που οι εργαζόμενοι δουλεύουν σε συνθήκες μισθωτής δουλείας.
      Αυτή λοιπόν, είναι η κατάσταση. Όταν ο πρόεδρος του ΣΕΒ –με ειλικρίνεια βέβαια, αλλά ήταν προκλητικός πολύ- μας είπε εκπροσωπώντας τα συμφέροντα αυτών που εκπροσωπεί, ότι δεν είμαστε ευχαριστημένοι. Παρ’ όλο που το κείμενο που έχουμε στα χέρια μας, που είναι και στη διάθεση όλων να το δουν, τα αιτήματα του ΣΕΒ έχουν υλοποιηθεί όλα. Έχουν ενσωματωθεί όλα αυτά τα αιτήματα του ΣΕΒ στο νομοσχέδιο, εκτός κάποιες παρονυχίδες, που αυτά θα τα δουν στην πορεία. Η κύρια γραμμή έχει υλοποιηθεί. Γιατί δεν είναι ευχαριστημένος ο πρόεδρος του ΣΕΒ; Γιατί τα θέλουν όλα. Αυτή είναι η ιστορία. Και αυτό μας δείχνει η εμπειρία. Δέστε την πλευρά των ακτοπλόων που δεν εντάσσονται πάντοτε οι ακτοπλοϊκές εταιρείες μέσα σε αυτό το νομοσχέδιο, γιατί είναι σε ειδικό φορολογικό καθεστώς. Οι εφοπλιστές είναι τα αγαπημένα παιδιά διαχρονικά των κυβερνήσεων που περνούν από τη χώρα μας. Παρ’ όλο που έχουν τετραπλάσια επιδότηση δεν βάζουν νέα καράβια, γιατί ακριβώς θέλουν να τα βάλουν οι φορολογούμενοι Έλληνες πολίτες. Αυτή είναι η κατάσταση. Όσο δίνεις τόσο τους ανοίγεις την όρεξη.
      Έχει αποδειχθεί, λοιπόν, από τη ζωή ότι αυτός ο δρόμος είναι αδιέξοδος για τους μισθωτούς, τους συνταξιούχους, τους μικροεπαγγελματίες, τους αυταπασχολούμενους και έχει διέξοδο μόνο για να αντιμετωπίσουν την κρίση τους, το μεγάλο κεφάλαιο.
      Αυτό, λοιπόν, πάει να λύσει αυτό το νομοσχέδιο, να λύσει την ανάγκη της αναπαραγωγής του κεφαλαίου, την ενίσχυση της ανταγωνιστικότητάς του και τη στήριξη της κερδοφορίας του. Στην επιτροπή όπου κάναμε συζήτηση, υπήρχε ένας μεγάλος διαγωνισμός φιλολαϊκής φρασεολογίας ανάμεσα στο ΠΑΣΟΚ και στη Νέα Δημοκρατία. Η Νέα Δημοκρατία από τη μια χαριεντίζεται ότι δεν βάζει νέα βάρη και απέναντι στην κατάσταση που επικρατούσε επί ΠΑΣΟΚ, τα πάει καλά –αυτό λέει- ενώ το νομοσχέδιο που συζητάμε αυτήν τη στιγμή, βρίσκεται στον κορμό του φορολογικού συστήματος του ν. 2065/1992. Έτσι δεν είναι; Την περίοδο 1990-1993 έγινε η μεγάλη τομή στο φορολογικό σύστημα της Ελλάδας μετά τη μεταπολεμική περίοδο και την ξεκίνησε η Νέα Δημοκρατία με μεγάλες αλλαγές στη φορολογική κλίμακα και στους εμμέσους φόρους και στα προνόμια του μεγάλου κεφαλαίου. Ήρθε μετά το ΠΑΣΟΚ, 1993-2004, είχαμε τα προγράμματα σύγκλισης με την ΟΝΕ κλπ., ακόμη περισσότερο το αντιδραστικό περιεχόμενο και η αντιλαϊκή κατεύθυνση της πολιτικής που γονάτισε την πλειοψηφία του ελληνικού λαού με τα γνωστά αποτελέσματα –δεν χρειάζεται επιχειρηματολογία, τα έχει ζήσει ο κόσμος στο πετσί του- και επανέρχεται μετά από μια μεγάλη παρένθεση η Νέα Δημοκρατία με άλλο στυλ, άλλη φρασεολογία, φιλολαϊκή, να πει «Συνεχίζω ακάθεκτη στην ίδια κατεύθυνση». 
      Δηλαδή η Αντιπολίτευση, το ΠΑΣΟΚ, εγκαλεί τη Νέα Δημοκρατία ότι δεν υλοποιεί τις προεκλογικές της υποσχέσεις. Εγώ θα έλεγα ότι υλοποιεί τις προεκλογικές της υποσχέσεις απέναντι στο μεγάλο κεφάλαιο, ενδεχομένως δεν υλοποιεί και αυτά που είχε πει προεκλογικά στους εργαζόμενους, αλλά λέει ότι θα τα κάνει στην τετραετία. Οι προεκλογικές υποσχέσεις της Νέας Δημοκρατίας ήταν φιλολαϊκές; Εκεί εξαντλεί την αντιπολιτευτική τακτική του το ΠΑΣΟΚ. Επομένως είναι ανάγκη ο καθένας να βγάλει συμπεράσματα. 
      Σ΄ αυτό που καταλήγουμε εμείς, κυρίες και κύριοι Βουλευτές, ως κύριο και βασικό είναι το αν συμφωνείς στο κύριο ζήτημα της πολιτικής, που κατά τη γνώμη μας είναι η ανταγωνιστικότητα των επιχειρήσεων που από την ίδια τη ζωή και την εμπειρία βγαίνει ότι είναι η κύρια αιτία που έχει δημιουργήσει όλα τα προβλήματα και τα βάσανα της ελληνικής εργατικής οικογένειας. Αν δεν ξεκινήσεις από εκεί, αν δεν το αντιμετωπίσεις, ό,τι προτάσεις -και τις πιο καλές προτάσεις να κάνεις-, αυτές θα μείνουν στον αέρα. ‘Ο,τι καλό και θετικό μέτρο, όσο αποσπασματικό και να είναι, αυτό θα απορροφάται από τις δυσκολίες που υπάρχουν στην πορεία. Γιατί αν δεν θίξεις τα προνόμια του μεγάλου κεφαλαίου, δεν υπάρχει περίπτωση να δει χαΐρι και προκοπή ο λαός μας. Βεβαίως χρειάζεται να αλλάξει συνολικά η κατάσταση, να αλλάξει η πολιτική και κατά τη δική μας άποψη, να ανατραπεί. Έχουμε τη δική μας αντίληψη και φιλοσοφία. 
      Εμείς δεν ζητήσαμε από την Κυβέρνηση, επειδή μου το είπαν στην επιτροπή, να αναιρέσει τον εαυτό της, γιατί δεν θα υπήρχε. Αν αναιρούσε τον εαυτό της, δεν θα στήριζε αυτήν την πολιτική. Εμείς είπαμε κάτι άλλο: Κατ’ αρχήν αυτήν την πολιτική θα την αναιρέσει, θα την ανατρέψει ο ίδιος ο λαός. Είναι δύσκολα τα πράγματα, αλλά θα αποκτήσει συνείδηση της δύναμής του και θα αλλάξει τους συσχετισμούς και τις πολιτικές και την εξουσία. Αλίμονο, αν τέλειωσε η ιστορία εδώ. 
      Εμείς ζητήσαμε από την Κυβέρνηση να μην πάρει τόσο προκλητικά μέτρα –και πιέσαμε πολύ- αλλά να δημιουργήσει συνθήκες, ώστε να υπάρχει φοροελάφρυνση, για να ανακουφιστούν οι εργαζόμενοι. Ούτε αυτό δεν έκανε. 
      Θα αναφέρω δύο-τρία παραδείγματα. 
      Το αφορολόγητο όριο το ανέβασε. Θα είμαστε αναλυτικοί στην κατ’ άρθρον συζήτηση. Το ανέβασε χίλια (1.000) ευρώ; Δεν είναι χίλια(1000), είναι πεντακόσια (500) ευρώ. ‘Έβγαλε τις δαπάνες. Δεν καλύπτει ούτε το μικρό μέρος των απωλειών. Εμείς δεν λέμε ότι κακώς το έκανε αυτό, αλλά εμείς λέμε ότι αυτό δεν λέει πολλά πράγματα. Αλίμονο αν θεωρούμε επιτυχία έναν εργαζόμενο που παίρνει πεντακόσια (500), εξακόσια (600), οκτακόσια (800) και δεν πληρώνει φόρο. 
      Οι εκπιπτόμενες δαπάνες ποιόν ωφελούν; Ωφελούν κύρια τα μεγάλα εισοδήματα στο θέμα της εκπαίδευσης ή των γιατρών. Πού είναι το κλειδί, συνάδελφοι; Είναι στη μη τιμαριθμοποίηση της φορολογικής κλίμακας. Εδώ είναι το κουμπί που επιβαρύνονται τα χαμηλά εισοδήματα.
      Κάνει και το άλλο: Αυξημένη παρακράτηση φόρου και σε περίπτωση εφάπαξ καταβολής, ο συμπληρωματικός φόρος μειώνεται. Γιατί γίνεται αυτό; Σιγά τα λεφτά, στραγάλια είναι, από αυτά που περισσεύουν από το τραπέζι της πλουτοκρατίας. Το έκοψε και αυτό. Κόβει και τις οικογενειακές δαπάνες. Εμείς επιμείναμε πολύ σ΄ αυτό. Με τίποτα δεν το πήρε πίσω.
      Δείτε αυτό που έλεγα αρχικά. Δεν βάζει, λοιπόν, νέους φόρους σ’ αυτόν που πληρώνει επτακόσια (700), οκτακόσια (800), εννιακόσια (900) ευρώ και δείτε πώς επιβαρύνεται αυτός από τους άμεσους φόρους. Άμεσοι φόροι λοιπόν –είναι και καθρέπτης ο προϋπολογισμός- 18,15 δισεκατομμύρια ευρώ στο σύνολο των 43,74 δισεκατομμυρίων ευρώ.
      Τα φυσικά πρόσωπα πόσο πληρώνουν άμεση φορολογία; Το 65,5%, την πλειοψηφία και πληρώνουν 8,9% περισσότερα. Πόσα πληρώνουν οι επιχειρήσεις για τα κέρδη τους; Πληρώνουν το 38,5%. Ποια είναι η πρόβλεψη για τους μικρομεσαίους; Εξαιρετικά αφιερωμένο και πάλι γι’ αυτούς είναι ένα πρόσθετο αναδρομικό χαράτσι σε βάρος των ΕΒΕ που είναι ένα δισεκατομμύριο εξήντα εννέα εκατομμύρια 1.069.000.000 ευρώ. Ορίστε, κύριοι Βουλευτές, τα στοιχεία μιλούν μόνα τους. Από την άμεση φορολογία, λοιπόν, ποιοι επιβαρύνονται; Τα μόνιμα υποζύγια: μισθωτοί, συνταξιούχοι, ΕΒΕ, αγρότες. 
      Θα πάω και στους έμμεσους φόρους. Γιατί εδώ παίζεται το πιο χοντρό παιχνίδι, όταν λέμε ότι δεν φορολογούμε αυτόν που παίρνει επτακόσια –οκτακόσια (700-800) ευρώ. Μα αυτό έλειπε, να φορολογείσαι από την άμεση φορολογία εσύ που παίρνεις επτακόσια –οκτακόσια (700-800) ευρώ, αφού δεν μπορείς να ζήσεις. Από την έμμεση φορολογία ποιος πλήττεται; Πλήττονται οι μόνιμοι γνωστοί. Πλήττονται τα λαϊκά στρώματα. Το 59% του συνόλου των φορολογικών εσόδων είναι οι έμμεσοι φόροι και εδώ έχουμε φορολογική αφαίμαξη. Θα φτάσουν τα 25,6 δισεκατομμύρια ευρώ. Επομένως με υποτυπώδεις αυξήσεις και από την εισοδηματική πολιτική, που είναι της τάξης του 3,2%, 3,6%, που είναι και μικρότερη από την ονομαστική αύξηση του ΑΕΠ, καταλαβαίνουμε ποια θα είναι η κατάσταση των εργαζομένων. 
      Να, λοιπόν, το συνολικό πρόβλημα που υπάρχει και καλό είναι μια κυβέρνηση να τοποθετηθεί πάνω σ’ αυτά τα ζητήματα. Γι’ αυτό εμείς λέμε ότι είναι αντιλαϊκό. Δεν το λέει το Κομμουνιστικό Κόμμα, γιατί το συνηθίζει. Θα μπορούσε να πει κάποιος ότι για καθετί που παίρνουμε στα χέρια μας, ως μόνιμη επωδό λέμε ότι είναι αντιλαϊκό. Αυτή είναι η πραγματικότητα, η οποία βοά. Συμπεράσματα πρέπει να βγάλει ο κόσμος γι’ αυτήν την κατάσταση.
      Τι κάνετε στις μικρομεσαίες επιχειρήσεις; Μειώνεται ο συντελεστής φορολόγησης. Αλλά από εκεί και πέρα τι συμβαίνει μετά από αυτό; Αυτή η μείωση μπορεί να αντισταθμίσει τα προβλήματα που αντιμετωπίζουν; Βεβαίως όχι σε συνθήκες απελευθέρωσης της αγοράς, όταν έχει γίνει ξέφραγο αμπέλι η Ελλάδα με πλημμυρίδα εισαγωγών. Γιατί οι συνθήκες και οι συμφωνίες μέσα στην Ευρωπαϊκή Ένωση, αλλά και εκτός Ευρωπαϊκής Ένωσης με τον Παγκόσμιο Οργανισμό Εμπορίου έχουν κάνει ανεξέλεγκτη την κατάσταση μ’ αυτήν την απελευθέρωση.
       Φέρνει και το καλύτερο μετά όσον αφορά τη συνάφεια: Την τριετία της προηγούμενης κυβέρνησης, την κάνει ένα χρόνο. Είναι χαράτσι, κεφαλικός φόρος, εκβιασμός. Λειτουργεί, λένε, προαιρετικά, αλλά είναι σαφέστατα εκβιαστικό. Εν πάση περιπτώσει, μια φιλοσοφία λέει ότι όποιος είναι έντιμος, είναι το κορόιδο, ενώ όσοι φοροδιαφεύγουν, βραβεύονται μ’ αυτές τις λογικές. Και θα είμαστε αναλυτικοί στην κατ’ άρθρον συζήτηση.
      Για να δούμε την εξαιρετική ταξική επιλογή που κάνει η Κυβέρνηση, για να βοηθήσει το μεγάλο κεφάλαιο. Αναφέρω δυο τρία παραδείγματα, αλλά στην κατ’ άρθρον συζήτηση εμείς θα τα αναφέρουμε όλα επιγραμματικά, όχι για τα Πρακτικά, για να γράψουν ιστορία, αλλά γιατί είναι προκλητικά όλα αυτά τα προνόμια που δίνει. Χαρακτηριστικά θα τα πω, για να φανεί και η τάση. Τι ζήτησαν από το ΣΕΒ; Μείωση του συντελεστή φορολογίας των αποδοχών από το 35% στο 25% σαν συνέχεια της προηγούμενης κυβέρνησης, μείωση κατά 50% των συντελεστών προκαταβολής φόρου για τα τρία ονομαστικά έτη για τις νεοϊδρυμένες επιχειρήσεις. 
      Τι άλλο κάνει, όμως, που αποτελεί σκάνδαλο και είναι προκλητικό και αποδεικτικό για τα ποια συμφέροντα εξυπηρετεί η πολιτική σας; Τι ζήτησε στο γράμμα, που πήραμε εμείς στην ακρόαση φορέων, ο ΣΕΒ; Ζητά από την Κυβέρνηση και της λέει ακριβώς: «Δείξτε την πρόνοιά σας για τα στελέχη των επιχειρήσεών μας». Είναι αυτά τα στελέχη που παίρνουν εκατομμύρια το μήνα και τους στοιχίζουν 40% του κόστους. Λέει: «Ζητάμε να μειώσετε τους φορολογικούς τους συντελεστές». Και μάλιστα κάνει και μια πρόταση ο Πρόεδρος του ΣΕΒ, να είναι 2% κάθε χρόνο. Γαλαντόμα η Κυβέρνηση! Έρχεται, λοιπόν, αμέσως και για τα μέλη αυτά των διοικητικών συμβουλίων και για τους διευθυντές των επιχειρήσεων κόβει δέκα ποσοστιαίες  μονάδες στο συντελεστή φορολογίας, από το 35% στο 25%, όταν το συντελεστή φορολογίας των φυσικών προσώπων τον έχει μπετόν αρμέ στο 40%. Αυτή είναι η κατάσταση. Γι’ αυτό λέμε ότι είναι αντιλαϊκό, ότι είναι ταξική επιλογή. Και μη λέτε ότι ελαφρύνατε τα λαϊκά στρώματα ή έστω ότι προσπαθείτε. Δεν προσπαθεί η Κυβέρνηση. Είναι συγκεκριμένη η επιλογή που έχει.
      Βεβαίως αναγνωρίζει όλες τις δαπάνες, όπου παίζεται ένα χοντρό παιχνίδι. Και μετά το νομοσχέδιο, θα έρθει ο κατάλογος των δαπανών. Στις δαπάνες των επιχειρήσεων θα ξεχωρίσω ένα πράγμα, τις φοροαπαλλαγές στις μεγάλες επιχειρήσεις, για να ασφαλίζουν ομαδικά τους εργαζόμενους στις ιδιωτικές εταιρείες.
      Έρχεται η Κυβέρνηση μ΄ αυτό το φορολογικό νομοσχέδιο και πριμοδοτεί τις ασφαλιστικές εταιρείες. 
      Τι προτείνει το Κομμουνιστικό Κόμμα; Προτείνει αφορολόγητο όριο κατά πέντε χιλιάδες (5.000) ευρώ, προσαυξημένο ανάλογα με την οικογενειακή κατάσταση, πέντε χιλιάδες (5.000) ευρώ για κάθε παιδί και ετήσια αναπροσαρμογή, βέβαια, με βάση την αύξηση του τιμαρίθμου. Επίσης προτείνει αύξηση των κλιμακίων εισοδήματος και φορολόγηση, ώστε να επιβαρύνονται περισσότερο τα μεγάλα εισοδήματα. Μιλάμε για φορολόγηση των κερδών. 
      Εμείς λέμε όλα αυτά τα μέτρα της Κυβέρνησης να «τουμπάρουν» από την άλλη μεριά: Φορολόγηση των κερδών των ΑΕ και ΕΠΕ, ονομαστικοποίηση των φυσικών προσώπων, κατάργηση της αυτοτελούς φορολόγησης ορισμένων εισοδημάτων και ένταξή τους στην ενιαία κλίμακα εισοδήματος, κατάργηση όλων αυτών που έχουν σχέση με τη συνάφεια για τους μικροεπαγγελματίες και τέλος, να μιλάμε καθαρά: φορολόγηση με βάση στοιχεία και βιβλία. 
      Βεβαίως υπάρχουν ορισμένα ζητήματα, που δεν αφορούν αυτό το φορολογικό νόμο, αλλά πρέπει η Κυβέρνηση ενόψει του προϋπολογισμού να δει ζητήματα που έχουν σχέση κυρίως με την έμμεση φορολογία, δηλαδή δραστική μείωση, μηδενικό φορολογικό συντελεστή στα είδη πλατιάς λαϊκής κατανάλωσης, στα σχολικά και στα φάρμακα και αύξηση του ΦΠΑ στα είδη πολυτελείας.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τέλος, συνάδελφοι, έχουν έλθει κάποιες τροπολογίες. Έχουμε μία τροπολογία, κύριε Υπουργέ, για τα ζητήματα των λογιστών και νομίζω ότι μπορούμε να το κουβεντιάσουμε και να το δεχτείτε και εσείς και όλες οι πτέρυγες. Συμφωνούμε με την τροπολογία που έχει κάνει και ο συνάδελφος για τους λιμενικούς. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΩΝ (Γεώργιος Σούρλας): Τελειώνετε, κυρία Παντελάκη. Έχουμε χρόνο για τις τροπολογίες.
      ΕΛΠΙΔΑ ΠΑΝΤΕΛΑΚΗ: Ναι. Και υπάρχουν και κάποια άλλα ζητήματα επί των τροπολογιών, που επιφυλάσσομαι να τα κουβεντιάσουμε μετά.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Παράκληση οι εισηγητές και οι αγορητές να κάνουν υπολογισμό του χρόνου που έχουν στη διάθεσή τους, για να μη δυσκολεύουν και το Προεδρείο και να μη δημιουργούν αυτές τις καταστάσεις. 
      Το λόγο έχει τώρα ο ειδικός αγορητής του Συνασπισμού Ριζοσπαστικής Αριστεράς κ. Ιωάννης Δραγασάκης.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, κυρίες και κύριοι συνάδελφοι, το φορολογικό σύστημα από αρχαιοτάτων χρόνων έχει μία θεμελιώδη λειτουργία, κάνει αναδιανομή εισοδημάτων. Παίρνει και δίνει. Από άλλους παίρνει, σε άλλους δίνει. Άρα το πρώτο και βασικό κριτήριο με το οποίο εμείς αξιολογούμε και αυτό το φορολογικό νομοσχέδιο, είναι το κριτήριο της φορολογικής δικαιοσύνης. Ό,τι βοηθάει στην κατεύθυνση αυτή, το επικροτούμε. Ό,τι βοηθάει έστω και ελάχιστα τους υπερφορολογούμενους εργαζόμενους, το επικροτούμε. Αλλά δυστυχώς είναι ελάχιστα αυτά, απειροελάχιστα. 
      Η δεύτερη λειτουργία που έχει ένα φορολογικό σύστημα –σημαντική και αυτή- είναι η διαρθρωτική λειτουργία. Το φορολογικό σύστημα μπορεί να επηρεάσει την κατεύθυνση της ανάπτυξης. Μπορεί να ενισχύσει κάποιες δραστηριότητες σε βάρος άλλων. Για παράδειγμα, σήμερα το φορολογικό σύστημα μπορεί να επηρεάσει και να παίξει σοβαρό ρόλο στην προστασία του περιβάλλοντος, επιδοτώντας ή πριμοδοτώντας δραστηριότητες που είναι καθαρές σε σχέση με το περιβάλλον. 
      Απ’ αυτήν την άποψη, το νομοσχέδιο επίσης είναι ισχνότατο. Έχει μόνο μία ρύθμιση, μία ενίσχυση για τη σύνδεση με φυσικό αέριο. Υπάρχουν, όμως, πάρα πολλά θέματα που έχουν να κάνουν με συσκευές, με ηλιακή ενέργεια. Κάποια απαλλαγή υπήρχε κάποτε για τους θερμοσίφωνες. Γιατί καταργήθηκε; Υπάρχει εδώ μια δέσμη μέτρων που θα μπορούσαν να μπουν, σε μια εποχή που το θέμα του περιβάλλοντος είναι πια θέμα ζωής και θανάτου, ώστε να μπορέσει να προωθήσει προς αυτήν την κατεύθυνση δράσεις και συμπεριφορές φιλικές προς το περιβάλλον.
      Επανέρχομαι, λοιπόν, στο βασικό κριτήριο, δηλαδή στο ποιος κερδίζει. Εδώ μπορούμε να κάνουμε λογαριασμό, διότι η έκθεση του Γενικού Λογιστηρίου του Κράτους αποτυπώνει, αποτιμά το κόστος των φορολογικών ρυθμίσεων. Λέει δηλαδή, το Γενικό Λογιστήριο του Κράτους ότι αυτός ο νόμος μοιράζει επτακόσια ενενήντα τρία εκατομμύρια (793.000.000) ευρώ. Από αυτά τα επτακόσια ενενήντα τρία εκατομμύρια (793.000.000) ευρώ τα πεντακόσια εκατομμύρια (500.000.000) ωφελούν επιχειρήσεις, κέρδη, μερίσματα. Άρα η μερίδα του λέοντος ξέρουμε πού πάει. Τα υπόλοιπα, τα μικρότερα, πάνε σε διάφορες κατηγορίες, ανάμεσα στις οποίες και οι εργαζόμενοι.
      Ποιος πληρώνει αυτό το κόστος τώρα; Το κόστος, με βάση τη δομή του φορολογικού μας συστήματος, το πληρώνει κυρίως ο εργαζόμενος κόσμος. Ο προϋπολογισμός που θα συζητήσουμε μεθαύριο, προβλέπει, χωρίς να επιβάλει –σ’ αυτό έχει δίκιο η Κυβέρνηση- σημαντικούς νέους έμμεσους φόρους. Πέρα από τα τέλη αυτοκινήτου κλπ., τα φορολογικά έσοδα θα αυξηθούν κατά 3,1 δισεκατομμύρια ευρώ. Αλλά το 60% περίπου απ’ αυτά είναι έμμεσοι φόροι, οι οποίοι επιβαρύνουν κυρίως τα λαϊκά στρώματα.
      Επομένως ο λογαριασμός -ποιος κερδίζει, ποιος ωφελείται, ποιος πληρώνει- διευκολύνει τη δική μας ψήφο. Μας υποχρεώνει να καταψηφίσουμε αυτό το νομοσχέδιο, διότι, όπως εξήγησα, συμβάλλει στην ανισότητα και όχι στη δικαιότερη κατανομή των φορολογικών βαρών. 
      Η Κυβέρνηση προβάλλει ένα επιχείρημα, ότι ελαφρύνει τα χαμηλά εισοδήματα. Θα ήθελα εδώ αυτό το θέμα να μας απασχολήσει λίγο περισσότερο, διότι και εμάς μας αφορά πάρα πολύ αυτό το θέμα. 
      Πρώτα, πρώτα είναι πολύ σχετική η έννοια του αφορολόγητου ορίου. Το αφορολόγητο όριο αφορά το φόρο εισοδήματος. ‘Όμως, όπως ήδη είπα, η μεγάλη φορολογική αφαίμαξη γίνεται με τους έμμεσους φόρους. Όταν, λοιπόν, μιλάμε για αφορολόγητα όρια -είτε έντεκα χιλιάδες (11.000) είναι, είτε δεκαπέντε χιλιάδες (15.000) είτε οτιδήποτε- μιλάμε για ένα υποσύνολο της φορολογικής επιβάρυνσης του εργαζόμενου. Θα ήθελα εδώ να επισημάνω το συμπέρασμα μιας μελέτης που έγινε από το ΚΕΠΕ, το Κέντρο Προγραμματισμού, υπό τον τίτλο «Φτώχεια, ανισότητα και αναδιανομή». Το συμπέρασμα της μελέτης αυτής είναι ότι οι έμμεσοι φόροι αποτελούν βασικό μηχανισμό αναδιανομής σε βάρος των ασθενέστερων κοινωνικών στρωμάτων. Δηλαδή έχουμε στη χώρα μας 21% φτωχούς. Αυτό το λένε τα επίσημα στοιχεία. Αυτό το 21%, ο κόσμος που είναι σ’ αυτήν την κατηγορία, δεν σημαίνει ότι δεν πληρώνει φόρο επειδή είναι φτωχός. Πληρώνει έμμεσους φόρους. Ακριβώς γι’ αυτό, ενώ αυξάνονται οι κοινωνικές δαπάνες, δεν μειώνεται η φτώχεια, διότι το σύστημα φορολογεί αυτούς που θα έπρεπε να βοηθούμε. 
      Επισημαίνω επίσης ότι στην Ευρωπαϊκή Ένωση η σχέση έμμεσων, άμεσων φόρων είναι 51% προς 49%. Οι έμμεσοι είναι 51%  και οι άμεσοι είναι 49%. Σ΄ εμάς η σχέση είναι 60%-40%. Μου κάνει εντύπωση που ούτε η Κυβέρνηση, ούτε το ΠΑΣΟΚ λένε τίποτα, για το τι θα γίνει μ’ αυτό. Εγώ δεν λέω ότι αύριο το πρωί μπορεί να λυθεί. Αλλά δεν υπάρχει ανάγκη μέσα σ΄ ένα ορίζοντα πέντε, δέκα χρόνων να συγκλίνουμε -για να θυμίσω αυτήν την ξεχασμένη λέξη- με το επίπεδο που υπάρχει στην Ευρωπαϊκή Ένωση;
      Θα ήθελα επίσης να επισημάνω ότι αυτά τα οποία εν συντομία εδώ αναφέρω, περιγράφονται και στη γνώμη της ΟΚΕ. Και είναι αρνητικό που συζητήσαμε αυτό το νομοσχέδιο στην επιτροπή, το συζητάμε και σήμερα, χωρίς να υπάρχει εδώ η γνώμη της ΟΚΕ που τη διαβάσαμε από τις εφημερίδες. Και η γνώμη της ΟΚΕ, στην οποία συμμετέχουν βιομήχανοι, επαγγελματίες, μισθωτοί, είναι σαφής. Οι ρυθμίσεις του φορολογικού νομοσχεδίου, λέει, συνεπάγονται μία πολύ μικρή φορολογική ελάφρυνση για τα πολύ χαμηλά εισοδήματα, αλλά και μία σημαντική φορολογική επιβάρυνση για τα χαμηλά και τα μεσαία εισοδήματα, κάτι που έρχεται σε αντίθεση με την κοινά αποδεκτή αρχή της δίκαιης κατανομής των φορολογικών βαρών. Τι άλλο να προσθέσουμε εμείς;
      Πρέπει να προσθέσουμε, όμως, κάτι ακόμα, διότι πέρα από το πρόβλημα με τους έμμεσους φόρους, έχει αλλοιωθεί και ο χαρακτήρας των άμεσων φόρων. Κάποτε διαβάζαμε στα βιβλία ότι οι άμεσοι φόροι είναι προοδευτικοί φόροι. Αυτό δεν ισχύει, έχει διαβρωθεί η προοδευτικότητα των άμεσων φόρων υπό την έννοια ότι και οι άμεσοι φόροι πλήττουν πια μεσαία και χαμηλά εισοδήματα. Πάρτε για παράδειγμα τον ανώτατο συντελεστή, το λεγόμενο οριακό, το συντελεστή φυσικών προσώπων, που είναι 40%. Μία μελέτη που έγινε από μελετητές της Τράπεζας της Ελλάδας, απέδειξε το εξής: Εάν από το 1961 μέχρι σήμερα αναπροσαρμόζονταν φορολογικά τα κλιμάκια, τότε το 40% σήμερα θα έπρεπε να αφορά εισοδήματα μόνο πάνω από εκατόν ογδόντα χιλιάδες (180.000) ευρώ, δηλαδή μόνο τα πράγματι πολύ μεγάλα εισοδήματα. 
      Επειδή επί χρόνια -και επί ΠΑΣΟΚ και επί Νέας Δημοκρατίας- δεν γινόταν αυτή η τιμαριθμική αναπροσαρμογή, έχουμε φτάσει στο σημείο αυτός ο ανώτατος συντελεστής, που θα έπρεπε να αφορά μόνο τους πλούσιους, σήμερα να «πιάνει» και εισοδήματα που αρχίζουν από είκοσι τρεις χιλιάδες (23.000) ευρώ. Άρα κι εδώ έχουμε ένα νέο παράγοντα ανισότητας και αδικίας.
      Τέλος θέλω να επισημάνω ένα ακόμη πρόβλημα που κατά ένα τρόπο παράδοξο στη χώρα μας δεν συζητείται, ενώ είναι κεντρικό. Το πρόβλημα είναι ότι στην Ελλάδα τα εισοδήματα από εργασία φορολογούνται περισσότερο από τα εισοδήματα που προέρχονται από περιουσία ή δραστηριότητες του κεφαλαίου. 
      Δεν πρέπει το νομοσχέδιο που συζητούμε σήμερα να το δούμε αποσπασματικά. Πρέπει να το δούμε σε συνάρτηση και με άλλους νόμους που ψηφίστηκαν, όπως το υπαινίσσεται η έκθεση της Επιστημονικής Επιτροπής της Βουλής, από το ΠΑΣΟΚ. Συγκεκριμένα το 1999 ο ανώτατος φορολογικός συντελεστής για τα εισοδήματα από εργασία και γενικά των φυσικών προσώπων, ήταν 40%. Ο συντελεστής φορολόγησης των εισοδημάτων από μερίσματα ήταν επίσης 40%. Είχαμε, δηλαδή, μία ισορροπία. Με το ν. 2673/2000 που ψήφισε το ΠΑΣΟΚ, ο συντελεστής φορολόγησης των κερδών και των μερισμάτων έπεσε από το 40%, στην αρχή στο 37,5% και μετά στο 35%. Με το νόμο που συζητάμε σήμερα, πέφτει από το 35% στο 25% μέχρι το 2007. Άρα μέσα σε μία επταετία το 40% γίνεται 25%. Το άλλο 40%, όμως, που αφορά τα εισοδήματα από την εργασία, μένει στο 40%. 
      Δεν σας κάνει εντύπωση αυτή η τεράστια νέα ανισότητα που δημιουργείται; Δηλαδή κάποιος που έχει εισοδήματα από μερίσματα, θα φορολογείται 25%, ενώ κάποιος που έχει εισοδήματα από εργασία πάνω από ένα ύψος, θα φορολογείται με 40%. Πώς θα το δικαιολογήσετε αυτό στους ψηφοφόρους σας; Και για τα δύο κόμματα μιλάω. Εμείς και στην επιτροπή είπαμε ότι αν ο προϋπολογισμός αντέχει, τότε κατεβάστε και το 40% στο 25%. Εάν δεν αντέχει, τότε μην κατεβάζετε τη φορολογία στα μερίσματα. 
      Θα ήθελα να ολοκληρώσω με ορισμένες απόψεις που διατυπώθηκαν στην επιτροπή και διατυπώθηκαν κι εδώ και που, κατά τη γνώμη μας, δεν είναι ορθές. 
      Άποψη πρώτη: Όλα αυτά τα μέτρα, ένας ειλικρινής Υπουργός, Βουλευτής της Νέας Δημοκρατίας ή και του ΠΑΣΟΚ –διότι όπως είπα από το ΠΑΣΟΚ άρχισε αυτή η ιστορία και συνεχίζεται- θα αναγνωρίσει ότι είναι άδικα. Δεν μπορούμε να το κρύψουμε αυτό. Το επιχείρημα, λοιπόν, είναι ότι αυτά τα άδικα μέτρα τα παίρνουμε, για να βοηθήσουμε την ανάπτυξη και την απασχόληση.
      Θέλω να πω με έμφαση ότι πρόκειται για μία αυθαίρετη άποψη. Από πουθενά δεν προκύπτει ότι αυτά τα μέτρα βοηθούν την ανάπτυξη ή την απασχόληση. Γιατί; Διότι το κέρδος μπορεί να γίνει επένδυση, μπορεί να γίνει κατανάλωση. Έχετε κάνει κανένα συμβόλαιο ότι αυτός που του δίνεται μεγαλύτερη φοροαπαλλαγή στα κέρδη, θα το κάνει επένδυση ή δεν θα το καταναλώσει; Κι αν ακόμη το κέρδος γίνει επένδυση, η επένδυση μπορεί να γίνει στην Ελλάδα, αλλά μπορεί να γίνει και στη Βουλγαρία, στη Ρουμανία. Έχετε κανένα συμβόλαιο ότι αυτές οι επιχειρήσεις, που τα κέρδη τους φοροαπαλλάσσονται, θα κάνουν επενδύσεις στην Ελλάδα; 
      Δεν είναι σοβαρά πράγματα αυτά, κατά την άποψή μου τουλάχιστον. Ούτε θεωρητικά ούτε επιστημονικά ούτε εμπειρικά προκύπτει κάτι τέτοιο. Άλλο θέμα είναι ότι σ΄ ένα ευρύτερο αναπτυξιακό πλαίσιο και περιβάλλον, εφόσον ήδη υπάρχει μία αναπτυξιακή δυναμική, το φορολογικό σύστημα μπορεί να συμβάλει. Αλλά από μόνη της η μείωση των φορολογικών συντελεστών δεν μπορεί να λύσει το πρόβλημα της ανάπτυξης. 
      Δεύτερη άποψη: Τα κάνουμε, λέει, για να βοηθήσουμε τον ανταγωνισμό και την ανταγωνιστικότητα. Μα, με συγχωρείτε, τι δουλειά έχει το να μειωθεί η φορολογία των κερδών με την ανταγωνιστικότητα; Δηλαδή η ανταγωνιστικότητα δεν εξαρτάται από την τεχνολογία; Δεν εξαρτάται από τον κλάδο που δραστηριοποιείται μία επιχείρηση; Δεν εξαρτάται από την οργάνωσή της; Δεν εξαρτάται από τις υποδομές; 
      Αυτό που κάνει η μείωση της φορολογίας είναι το εξής: Αν μία επιχείρηση έχει εκατό εκατομμύρια (100.000.000) κέρδη, πριν έπαιρνε 35% το κράτος και 65% οι μέτοχοι.
      Τώρα θα παίρνει 25% το κράτος και 75% οι μέτοχοι. Τι δουλειά έχει αυτό με την ανταγωνιστικότητα της επιχείρησης; Έτσι πάμε να λύσουμε το πρόβλημα της ανταγωνιστικότητας, χωρίς να αλλάξουν οι όροι της παραγωγής, οι όροι της κυκλοφορίας, οι όροι των μεταφορών και γενικά οι όροι της λειτουργίας του οικονομικού συστήματος; 
      Για ένα σοβαρό επιχειρηματία τι είναι πιο κρίσιμο; Ο συντελεστής φορολόγησης ή η αξιοπιστία του φορολογικού συστήματος; Όποιο σοβαρό επιχειρηματία έτυχε να ρωτήσω, μου είπε ότι τον αφήνουν αδιάφορο οι συντελεστές, αν πρέπει για να κάνει τη δουλειά του να λαδώνει και να κάνει όλα αυτά τα αίσχη, που πολύ καλά γνωρίζετε. 
      Αντί, λοιπόν, να δώσουμε έμφαση στο να δημιουργηθεί ένα αξιόπιστο και διαφανές φορολογικό σύστημα, γίνεται σημαία για την ανάπτυξη και την ανταγωνιστικότητα η μείωση των συντελεστών. Σε κάποια θέματα γίνονται μικροβελτιώσεις. Μακάρι να αποδώσουν. Πάντως η δομή του όλου συστήματος παραμένει η ίδια. 
      Ορισμένοι εδώ έδωσαν ένα διεθνή ορίζοντα στη συζήτηση και είπαν ότι από τη στιγμή που π.χ. το Λουξεμβούργο μειώνει τους συντελεστές του από το 50% στο 40%, πρέπει και εμείς να μειώσουμε τους συντελεστές, για να γίνουμε ανταγωνιστικοί. Δηλαδή εδώ εισάγεται μια ιδέα ότι η Ελλάδα αν θέλει να επιβιώσει πρέπει να έχει τους χαμηλότερους φορολογικούς συντελεστές στον κόσμο. Αν βρεθεί μια δικτατορία ή μια κυβέρνηση που δεν σέβεται το λαό της ούτε υπολογίζει τις ανάγκες για κοινωνικό κράτος και μηδενίζει τους συντελεστές εκεί πρέπει να πάμε; Δηλαδή θα επιστρέψουμε στη δεκαετία του ’50, όπου είχαμε ένα νεοαποικιακό καθεστώς; Υποτίθεται ότι ως κοινωνία έχουμε κατακτήσει κάποια πράγματα και κατ’ αρχήν την αντίληψη κα τη συνείδηση ότι υπάρχει κοινωνικό κράτος, το οποίο πρέπει να ενισχυθεί και να βελτιωθεί και ότι γι’ αυτό χρειάζονται έσοδα. 
      Επιμένω σ΄ αυτό το θέμα, διότι -κατά την άποψή μας- αυτός ο δρόμος, αυτή η αντίληψη είναι αδιέξοδη. Όσο και να μειώσουμε τους συντελεστές, κάποιος άλλος μπορεί να τους μειώσει περισσότερο. Αυτή η αντίληψη είναι και επικίνδυνη, διότι υπάρχει παγκοσμίως ανταγωνισμός, αλλά είναι σε πολλά επίπεδα. Και αν δούμε λίγο προσεκτικά τι γίνεται στον κόσμο, θα διαπιστώσουμε ότι διαμορφώνεται ένας νέος παγκόσμιος ποιοτικός καταμερισμός. Υπάρχουν χώρες που στηρίζουν την ανταγωνιστικότητά τους στο τεχνολογικό προβάδισμα, στην ποιότητα των υποδομών, στην αξιοπιστία της διοίκησης και του φορολογικού συστήματος. Αυτές συνήθως είναι ανεπτυγμένες χώρες. Υπάρχουν και χώρες που πάνε να στηρίξουν την ανταγωνιστικότητά τους στο χαμηλό μεροκάματο και στους σχεδόν μηδενικούς συντελεστές. 
      Σε ποια ζώνη χωρών θέλουμε να είμαστε; Εάν θέλουμε να είμαστε στη δεύτερη ζώνη, μπορούμε να διαισθανθούμε την προοπτική και την εξέλιξη. Είναι μια πορεία προς τα πίσω και προς τα κάτω. Φθηνά μεροκάματα, φορολογικοί παράδεισοι. Έτσι θα προσπαθήσουμε να κάνουμε τι; Έτσι θα μείνουμε διαρκώς πίσω και δεν είναι τυχαίο που οι πιο αναπτυγμένες χώρες του κόσμου έχουν σχετικά υψηλούς συντελεστές φορολογίας, σχετικά αξιόπιστα φορολογικά συστήματα. Αντίθετα σε χώρες που παλιά τις λέγαμε τριτοκοσμικές, έχουν άθλια μεροκάματα, άθλια φορολογικά συστήματα και προσπαθούν με τη μείωση των φορολογικών συντελεστών να επιτύχουν τάχα την ανταγωνιστικότητα. 
      Αυτές οι απόψεις πρέπει να μας προβληματίζουν σοβαρά. Δείχνουν ότι και το πρόβλημα της ανταγωνιστικότητας πρέπει να το βάλουμε σε εισαγωγικά, διότι πίσω από αυτή την έννοια κρύβονται διάφορα ιδεολογήματα. Πάντως η ικανότητα μιας χώρας να παράγει διεθνώς εμπορεύσιμα αγαθά εξαρτάται από πολλούς άλλους παράγοντες και δευτερευόντως από το ύψος των φορολογικών συντελεστών. 
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γεωργιάδης. 
      ΝΙΚΟΛΑΟΣ ΓΕΩΡΓΙΑΔΗΣ: Κύριοι συνάδελφοι, στόχος της κυβερνητικής πολιτικής είναι η ανάπτυξη. Ανάπτυξη όχι με την έννοια της αύξησης, του growth, αλλά με την έννοια του development. Μία ανάπτυξη η οποία θα συμβαδίζει με την  κοινωνική συνοχή και μία ανάπτυξη που θα συμβαδίζει με την αύξηση της απασχόλησης. Βέβαια δίνεται έμφαση στις ιδιωτικές επενδύσεις και λιγότερη έμφαση στο δημόσιο τομέα, πράγμα το οποίο σηματοδοτεί και μία αλλαγή πλεύσης σε σχέση με τα μέχρι στιγμής εφαρμοζόμενα. 
      Ο λόγος που ψηφίζω αυτό το φορολογικό νομοσχέδιο, είναι διότι κατ’ αρχήν είναι απόλυτα συμβατό μ΄ αυτές τις επιλογές. Ελαφρύνει τα χαμηλότερα εισοδηματικά στρώματα από τη φορολογία. Ενισχύει επενδύσεις και επιχειρηματικότητα, απλοποιεί το φορολογικό σύστημα, αντικειμενικοποιεί το σύστημα αναγνώρισης δαπανών επιχειρήσεων και φορολογικών ελέγχων. Γι’ αυτό και το ψηφίζω. 
      Το φορολογικό νομοσχέδιο είναι προφανώς ένας από τους πυλώνες διαμόρφωσης της οικονομικής πολιτικής, η οποία εκτυλίσσεται αυτόν το μήνα μπροστά μας. Οι άλλοι δύο είναι προφανώς ο αναπτυξιακός νόμος, που γνωρίζουμε ότι εγκρίθηκε σήμερα από την Κυβερνητική Επιτροπή και τον αναμένουμε στη Βουλή και ο άλλος είναι ο προϋπολογισμός, που σε γενικές γραμμές τον έχουμε. 
      Η συζήτηση για ένα φορολογικό νομοσχέδιο είναι εκ των πραγμάτων τεχνική, αν πρόκειται, δηλαδή, να είναι σοβαρή και εποικοδομητική. Και εδώ υπάρχει ένας μεγάλος περιορισμός σ΄ αυτήν τη δυνατότητα εποικοδομητικής συζήτησης: Ότι για να μπορούσαμε να μιλήσουμε σοβαρά, θα έπρεπε να έχουμε έναν προσομοιωτή ο οποίος να μετράει αυτά τα οποία λέμε. Δηλαδή ποιες είναι οι επιπτώσεις αυτών τα οποία λέμε. Το ποτήρι το βλέπεις μισογεμάτο ή μισοάδειο, το θέμα είναι πόσο μισοάδειο και πόσο μισογεμάτο είναι. Και βέβαια αυτός ο προσομοιωτής θα έπρεπε να μας δείχνει αυτά τα οποία λέμε, πόσο ζυγίζουν στα έσοδα του προϋπολογισμού, τι κάνουν για την ανταγωνιστικότητα της οικονομίας και τι κάνουν βέβαια για την κοινωνική ανισότητα. Να υπολογίζεται αυτό που οι οικονομολόγοι λένε, ο gini co-efficient. 
      Ο καθένας μπορεί να σηκωθεί εδώ και υποκειμενικά να πει την άποψή του για όλα αυτά. Αυτό, όμως, ανοίγει τις δυνατότητες για άκρατο λαϊκισμό,  γιατί ο καθένας μπορεί να ερμηνεύσει το ποτήρι μισογεμάτο ή μισοάδειο όπως θέλει αν δεν υπάρχει τέτοιο εργαλείο. Εγώ θεωρώ ότι αυτό το εργαλείο υπάρχει στο Υπουργείο Εθνικής Οικονομίας και ξέρω ότι έχει χρησιμοποιηθεί εκτενέστατα στο τελευταίο οκτάμηνο με εννιάμηνο. Νομίζω ότι το εργαλείο αυτό ταΐζει αν θέλετε και τις εξισώσεις του μακροοικονομικού μοντέλου της Ελλάδας. Έχει ληφθεί απόλυτα υπόψη στην κατάρτιση του αναπτυξιακού νόμου και προφανώς στην κατάρτιση του προϋπολογισμού. 
      Εγώ εμπιστεύομαι το οικονομικό επιτελείο της Kυβέρνησης, το οποίο πιστεύω ότι έχει κάνει μία πολύ υπεύθυνη δουλειά και, κατά συνέπεια, δεν έχω καμία αναστολή, ώστε ολόψυχα να ψηφίσω το φορολογικό νομοσχέδιο. Είναι σαφέστατα προς τη σωστή κατεύθυνση. Ενδεχομένως κάποιοι να το θέλαμε πιο τολμηρό. Ενδεχομένως κάποιοι να θέλαμε, για παράδειγμα, να μειωθεί η φορολογία των επιχειρήσεων, για να γίνουν οι επιχειρήσεις μας πιο ανταγωνιστικές διεθνώς. Θεωρώ ότι στην οικονομία-«ναρκοπέδιο», την οποία κληρονόμησε η Νέα Δημοκρατία, τέτοιου είδους πειράματα ίσως να μην είναι της στιγμής, ίσως να μην είναι έγκαιρα, ίσως να μην τα αντέχει το κράτος ταμειακά. Ίσως, δηλαδή, ο προσομοιωτής μας να τα «έβγαζε στο κόκκινο». 
      Εγώ πιστεύω ότι κάποια στιγμή θα έρθει η στιγμή, που αυτά τα πράγματα θα μπορέσουν να γίνουν και εύχομαι να γίνουν το συντομότερο δυνατό. Όμως –και αυτό είναι ένα δείγμα υπευθυνότητας της ηγεσίας του Υπουργείου Οικονομικών- αφού πλέον κατέγραψε και απέγραψε την πραγματικότητα -και ευτυχώς που το έκανε αυτήν τη χρονική στιγμή- βασίζει το φορολογικό νομοσχέδιο σ΄ αυτό που θα έλεγα εγώ «ένα απαισιόδοξο σενάριο», ένα worst case σενάριο. Τίποτα από αυτά που προβλέπει, δεν πρόκειται να γίνει χειρότερο και μάλιστα σε βάθος τριετίας. Τα καλύτερα, ελπίζω να μπορούν να γίνουν πολύ σύντομα, αλλά με υπευθυνότητα και με βάση το εργαλείο του προσομοιωτή, διότι πλέον νομίζω ότι στη χάραξη της οικονομικής πολιτικής της χώρας, πρέπει κάποια στιγμή να τελειώσει ο λαϊκισμός και διαπιστώνω με πολύ μεγάλη χαρά ότι αυτό έχει ήδη γίνει. 
      Θα χρησιμοποιήσω τον υπόλοιπο μισό μου χρόνο, για να αναφέρω τέσσερα σημεία, κύριε Υπουργέ, τα οποία θεωρώ ότι είναι σύμφωνα με το πνεύμα του νομοθέτη και της κυβερνητικής πολιτικής. Θεωρώ ότι από αυτά κερδίζει και το κράτος και οι επωφελούμενοι, θεωρώ ότι ανατρέπουν ενδεχομένως κάποιες αδικίες σε σχέση με το διεθνή μας ανταγωνισμό και το χώρο, όπου κινούνται ελληνικές επιχειρήσεις και πιστεύω ότι θα έχουν και ευεργετικές αναπτυξιακές επιδράσεις. 
      Τα τέσσερα αυτά σημεία θα τα εκθέσω εν περιλήψει. Αν υπάρχει η διάθεση να τα δούμε λεπτομερέστερα, θα επανέλθω στην κατ’ άρθρο συζήτηση. Αν για τον οποιονδήποτε λόγο δεν υπάρχει δυνατότητα, προφανώς δεν θα επανέλθω. 
      Το πρώτο θέμα έχει να κάνει με την αναγνώριση δαπανών δίχως δικαιολογητικά. Ένας νόμος, ο 2238/94, αναγνώριζε μία έκπτωση από μισό έως 2% χωρίς δικαιολογητικά δαπανών από ακαθάριστα έσοδα επιχειρήσεων για την αντιμετώπιση αυτών τα οποία λέγαμε «ειδικές δαπάνες». Σ΄ αυτές –και εκεί είναι και το δικό μου μεγάλο ενδιαφέρον- περιλαμβάνονταν τουριστικές επιχειρήσεις, ξενοδοχεία δηλαδή και γραφεία γενικού τουρισμού. Με το ν. 3156/03 δυστυχώς –και πολύ κακώς- αυτή η διάταξη καταργήθηκε. Μάλιστα μαζί με τα χλωρά, αντί να φύγουν τουλάχιστον και τα ξερά, έμειναν κι αυτά. Δηλαδή εφημερίδες, περιοδικά, μέσα ενημέρωσης, εξακολουθούν και έχουν αυτό το πλεονέκτημα, ενώ οι τουριστικές επιχειρήσεις δεν το έχουν. 
      Εγώ θα παρακαλούσα πάρα πολύ την ηγεσία του Υπουργείου Οικονομικών να το επανεξετάσει. Εγώ δηλαδή θα σας ζητήσω, αν μου επιτρέψετε, να επανεξετάσετε την επαναφορά της ρύθμισης αυτής για τις τουριστικές επιχειρήσεις μόνο. Και αυτό διότι μ΄ αυτόν τον τρόπο, πρώτον, θα αναγνωρίσουμε μία πρακτική που ξέρουμε ότι εφαρμόζεται εκτενέστατα ιδιαίτερα στον κλάδο του τουρισμού. Δεύτερον, θα υποστηρίξουμε τις ελληνικές τουριστικές επιχειρήσεις σε σχέση με το διεθνή ανταγωνισμό και ιδιαίτερα απέναντι στην Τουρκία, όπου ξέρουμε πόσο χαλαρά είναι τα φορολογικά εκεί. Και τρίτον, πιστεύω ότι το κράτος δεν πρόκειται να ζημιωθεί ιδιαίτερα, 18 τοις χιλίοις πάνω στα ακαθάριστα έσοδα των επιχειρήσεων θα είναι ενδεχομένως η επιβάρυνση, ενώ τα οφέλη θα είναι πολλαπλασιαστικά από την αύξηση του τζίρου του τουρισμού. Αυτό είναι το ένα σημείο. 
      Το δεύτερο σημείο έχει να κάνει με τις λεγόμενες άλλες ρυθμίσεις του άρθρου 5 του νομοσχεδίου μας. Ορθά, πολύ ορθά, καταργείται μία σειρά από παροχές που κακώς δεν συμπεριλαμβάνονταν στο εισόδημα από μισθωτές υπηρεσίες, όπως δωροεπιταγές, ποσά για ενοίκια, ποσά για οικιακό προσωπικό, επιδόματα θέσης ευθύνης και άλλα. Ορθώς αυτά καταργούνται. Όμως εδώ μαζί με τα ξερά καίγεται ένα χλωρό. Το χλωρό είναι οι λεγόμενες «διατακτικές τροφής». Εξήντα χιλιάδες εργαζόμενοι ελληνικών επιχειρήσεων προμηθεύονται το καθημερινό τους γεύμα με το σύστημα των διατακτικών τροφής. 
      (Στο σημείο αυτό την Προεδρική Έδρα  καταλαμβάνει ο  Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Εγώ θα σας ζητήσω, κύριε Υπουργέ, να μου επιτρέψετε στην κατ’ άρθρο συζήτηση να παρουσιάσω μία βελτίωση, όπου να υπάρχει μία ειδική εξαίρεση για τις διατακτικές τροφής, καθώς η κατάργησή τους ή αν θέλετε ότι τις βάζουμε και αυτές μέσα στο γενικό κορβανά. Όπου βάζουμε τα ξερά, θα αποτελούσε μία πανευρωπαϊκή καινοτομία. Πουθενά αλλού δεν τις αντιμετωπίζει έτσι ο νομοθέτης. Θα οδηγούσε τις επιχειρήσεις να παύσουν την πρακτική χορήγησης διατακτικών διατροφής στους εργαζόμενους. Εκεί ίσως επικαλεστώ και την υποστήριξη του Κομμουνιστικού Κόμματος εδώ στην Αίθουσα. Πιστεύω ότι θα αντιμετώπιζε δυσμενώς πολλές χιλιάδες εργαζομένων χωρίς κανένα λόγο. Θα σας ζητούσα αυτό να το ξαναβλέπαμε. 
      Το τρίτο σημείο είναι μία αποκατάσταση αδικίας σχετικά με την απόδοση του ΦΠΑ από εταιρείες οι οποίες συμβάλλονται με την Ευρωπαϊκή Επιτροπή. Η Ευρωπαϊκή  Επιτροπή έχει μία πρακτική πολύ συγκεκριμένη. Προτιμά κονσόρτια εταιρειών, κοινοπραξίες εταιρειών, αλλά συμβάλλεται με μία η οποία λέγεται leader. Ο  leader δεν αποδίδει ΦΠΑ στην Ευρωπαϊκή Ένωση, αλλά στις σχέσεις με τους υπεργολάβους ή στις σχέσεις με τους εταίρους της κοινοπραξίας επιβαρύνεται με ΦΠΑ. Αυτό είναι άδικο και ιδιαίτερα επιβλαβές σε σχέση με τον ανταγωνισμό και την ανταγωνιστικότητα των ελληνικών επιχειρήσεων στο εξωτερικό. Θα ήθελα δηλαδή μία τροποποίηση του ν. 2859/2000, να αλλάξει αυτή η αδικία που υπάρχει πάλι πρωτοφανώς και μόνο για τις ελληνικές επιχειρήσεις. 
      Τέλος, στο άρθρο 6, μιλάει για φορολογία εισοδήματος νομικών προσώπων….
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Μισό λεπτό μόνο, κύριε Πρόεδρε. 
      ΠΡΟΕΔΡΕΥΩΝ (Φίλιππος Πετσάλνικος): Κύριε Γεωργιάδη, ακούστε με. Ούτε μισό λεπτό, θα σας παρακαλέσω. Πρέπει να ολοκληρώσετε, γιατί έχουν εγγραφεί πενήντα δύο συνάδελφοι. 
      ΝΙΚΟΛΑΟΣ ΓΕΩΡΓΙΑΔΗΣ: Θα είχα τελειώσει, κύριε Πρόεδρε…
      ΠΡΟΕΔΡΕΥΩΝ (Φίλιππος Πετσάλνικος): Είναι αδύνατον να δοθεί η δυνατότητα σε όλους, αν ο καθένας παρατείνει το χρόνο που έχει πάρει από την αρχή. 
      Ολοκληρώστε, σας παρακαλώ. 
      ΝΙΚΟΛΑΟΣ ΓΕΩΡΓΙΑΔΗΣ: Θα παραμείνω στην Αίθουσα μέχρι το τέλος της διαδικασίας και ελπίζω το ίδιο ακριβώς μέτρο να το εφαρμόσετε σε όλους τους ομιλητές. 
      Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Σας ευχαριστώ και εγώ. 
      Το λόγο έχει ο κ. Χρήστος Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, μετά την απογραφή, τον προϋπολογισμό, έχουμε και αυτό το φορολογικό σχέδιο νόμου, το οποίο συζητούμε σήμερα. Βέβαια είναι κομμάτι της ίδιας πολιτικής. Είναι η γνωστή πολιτική, η οποία –όση έχουμε δει πια- πέρα από τις μέχρι στιγμής επιτυχίες και επιτεύγματά της, δηλαδή το να εκθέσει τη χώρα διεθνώς, το να δημιουργήσει έντονο αντιεπενδυτικό κλίμα, το να φέρει τη χώρα στα πρόθυρα της επιτήρησης, καταφέρνει κάθε φορά να ρίχνει τα βάρη στους μισθωτούς και στους συνταξιούχους και στις πιο αδύναμες εισοδηματικά τάξεις και βεβαίως καταφέρνει να οδηγήσει σε πολιτικές που κάθε άλλο παρά εγγυώνται ότι θα εξυπηρετήσουν την ανάπτυξη. 
      Θα έλεγα ότι «τι χρεία έχουμε άλλη αποδείξεων», όταν μετά την  έκθεση που είχε δει το φως της δημοσιότητας και  την οποία ορισμένοι έρριψαν στα υπόγεια της Χαριλάου Τρικούπη, ότι δήθεν εκεί κατασκευάστηκε, έχουμε πλέον και επώνυμη αναφορά, πολύ πρόσφατη, από Ευρωβουλευτή της Νέας Δημοκρατίας, ο οποίος άνθρωπος έκανε το αυτονόητο. Μας είπε τι τελικά γίνεται έξω μετά την πολιτική του κ. Αλογοσκούφη. 
      Θα έλεγα ότι και μ΄ αυτό το νομοσχέδιο βλέπουμε για ακόμα μία φορά ότι «ώδινεν όρος και έτεκεν μυν». Αυτή είναι η πραγματικότητα. Θα έλεγα ότι σε σχέση με τον προηγούμενο συνάδελφο, καθ’ όλα αξιόλογο, θα μου επιτρέψετε να του πω ότι αυτό το νομοσχέδιο δεν είναι εύκολο να το χαρακτηρίσουμε με ξενικούς όρους και να μιλήσουμε για grow up ή  development .
      Στη συγκεκριμένη περίπτωση, αγαπητέ συνάδελφε, υπάρχει μία ελληνική λέξη, αλλά αδυνατώ να τη μεταφράσω. Είναι η λέξη «ψιλομπουγάδιασμα». Και αυτό θα έλεγα ότι επιχειρεί αυτό το νομοσχέδιο. Είναι ένα νομοσχέδιο άδικο, άτολμο και κομματικό. 
      Ας ξεκινήσουμε από το πρώτο. Γιατί είναι άδικο; Λέγατε ότι ενισχύει τα χαμηλά εισοδήματα. Αυτό μας είπε σήμερα και ο εισηγητής της Νέας Δημοκρατίας. Δηλαδή πώς το λέμε τότε, όταν διαπιστώνουμε από την ανάλυση που γίνεται –και υπάρχουν συγκεκριμένα παραδείγματα- ότι ένας μισθωτός, ο οποίος είναι πάνω από τα είκοσι χιλιάδες έως είκοσι πέντε χιλιάδες (20.000-25.000) ευρώ, παντρεμένος με ένα παιδί και είναι με ενοίκιο, πληρώνει παραπάνω φόρο σε ετήσια βάση; 
      Είναι σαφές ότι θίγονται οι μισθωτοί και οι αυταπασχολούμενοι μ΄ αυτό το σχέδιο νόμου. Είναι δώρα άδωρα αυτά στα οποία αναφέρθηκε και ο κύριος Υπουργός στις διαρκείς συνεντεύξεις του και ο εισηγητής σήμερα της Νέας Δημοκρατίας, γιατί μπορεί να υπάρχει αύξηση του αφορολόγητου, αλλά καταργείτε εκπτώσεις, δεν κάνετε τιμαριθμοποίηση, αλλάζετε τα κλιμάκια, οδηγείτε σε συνολικά μεγαλύτερη επιβάρυνση τη συντριπτική πλειοψηφία των μισθωτών και των συνταξιούχων, των Ελλήνων που έχουν τη μεγαλύτερη ανάγκη. 
      Γιατί είναι άτολμο; Διότι θα περιμέναμε και από ένα φορολογικό νομοσχέδιο, από ένα φορολογικό νόμο αύριο, να στηρίξει την παραγωγή, να οδηγήσει πραγματικά σε ανάπτυξη. Θα έλεγα επίσης στο συνάδελφο ότι σε σχέση με την ανάπτυξη –το development, το οποίο εξήγγειλε- τα βλέπω πολύ αδύναμα τα πράγματα. Γιατί πώς είναι δυνατόν να στηριχθούν όροι ανάπτυξης, όταν ακόμα και αυτή η μείωση των συντελεστών των επιχειρήσεων, η οποία γίνεται, δεν συνδέεται με την επένδυση, δεν συνδέεται με την απασχόληση, δεν συνδέεται με την περαιτέρω ανάπτυξη της χώρας; Αν τα ήθελε έτσι, δεν έπρεπε να τη συνδέσει με το σύνολο των κερδών, αλλά με επί μέρους κατηγορίες στα κέρδη, στο θέμα των προς διανομή, για παράδειγμα, ώστε πραγματικά να λειτουργήσουν ως κίνητρο για περισσότερη ανάπτυξη; 
      Βάζετε από την πίσω πόρτα τη συνάφεια, την οποία οι ίδιοι κατ’ επανάληψη κατηγορήσατε ως ιδιαίτερα αρνητική για τις μικρομεσαίες επιχειρήσεις και έχετε έναν πραγματικό κυκεώνα συμπληρώσεων, τροποποιήσεων, οι οποίες μάλλον αυξάνουν –και αυτό είναι το πάρα πολύ σημαντικό- παρά μειώνουν τη γραφειοκρατία. 
      Πέρα από αυτά, πέρα από άδικο λοιπόν, πέρα και από άτολμο, αυτό το σχέδιο νόμου λειτουργεί και στην κατεύθυνση του κομματικού κράτους. Μας έχετε συνηθίσει σε τέτοιου είδους παρεμβάσεις. Βλέπει όλος ο κόσμος τι γίνεται αυτή τη στιγμή στο χώρο της Δημόσιας Διοίκησης. Και αναφέρομαι στο κομμάτι εκείνο, που έχει να κάνει με το ΣΔΟΕ. Είχατε δεσμευθεί –για δικούς σας λόγους, δεν σημαίνει ότι συμφωνώ- ότι θα καταργούσατε το ΣΔΟΕ και βλέπουμε μέσα τη δήθεν κατάργηση του ΣΔΟΕ να ακολουθεί τη λαϊκή ρήση: «Τα ίδια Παντελάκη μου, τα ίδια Παντελή μου» αλλά με μία διαφορά, ότι απλά ονειρεύεσθε ένα «γαλάζιο ΣΔΟΕ». Θα μου πείτε: «Τι θέλεις, ένα πράσινο»; Σε καμία περίπτωση και θέλω να το ξεκαθαρίσω αυτό. 
      ΙΟΡΔΑΝΗΣ ΤΖΑΜΤΖΗΣ: Μα, τι ήταν; Πράσινο δεν ήταν;
      (Θόρυβος στην Αίθουσα)
      ΧΡΗΣΤΟΣ ΠΡΩΤΟΠΑΠΑΣ: Και τώρα, δηλαδή, αν το κάνετε γαλάζιο, θα υλοποιείτε τις προεκλογικές σας δεσμεύσεις; Αυτό είναι το ζητούμενο; Έτσι υλοποιείτε τις προεκλογικές σας δεσμεύσεις; Αυτή είναι η πολιτική σας; Να βγείτε να το πείτε. Μου φθάνει αυτό. 
      Ξέρετε τι καταφέρατε με όλη αυτήν τη μανούβρα; Να χάσει το κράτος 1,3 δισεκατομμύρια ευρώ μέσα σ΄ αυτήν τη χρονιά. Μπράβο σας, άξιος ο μισθός σας. Αυτό είναι το επίτευγμα και η επιτυχία, την οποία κάνετε μ΄ αυτές τις κινήσεις. 
      Φτιάξτε το «γαλάζιο ΣΔΟΕ». Να δούμε τι θα πείτε αύριο σ΄ εκείνες τις επιχειρήσεις ή σε εκείνους τους επιχειρηματίες,που αφελώς σας πίστεψαν και νόμιζαν δήθεν ότι με Κυβέρνηση Νέας Δημοκρατίας δεν θα μπορούν να έχουν φορολογικούς ελέγχους, όπως βεβαίως δεν είχαν όλο αυτό το διάστημα του εννιάμηνου. 
      Έρχομαι τώρα στις συνέπειες αυτού του νομοσχεδίου και αυτής της πολιτικής και κλείνω μ΄ αυτό. Θα προσέξατε τελευταία τα στοιχεία της ανεργίας. Και αν δεν τα προσέξατε, να σας τα θυμίσω. Το μήνα Σεπτέμβριο οι εγγεγραμμένοι άνεργοι στον ΟΑΕΔ έφθασαν τις τετρακόσιες ογδόντα οκτώ χιλιάδες διακόσιους τριάντα έξι (488.236), για το μήνα Οκτώβριο τις πεντακόσιες οκτώ χιλιάδες εκατόν τριάντα επτά (508.137). Μιλάμε για αριθμούς ρεκόρ, έχουμε αύξηση κατά 10,85% από την αντίστοιχη περίοδο του 2003. Για το μήνα Σεπτέμβριο έχουμε εξίμισι χιλιάδες λιγότερες προσλήψεις και 10% παραπάνω απολύσεις και οικειοθελείς αποχωρήσεις με τα προγράμματα εθελουσίας εξόδου. 
      Διαμορφώνεται μία γκρίζα πραγματικότητα στην αγορά, αγαπητοί συνάδελφοι. Και πώς απαντάτε; Με την πολιτική της επί εννιάμηνο καθυστέρησης του αναπτυξιακού νόμου; Αυτή είναι η πολιτική που είχατε έτοιμη; Εννιά  μήνες δεν έχετε φέρει ακόμα τον αναπτυξιακό νόμο. Σήμερα έκανε εξαγγελίες ο Υπουργός Οικονομίας και Οικονομικών και ακόμα σχέδιο νόμου δεν έχουμε δει. Στο μεταξύ όλα είναι παγωμένα, τίποτα δεν προχωράει. Δεν έχετε κάνει τίποτα για τη μεταολυμπιακή ανεργία, η οποία «σκάει». 
      Τι προβλέπατε όμως; Από προβλέψεις μπορεί να είστε καλοί, από αποτέλεσμα υποφέρετε. Από πολιτική δεν έχετε. Δεν έχετε κάνει τίποτα για τη θετική εκμετάλλευση των Ολυμπιακών Αγώνων, για την ανάπτυξη της χώρας, για περισσότερο τουρισμό, για περισσότερες επενδύσεις, για νέα επαγγέλματα, για περισσότερες προσλήψεις. 
      Προχωρήστε τουλάχιστον σε αυτήν την κατεύθυνση. Υπάρχει ο ν. 3227. Αφού θέλετε να δώσετε κίνητρα σήμερα, υλοποιείστε τα και αυτά. Είναι κίνητρα για περισσότερες προσλήψεις ηλικιωμένων, νέων και γυναικών ανέργων. 
      Παραμένει ακόμα ανενεργός και αντ’ αυτού έχουμε ψίχουλα, φορολογικές επιβαρύνσεις, αδικίες, ΕΚΑΣ και αύξηση του ΟΓΑ κατά 50% λιγότερη από πέρυσι -και αν πέρυσι ήταν ψίχουλα, απορώ πώς λέγεται φέτος- και βεβαίως βλέπουμε και επίδομα θέρμανσης να μη δίδεται και να έχουμε συνεχείς ανακολουθίες μεταξύ του ενός ή του άλλου κυβερνητικού παράγοντα γύρω από αυτό το θέμα. 
      Το νομοσχέδιό σας είναι λίγο, αδύναμο και άτολμο, όπως ακριβώς είναι και το σύνολο της πολιτικής σας. Γι’ αυτό και το καταψηφίζουμε. Τουλάχιστον, όμως, υλοποιείστε κάποιες υποσχέσεις τις οποίες έχετε δώσει. 
      Βλέπω εδώ μία υπόσχεση που έχει δώσει ο ίδιος ο κύριος Υπουργός στις ημερήσιες επαρχιακές εφημερίδες. Τουλάχιστον, για να φανείτε στοιχειωδώς συνεπείς στις υποσχέσεις σας, κάντε την πράξη. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ευχαριστούμε, κύριε Πρωτόπαπα. Ήσασταν άψογος και σε ό,τι αφορά την τήρηση του χρόνου, από ό,τι βλέπω. 
      Το λόγο έχει ο κ. Άγγελος Τζέκης. 
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, συζητάμε ένα νέο φορολογικό νομοσχέδιο και από αυτήν την άποψη πιστεύουμε ότι δίνεται μία καλή ευκαιρία στον ελληνικό λαό να συνειδητοποιήσει ότι και από την Κυβέρνηση της Νέας Δημοκρατίας δεν μπορεί να προκύψει κάτι θετικό για τον ίδιο.
      Βέβαια γνωρίζουμε όλοι πολύ καλά ότι η ανάπτυξη σε μία χώρα δεν βασίζεται μόνο στο φορολογικό και θεωρούμε ότι και το φορολογικό σύστημα είναι ένα πολύ σοβαρό εργαλείο στα χέρια της εκάστοτε κυβέρνησης, γιατί παίζει ένα σημαντικό ρόλο στην αναδιανομή του εισοδήματος. Και δεν είναι μόνο το σύστημα αυτό αλλά πρέπει να το συνδυάσεις και με την εισοδηματική πολιτική, με τις εργασιακές σχέσεις, με τις δαπάνες που έχουν κοινωνικό περιεχόμενο, δηλαδή με την άσκηση της συνολικής πολιτικής μιας κυβέρνησης.
      Υπάρχει σύνδεση μεταξύ όλων αυτών που είπα και βέβαια το ζήτημα είναι από ποια σκοπιά βλέπεις όλα αυτά τα ζητήματα. Εάν βλέπεις από τη σκοπιά ότι πρέπει να ενισχύσεις –όπως κάνει η σημερινή Κυβέρνηση- τα επιχειρηματικά συμφέροντα, είναι επόμενο ότι και το φορολογικό νομοσχέδιο θα κινείται σε αυτήν την κατεύθυνση. Γιατί το λέμε αυτό; Γιατί υπάρχουν νέα δεδομένα που έχουν δημιουργηθεί και υπάρχει η πολύ μεγάλη ανάγκη του κεφαλαίου, ούτως ώστε να μπορέσει να κάνει την αναπαραγωγή του για να φέρει ακόμα μεγαλύτερα κέρδη στους επιχειρηματικούς ομίλους. 
      Ακούγεται βέβαια και από την Αξιωματική Αντιπολίτευση ότι είναι άτολμο το νομοσχέδιο, κλπ. Δεν είναι καθόλου άτολμο. Κινείται σε μία συγκεκριμένη στρατηγική κατεύθυνση και βέβαια αφετηρία αυτής της στρατηγικής κατεύθυνσης είναι τόσο η Συνθήκη του Μάαστριχτ αλλά και οι μετέπειτα Συνθήκες που ακολούθησαν, όσο βέβαια και η Συμφωνία για την Οικονομική και Νομισματική Ένωση. Και σε αυτό το σημείο και τα δύο κόμματα, μαζί με το Συνασπισμό, είχαν συμφωνήσει στις βασικές κατευθύνσεις που έθεσε η Συνθήκη του Μάαστριχτ για την ενίσχυση της επιχειρηματικότητας και της ανταγωνιστικότητας, κάτι άλλο που λέει μέσα και η εισηγητική έκθεση του νομοσχεδίου. 
      Έτσι, λοιπόν, και αυτό το φορολογικό νομοσχέδιο που πραγματικά είναι αντιλαϊκό και έχει μέσα το περιεχόμενο της ταξικής επιλογής, συνοδεύεται και από άλλες αντιδραστικές αλλαγές. Πρόκειται για αντιδραστικές αλλαγές που έχουν γίνει στο πέρασμα των χρόνων στο ασφαλιστικό, στις εργασιακές σχέσεις και στο κόστος της εργατικής δύναμης. 
      Σ’ αυτήν την κατεύθυνση βέβαια είναι και οι σημερινές προτάσεις του νομοσχεδίου, που και αυτές περιέχουν μέσα και τις αποφάσεις της Λισαβόνας. Γιατί όλοι ξέρετε πολύ καλά ότι μέχρι το 2010 η οικονομία της Ευρωπαϊκής ‘Ενωσης  πρέπει να γίνει πιο ανταγωνιστική παγκόσμια, δηλαδή και πάνω από τις Ηνωμένες Πολιτείες της Αμερικής.
      Άρα, λοιπόν, σ’ αυτό το πέρασμα χρόνου είχαμε μεγάλες αλλαγές, αλλαγές και επί της Νέας Δημοκρατία που ανέφερε και η εισηγήτριά μας. Θα σας αναφέρω μόνο ότι ο ανώτατος συντελεστής ήταν στο 60% με 65% στα φυσικά πρόσωπα για να μειωθεί στο 40% με 45%, των επιχειρήσεων ήταν στο 50% με 55% για να πάει στο 35%. Το ίδιο ισχύει βέβαια και για τις μικρομεσαίες επιχειρήσεις. Η έμμεση φορολογία είχε τρεις συντελεστές 6%, 16% και 36% και τους έκανε δύο, δηλαδή 8% και 18%, με δραματικές συνέπειες για τα λαϊκά νοικοκυριά.
      Ανέλαβε βέβαια έκτοτε το ΠΑΣΟΚ και με πιο γρήγορα βήματα, για να μπορέσει να προχωρήσει η Οικονομική και Νομισματική Ένωση, πήρε ακόμη μεγαλύτερα μέτρα προς όφελος βέβαια των επιχειρηματικών ομίλων, του κεφαλαίου. Όλα αυτά συνοδεύτηκαν και από αναπτυξιακούς νόμους, γιατί κατέθεσε και η σημερινή Κυβέρνηση ένα νέο αναπτυξιακό νόμο, ο οποίος κινείται βέβαια στην ίδια τροχιά.
      Έτσι, λοιπόν, πιστεύουμε ότι η σημερινή Κυβέρνηση συνεχίζει ό,τι παρέλαβε από την προηγούμενη. Μάλιστα το καλοκαίρι ήταν σαφέστατη με το ν. 3259/2004. Εκεί ακριβώς είχαμε τις ληξιπρόθεσμες οφειλές προς το δημόσιο, είχαμε τον επαναπατρισμό του κεφαλαίου, δηλαδή εδώ επί της ουσίας υπάρχει περίπτωση ξεπλύματος μαύρου χρήματος και νομιμοποίηση των φοροφυγάδων και μέσω του χρηματιστηρίου, που όλα αυτά έφυγαν προς τα έξω για να έρθουν μέσα και βέβαια θα έχουμε ένα όφελος από τα έσοδα αυτά τετρακοσίων εκατομμυρίων (400.000.000). 
      Από τη συνάφεια όμως που έκανε το καλοκαίρι η Κυβέρνηση –παρ΄ όλο που ο σημερινός Υπουργός έλεγε, όταν η κυβέρνηση του ΠΑΣΟΚ έκανε τα «φορογιουρούσια» προς τις μικρομεσαίες επιχειρήσεις, ότι στεγνώνει την αγορά από το χρήμα και ότι βέβαια γονατίζει τις μικρομεσαίες επιχειρήσεις- δεν γονατίζουν οι μικροεπιχειρήσεις; ‘Αρα πότε έλεγε την αλήθεια η Νέα Δημοκρατία; Τότε ή τώρα; Για μας βέβαια τότε ήταν πολιτική υποκρισία, γιατί γνωρίζαμε ότι μετά τις εκλογές θα έκανε ακριβώς τα ίδια.
      ‘Ετσι, λοιπόν, έρχεται σήμερα με το παρόν νομοσχέδιο και λέει «κάνω μια μεγάλη χειρονομία προς τους εργαζόμενους, συνταξιούχους και τους μικρομεσαίους». Αυξάνει δηλαδή το αφορολόγητο από τις δέκα χιλιάδες (10.000) ευρώ στις έντεκα χιλιάδες (11.000) ευρώ και από τις οκτώ χιλιάδες τετρακόσιους (8.400) στις εννιάμισι χιλιάδες (9.500) στους επαγγελματίες. Μα, είναι δώρον άδωρον, διότι ήδη με τη μικρή αύξηση που λέτε ότι θα δώσετε στους εργαζόμενους του δημοσίου, που είναι και για τους ιδιωτικούς, κατ’ επέκτασην, ακριβώς λένε τα στοιχεία που βγάζουν ότι θα πληρώσουν μεγαλύτερο φόρο. Το ζήτημα είναι ότι για χρόνια οι κυβερνήσεις του ΠΑΣΟΚ και της Νέας Δημοκρατίας δεν προχωρούσαν στην τιμαριθμοποίηση της φορολογικής κλίμακας. ‘Αραγε, γιατί δεν προχωρούσαν και οι μεν και οι δε; Το ζήτημα είναι ότι θέλετε να πιάσετε όλα τα μεσαία στρώματα, εργαζόμενους, συνταξιούχους, επαγγελματίες, γιατί κάνετε μεγάλες φοροαπαλλαγές προς τους επιχειρηματικούς ομίλους και το κεφάλαιο. Το ζήτημα είναι αυτά τα οποία λέτε, η μείωση του φορολογικού συντελεστή στα τρία χρόνια από το 35% στο 25%. 
      Το θέμα είναι ότι μέσα λέει το Γενικό Λογιστήριο του Κράτους τι απώλειες θα έχει το κράτος. Είναι τετρακόσια εκατομμύρια (400.000.000). Και βέβαια για τους εργαζόμενους, τους συνταξιούχους, τους επαγγελματίες –που είναι εκατομμύρια- το όφελος θα είναι διακόσια δέκα εκατομμύρια (210.000.000) ευρώ, ενώ για μερικές χιλιάδες επιχειρηματιών θα είναι τετρακόσια εκατομμύρια (400.000.000). Και αυτό δεν γίνεται για πρώτη φορά. Αν πάρουμε τα προηγούμενα χρόνια, θα δούμε ότι σε κάθε νομοσχέδιο οι μεγάλες φοροαπαλλαγές ήταν προς το μεγάλο κεφάλαιο. Αυτό σημαίνει ότι έχετε κατά νου να ευνοήσετε το μεγάλο κεφάλαιο. 
      Και στο χρηματιστήριο αντί να φορολογηθεί η υπεραξία, δηλαδή το κέρδος, έχετε και εσείς την πρόθεση και το μειώνεται από το τρία τοις χιλίοις στο ενάμισι τοις χιλίοις. Επί ΠΑΣΟΚ είχε πάει 6%. Το κατέβασε αυτομάτως στο τρία τοις χιλίοις και εσείς πάτε στο ενάμισι τοις χιλίοις. Το ζήτημα είναι ότι, ενώ προς τους μεγάλους κάνετε αυτήν τη μείωση κατά 10%, έρχεσθε τώρα να το μειώσετε κατά 5% για τους μικρούς. Το όφελος θα είναι δεκαπέντε εκατομμύρια (15.000.000). 
      Το ζήτημα βέβαια για εμάς είναι ότι και άλλες ρυθμίσεις που περιέχονται μέσα στο παρόν νομοσχέδιο έρχονται να εξωραΐσουν την κατάσταση. Δηλαδή σημαντικό είναι και αυτό το οποίο λέει το νομοσχέδιο ότι αυξάνουμε το όριο των δαπανών που εκπίπτουν τα ασφάλιστρα για ατομικές από χίλια (1.000) στα χίλια εκατό (1.100) και για ομαδικές από χίλια (1.000) στα χίλια πεντακόσια (1.500).
      Ξέρετε τι σημαίνει αυτό; Σημαίνει ότι έρχεστε να ευνοήσετε τις ασφαλιστικές εταιρείες. Είναι στις κατευθύνσεις της Ευρωπαϊκής ‘Ενωσης ότι θα πρέπει να γίνουν συνταξιοδοτικά προγράμματα, άρα δηλαδή το σύνολο του νομοσχεδίου σας δεν κάνει τίποτα άλλο, παρά να παίρνει από τους πολλούς για να δίνει στους λίγους. Από αυτήν την άποψη βέβαια είναι το περιεχόμενό του ταξικό  και έτσι ως Κομμουνιστικό Κόμμα Ελλάδας το καταψηφίζουμε. Προτάσεις βέβαια έγιναν από την εισηγήτριά μας, προτάσεις που μπορούν να γίνουν κάτω από τον αγώνα…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τζέκη, σας παρακαλώ ολοκληρώστε. Είναι άλλοι περίπου σαράντα έξι συνάδελφοι.
      ΑΓΓΕΛΟΣ ΤΖΕΚΗΣ: Κλείνω με αυτό, κύριε Πρόεδρε.
      …του μαζικού λαϊκού κινήματος. Γιατί και πριν το 1992 υπήρχαν έξι κλίμακες για τους μισθωτούς, ενώ από εκεί και μετά έγιναν μόνο τέσσερις. Αυτό τα λέει όλα. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος): Ο κ. Ανδρέας Ανδριανόπουλος έχει το λόγο.
      ΑΝΔΡΕΑΣ ΑΝΔΡΙΑΝΟΠΟΥΛΟΣ: Κύριε Πρόεδρε, για να κερδίσουμε χρόνο δεν θα ανέβω στο Βήμα. Εξάλλου μιλώντας από τα ορεινά, εξασφαλίζεις περισσότερη ησυχία στα ορεινά, άρα έχει ησυχία όλη η Αίθουσα. Σε ακούν περισσότερο συνήθως.
      Ομολογώ ότι δεν θα αισθανόμουν ιδιαίτερα άνετα αν ήμουν στα κυβερνητικά έδρανα. Και από την άλλη μεριά εξίσου δεν αισθάνομαι άνετα με το να ασκώ κριτική, όταν βλέπω μια Κυβέρνηση η οποία παραπατάει και αντιμετωπίζει κάθε μέρα και περισσότερα αδιέξοδα. Δεν ξεχνάω εξάλλου ότι ιστορικά προέρχομαι από το δικό σας χώρο και δεν μου αρέσει να βλέπω τα προβλήματα που αντιμετωπίζετε.
      Φοβάμαι όμως πως δεν υπάρχει στρατηγική, δεν υπάρχει προοπτική, δεν υπάρχει όραμα, δεν υπάρχει ένα είδος πάθους προς την κατεύθυνση που θέλετε να πάτε αυτόν τον τόπο. Αυτό φαίνεται σε όλες σας τις πολιτικές πράξεις και βέβαια και σ’ αυτό το νομοσχέδιο. Ο ακρογωνιαίος λίθος της πολιτικής της Νέας Δημοκρατίας προεκλογικά ήταν να εξασφαλίσει τη χρηματοδότηση αυτών που είχε υποσχεθεί μέσω της ανάπτυξης. Και για την ανάπτυξη παρουσίαζε πως είχε στα χέρια της δύο μοχλούς. Ο ένας ήταν η πάταξη της γραφειοκρατίας και ο άλλος η μείωση των φορολογικών συντελεστών στις επιχειρήσεις. 
      Καθ΄ όσον αφορά την πάταξη της γραφειοκρατίας ακόμα περιμένουμε να επανιδρυθεί το κράτος. Δεν ξέρω ακριβώς τι εννοείτε, αλλά σε καθημερινή βάση ο καθένας από εμάς, ο κάθε πολίτης δηλαδή, αντιμετωπίζει όλο και μεγαλύτερα και αδιέξοδα γραφειοκρατικά προβλήματα.
      Και αναρωτιέμαι, πώς είναι δυνατόν να πιστεύετε πως θα έρθει κάποιος να κάνει επενδύσεις στην  Ελλάδα,  όταν για να πουλήσει ένα ακίνητο πρέπει να μαζεύει τουλάχιστον για δύο-τρεις μήνες διάφορα χαρτιά. Προχθές μου έλεγε κάποιος ότι πούλησε ένα ακίνητο. Θα του πλήρωνε ο αγοραστής μετά από ένα μήνα το τίμημα και πρέπει να πάρει βεβαίωση από την εφορία ότι δεν έχει πάρει τόκους στο ενδιάμεσο διάστημα και να πάρει τα χρήματα με συμβολαιογραφική πράξη. ‘Εχετε την αίσθηση ότι υπάρχει κάποιος επενδυτής, που έχει σώας τα φρένας, να θέλει να έρθει σε αυτήν τη χώρα και να μπλέξει σε αυτόν τον κυκεώνα; 
      Κατά συνέπεια στο κομμάτι που λέγεται πάταξη της γραφειοκρατίας και που έχει σαφώς σχέση με το Υπουργείο Οικονομικών και με τις φορολογικές υπηρεσίες δεν βλέπω να γίνεται απολύτως τίποτα.
      Πάμε τώρα στο κομμάτι των φορολογικών συντελεστών που είναι η ουσία αυτού του νομοσχεδίου. Τι μειώνετε, κύριε Υπουργέ; Χάσατε ουσιαστικά έναν ολόκληρο χρόνο, εννέα μήνες. Σας φώναζα, αν θυμάστε, από τον περασμένο Ιούλιο: «Προχωρήστε σε μείωση των φορολογικών συντελεστών δραστικά και τώρα. Μην περιμένετε το περίφημο φορολογικό νομοσχέδιο». ‘Ολες οι ευρωπαϊκές χώρες, οι οποίες προχώρησαν σε τέτοιες μεταρρυθμίσεις, τις έκαναν σε δεκαπέντε με δεκαοκτώ μέρες μετά από τις εκλογές. Πέρασαν περίπου εννέα μήνες και εσείς ακόμα το μελετάτε και κάνετε ένα πολύ δειλό βήμα, που απ’ ό,τι είδαμε και στις εφημερίδες περικόπηκε ακόμη περισσότερο στην κυβερνητική επιτροπή από άλλους μη αρμόδιους με το θέμα Υπουργούς.
      Τι βλέπετε ότι μπορεί να συμβεί μέσα από όλα αυτά; Υπήρξαν εδώ φωνές, που αναφέρθηκαν προφανώς σε δική μου ομιλία στην επιτροπή, ότι η μείωση των φορολογικών συντελεστών δεν αποτελεί πανάκεια για την ανάπτυξη. Σαφώς και δεν αποτελεί μόνο η μείωση των φορολογικών συντελεστών πανάκεια για την ανάπτυξη, αλλά αποτελεί βασικό μοχλό για την ανάπτυξη. Δεν είναι τυχαίο πως σήμερα σε όλον τον κόσμο –και δεν είναι αυτό θέμα φορολογικού ανταγωνισμού- όλες οι χώρες που προσδοκούν να προσελκύσουν ξένα κεφάλαια και να μπουν δυναμικά στην αναπτυξιακή πορεία, το πρώτο που κάνουν είναι να μειώνουν τους φορολογικούς συντελεστές και να τους μειώνουν θεαματικά.
      Μπορώ να σας αναφέρω τουλάχιστον δέκα ή δεκαπέντε χώρες, οι οποίες έχουν κάνει αυτό το πράγμα. Από τις τριάντα χώρες του ΟΟΣΑ οι δεκαεπτά, τα τελευταία τρία χρόνια, έχουν μειώσει τους φορολογικούς συντελεστές παραπάνω από 10% με 12%. Κάποιες έχουν φθάσει στο 45% και τα αποτελέσματα είναι προφανή. 
      Αντιθέτως, οι χώρες που αγνοούν αυτήν τη ρύθμιση ή έχουν προχωρήσει πάρα πολύ διστακτικά, όπως η Γερμανία, μπορείτε να δείτε σε ποια κατάσταση βρίσκεται η οικονομία τους. Υπάρχει κανείς σήμερα που να ζηλεύει την πορεία της γερμανικής ή τα χάλια της γαλλικής οικονομίας; Είναι χώρες που κάποιοι θαυμάζουν ως χώρες του κρατισμού, όπου λειτουργεί ένας μεγάλος δημόσιος τομέας, με μεγάλες δημόσιες δαπάνες και υψηλή φορολογία. Δείτε, όμως, τα αδιέξοδα στα οποία βρίσκονται. Τι έχουμε να ζηλέψουμε ή να θαυμάσουμε απ’ αυτές τις χώρες;
      Ο ίδιος ο Πρωθυπουργός προεκλογικά μας μίλησε για την Ιρλανδία. Γιατί δεν τολμάτε να κάνετε έστω και τα μισά από όσα έκανε η Ιρλανδία, αφού οι ίδιοι είχατε ομολογήσει πως αποτελεί ένα μοντέλο προς το οποίο προσβλέπετε; Αντ’ αυτού μας φέρνετε ένα νομοσχέδιο που είναι καθαρό κατασκεύασμα των υπηρεσιών του Υπουργείου Οικονομικών. Αυτό είναι νομοσχέδιο των εφοριακών και δεν έχει πνοή πολιτικής μεταρρύθμισης. 
      Κύριε Υπουργέ, μη μας πείτε ότι περιμένετε την επόμενη φάση ή φορολογική μεταρρύθμιση, γιατί ξέρετε πάρα πολύ καλά ότι ως αποτέλεσμα της περίφημης απογραφής –και δεν μπαίνω στην ουσία της κουβέντας- είναι πως δεν μπορείτε πια να μειώσετε τους φόρους. Η Ευρωπαϊκή Ένωση έχει αρχίσει να παίρνει θέση και να λέει ότι οι χώρες, οι οποίες εισπράττουν χρήματα από την Ευρωπαϊκή Ένωση, δεν μπορούν να μειώνουν τους φόρους τους. 
      Άρα, λοιπόν, δεν μπορούν να μειωθούν οι φορολογικοί συντελεστές. Τότε τι θα κάνετε; Ποιες είναι οι διέξοδοι, τις οποίες έχετε;
      Επίσης, θα ήθελα να πω ότι βλέπω να συμβαίνουν περίεργα πράγματα. Όλοι οι λεγόμενοι κοινωνικοί εταίροι καταδικάζουν αυτό το νομοσχέδιο. Ο κύριος  Υφυπουργός μάς είπε στην Επιτροπή ότι απόδειξη του πόσο καλό είναι το νομοσχέδιο αποτελεί το ότι είναι εναντίον του οι βιομήχανοι. Προφανώς η Κυβέρνηση αναγνωρίζει τους βιομήχανους ως ταξικό της εχθρό. Το θέμα δεν βρίσκεται εκεί, αλλά στο ότι εναντίον αυτού του νομοσχεδίου είναι γενικώς οι επιχειρηματίες και ειδικότερα οι μικροεπιχειρηματίες, οι επαγγελματίες και οι εργαζόμενοι μέσω της ΓΣΕΕ. Τελικά, ποιος είναι υπέρ του; Μήπως οι υπηρεσίες του Υπουργείου Οικονομικών; 
      Υπάρχει, λοιπόν, μία σειρά από τεράστια ερωτηματικά. Θέλω να σας πω, απαντώντας σε κάποια σχόλια συναδέλφων από την άλλη πλευρά, ότι πάρα πολλές χώρες μειώνουν τους φορολογικούς συντελεστές, χωρίς να φοβούνται πως κάνοντας αυτό μειώνουν τα δημόσια έσοδα. Είναι απλή λογική και δεν χρειάζεται καμία φιλοσοφία. Όταν εισπράττεις εκατό και σου παίρνει η εφορία τα ογδόντα, προφανώς μένεις στα εκατό. Όταν πας στα εκατόν δέκα και σου πάρει τα ενενήντα πέντε, γιατί να πας στα εκατόν δέκα; Είσαι τρελός; Θα δουλεύεις παραπάνω για να κάνεις μεγαλύτερο τζίρο και να έχεις λιγότερο καθαρό κέρδος στο τέλος; 
      Άρα δεν δουλεύεις και κάθεται η οικονομία. Εάν, όμως, μειωθούν οι συντελεστές και όσο μεγαλύτερο τζίρο κάνεις τόσο πιο πολλά χρήματα σου μένουν, αυτομάτως κινητοποιείται η οικονομία, έχεις ανάπτυξη, και το δημόσιο, με χαμηλότερους συντελεστές, έχει περισσότερα έσοδα. 
      Κατά συνέπεια, εάν μειωθούν οι φορολογικοί συντελεστές, αυτό δεν σημαίνει ότι θα έχουμε μείωση δημοσίων εσόδων και θα κοπούν οι κοινωνικές υπηρεσίες. 
      Επίσης θα ήθελα να πω στον κ. Δραγασάκη, ο οποίος είπε ότι από αρχαιοτάτων χρόνων η φορολογία εισήχθη, για να αναδιανέμεται το εισόδημα, ότι αυτό δεν έχει καμία σχέση με την ιστορία της φορολογίας. Η φορολογία εισήχθη για να προστατεύει, μέσω της χρηματοδότησης των αρμοδίων κρατικών υπηρεσιών, την ιδιωτική ιδιοκτησία από τους ληστές και τους εξωτερικούς εχθρούς. Με τα χρόνια, με βάση τις εκάστοτε ανάγκες των κυβερνήσεων και για ψηφοθηρικούς λόγους μετετράπη σε μηχανισμό αναδιανομής εισοδήματος. 
      Στη δε σημερινή εποχή, στην εποχή της νέας τεχνολογίας και της νέας οικονομίας είναι αστείο πράγμα το να συζητάτε και να λέτε ότι θα αναδιανείμετε το εισόδημα με τη φορολογία. Έχουν αλλάξει πια οι βάσεις της παραγωγής. Τα πιο πολλά βασικά προϊόντα σήμερα είναι άυλα. Δεν μπορείτε να τα φορολογήσετε. Ξέρετε να γίνεται ίση κατανομή της γνώσης μέσω κυβερνητικών ρυθμίσεων;
      Κατά συνέπεια, τι κάνετε με τη φορολογία; Χτυπάτε μόνο αυτούς οι οποίοι δεν έχουν δυνατότητα πρόσβασης στις νέες τεχνολογίες και δεν μπορούν να ξεφύγουν από το βραχνά των κρατικών υπηρεσιών. Αυτούς που θέλετε να προστατέψετε, είναι αυτοί που εξοντώνετε, διότι οι άλλοι κινούνται ελεύθερα σε διεθνές επίπεδο μέσα από τα ηλεκτρονικά διαδίκτυα και δεν μπορεί κανείς να τους συλλάβει. 
      Συνεπώς αυτή η ρύθμιση είναι πάρα πολύ δειλή και δεν λύνει κανένα προβλήμα. Μειώνετε κάποιους συντελεστές σε ορισμένες ομάδες και καλά κάνετε. Μακάρι να κάνατε ακόμα μεγαλύτερες μειώσεις φόρων σε απλούς πολίτες. Αυτό, όμως, δεν σας λύνει το πρόβλημα της ανάπτυξης. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Ιωάννης Ιωαννίδης.
      ΙΩΑΝΝΗΣ ΙΩΑΝΝΙΔΗΣ: Κύριε Πρόεδρε, αγαπητοί συνάδελφοι, συζητούμε σήμερα το φορολογικό νομοσχέδιο, το οποίο μαζί με τον προϋπολογισμό του κράτους για το 2005 και τον αναπτυξιακό νόμο, ο οποίος πρόκειται να κατατεθεί εντός των προσεχών ημερών,συνιστούν το πλαίσιο μέσα στο οποίο θα κινηθεί η ελληνική οικονομία το επόμενο διάστημα, αλλά και το σύνολο του ελληνικού λαού. 
      Η Κυβέρνηση της Νέας Δημοκρατίας αποδεικνύει τη συνέπεια έναντι των προεκλογικών της δεσμεύσεων για τη διαμόρφωση ενός οικονομικού περιβάλλοντος που θα εγγυάται την αναπτυξιακή πορεία της χώρας μέσω της ενίσχυσης των ιδιωτικών επενδύσεων και της επιχειρηματικότητας. 
      Άλλωστε, σύμφωνα με τις προεκλογικές της δεσμεύσεις, προχώρησε και στην απαραίτητη απογραφή της δημοσιονομικής κατάστασης της χώρας. Τονίζω τη λέξη «απαραίτητη», γιατί δεν είναι δυνατόν να ασκήσεις πολιτική, να λάβεις και να εξαγγείλεις μέτρα, να διορθώσεις και να βελτιώσεις τα κακώς κείμενα, αν δεν γνωρίζεις τι κληρονομείς και τι παραλαμβάνεις, ύστερα μάλιστα από την παρατεταμένη διακυβέρνηση του ΠΑΣΟΚ κατά την οποία η ελληνική οικονομία νοσούσε και, το χειρότερο, ουδείς τολμούσε να πάρει μέτρα για την αποκατάσταση και την εξυγίανσή της.
      Αγαπητοί συνάδελφοι, η απογραφή ήταν μονόδρομος. Είχαμε την ηθική και πολιτική υποχρέωση να πούμε με ειλικρίνεια και διαφάνεια στον ελληνικό λαό ποια είναι η κατάσταση της ελληνικής οικονομίας και γιατί οφείλει να γνωρίζει κατά πόσο γίνεται ή όχι χρηστή διαχείριση των δημοσίων οικονομικών. Αυτό επιβάλλουν η λογική και το πνεύμα διαφάνειας που διέπουν τη διακυβέρνηση της Νέας Δημοκρατίας. 
      Το φορολογικό νομοσχέδιο έρχεται για να πλαισιώσει την αναπτυξιακή πορεία της χώρας. Θέτει τις προϋποθέσεις για τη δημιουργία αναπτυξιακού κλίματος, για την αύξηση του πλούτου, για την τήρηση των υπολοίπων δεσμεύσεών μας. Πρόκειται για ένα σχέδιο νόμου το οποίο χαρακτηρίζεται από απλότητα, διαφάνεια και αποτελεσματικότητα, για ένα νομοσχέδιο που κινείται στη σωστή κατεύθυνση και συνάδει με τις προεκλογικές δεσμεύσεις της Κυβέρνησης, την ενίσχυση της οικονομικής ανάπτυξης, την αύξηση της απασχόλησης και την κοινωνική συνοχή. Προβλέπει τη σταδιακή μείωση των φορολογικών συντελεστών των επιχειρήσεων με σκοπό να ενισχυθούν οι επενδύσεις και να τονωθεί η επιχειρηματικότητα, ενώ προβλέπει και ελαφρύνσεις των οικονομικά ασθενέστερων ομάδων. 
      Θα έλεγα ότι πρόκειται για ένα σχέδιο νόμου που κινείται στο πνεύμα της φοροελάφρυνσης των οικονομικά ασθενέστερων ομάδων σε ό,τι αφορά τα φυσικά πρόσωπα, το οποίο συνδυάζει ταυτόχρονα και την παροχή κινήτρων, ιδιαίτερα για τις μικρομεσαίες επιχειρήσεις, καθώς και την ενθάρρυνση της επιχειρηματικότητας.
      Ειδικότερα σε ό,τι αφορά τη φορολογία εισοδήματος, αυξάνεται το αφορολόγητο κατά 10%. Από δέκα χιλιάδες (10.000) ευρώ γίνεται έντεκα χιλιάδες (11.000) χιλιάδες ευρώ για τους μισθωτούς και τους συνταξιούχους, ενώ για τις υπόλοιπες κατηγορίες φορολογουμένων από τα οκτώ χιλιάδες τετρακόσια (8.400) ευρώ πηγαίνει στα εννιάμισι χιλιάδες (9.500). Δηλαδή, ανακουφίζουμε τα ασθενέστερα οικονομικά στρώματα, ενώ παράλληλα συμβάλλουμε στην έμμεση αύξηση του εισοδήματός τους.
      Στα θετικά σημεία του νομοσχεδίου θα πρέπει να αναφέρουμε την αύξηση από 15% σε 20% του ποσοστού μείωσης του φόρου των δαπανών ιατρικής και νοσοκομειακής περίθαλψης, ενοικίου κύριας κατοικίας, ενοικίου κατοικιών των παιδιών που φοιτούν σε αναγνωρισμένες σχολές του εσωτερικού, του στεγαστικού επιδόματος και των δαπανών των φροντιστηρίων, καθώς και των τόκων των στεγαστικών δανείων. Ομοίως διπλασιάζεται από τριάντα (30) σε εξήντα (60) ευρώ η μείωση του φόρου για κάθε παιδί φορολογούμενου που κατοικεί ή εργάζεται σε παραμεθόριες περιοχές. 
      Παρατείνεται κατά δύο χρόνια η διάρκεια του διαστήματος που τα παιδιά θεωρούνται προστατευόμενα μέλη, εφόσον είναι άνεργα και εγγεγραμμένα στα μητρώα ανέργων του ΟΑΕΔ. Αυτό σημαίνει στην πράξη ότι παρατείνεται για δύο χρόνια η διάρκεια, κατά την οποία οι οικογένειες έχουν φορολογικά οφέλη.
      Προβλέπεται δικαιότερη αντιμετώπιση των διαζευγμένων γονέων που καταβάλλουν ποσά για τα παιδιά τους, με τα οποία δεν συγκατοικούν, για έξοδα ιατρικής και νοσοκομειακής περίθαλψης. Έχουμε μείωση φόρου κατά 20% για δαπάνες φροντιστηρίου για τους διαζευγμένους γονείς, οι οποίοι καταβάλλουν αυτήν τη δαπάνη αλλά δεν συγκατοικούν με τα παιδιά τους. 
      Θεσπίζονται μέτρα και δίνονται κίνητρα για την ανάπτυξη της περιφέρειας και για τον περιορισμό της συρροής εργατικού δυναμικού στα αστικά κέντρα, μια από τις προτεραιότητες άλλωστε της κυβερνητικής πολιτικής και σύμφωνη με τις προεκλογικές μας δεσμεύσεις. Ενθαρρύνεται έτσι –και είναι πάρα πολύ βασικό- η μετακίνηση νέων επιστημόνων και του εργατικού δυναμικού της χώρας εκτός των μεγάλων αστικών κέντρων με την αφαίρεση από το εισόδημα, πρώτον, του ποσού του μισθώματος που καταβάλλει ο φορολογούμενος για κατοικία λόγω της εγκατάστασής του ή της μετακίνησής του εκτός των Νομών Αττικής και Θεσσαλονίκης και, δεύτερον, του ποσού του μισθώματος που καταβάλλει για κύρια κατοικία ο υπάλληλος που μετατίθεται και εφόσον εκμισθώνει ιδιότητα κατοικίας σε άλλον τόπο. 
      Το ποσό του μισθώματος περιορίζεται στα τριακόσια (300) ευρώ μηνιαίως. Ενθαρρύνεται η χρήση φυσικού αερίου για πρώτη φορά και καθιερώνεται έκπτωση από το εισόδημα σε ποσοστό 20% της δαπάνης και μέχρι πεντακόσια (500) ευρώ για την εγκατάσταση αυτής της μορφής ενέργειας, με τα οικονομικά και περιβαλλοντικά οφέλη που συνεπάγεται μια τέτοια ενέργεια. 
      Επίσης, σύμφωνα με τις προτεινόμενες διατάξεις παρέχεται με προϋποθέσεις έκπτωση από το εισόδημα της δαπάνης για την αγορά μετοχικών και μικτών αμοιβαίων κεφαλαίων εσωτερικού μέχρι τρεις χιλιάδες (3.000) ευρώ για μια πενταετία για κεφάλαια που θα αγοραστούν από 1.1.2005 μέχρι το τέλος του 2009. Κατ’ αυτόν τον τρόπο ενισχύεται η εισροή νέων κεφαλαίων στο χρηματιστήριο σε πιο μόνιμη βάση, όπως και η έννοια της μακροπρόθεσμης επένδυσης. 
      Όσον αφορά τώρα τις διατάξεις για την τόνωση της επιχειρηματικότητας και τον τρόπο φορολόγησης των επιχειρήσεων, το παρόν νομοσχέδιο προβλέπει σταδιακές μειώσεις των συντελεστών φορολόγησης του εισοδήματος των επιχειρήσεων. Μειώνεται σταδιακά ο συντελεστής προσδιορισμού των καθαρών κερδών για τις ομόρρυθμες και ετερόρρυθμες εταιρείες και τις κοινωνίες αστικού δικαίου από 25% που είναι σήμερα σε 24% σταδιακά το 2005, 22% το 2006 και 20% το 2007. Μειώνεται σταδιακά ο φορολογικός συντελεστής για τα κέρδη των ημεδαπών Α.Ε., ΕΠΕ, συνεταιρισμών δημοσίων και δημοτικών επιχειρήσεων, καθώς και αλλοδαπών επιχειρήσεων από 35% έως 25% το 2007. Μειώνεται σταδιακά ο συντελεστής για κοινοπραξίες και αστικές εταιρείες συμμετοχικές ή αφανείς από 35% που είναι σήμερα σε 25% το 2007.
      Είναι γεγονός ότι, παρά τις μειώσεις τις οποίες φέρνει το παρόν νομοσχέδιο, η Ελλάδα εξακολουθεί να κατατάσσεται μεταξύ των χωρών με τον υψηλότερο συντελεστή φορολόγησης. Γι’ αυτόν το λόγο, όπως είπε προηγουμένως και ο κ. Ανδριανόπουλος, εγώ προτείνω τη φορολόγηση των αλλοδαπών επιχειρήσεων με φυσικά πρόσωπα, για να αποφύγουμε τις off shore εταιρείες, με συντελεστή κάτω του 20%. Αν πράγματι θέλουμε να προσελκύσουμε ξένα κεφάλαια, θα πρέπει να δώσουμε κίνητρα για να μπορέσουν να έλθουν εδώ. 
      Θα ήθελα επίσης να αναφερθώ στις νέες κατηγορίες γενικών εξόδων διαχείρισης εκπιπτουσών  δαπανών που αναγνωρίζονται με το παρόν νομοσχέδιο για την εξεύρεση των καθαρών εσόδων των επιχειρήσεων, τα οποία είναι πολύ σημαντικά για την ενθάρρυνση της επιχειρηματικότητας και για τον εκσυγχρονισμό των επιχειρήσεων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κλείνοντας θέλω να πω ότι το παρόν νομοσχέδιο περιέχει πολλές ευνοϊκές διατάξεις για την ανακούφιση των οικονομικά ασθενέστερων κοινωνικών ομάδων, διατάξεις υπέρ των επιχειρήσεων και της ενίσχυσης της επιχειρηματικότητας των επενδύσεων και τη στήριξη της ανάπτυξης. Είναι ένα νομοσχέδιο προς την κατεύθυνση που είχε κινηθεί η Κυβέρνηση της Νέας Δημοκρατίας και είχε δεσμευτεί προεκλογικά, τηρεί με συνέπεια όλα όσα έχει προαναγγείλει ότι θα κάνει, εγγυάται την εφαρμογή τους με γνώμονα την αναπτυξιακή πορεία  της χώρας…
      ΠΡΟΕΔΡΕΥΩΝ (Φίλιππος Πετσάλνικος): Κύριε Ιωαννίδη, σας παρακαλώ ολοκληρώστε. 
      ΙΩΑΝΝΗΣ ΙΩΑΝΝΙΔΗΣ: …για τη δημιουργία μιας πραγματικά ισχυρής οικονομίας. 
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Ο κ. Βερελής έχει το λόγο.
      ΧΡΙΣΤΟΣ ΒΕΡΕΛΗΣ: Κύριε Πρόεδρε, αυτό το νομοσχέδιο έχει αρχίσει να συζητείται εδώ και πάρα πολύ καιρό και συζητείται «από την πίσω πόρτα». Συζητείτο πρώτα απ’ όλα με μικρές ρυθμίσεις οι οποίες έγιναν μέσω τροπολογιών, οι οποίες είχαν ως στόχο την αύξηση της φορολογίας. 
      Αυτές τις μέρες εκατοντάδες χιλιάδες ιδιοκτήτες αυτοκινήτων παίρνουν τα χαρτιά για τα τέλη κυκλοφορίας και είναι αυξημένα κατά 15%. Αυτό είναι ένα μικρό παράδειγμα. 
      Μέσα στο νομοσχέδιο αυτό η συνάφεια αλλάζει όνομα και βαφτίζεται «περαίωση», όπως πάρα πολλά αλλάζουν όνομα, όμως η ουσία κινείται επί το δυσμενέστερο.
      Τι γίνεται την περίοδο αυτή που διανύουμε, κύριε Πρόεδρε; Το 2004 τα έσοδα θα υποληφθούν σημαντικά των εκτιμήσεων της ίδιας της Κυβέρνησης, όπως μας τις παρουσίασε με το προσχέδιο προϋπολογισμού πριν από λίγες εβδομάδες. Παράλληλα, οι απορροφήσεις του Γ΄ Κοινοτικού Πλαισίου Στήριξης, οι οποίες γίνονται, έχουν πλέον μειωθεί ουσιαστικά και τα αντίστοιχα ποσά βεβαίως δεν εισρέουν. Μόνο τον Ιανουάριο του 2005 η Κυβέρνηση θα υποβάλει λογαριασμούς στην Ευρωπαϊκή Επιτροπή από τις επιλέξιμες δαπάνες. 
      Έτσι, λοιπόν, τα ελλείμματα τα οποία είναι ελλείμματα αυτής της Κυβέρνησης πλέον δεν θα είναι στο 5,3% για το 2004, όπως προϋπολογίζατε, αλλά θα φθάσουν σχεδόν στο επίπεδο του 8% και αυτό είναι ένα μεγάλο «επίτευγμα» αυτής της Κυβέρνησης. 
      Πού είναι οι περιστολές των δαπανών, κύριοι της Κυβέρνησης; Στις ΔΕΚΟ αυξήσατε τις θέσεις των γενικών διευθυντών. Θα σας δώσω ένα παράδειγμα. Στο τραμ από διακόσια πενήντα (250) άτομα τα φθάσατε στα πεντακόσια εβδομήντα (570). Το οργανόγραμμα ήταν στα διακόσια πενήντα (250). Στον προαστιακό από τα εκατόν δέκα (110) άτομα πήγατε στα τριακόσια σαράντα (340) και όλα αυτά εξασφαλίζοντας την προβληματικότητα αυτών των επιχειρήσεων. 
      Τι λέγατε προεκλογικά; Μιλούσατε για ανάπτυξη 5%. Τι λέτε στον προϋπολογισμό; Ότι δεν θα περάσουμε το 3,7%. Μιλούσατε για σύγκλιση των μισθών και έχουμε υποχώρηση των πραγματικών μισθών γιατί από το 3,2% το οποίο ανακοινώνετε, που θα είναι ίσο περίπου με τον πληθωρισμό, θα πρέπει να αφαιρέσετε αυτά που θα προεισπραχθούν και αυτά που θα υπάρχουν ως προκαταβολή φόρων. 
      Είπατε ότι θα μειώσετε ουσιωδώς την ανεργία και βλέπουμε μία αύξηση της ανεργίας και μείωση των νέων θέσεων εργασίας. Θα σας πω ένα πολύ απλό παράδειγμα. Στον κατασκευαστικό τομέα μόνο το τελευταίο πεντάμηνο αθροίσαμε περίπου τριάντα πέντε χιλιάδες (35.000) νέους ανέργους και αυτό οφείλεται πού; Οφείλεται αποκλειστικά και μόνο στην απραξία που υπάρχει στο χώρο των κατασκευών μετά από τις λανθασμένες επιλογές που έκανε η Κυβέρνησή σας. 
      Υποσχεθήκατε περιφερειακή ανάπτυξη και το πρόγραμμα δημοσίων επενδύσεων έχει περικοπεί κατά 17%. Μέχρι σήμερα ούτε ένα σημαντικό έργο δεν έχει ανατεθεί το τελευταίο εννιάμηνο. 
      Μιλήσατε ακόμα για την ακρίβεια. Εδώ οι πάντες μπορούν να πουν μια λέξη, όμως τουλάχιστον έχετε σηκώσει τη σημαία της τιμιότητας με την απογραφή. 
      Εδώ ήθελα να σας πω μια ιστορία από μία αφρικανική χώρα, η οποία στη δεκαετία του ΄70 μετά από ένα πραξικόπημα άλλαξε το όνομά της. Είναι στην κεντρική Αφρική και ονομάστηκε η «χώρα των τιμίων», Μπουρκίνα Φάσο, κύριε Κοινοβουλευτικέ Εκπρόσωπε της Νέας Δημοκρατίας. 
      Εμείς όμως ζούμε στην Ευρώπη και στην Ευρώπη κάνουμε άλλα πράγματα. Θα σας δώσω κι εδώ δύο παραδείγματα. Το πρώτο παράδειγμα αφορά τη Γερμανία. Η Γερμανία ως γνωστόν ανέλαβε να ανορθώσει την οικονομία της Ανατολικής Γερμανίας μέσω της εταιρείας «ΤΡΟΪΚΑΝΤ» και δαπανήθηκαν περίπου 1.100 δισεκατομμύρια ευρώ, δηλαδή 1,1 τρισεκατομμύρια ευρώ. Ξέρετε πόσα απ’ αυτά απεικονίστηκαν στο έλλειμμα της Γερμανίας τις κρίσιμες εποχές που η Γερμανία έμπαινε στο πρώτο «κύμα» των χωρών του Eurogroup; Μηδέν, τίποτα. 
      Θα σας δώσω και ένα δεύτερο παράδειγμα το οποίο είναι πολύ πρόσφατο. Αν διαβάσατε στις 20 του μηνός τον Ευρωπαϊκό Τύπο, στις 20 και 21 του μηνός τους «FINANCIAL TIMES», θα βλέπατε μια ανακοίνωση της γαλλικής κυβέρνησης, η οποία δήλωσε ότι θα πουλήσει εξακόσιους (600) τόνους χρυσού προκειμένου να καλύψει μέρος των ελλειμμάτων της. 
      Όπως θα γνωρίζουν οι κύριοι του Υπουργείου Οικονομικών, αυτό απαγορεύεται σύμφωνα με το νέο κανονισμό των ευρωπαϊκών συστημάτων για την απεικόνιση των λογιστικών μεγεθών, διότι αυτό επιτρέπεται να γίνεται σε περιπτώσεις αποκρατικοποιήσεων μόνο για τη μείωση του χρέους, όμως ευθέως η γαλλική κυβέρνηση τόνισε ότι οι εξακόσιοι (600) τόνοι χρυσού θα πάνε στη μείωση του ελλείμματος. 
      Στην πρώτη περίπτωση άκουσε κανείς τη γερμανική αντιπολίτευση ή τη νέα γερμανική κυβέρνηση να αυτοκαταγγέλλεται; Πιστεύετε ότι θα ακούσει κανείς τη γαλλική αντιπολίτευση να αυτοκαταγγέλλεται ως χώρα γιατί κάνει αυτό που κάνει; Εδώ δεν είχαμε καν περιπτώσεις όπου είχαμε απλώς και μόνο μεταθέσεις λογαριασμών.
      Τι κάνει, λοιπόν, η πτωχή πλην τίμια λογική σας; ‘Οπως ο Βουλευτής σας λέει, γιατί αυτός την ονόμασε πτωχή πλην τίμια λογική. ‘Εχει ένα αποτέλεσμα αυτή η λογική. Είχαμε για πρώτη φορά, μετά από πολλά χρόνια, μια υποβάθμιση της ελληνικής οικονομίας. Ήλθε πριν από λίγες μέρες η «Standard and Poors» και είπε ότι σας υποβαθμίζω κατά μία κατηγορία. Και εδώ υπήρχε απάντηση. Έχετε για όλα απαντήσεις. Είπε ο κύριος Υφυπουργός Οικονομικών ότι δεν πληρώσαμε μεγάλα ποσά για δανεισμό επιπλέον, δεν αυξήθηκαν ουσιωδώς τα επιτόκια. Μα, δεν γνωρίζετε ότι οι μεγάλες δημοπρασίες ομολόγων γίνονται τον Ιανουάριο μήνα; Και τότε θα δείτε ποια είναι τα συγκεκριμένα αποτελέσματα.
      Ο κύριος Υπουργός Οικονομίας θεωρεί ότι τα μπάλωσε. Μας μίλησε για δύο χρόνια περίοδο χάριτος την οποία πήρε. Ψάξαμε τα κείμενα και δεν υπάρχει πουθενά αυτή η αναφορά. Δεν ξέρω αν υπάρχει κουμπαριά και με τον κ. Αλμούνια, γιατί και σε άλλες περιπτώσεις κουμπαριάς ανακοινώνονται συμφωνίες οι οποίες δεν βρίσκονται στα χαρτιά. Υπάρχουν μόνο προφορικά. Εδώ, λοιπόν, δεν υπήρξε πουθενά καμιά αναφορά στο κείμενο συμπερασμάτων. Αυτό, όμως, που είναι πραγματικότητα είναι ότι αν μεν το ζητήσατε και θα το πάρετε ενδεχομένως κάποια στιγμή, το κάνατε επειδή δεν πιστεύετε ότι θα μειώσετε το έλλειμμα κάτω από το 3%. Και αν δεν μειώσετε πραγματικά το έλλειμμα κάτω από το 3%, τότε θα ενεργοποιηθούν αμέσως οι διατάξεις, το άρθρο 104, παράγραφος 9, το οποίο πρώτα σας βάζει μία προθεσμία για συμμόρφωση και σε περίπτωση βεβαίως που έχει άμεσα μια επιτήρηση η χώρα μας και δεν συμμορφωθούμε ταχύτατα, υπάρχουν και κυρώσεις που είναι εξαιρετικά δυσμενείς. Και τότε θα δούμε τι εικόνα θα εξασφαλίσετε στη χώρα και τότε θα δούμε αν αυτή η εικόνα είναι μια θεωρητική κουβέντα ή αν θα απεικονιστεί ευθέως στη διαπραγμάτευση η οποία έρχεται για το Δ’ Κοινοτικό Πλαίσιο Στήριξης και όπου βεβαίως τα είκοσι πέντε δισεκατομμύρια (25.000.000.000) ευρώ  θα ήταν μία βάση συζήτησης θα εξανεμιστούν και θα είναι πολύ χαμηλότερα τα ποσά.
      Έτσι, πιστεύω ότι εξανεμίζεται πλέον η αισιοδοξία που έχει η Νέα Δημοκρατία και πιστεύω επίσης ότι έτσι θα ψάξετε να βρείτε με πολύ μεγαλύτερο ζήλο ένα συναινετικό Πρόεδρο, προκειμένου να μην οδηγήσετε τη χώρα σε εκλογές. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Εισερχόμαστε στον κατάλογο των εγγεγραμμένων συναδέλφων που θα μιλήσουν από δέκα λεπτά.  Ο κ. Χριστοδουλάκης έχει το λόγο.
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Κυρίες και κύριοι συνάδελφοι, το νομοσχέδιο το οποίο συζητάμε είναι άλλη μία απόδειξη ότι τα πολλά λόγια, τις πολλές υποσχέσεις τις ακολουθεί μια εξαιρετικά δευτερεύουσας σημασία παρέμβαση. 
      Ακούγαμε προεκλογικά και μετεκλογικά για τη φοβερή φορολογική μεταρρύθμιση, όπου θα άνοιγε τις πύλες της επιχειρηματικότητας στη χώρα μας, θα ελάφρυνε μισθωτούς και συνταξιούχους, θα έφερνε την Ελλάδα μπροστά από τις χώρες της Ευρωπαϊκής ‘Ενωσης, θα δημιουργούσε νέα δεδομένα για την οικονομική ανάπτυξη.
      Το νομοσχέδιο που συζητάμε είναι όμως μια πολύ μικρή προσπάθεια προς αυτήν την κατεύθυνση και αυτό σε ορισμένες μόνο διατάξεις. Δεν λέω ότι όλες οι διατάξεις που έχει είναι αρνητικές. Υπάρχουν μερικές θετικές, αλλά και αυτές είναι δευτερεύουσας σημασίας. 
      Εδώ έχουμε ένα πρωτοφανές επεισόδιο στην πρόσφατη κοινοβουλευτική δραστηριότητα. Το καλοκαίρι η Κυβέρνηση της Νέας Δημοκρατίας έφερε χαριστικές και βιαστικές διατάξεις υπέρ αγνώστων φοροφυγάδων. Έχασε έσοδα από εκεί και είχαμε ένα σημαντικό δημοσιονομικό κόστος. Πριν από λίγες μέρες έφερε άλλες τροπολογίες, όπου πάλι χαρίζουνε διάφορα ποσά. Το εντυπωσιακό είναι ότι το σημερινό νομοσχέδιο έχει μία δημοσιονομική αποτίμηση, που είναι πολύ μικρότερη από τις βιαστικές χαριστικές τροπολογίες του καλοκαιριού και του φθινοπώρου. Ποτέ στη σύγχρονη ελληνική ιστορία δεν ξαναήλθε τόσο μικρής έκτασης και εμβέλειας φορολογικό νομοσχέδιο. Σύμφωνα με τις προβλέψεις της ίδιας της Κυβέρνησης στην καλύτερη των περιπτώσεων θα προκαλέσει ελάφρυνση εξακοσίων εκατομμυρίων (600.000.000) ευρώ. Δηλαδή περίπου 0,4% του εθνικού εισοδήματος και αυτό σε δύο χρόνια. 
      Σας θυμίζω ότι οι φορολογικές ελαφρύνσεις που είχαμε κάνει εμείς το 2002 ήταν 0,8% του εθνικού εισοδήματος. Το 2003 οι φορολογικές ελαφρύνσεις ήταν το 1% του εθνικού εισοδήματος. Δηλαδή τη διετία 2002-2003 υπήρξαν από το ΠΑΣΟΚ τετραπλάσιες φορολογικές ελαφρύνσεις από αυτές που μας φέρνει τώρα η Κυβέρνηση.
      Το δεύτερο χαρακτηριστικό είναι ότι αυτές οι ελαφρύνσεις είναι εξαιρετικά άνισες. Δύο πάνε στις επιχειρήσεις και μία πάει στους μισθωτούς και συνταξιούχους. Και όχι μόνο αυτό, αλλά πάνε με πολύ διαφορετικούς όρους. Οι ελάχιστες φορολογικές ελαφρύνσεις που δίνονται στις επιχειρήσεις είναι χωρίς καμία απολύτως δέσμευση και προϋπόθεση για να αυξηθούν οι επενδύσεις ή η απασχόληση. Ενώ, αντίθετα, οι φορολογικές ελαφρύνσεις που δίνονται σε μισθωτούς και συνταξιούχους, εκτός από μια ανεπαίσθητη αύξηση του αφορολόγητου, υπόκεινται σε προϋποθέσεις και ελέγχους, όπως οι αυξημένες δαπάνες υγείας, ασφάλισης κλπ., οι οποίες ευνοούν τα ανώτερα εισοδηματικά στρώματα.
       Κατά συνέπεια έχουμε ένα φορολογικό νομοσχέδιο γλίσχρο, αναιμικό αλλά και ένα νομοσχέδιο που πραγματοποιεί μία ανακατανομή των ελαφρύνσεων, η οποία δεν ευνοεί ούτε τους χαμηλόμισθους ούτε τους χαμηλοσυνταξιούχους ούτε τα άλλα ευρύτερα στρώματα. 
      Κάνει περισσότερο εντύπωση ότι το νομοσχέδιο αυτό ενώ θα έπρεπε να έχει μία αναπτυξιακή δυναμική, να ευνοεί την απασχόληση και τις επενδύσεις, αντίθετα δεν εγγυάται καθόλου ότι θα αυξήσει τη φορολογική αποτελεσματικότητα. Θα έπρεπε να το κάνει αυτό; Βεβαίως, ιδιαίτερα σε μια περίοδο όπου τα έσοδα κινδυνεύουν με κατάρρευση. Σε μια τέτοια περίοδο είναι απορίας άξιο πώς η Κυβέρνηση δεν φροντίζει να θωρακίσει έστω αυτές τις ελάχιστες φορολογικές ελαφρύνσεις που κάνει, με ορισμένα δεδομένα επενδύσεων και απασχόλησης, που θα αύξαναν τα έσοδα. 
      Πιστεύω ότι οι συνθήκες κατάρρευσης του προϋπολογισμού του 2004 και η μεγάλη αβεβαιότητα που περιβάλλει την εκτέλεση του προϋπολογισμού του 2005 θα επέβαλε μια φορολογική μεταρρύθμιση άλλης λογικής και κατεύθυνσης. Μια φορολογική μεταρρύθμιση που δεν γκρεμίζει ό,τι έγινε το προηγούμενο διάστημα, αλλά κτίζει πάνω σ’ αυτά. Εσείς, αντιθέτως, καταργείτε ό,τι καλό είχε επιτευχθεί με μια πολύ συναινετική διαδικασία με όλους τους κοινωνικούς εταίρους, ένα σύστημα που έχει οδηγήσει στην κατάργηση των φορολογικών επιδρομών στις επιχειρήσεις και είχε διαμορφώσει το περίφημο point system. Αντ’ αυτού εισάγεται τώρα ένα νέο δρακόντειο σύστημα, το οποίο μας επαναφέρει στους αυθαίρετους εξολογιστικούς περιορισμούς. 
      Πρέπει εδώ να σας πω ότι και εμείς με τη νομοθεσία περί συνάφειας και περαίωσης είχαμε χρησιμοποιήσει αυτόν το μηχανισμό του εξολογιστικού περιορισμού, αλλά με διαφορετικούς όρους. Πρώτα απ’ όλα ήταν στο τέλος μιας ολόκληρης φορολογικής περιόδου δεκαετίας, προκειμένου να μπούμε στο νέο φορολογικό σύστημα κατάργησης των ελέγχων οι οποίοι οδηγούσαν σε πρόστιμα και σε εισαγωγή του λογιστικού προσδιορισμού, πράγμα που απαιτούσαν όλες οι επιχειρήσεις. 
      Εσείς με το άρθρο 15 επαναφέρετε -και μάλιστα με έναν αδυσώπητο τρόπο- τον εξολογιστικό προσδιορισμό της συνάφειας και περαίωσης σε ετήσια βάση. Όχι σε βάση τριετίας ή πολυετίας που έχει μια λογική ρύθμισης και λήθης, αλλά σε μια λογική διαρκούς ετήσιου ελέγχου. Με τους μαθηματικούς τύπους που εισάγετε, αποκλείεται να υπάρξει μια επιχείρηση της οποίας να λογιστικά αποτελέσματα θα συμφωνούν με τον εξολογιστικό τύπο. Αρα όλες οι επιχειρήσεις δυνητικά θα είναι υπό τη δαμόκλεια σπάθη του ελέγχου και θα δημιουργήσετε σύγχυση, αβεβαιότητα και τρόμο στις μικρομεσαίες επιχειρήσεις.
      Ένα άλλο χαρακτηριστικό που θέλω να σχολιάσω στο νομοσχέδιο είναι ότι παίρνετε ουσιαστικά πίσω τα όσα λέγατε προεκλογικά περί κατάργησης του ΣΔΟΕ.
      Για να χρυσώσετε όμως κάπως αυτήν την υπαναχώρηση που κάνετε σε μια τόσο κεντρική προεκλογική σας δέσμευση, το μετονομάζετε και δήθεν λανσάρετε σαν μια νέα υπηρεσία την ΥΠΕΕ την οποία συστήνετε με το άρθρο 31. 
      Θέλω να αναφέρω χαρακτηριστικά ότι η νέα υπηρεσία ειδικών ελέγχων του Υπουργείου Οικονομικών δεν διαφέρει σε τίποτα απολύτως από το ΣΔΟΕ. Το ΣΔΟΕ υπηρέτησε με ζήλο τη δίωξη του οικονομικού εγκλήματος. Και αν έγιναν και κάποια παρατράγουδα υπήρξαν ποινές γι’ αυτά τα πράγματα και υπήρξε μια διαρκής διαδικασία βελτίωσης περισσότερης διαφάνειας περισσότερης αντικειμενικότητας. Υπήρξαν πολύ σκληρές τιμωρίες οσάκις παρατηρήθησαν παρεκτροπές. Εσείς, αντί να φροντίσετε να το βελτιώσετε ακόμα περισσότερο, ουσιαστικά κάνατε την καταγγελία του ΣΔΟΕ προεκλογική σας σημαία, με αποτέλεσμα να πάρει το μήνυμα η αγορά ότι εδώ δεν πληρώνουμε φόρους και δεν γίνονται έλεγχοι. Και τώρα έρχεστε εκ των υστέρων πολύ αργά και με πολύ κόστος να το διατηρήσετε. Λέτε ότι η ΥΠΕΕ ασκεί τον προληπτικό φορολογικό έλεγχο, κατά πόσο εφαρμόζεται η φορολογική νομοθεσία. Μα, το ίδιο προβλέπει και ο ν. 2343 που ίδρυε το ΣΔΟΕ. Λέτε ότι κάνει προσωρινό φορολογικό έλεγχο σε ένα ή περισσότερα θέματα, παρακρατούμενοι φόροι , ΦΠΑ κλπ. Μα το ίδιο έκανε και ο ιδρυτικός νόμος του ΣΔΟΕ. Πρόληψη δίωξη, καταπολέμηση παραβάσεων, όπως παράνομη διακίνηση ναρκωτικών, όπλων κλπ. Μα, το ίδιο προβλέπεται από το ν. 2343. Προστασία αιγιαλού και παραλίας ως και δημοσίων κτημάτων. Τα ίδιο προέβλεπε και ο ιδρυτικός νόμος. Προβαίνει σε έλεγχο η ΥΠΕΕ μεταφορικών μέσων, καταστημάτων αποθηκών και άλλων χώρων όπου βρίσκονται διάφορα αγαθά. Το ίδιο προβλέπει και το ΣΔΟΕ. Στην πραγματικότητα κάνετε μια απλή μετονομασία, για να κρύψετε τη μνημειώδη αποτυχία σας να ακυρώσετε τους ελεγκτικούς μηχανισμούς που οδήγησαν στην επίσης μνημειώδη κατάρρευση των εσόδων και στην αδυναμία εκτέλεσης του προϋπολογισμού του 2004. 
      Τέλος, θέλω να επισημάνω, δύο πολιτικές αστοχίες που έχει το νομοσχέδιό σας. Πρώτα απ’ όλα, ακυρώνετε στην πράξη την εφαρμογή του ΦΠΑ στα ακίνητα, πράγμα το οποίο αποτελούσε και δική σας και δική μας προεκλογική δέσμευση. Υπήρχε αυτός ο στόχος στα προγράμματα και των δύο κομμάτων με προοπτική φυσικά να εφαρμοστεί από φέτος από το 2005 και να εξυγιάνει το κύκλωμα της οικοδομής. Εσείς μεταθέτετε την εφαρμογή του την 1η Ιανουαρίου του 2006, χρονιά στην οποία έχουμε δημοτικές εκλογές και αντιλαμβάνεται βέβαια ο κάθε πολίτης ότι σε μια χρονιά δημοτικών εκλογών δεν πρόκειται καμιά κυβέρνηση να πάρει το βραχυχρόνιο πολιτικό κόστος από ενδεχόμενες αναταράξεις στις τιμές των ακινήτων. Κατά συνέπεια, ουσιαστικά ακυρώνετε με το σημερινό νομοσχέδιο την εισαγωγή ΦΠΑ στα ακίνητα. 
      Έρχομαι, τέλος,  να επισημάνω μια απαράδεκτη κίνηση την οποία κάνετε αμνηστεύοντας και πάλι άτομα και εταιρείες που έχουν υποπέσει σε φορολογικές παραβάσεις. Έχετε μια περίεργη μανία και σε κάθε φορολογική ρύθμιση που φέρνετε υπάρχει και μια διάταξη αμνήστευσης φορολογικών παραβάσεων και εγκλημάτων. Το ίδιο κάνετε και τώρα με το άρθρο 25. Εμείς το 1999 σε συνεργασία με τον τότε Υπουργό Υγείας είχαμε κάνει ένα πλέγμα ρυθμίσεων, ώστε να καθιερώσουμε ένα πνεύμα διαφανέστερης συνεργασίας γιατρών, φαρμακείων και εταιρειών με το δημόσιο. Και όταν έκαναν σοβαρές φορολογικές παραβάσεις τους ακυρώναμε τις συμβάσεις. Ο ίδιος ο δικός σας Υπουργός Υγείας τώρα λέει ότι θα δώσει μια μάχη ενάντια στην πολυφαρμακεία, τη σπατάλη, τις παραβιάσεις κλπ. Και έρχεστε  εσείς με το άρθρο 25 και ακυρώνετε αυτήν τη διαδικασία επιβραβεύοντας γιατρούς, εταιρείες και φαρμακοποιούς οι οποίοι φοροδιαφεύγουν. Πιστεύω ότι επιβάλλεται η άμεση απόσυρση αυτού του άρθρου. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο κ. Γείτονας. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρίες και κύριοι συνάδελφοι, συζητούμε σήμερα το φορολογικό νομοσχέδιο σε κλίμα αβεβαιότητας, ανασφάλειας για την ελληνική οικονομία και επενδυτικής άπνοιας στη χώρα. Η δήθεν απογραφή σας, κύριε Υπουργέ, καθώς και άλλες πράξεις και παραλείψεις της Κυβέρνησής σας έφεραν «χαμηλό βαρομετρικό» που παγώνει κυριολεκτικά την οικονομία. Δεν είναι μόνο δική μας εκτίμηση. Προχθές στη Διαρκή Επιτροπή είχαμε την ευκαιρία να ακούσουμε τους εκπροσώπους και της εργοδοσίας και των εργοδοτών. Και οι δικές τους επισημάνσεις είναι ανησυχητικές. Ο εκπρόσωπος της ΓΣΕΕ μίλησε για μερικές δεκάδες χιλιάδες απολύσεις μέσα σε αυτόν το χρόνο και τα στοιχεία του διμήνου τον επιβεβαίωσαν και ο εκπρόσωπος του ΣΕΒ μίλησε για παρατεταμένο επενδυτικό «χειμώνα». 
      Είχατε υποσχεθεί ριζική φορολογική μεταρρύθμιση, για να ενισχυθεί η ανάπτυξη η κοινωνική συνοχή και η απασχόληση. Όμως στις διατάξεις του νομοσχεδίου δεν υπάρχει κανένα αντίκρισμα σε σχέση με αυτούς τους στόχους, κάτι που επισημαίνει και η έκθεση της ΟΚΕ στη σελίδα 13. Βλέπουμε μόνο οριακές διευθετήσεις.  Εγώ δεν θα αρνηθώ ότι υπάρχουν και θετικές διατάξεις μερικές από τις οποίες μάλιστα είχαν δρομολογηθεί. 
      Η Κυβέρνηση ισχυρίζεται, κυρίες και κύριοι συνάδελφοι, ότι με το νομοσχέδιο επιτυγχάνει απλοποίηση και αντικειμενικοποίηση των διαδικασιών. Όμως έχουμε κυκεώνα διατάξεων μέσα από συμπληρώσεις σε αυτό το νομοσχέδιο, επαναδιατυπώσεις υφισταμένων νόμων, τροποποιήσεις χωρίς καν τη στοιχειώδη κωδικοποίηση. Σας το είπαν οι φορείς που ακροαστήκαμε στην επιτροπή. Δεν μπορεί να το «διαβάσει» κανένας εύκολα αυτό το νομοσχέδιο και να αντιληφθεί τις διατάξεις. Πώς θα το αντιληφθεί ο φορολογούμενος; 
      Επίσης ο άλλος ισχυρισμός της Κυβέρνησης είναι ότι δεν μπήκαν καινούργιοι φόροι. Νομίζω ότι αυτό δεν ανταποκρίνεται στην πραγματικότητα. Οι καινούργιοι φόροι άλλωστε μπαίνουν από άλλη πόρτα. Νομίζω ότι ο προϋπολογισμός που καταθέσατε είναι αποκαλυπτικός. Είναι δισεκατομμύρια ευρώ οι πρόσθετοι φόροι. Και μίλησα για άλλη πόρτα, διότι είναι έμμεσοι και πιο επώδυνοι για τα αδύναμα εισοδήματα.
       Και άκουσα προηγουμένως τον κ. Χριστοδουλάκη που αναφέρθηκε στη λογική σας των χαριστικών διατάξεων, κάτι που το είδαμε και σε προηγούμενα νομοσχέδια. Συνεχίζεται και με το παρόν νομοσχέδιο. Θα επανέλθω στο άρθρο 25. Έκανα έκκληση στην επιτροπή να το αποσύρετε και μάλιστα ο κύριος Υφυπουργός επιφυλάχθηκε να τοποθετηθεί στην Ολομέλεια, γιατί αμνηστεύει φοροφυγάδες και γιατρούς και ιατρικά εργαστήρια και φαρμακοποιούς. Έχουν κλέψει το δημόσιο και εμείς ουσιαστικά τους ξανακάνουμε συνεταίρους του δημοσίου! 
      Και μια  και μιλάω γι’ αυτό κύριε Υπουργέ, μια παρένθεση. Χθες ο κύριος Υπουργός Υγείας ανακοίνωσε την κατάργηση της λίστας. Είναι απόφαση της Κυβέρνησης. Και αυτό είναι ακόμα μια χαριστική πράξη στα κυκλώματα εμπορίας, συνταγογραφίας και διακίνησης των φαρμάκων. Γιατί αντιμετωπίζετε το φάρμακο ως προϊόν; Δεν είναι δημόσιο αγαθό; Τι είναι αυτό; Νεοφιλελεύθερη αντίληψη ή απερισκεψία; Και ως Υπουργός Εθνικής Οικονομίας θα το βρείτε μπροστά σας. Θα εκτιναχθεί η φαρμακευτική δαπάνη στα ύψη. Και λέω στους ασφαλισμένους να προσέξουν «τους Δαναούς της Κυβέρνησης και δώρα φέροντες». Θα πληρώσουν στο τέλος τα φάρμακα και με πανωτόκια. 
      Εγώ κάνω έκκληση και τώρα σε σας,  κύριε Υπουργέ Εθνικής Οικονομίας, γιατί είναι θέμα που θα το αντιμετωπίσει η ελληνική οικονομία και τα ασφαλιστικά ταμεία, να το ξανασκεφθείτε. Ο κύριος Υπουργός Υγείας είπε ότι θα το εφαρμόσει αυτό την ερχόμενη άνοιξη. Να το ξανασκεφθείτε. Τουλάχιστον θέλω να σας πω κάτι. Αν δεν αναπτύξετε στο μεταξύ αξιόπιστο σύστημα ελέγχου σε όλο αυτό το κύκλωμα των φαρμάκων, θα είναι αβδηριτισμός η κατάργηση της λίστας. 
      Επανέρχομαι στο νομοσχέδιο για να πω σε σχέση με τις φοροελαφρύνσεις το εξής: Έχουμε μηδαμινές ή ανύπαρκτες και μάλιστα στα μεσαία  εισοδήματα έχουμε ελάχιστες ή ακόμα και  επιβαρύνσεις. 
      Η έκθεση του Γενικού Λογιστηρίου του Κράτους είναι αποκαλυπτική σ’ αυτό το ζήτημα. Για το 2005 η αύξηση των εσόδων από επιβαρύνσεις είναι εκατόν εβδομήντα πέντε εκατομμύρια (175.000.000) ευρώ και η απώλεια εσόδων από ελαφρύνσεις είναι εκατόν ενενήντα εκατομμύρια (190.000.000) ευρώ. Πού είναι το αποτέλεσμα; «Τι είναι ο κάβουρας, τι είναι το ζουμί του». Ταυτόχρονα διευρύνεται η ανισότητα των βαρών. Πώς αποδεικνύεται; Πάλι από την έκθεση του Γενικού Λογιστηρίου του Κράτους. Στο νομοσχέδιο έχουμε απώλεια εσόδων από φοροελαφρύνσεις περίπου επτακόσια ενενήντα τρία εκατομμύρια (793.000.000), που επιμερίζονται 1 προς 2 σε μισθωτούς και σε επιχειρήσεις. Εγώ νομίζω ότι κι εδώ αποκαλύπτεται η δήθεν κοινωνική ευαισθησία της Κυβέρνησης. Είναι ψευδεπίγραφη η κοινωνική ευαισθησία σας. 
      Στις επιχειρήσεις που η Κυβέρνηση εμφανίζεται να τηρεί το πρόγραμμά της έστω με σταδιακή μείωση των φόρων, είναι πιο γαλαντόμος. Αλλά το κάνει χωρίς να συνδυάζει τη μείωση των φορολογικών συντελεστών με την ενίσχυση των επενδύσεων και της απασχόλησης. 
      Όσον αφορά τις μικρομεσαίες επιχειρήσεις, η πολυδιαφημισμένη κατάργηση της συνάφειας  είναι φενάκη. Επανέρχεται –κι έγινε μεγάλη συζήτηση πάνω σ’ αυτό στη Διαρκή Επιτροπή- μέσα από το παράθυρο -γιατί η περαίωση δεν είναι οριστική-  σε ετήσια μάλιστα βάση. Κύριε Υφυπουργέ –αναφέρομαι στον κ. Ρεγκούζα-  περιμένω κι εγώ να μας δώσετε συγκεκριμένα παραδείγματα και να μας πείσετε για το αντίθετο. Κι αν μας πείσετε, θα πούμε ότι κάναμε λάθος. Είναι τα συγκεκριμένα παραδείγματα που σας ζήτησε και στη Διαρκή Επιτροπή ο εκπρόσωπος της ΓΣΕΒΕΕ. Δεν μας τα έχετε δώσει.
      Και κόπτεστε  εσείς και ο κύριος Πρωθυπουργός για τους  μικρομεσαίους και τις φτωχές περιοχές της χώρας. Τον ακούσαμε προχθές στην Ήπειρο όπου μίλησε. Αν πράγματι ενδιαφέρεσθε, εγώ θα σας πω κάτι και μπορείτε να το ρυθμίσετε εδώ. Ιδού η Ρόδος, ιδού και η Ήπειρος: Κάντε δεκτή την πρόταση της ΓΣΕΒΕΕ για ουσιαστικές φοροελαφρύνσεις των μικρομεσαίων στις προβληματικές περιφέρειες της χώρας, για να πω ότι είναι ένα βήμα συνέπειας για τη σύγκλιση των περιφερειών, για να υπάρξει ανάπτυξη. Την ανάπτυξη την περιμένουμε και την περιμένετε από τους μικρομεσαίους. 
      Όσον αφορά το ΣΔΟΕ, εδώ βαφτίζετε με τη γνωστή θεωρία του καλογήρου «το κρέας ψάρι», για να το καταπιούν πιο εύκολα οι φορολογούμενοι, δήθεν ότι δεν θα γίνονται έλεγχοι. Η νέα υπηρεσία, όμως, έχει ακριβώς τον ίδιο ρόλο. Είναι η ίδια φύση του ΣΔΟΕ, όπως λέει η έκθεση της ΟΚΕ. Έχει τις ίδιες αρμοδιότητες. Και το είχα επισημάνει στην Επιτροπή. Και σήμερα είδα την έκθεση της ΟΚΕ που το επισημαίνει. Και ουσιαστικά δεν υπάρχει κανένα κριτήριο για τη στελέχωση του προσωπικού και επομένως, μας κάνετε να υποψιαζόμαστε ότι όλη αυτή την αλλαγή, τη μετονομασία της ταμπέλας, την κάνετε για να βολευτούν ίσως και μερικά δικά σας παιδιά. Δεν ξέρω πράγματι τι σας ενοχλούσε το ΣΔΟΕ. 
      Σας το είπα και στην επιτροπή. Γιατί είπατε ότι κάποιοι δεν ενήργησαν σωστά, το είπαν και συνάδελφοί σας. Να τους αποκαλύψετε, λοιπόν. Είστε Κυβέρνηση. Έστω και «δικοί μας» να είναι, αν λογοδοτήσουν εκεί που πρέπει. 
      Είναι φανερό ότι δεν μπορούμε να ψηφίσουμε το νομοσχέδιο. Είχατε υποσχεθεί μία ριζική φορολογική μεταρρύθμιση. Ουσιαστικά «ώδινεν όρος και έτεκεν μυν» και για τους εργαζόμενους, τους μισθωτούς, τους συνταξιούχους και για την προώθηση των στόχων της ανάπτυξης που λέτε. Οι ρυθμίσεις δεν κάνουν το σύστημα δικαιότερο. Θα μπορούσαμε –έστω και αν είχαμε επί μέρους διαφωνίες- να το χειροκροτήσουμε αν το κάνετε. Δεν το κάνουν, λοιπόν, δικαιότερο. Τουναντίον, όπως είπα, ανοίγουν την ψαλίδα στην ανισότητα των βαρών. Και δεν το κάνουν τονωτικό της ανάπτυξης. Γι’ αυτό υπάρχει και αντίδραση και από τους εργαζόμενους και από τις παραγωγικές τάξεις. 
      Δυστυχώς η οικονομία της χώρας, με την πολιτική σας, παίρνει την κατιούσα και κινείται στις συντεταγμένες της λιτότητας και της στασιμότητας και αυτό είναι κρίμα για τη χώρα.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο Υπουργός Οικονομίας και Οικονομικών κ. Αλογοσκούφης έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, η φορολογική μεταρρύθμιση που εισάγεται με το παρόν σχέδιο νόμου έχει στόχο την οικονομική και κοινωνική ανάπτυξη της χώρας. Για να πετύχουμε την κοινωνική ανάπτυξη πρέπει να αναζωογονήσουμε την οικονομία ιδιαίτερα σε μία περίοδο κρίσιμη, σε μία περίοδο μεταβατική. 
      Μετά την ολοκλήρωση των ολυμπιακών έργων και την πολύ επιτυχή διοργάνωση των Ολυμπιακών Αγώνων πρέπει να πάμε σε μία διαφορετική φάση της οικονομίας, μία φάση που η ανάπτυξη δεν θα προέρχεται πια μόνο μέσα από τις δημόσιες επενδύσεις, που εκτροχίασαν τους προϋπολογισμούς μαζί με άλλες σπατάλες που έγιναν τα τελευταία χρόνια, αλλά μέσα από μία ανάπτυξη που θα προέρθει από την επιχειρηματικότητα, την ανταγωνιστικότητα, τις πρωτοβουλίες του ιδιωτικού τομέα. 
      Η οικονομία μπορεί να τονωθεί μέσα από τη δραστηριοποίηση της ιδιωτικής πρωτοβουλίας, τον εξορθολογισμό των δημοσίων δαπανών, δημόσιες δαπάνες που όλα αυτά τα χρόνια δημιούργησαν ένα δυσβάσταχτο χρέος και πολύ υψηλά ελλείμματα, που η προηγούμενη Κυβέρνηση δεν είχε καν την ειλικρίνεια να παρουσιάσει στον ελληνικό λαό, να παρουσιάσει στους Ευρωπαίους εταίρους μας και μας οδήγησε στην κατάσταση που βρισκόμαστε σήμερα, να αποκαλύπτεται με υστέρηση ότι τα ελλείμματα της χώρας ήταν πολύ μεγαλύτερα και τα χρέη πολύ μεγαλύτερα.
      Εάν δεν δημιουργήσουμε αξιοπιστία στους προϋπολογισμούς, αξιοπιστία στη δημόσια πολιτική, δεν θα μπορέσουμε να βάλουμε τα θεμέλια για ένα αναπτυξιακό άλμα στη χώρα. 
      Παρά τους μεγάλους περιορισμούς που συνεπάγεται η κατάσταση που κληρονομήσαμε και είναι πια σε όλους γνωστή, διότι έχει αποκαλυφθεί το ύψος και των ελλειμμάτων και των χρεών, εμείς επιλέξαμε να μην πάμε σε μία τυφλή στρατηγική ανάλογη αυτών που ακολούθησαν κάποιες άλλες εποχές οι κυβερνήσεις του ΠΑΣΟΚ, σε μια τυφλή στρατηγική περιοριστικών πολιτικών. 
      Θα είχαμε κάθε δικαιολογία ως νεοεκλεγμένη Κυβέρνηση, αν θέλαμε, να αυξήσουμε τους φόρους και να μεταθέσουμε τις υποσχέσεις μας για το μέλλον. Όμως, εμείς, τηρούμε τις υποσχέσεις μας. Προτιμήσαμε και προτιμάμε να εφαρμόσουμε αναπτυξιακές πολιτικές, πολιτικές που θα δώσουν ώθηση στην οικονομική δραστηριότητα, θα δημιουργήσουν νέες και καλύτερες θέσεις εργασίας και περισσότερες και πιο ουσιαστικές ευκαιρίες για επιχειρηματική δραστηριότητα. 
      Οι παράμετροι, λοιπόν, πάνω στις οποίες βασίζουμε το νομοσχέδιο που συζητάμε σήμερα είναι δύο. Πρώτον, να ευνοηθούν, αντί να επιβαρυνθούν όλα τα εισοδηματικά στρώματα και κυρίως τα χαμηλότερα. Και αυτό γίνεται με την αλλαγή που έγινε στο αφορολόγητο και τις άλλες αλλαγές που έχουν γίνει στις εκπτώσεις των δαπανών και στις οποίες θα αναφερθώ διεξοδικά. Δεύτερον, και κυριότερο -και αυτό είναι μία σημαντική προτεραιότητα της κυβερνητικής πολιτικής- είναι μέσα από τη φορολογική μεταρρύθμιση να ενθαρρυνθούν οι επιχειρήσεις να επενδύσουν και να αναπτυχθούν, γιατί μόνο έτσι θα μπορέσει να αυξηθεί η απασχόληση και να μειωθεί η ανεργία, μόνο έτσι θα μπορέσουν να δημιουργηθούν υψηλότερα εισοδήματα στη χώρα, να δημιουργηθεί ένα καλύτερο βιοτικό επίπεδο. 
      Αναλυτικότερα, πώς επιτυγχάνεται αυτό μέσα στο νομοσχέδιο. Θα ξεκινήσω από το σημείο κριτικής που ακούστηκε από την Αντιπολίτευση, ότι οι μειώσεις στο φόρο των φυσικών προσώπων είναι χαμηλές, διότι κανένας δεν μπόρεσε να αποδείξει στη συζήτηση ούτε στην επιτροπή ούτε κι εδώ –αλλά όσο και αν προσπάθησαν και διάφοροι άλλοι σχολιαστές- ότι υπάρχουν επιβαρύνσεις μέσα σ’ αυτό το φορολογικό νομοσχέδιο. 
      Ο φόρος των φυσικών προσώπων μειώνεται έως και κατά εκατόν πενήντα (150) ευρώ, για τα χαμηλότερα εισοδηματικά στρώματα. Αυτό, για τα χαμηλότερα εισοδηματικά στρώματα, ισοδυναμεί με μία αύξηση του διαθεσίμου εισοδήματος κατά περίπου 1,5%. 
      Δεύτερον, ενισχύονται περισσότερο οι πολίτες που έχουν περισσότερες ανάγκες, διότι αυξάνεται από 15% έως 20% το ποσοστό μείωσης του φόρου για δαπάνες ιατρικής και νοσοκομειακής περίθαλψης, για ενοίκιο κύριας κατοικίας και για τόκους στεγαστικών δανείων.
      Τρίτον, λαμβάνονται για πρώτη φορά υπόψη ορισμένες δυσάρεστες κοινωνικές πραγματικότητες, όπως για παράδειγμα το ότι υπάρχουν πολλά διαζευγμένα ζευγάρια που μοιράζονται το κόστος ανατροφής και σπουδών των παιδιών τους και δεν έχουν και οι δύο διαζευγμένοι σύζυγοι το δικαίωμα να εκπίπτουν από τη φορολογία τους τις δαπάνες που κάνουν για τα παιδιά τους. 
      Τέταρτον, προστατεύεται το περιβάλλον μέσα από την ενθάρρυνση της χρήσης εναλλακτικών πηγών ενέργειας. Και μιλάμε εδώ για το φυσικό αέριο, το οποίο είναι μια νέα πηγή ενέργειας και μία νέα πηγή για τη θέρμανση. Είναι μια βιομηχανία που αναπτύσσεται και να αναπτυχθεί σημαντικά τα επόμενα χρόνια, ώστε να προστατεύσουμε το οικογενειακό εισόδημα από τις διακυμάνσεις της τιμής του πετρελαίου. 
      Πέμπτον, ενισχύεται η περιφέρεια και μέσα από αυτό το φορολογικό νομοσχέδιο, όχι μόνο μέσα από τον αναπτυξιακό νόμο που παρουσιάσαμε σήμερα και ο οποίος είναι μια σημαντικότατη τομή και θα τον συζητήσουμε εδώ στη Βουλή αναφορικά με την αναπτυξιακή και την περιφερειακή πολιτική, αλλά και μέσα από αυτό το νομοσχέδιο. Για παράδειγμα, για τους φορολογουμένους που κατοικούν ή εργάζονται σε παραμεθόριες περιοχές διπλασιάζεται η μείωση του φόρου για κάθε παιδί. 
      Δίνονται κίνητρα σε νέους επιστήμονες και γενικότερα στους εργαζόμενους της χώρας να μετακινούνται προς την περιφέρεια για να εγκατασταθούν και να εργαστούν εκεί με την αφαίρεση από το εισόδημα πρώτον του ποσού του καταβαλλόμενου μισθώματος στον τόπο εγκατάστασης, διότι αυτό είναι ένα μεγάλο αντικίνητρο για τη μετακίνηση, το να πρέπει να πληρώσεις ενοίκιο και δεύτερον του ποσού του μισθώματος που καταβάλλει για κύρια κατοικία ο υπάλληλος που μετατίθεται και εφόσον εκμισθώνει ιδιόκτητη κατοικία σε άλλο τόπο. Αυτά είναι σημαντικά κίνητρα για να βοηθήσουμε στην περιφερειακή ανάπτυξη, στην κίνηση εργαζομένων προς την περιφέρεια, όταν υπάρχουν θέσεις εργασίας. Τρίτον, για φυσικά πρόσωπα που κατοικούν σε μικρά νησιά, κάτω από τρεις χιλιάδες εκατό κατοίκους, το ποσό του πρώτου κλιμακίου της κλίμακας αυξάνεται κατά ποσοστό 50%. Δεν βοηθούν αυτές οι ελαφρύνσεις την περιφερειακή ανάπτυξη; Δεν άκουσα κανέναν από την Αντιπολίτευση, που κατά τα άλλα κατακεραύνωνε το νομοσχέδιο, να αναφέρεται έστω σ’ ένα από τα θετικά αυτά. 
      Υπάρχει και έκτη πρωτοβουλία. Ενισχύεται η κοινωνική προστασία της οικογένειας. Για πρώτη φορά τα ενήλικα παιδιά θεωρούνται ως προστατευόμενα μέλη, εφόσον είναι άνεργα, εγγεγραμμένα στα μητρώα ανέργων του ΟΑΕΔ. Αυξάνεται επίσης από 15% σε 20% το ποσοστό της μείωσης του φόρου των δαπανών ενοικίου κατοικιών των παιδιών που φοιτούν σε αναγνωρισμένες σχολές του εσωτερικού μακριά από το σπίτι τους επιπλέον του στεγαστικού επιδόματος. Αυτά δεν είναι θετικά; Πάλι δεν άκουσα κανέναν από την Αντιπολίτευση να τα αναφέρει. Είναι τόσο ασήμαντα αυτά; Αφορούν πολλές οικογένειες, αφορούν πολύ κόσμο και βοηθούμε όσο μπορούμε μέσα από το φορολογικό σύστημα. 
      Υποστηρίζεται επίσης η κοινωνική συνοχή, διότι δίνουμε το δικαίωμα τους πολίτες να χρησιμοποιήσουν και την ιδιωτική ασφάλιση προκειμένου να μειώσουν τις αβεβαιότητες για το μέλλον, αυξάνοντας το ποσοστό της έκπτωσης -μέσω του αφορολογήτου βεβαίως- τα χίλια εκατό (1100) ευρώ το χρόνο και δίνοντας και τη δυνατότητα και στις επιχειρήσεις να χρησιμοποιούν τις ομαδικές ασφαλίσεις περισσότερο για να ασφαλίζουν τους εργαζομένους τους πέραν της κοινωνικής ασφάλισης. 
      Ενθαρρύνονται και στηρίζονται μέσα από το νομοσχέδιο οι νέες επενδυτικές επιλογές, ενώ μειώνεται ο φόρος στις καταθέσεις που ήταν κατάφωρα άδικος για τη λαϊκή αποταμίευση. Είχαμε 15% φόρο για τους μικροκατεθέτες και 7,5% φόρο για αυτούς που είχαν μεγάλες καταθέσεις και ρέπος. Και τώρα εξομοιώνουμε τα δύο, κατεβάζοντας σημαντικά το φόρο για τις μικρές καταθέσεις στο 10% και ανεβάζοντας λίγο τη φορολογία των ρέπος ώστε να έχουμε την ίδια φορολόγηση.
      Επίσης, το νέο νομοσχέδιο, αυτό το νομοσχέδιο που συζητούμε στοχεύει, εκτός από την ελάφρυνση των φυσικών προσώπων, στην ενίσχυση της επιχειρηματικότητας και των επενδύσεων. Εμείς καταγράψαμε τις αντιδράσεις ενός μέρους του επιχειρηματικού κόσμου που ήθελε ακόμα μεγαλύτερες μειώσεις. Θεωρήσαμε –και είμαστε και σύμφωνοι με το πρόγραμμά μας σε αυτό- ότι αυτό που άντεχε η δημοσιονομική κατάσταση της χώρας και που έπρεπε να γίνει για αναπτυξιακούς λόγους είναι αυτό που προτείνεται στο νομοσχέδιο. 
      Απλουστεύεται το φορολογικό σύστημα, μειώνεται η φορολογία των μικρών, μεσαίων και μεγάλων επιχειρήσεων. Το φορολογικό σύστημα γίνεται πιο δίκαιο και αντικειμενικό και δίνουμε τη δυνατότητα μέσα από τις διατάξεις που θα αναφέρω αναλυτικά οι επιχειρήσεις να μπορούν να προγραμματίζουν τις δράσεις τους χωρίς να κινδυνεύουν από αυθαιρεσίες. Δίνονται κίνητρα που αποσκοπούν στη βελτίωση της αποτελεσματικότητας των επιχειρήσεων. 
      Ειδικότερα, μειώνεται σταδιακά μέσα στην επόμενη τριετία -και με τρόπο που είναι εντελώς προβλέψιμος- ο συντελεστής προσδιορισμού των καθαρών κερδών για τις ΟΕ, τις ΕΕ και τις κοινωνίες αστικού δικαίου από 25% που είναι σήμερα σε 24% το 2005, 22% το 2006 και 20% το 2007. Πέντε μονάδες και φθάνουμε σ’ ένα συντελεστή 20% για αυτές τις μικρές –κατά τεκμήριο- επιχειρήσεις που έχουν μία από τις χαμηλότερες φορολογίες που μπορούσαμε στη σημερινή κατάσταση της οικονομίας να διασφαλίσουμε. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Πώς διασφαλίζεται ότι αυτά θα επενδυθούν;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Οι εταιρείες τα κέρδη τους σε μεγάλο ποσοστό τα επενδύουν. Άλλωστε μην ξεχνάτε ότι οι προσωπικές εταιρείες κατά το ήμισυ φορολογούνται με αυτόν τον συντελεστή και το άλλο μισό πηγαίνει στην κλίμακα. 
      Τώρα, για την τόνωση της επιχειρηματικότητας και την αποφυγή προβλημάτων ρευστότητας σε νέες επιχειρήσεις καθώς και για την προσέλκυση νέων επενδύσεων μειώνεται σταδιακά ο φορολογικός συντελεστής -και αυτό σταδιακό είναι, αλλά προβλέψιμο και σίγουρο- για όλες τις ΑΕ, τις ΕΠΕ, τους συνεταιρισμούς, τις δημόσιες και τις δημοτικές επιχειρήσεις, τις αλλοδαπές επιχειρήσεις κλπ από το 35% σε 32% το 2005, 29% το 2006 και 25% το 2007. Δεδομένου ότι οι επιχειρήσεις για να προγραμματίσουν τις επενδύσεις τους πρέπει να ξέρουν τι θα ισχύσει μεσοχρόνια, στα επόμενα πέντε, έξι, επτά, οκτώ χρόνια, είναι βέβαιο ότι αυτό που θα επηρεάσει τις επενδύσεις θα είναι η τελική κατάληψη του φορολογικού συντελεστού, το 25%, το οποίο μειώνεται χωρίς να καταργούμε τη δυνατότητα που είχαν οι επιχειρήσεις να διατηρούν και αφορολόγητα αποθεματικά για επενδύσεις μέχρι το 35% των κερδών τους. 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ:  Πρόσθετα είναι αυτά. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αυτά είναι πρόσθετα αφορολόγητα, βεβαίως. 
      Άρα, ο ουσιαστικός φορολογικός συντελεστής που έχουμε για τα μη διανεμόμενα κέρδη είναι πολύ μικρότερος από το 25%. Είναι ένα εντονότατο κίνητρο για επενδύσεις, για ανάπτυξη της χώρας. Είναι δέκα μονάδες μείωση σε σχέση με το τι ισχύει σήμερα και απορώ πώς υπάρχουν κάποιοι, οι οποίοι βγαίνουν και λένε ότι αυτό δεν επαρκεί. 
      Ασφαλώς θα θέλαμε να είχαμε τις δημοσιονομικές δυνατότητες να μειώσουμε και άλλο τους φορολογικούς συντελεστές. Αλλά θέλω να πω –γιατί αυτό έχει σημασία και για το μέλλον- ότι, αν είχαμε μεγαλύτερα περιθώρια, οι περαιτέρω μειώσεις θα γίνονταν στο φόρο εισοδήματος φυσικών προσώπων και οι μελλοντικές μειώσεις, αυτές που θα διασφαλίσουμε μέσα από την εξυγίανση του προϋπολογισμού και τη μείωση των δημοσιονομικών ελλειμμάτων στα χρόνια που έρχονται, όλες θα γίνουν για τα φυσικά πρόσωπα. Η μείωση που προβλέπεται για τις επιχειρήσεις είναι αυτό που μπορούμε να προσφέρουμε ως κοινωνία για το ορατό μέλλον, διότι ασφαλώς υπάρχουν αδικίες στο φορολογικό σύστημα, ασφαλώς υπάρχουν προβλήματα στη φορολογία των φυσικών προσώπων. Αποφασίσαμε και ήταν επιλογή την οποία είπαμε και προεκλογικά στον ελληνικό λαό. Είχαμε δεσμευθεί για αυτές τις μειώσεις για τις επιχειρήσεις ότι πρωταρχικός μας στόχος είναι να ενισχύσουμε την ανάπτυξη. Αυτό έπρεπε να γίνει πιο γρήγορα και οι μειώσεις των φορολογικών συντελεστών για τα φυσικά πρόσωπα θα ακολουθήσουν καθώς θα βελτιώνεται η δημοσιονομική κατάσταση. Αυτό είπαμε, αυτό κάνουμε. Δεν κάνουμε τίποτα διαφορετικό απ’ ό,τι είχαμε στο πρόγραμμά μας. Το είχαμε πει ξεκάθαρα στον ελληνικό λαό, διότι αναγνωρίζαμε και τις δυσκολίες που θα βρίσκαμε αναφορικά με τον προϋπολογισμό, γνωρίζαμε ότι οι προϋπολογισμοί της χώρας, το δημόσιο χρέος, τα ελλείμματα ήταν πλασματικά, γνωρίζαμε ότι θα είχαμε δημοσιονομικές δυσκολίες και γι’ αυτό ήμασταν πολύ συγκεκριμένοι και φειδωλοί στις υποσχέσεις μας αναφορικά με τα φορολογικά.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      Υπάρχει, όμως, κάτι ακόμη το οποίο είναι πολύ σημαντικό που γίνεται εδώ και αυτό είναι η αντικειμενικοποίηση των φορολογικών ελέγχων. Πρέπει να σταματήσουν οι προστριβές μεταξύ φορολογουμένων και φορολογικών αρχών. Και γι’ αυτό προβλέπεται στο νόμο η πλήρης καταγραφή των περιπτώσεων δαπανών που μπορεί να εκπίπτουν από τα ακαθάριστα έσοδα των επιχειρήσεων. Έτσι, ανταποκρινόμαστε σ’ ένα πάγιο αίτημα των φορολογουμένων για αντικειμενικοποίηση του συστήματος αναγνώρισης των δαπανών των επιχειρήσεων, αποκατάσταση της διαφάνειας και ενιαίας αντιμετώπισης, να αποφεύγονται οι διενέξεις μεταξύ φορολογούσας αρχής και επιχειρήσεων και να μειωθεί ο αριθμός των υποθέσεων που οδηγούνται στη δικαιοσύνη. Κατηγορίες δαπανών που θα προκύπτουν στη συνέχεια, γιατί προβλέπονται οι διαδικασίες μέσα στο νόμο, θα εξετάζονται από αρμόδια επιτροπή και θα περιλαμβάνονται σε υπουργικές αποφάσεις, που στόχος είναι να περιλάβουμε όσο το δυνατόν περισσότερες από τις λειτουργικές δαπάνες των επιχειρήσεων, που δικαιολογημένα πρέπει να αφαιρούνται από τα ακαθάριστα έσοδά τους προκειμένου να καθορίζεται το καθαρό κέρδος τους. Αυτό είναι μία σημαντική αντικειμενικοποίηση. Υπήρχε ένα ζήτημα το οποίο τέθηκε και από την…
      ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το ύψος των δαπανών, όχι η κατηγορία. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κατηγορίες και ύψος. 
      ΠΡΟΕΔΡΟΣ (Άννα Μπενάκη-Ψαρούδα): Παρακαλώ, συνεχίστε. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Υπήρχε ένα ζήτημα που αφορούσε τη λέξη «αποκλειστικά», το οποίο τέθηκε και από τον επιχειρηματικό κόσμο, αλλά και από την ΟΚΕ και αποφασίσαμε όπως είδατε στην αρχή της συνεδρίασης και βγάλαμε τη λέξη «αποκλειστικά», ώστε να μην απαγορεύεται να αναγνωρίζονται και άλλες κατηγορίες δαπανών εάν συμφωνεί ο φορολογικός ελεγκτής. Αλλά έχει σημασία να φτάσουμε σ’ ένα σύστημα όπου η καταγραφή των δαπανών που εκπίπτονται και των ποσοστών με τα οποία εκπίπτονται θα είναι όσο το δυνατόν πληρέστερη. 
      Τώρα έρχομαι σ’ ένα άλλο θέμα όπου ακούστηκαν πολλά επικριτικά σχόλια από την Αντιπολίτευση, για τον ειδικό προαιρετικό τρόπο περαίωσης των υποβαλλόμενων δηλώσεων φορολογίας εισοδήματος, ΦΠΑ, και λοιπών φορολογικών δαπανών ως ειλικρινών για τις μικρές εμπορικές επιχειρήσεις και τους ελεύθερους επαγγελματίες. Εδώ καθορίζουμε ένα αντικειμενικό τρόπο που βασίζεται στο μοναδικό συντελεστή καθαρού κέρδους, βάσει του οποίου θεωρούνται ειλικρινείς αυτές οι δηλώσεις. Άκουσα πολλά γι’ αυτά, ότι είναι σύστημα αντικειμενικό κλπ. Εγώ δεν θα χρησιμοποιήσω άλλο επιχείρημα, θα χρησιμοποιήσω το τι γράφει η ΟΚΕ, την οποία πολλοί επικαλεσθήκατε γι’ αυτό το ζήτημα. Τι λέει η ΟΚΕ; Ότι με την νέα αυτή μέθοδο καταργούνται τα περιθώρια αδιαφανών διαδικασιών μεταξύ φορολογουμένων και φορολογικών αρχών, που λειτουργούν σε βάρος και των φορολογουμένων και του δημοσίου και απαλλάσσονται οι επιχειρήσεις από φορολογικές εκκρεμότητες. Το αντιμετωπίζει δηλαδή θετικά. Όπως θετικά αντιμετωπίζει παρακάτω όταν λέει ότι η μη αναφορά στο κείμενο του νόμου στην αποστολή ατομικών ειδοποιήσεων προς τους φορολογουμένους γι’ αυτήν τη διαδικασία, προκειμένου να υπαχθούν στο εν λόγω σύστημα, σημαίνει ότι η εκκίνηση της διαδικασίας θα γίνεται με πρωτοβουλία των ίδιων των φορολογουμένων και όχι των φορολογικών αρχών, κάτι που θα ενείχε το στοιχείο της έμμεσης πίεσης. Αναγνωρίζει δηλαδή ότι εδώ είναι ένας αντικειμενικός, καθαρός τρόπος προκειμένου για τις μικρές επιχειρήσεις και τους ελεύθερους επαγγελματίες να κλείνουν υποθέσεις χωρίς να επικρέμεται ο πέλεκυς του φορολογικού ελέγχου που δημιουργεί μία σειρά από αβεβαιότητες και μία σειρά από άλλα δυσάρεστα φαινόμενα. 
      	Επειδή ακούστηκαν πάρα πολλά για τα θέματα που ανέφερε η γνωμοδότηση της ΟΚΕ θα ήθελα να σας πω ότι αναγνωρίζει ακόμα ότι η μείωση της φορολογίας των επιχειρήσεων είναι σημαντική τόσο για τις προσωπικές εταιρείες όσο και για τις κεφαλαιουχικές. Και λέει παρακάτω, επειδή αναφέρατε την έκθεση της ΟΚΕ -το άκουσα από πολλούς αντιπολιτευόμενους συναδέλφους εδώ- ότι η μείωση της φορολογίας ανταποκρίνεται σε αίτημα του επιχειρηματικού κόσμου και είναι δυνατόν να συμβάλει στην ανάπτυξη της χώρας και την ενίσχυση της διεθνούς ανταγωνιστικότητας. Παράλληλα, λέει η ΟΚΕ ότι σημειώνεται θετικά το ότι η ρύθμιση αφορά τα επόμενα τρία έτη, συμβάλλοντας έτσι στην ασφάλεια των φορολογικών προσδοκιών των επιχειρήσεων. Να μη λέγονται μόνο τα αρνητικά, να λέγονται και τα θετικά, διότι η Οικονομική και Κοινωνική Επιτροπή έχει πάρα πολλές θετικές αναφορές στο νομοσχέδιο αυτό και στα επιμέρους άρθρα. Το κάθε άρθρο σχεδόν κρίνεται θετικά. 
      ΕΥΣΤΑΘΙΟΣ ΚΟΥΤΜΕΡΙΔΗΣ: Άλλα στοιχεία έχουμε; 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Την ίδια γνωμοδότηση έχουμε. Εάν μπείτε στο διαδίκτυο θα τη βρείτε. Φαίνεται κάποιοι διάβασαν επιλεκτικά κομμάτια, τα οποία χρησιμοποίησε ένα μέρος του Τύπου. 
      Εκτός από αυτά τα οποία είπαμε, υπάρχουν και άλλες ρυθμίσεις οι οποίες είναι θετικές. Δίνεται η δυνατότητα, για παράδειγμα, στις εμπορικές επιχειρήσεις να συμψηφίζουν τις ζημιές τους από επαρκή βιβλία Β΄ κατηγορίας όχι στα επόμενα τρία χρόνια, που ίσχυε έως σήμερα, αλλά σε πέντε χρόνια. Και αυτό είναι θετικό για επιχειρήσεις, οι οποίες για οποιοδήποτε λόγο πέρασαν από ένα διάστημα ισχνών αγελάδων.
       Μειώνεται κατά 50% ο συντελεστής προκαταβολής φόρου, που βεβαιώνεται για τις νεοϊδρυόμενες  επιχειρήσεις. Και αυτό ήταν μία προεκλογική μας δέσμευση που υπάρχει στο νομοσχέδιο και υλοποιείται. Και είναι σημαντικό αυτό ειδικά για τις νεοϊδρυόμενες επιχειρήσεις να μην έχουν να κάνουν τόσο μεγάλη προκαταβολή φόρου τα πρώτα χρόνια που έχουν και τις μεγαλύτερες δυσκολίες. 
      Υπάρχουν και πολλές άλλες θετικές διατάξεις. Θα πω μία δύο από αυτές. Η μία αφορά την ενίσχυση της τεχνολογίας παραγωγής νέων προϊόντων ή βελτίωσης των ήδη παραχθέντων. Παρέχεται η δυνατότητα έκπτωσης -γιατί μιλάμε  ότι η έρευνα και η τεχνολογία στην Ελλάδα δεν ενισχύεται- από τα καθαρά κέρδη των επιχειρήσεων επιπλέον ποσοστού 50% των δαπανών επιστημονικής και τεχνολογικής έρευνας. Πέραν της έκπτωσης αυτών των δαπανών από τα ακαθάριστα έσοδά τους, επιτρέπουμε αυξημένο ποσοστό έκπτωσης για να εξυπηρετήσουμε ακριβώς έναν από τους βασικούς μας στόχους που είναι η ανάπτυξη της τεχνολογίας, η παραγωγή νέων προϊόντων και η βελτίωση των ήδη υπαρχόντων, ώστε να είμαστε πιο ανταγωνιστικοί να κάνουμε αυτό το βήμα ποιότητας και τεχνολογικής αναβάθμισης που χρειαζόμαστε για να μπορέσουμε να ανταγωνιστούμε στο σύγχρονο κόσμο. 
      Αναγνωρίζεται η δαπάνη των επιχειρήσεων για επιμόρφωση του προσωπικού τους που μπορεί πλέον να εκπίπτει από τα ακαθάριστα έσοδά τους. Δεν αναγνωριζόταν στο παρελθόν. Είναι σημαντικό αυτό όταν μιλάμε για την ανάγκη για διαρκή επιμόρφωση, για την ανάγκη για δια βίου μάθηση, την ανάγκη για συνεχή βελτίωση των δεξιοτήτων των εργαζομένων. 
      Επίσης παρέχονται φορολογικά κίνητρα με στόχο την ενίσχυση της ιδιωτικής πρωτοβουλίας για τη συγχώνευση μικρομεσαίων επιχειρήσεων. Και αυτό είναι κάτι θετικό, διότι θέλουμε να βοηθήσουμε τις συγχωνεύσεις και πρέπει να βοηθήσουμε τις συγχωνεύσεις όπου μπορούμε. 
      Άκουσα για το ΦΠΑ ότι δήθεν με την κατάθεση αυτού του νόμου αναστέλλεται για πάντα. Εδώ έχουν γίνει σαφείς τοποθετήσεις. Είπαμε ότι ο νόμος αυτός αφορά τη φορολογία φυσικών και νομικών προσώπων. 
      Έχουμε κάνει συγκεκριμένες δεσμεύσεις για την αναμόρφωση της φορολογίας των ακινήτων, ώστε να μπορέσουμε να πάμε σ’ ένα πιο απλό, πιο ορθολογικό, σ’ ένα σύστημα φορολόγησης των ακινήτων το οποίο να ευνοεί την οικοδομή και την ιδιωτική οικοδομική δραστηριότητα, που είναι μία από τις ατμομηχανές ανάπτυξης για τη χώρα μας. Αλλά εκεί δεν σηκώνουν αιφνιδιασμοί, διότι η αγορά των ακινήτων έχει μεγάλες χρονικές υστερήσεις, από την απόφαση για έκδοση άδειας, από την απόφαση για ανέγερση μιας οικοδομής και είναι κάτι που πρέπει να ληφθεί υπόψη. Και είπαμε ξεκάθαρα ότι οι αλλαγές που θα κάνουμε θα γίνουν στο πρώτο εξάμηνο του 2005 και θα ισχύσουν από την 1-1-2006. Θα γίνουν οι αλλαγές και θα υπάρχει επαρκής χρόνος για τους φορολογουμένους και τους ενδιαφερομένους να προσαρμοστούν και να προσαρμόσουν και τα σχέδιά τους στις προβλέψεις και του νέου συστήματος φορολόγησης των ακινήτων. Και σ’ αυτό το πλαίσιο θα μπει και ο Φόρος Προστιθέμενης Αξίας για τα ακίνητα, που πράγματι είναι μία εξυγιαντική κίνηση για την οικονομία. 
      Κυρίες και κύριοι συνάδελφοι, είναι ένα από τα λίγα φορολογικά νομοσχέδια που έχουν έρθει σ’ αυτήν τη Βουλή –και είμαι αρκετά χρόνια πια σ’ αυτήν τη Βουλή- το οποίο δε συνεπάγεται ούτε φανερές ούτε κρυφές φορολογικές επιβαρύνσεις. Ξεφεύγει από τις συνταγές του παρελθόντος και υιοθετεί μία στάση δυναμική, προοδευτική με στόχο να ενισχύσει την ανάπτυξη. Ασφαλώς και μ’ ένα νόμο σαν και αυτόν δεν θα λυθούν όλες οι αδυναμίες του φορολογικού συστήματος. Το αναγνωρίζουμε και το ξέρουμε αυτό. Πρέπει να γίνουν και άλλα βήματα τώρα στην κατεύθυνση της μείωσης της φορολογίας των φυσικών προσώπων. Και θα κάνουμε αυτά τα βήματα. Το έχουμε πει και θα το κάνουμε! 
      Θα χρησιμοποιήσουμε όλα τα δημοσιονομικά περιθώρια που θα έχουμε στα επόμενα χρόνια προκειμένου να προχωρήσουμε σε αυτές τις μειώσεις.
      Παρά τους δημοσιονομικούς περιορισμούς που κληρονομήσαμε, παρά την άθλια δημοσιονομική κατάσταση, που μας κληροδότησε η προηγούμενη κυβέρνηση, στο νομοσχέδιο αυτό προβλέπουμε τη φορολογική ελάφρυνση των φυσικών προσώπων και των επιχειρήσεων με στόχο και την ανάπτυξη και την κοινωνική συνοχή. Και αυτό για να μπορέσει να επιτευχθεί ένας στόχος που είναι στόχος ολόκληρης της ελληνικής κοινωνίας να πάμε ταχύτερα, να βελτιώσουμε το βιοτικό μας επίπεδο, να έχουμε μια καλύτερη μέριμνα και φροντίδα για τους οικονομικά αδύνατους, να έχουμε προοπτική για περισσότερη ανάπτυξη και περισσότερες θέσεις εργασίας. Αυτά κάνουμε. 
      Ξέρουμε ότι ένας νόμος δεν φέρνει μόνος του την άνοιξη. Υπάρχει μια συνολική στρατηγική. Σήμερα παρουσιάστηκε και ο νέος αναπτυξιακός νόμος που θα βοηθήσει και αυτός την ανάπτυξη, αλλά και την περιφερειακή σύγκλιση. Οι πρωτοβουλίες που θα έχουμε στους μήνες και στα χρόνια που έρχονται, θα είναι προς την κατεύθυνση της αλλαγής πορείας για την οικονομία. Μιας αλλαγής πορείας που είναι απαραίτητη προκειμένου να λύσουμε τα μεγάλα δημοσιονομικά, κοινωνικά και άλλα προβλήματα που μας κληροδότησε το παρελθόν.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ ( Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι ο Πρωθυπουργός κ. Κώστας Καραμανλής προτείνει τη σύσταση διακομματικής επιτροπής σύμφωνα με το άρθρο 44 του Κανονισμού της Βουλής με αντικείμενο τη διατύπωση προτάσεων για τη διαμόρφωση του κατάλληλου θεσμικού πλαισίου εγγυήσεων διαφάνειας στον αθλητισμό και κυρίως στα θέματα χρήσης αναβολικών και χρηματοδότησης των δραστηριοτήτων του αθλητισμού εκ μέρους της πολιτείας.
      Η Διάσκεψη των Προέδρων στη συνεδρίαση της 18ης Νοεμβρίου του 2004 συμφώνησε ομοφώνως με την πρόταση αυτή και προτείνουμε για λόγους αποτελεσματικής λειτουργίας της επιτροπής η σύνθεσή της να περιλαμβάνει έντεκα μέλη κατά αναλογία της δύναμης των κομμάτων. Τέλος προτείνουμε να υποβάλει την έκθεσή της μέχρι το τέλος της Α΄ Συνόδου, δηλαδή τον Ιούνιο του 2005.
      Συμφωνείτε, κύριοι συνάδελφοι;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ ( Άννα Μπενάκη - Ψαρούδα): Συνεπώς το Σώμα αποδέχεται ομοφώνως την πρόταση αυτή και αποφασίζει τη σύσταση διακομματικής επιτροπής σύμφωνα με το άρθρο 44 του Κανονισμού της Βουλής με αντικείμενο όπως αυτό διατυπώνεται και προτείνεται από τον Πρωθυπουργό και με προθεσμία υποβολής της σχετικής έκθεσης μέχρι το τέλος της Α΄ Συνόδου.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Χάρης Καστανίδης.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι η Νέα Δημοκρατία έχει μια απλή προπαγανδιστική λογική. Συνήθως χρησιμοποιεί σε οριζόντια διατύπωση τις εξής εκφράσεις: «Παραλάβαμε δημοσιονομικό χάος», άρα οι άλλοι είναι οι κακοί. «Επιχειρούμε μια έντιμη αποτύπωση της οικονομίας». «Επιχειρούμε έναν έντιμο προϋπολογισμό προκειμένου να τον συζητήσουμε στη Βουλή τις επόμενες εβδομάδες». «Είμαστε υπέρ της διαφάνειας». «Και ασκούμε εσχάτως –προστίθεται η έκφραση- προοδευτική πολιτική». 
      Το αποτέλεσμα αυτής της προπαγανδιστικής λογικής είναι ότι απονευρώνονται πλήρως οι λέξεις καθώς χάνουν το πραγματικό τους περιεχόμενο και ταυτόχρονα απονοηματώνεται όλη τη συζήτηση που πρέπει να διεξάγεται με πραγματική εντιμότητα. Συνήθως αυτά που εξαγγέλλει η Κυβέρνηση είναι σε ευθεία αντιδικία με αυτά που υποσχέθηκε στον ελληνικό λαό προεκλογικά είτε διατύπωσε στο κείμενο των προγραμματικών της δηλώσεων λίγο μετά τις εκλογές της 7ης Μαρτίου. Το ίδιο κάνει, την ίδια τακτική ακολουθεί τώρα με αυτό που χαρακτηρίζει ως φορολογική μεταρρύθμιση. 
      Η φορολογική της μεταρρύθμιση –ισχυρίζεται η Νέα Δημοκρατία- δημιουργεί ένα πλέγμα φορολογικών ελαφρύνσεων. Το φορολογικό της νομοσχέδιο περιλαμβάνει μέτρα υπέρ της διαφάνειας. Επιχειρεί να συνθέσει μια φορολογική νομοθεσία που δίδει ένα σταθερό φορολογικό σύστημα. 
      Τελικά με τις διατάξεις που συμπεριλαμβάνονται στο συζητούμενο φορολογικό νομοσχέδιο πράττει τα ακριβώς αντίθετα. Φορολογικές ελαφρύνσεις δεν υπάρχουν, αρκετές διατάξεις πλήττουν ευθέως την έννοια της διαφάνειας, σταθερότητα του συστήματος δεν υπάρχει και δεν υπηρετείται καμία από τις αρχές, οι οποίες εξαγγέλθηκαν από τη Νέα Δημοκρατία. Και θέλω να γίνω σαφής. 
      Ξεκινώ από τα θέματα της διαφάνειας, κυρίες και κύριοι συνάδελφοι, ώστε να γνωρίζουμε και τι ακριβώς ψηφίζουμε. 
      Αντί  να υπάρχουν, όπως ισχυρίζεται η Κυβέρνηση, μέτρα υπέρ της διαφάνειας, έχουμε κατάργηση τέτοιων, διότι καταργείται με το νομοσχέδιο το οποίο θα ψηφίσετε σε λίγο, η πλήρης υποχρέωση ονομαστικοποίησης των μετοχών στις εταιρείες με ακίνητα. 
      Εσείς μέχρι χθες διατυμπανίζατε, ισχυριζόσασταν σε όλους τους τόνους μιλώντας ακόμα και για το Χρηματιστήριο, μιλώντας για τα θέματα του βασικού μετόχου, μιλώντας για τις εταιρείες που διαχειρίζονται Μέσα Μαζικής Ενημέρωσης ότι θέλετε μετοχές μέχρι πλήρους ονομαστικοποίησης. Στο φορολογικό σας νομοσχέδιο, ήδη, όπως σας προανήγγειλα, καταργείται η υποχρέωση που προβλεπόταν με τη φορολογική νομοθεσία και ίσχυε επί ΠΑΣΟΚ της πλήρους ονομαστικοποίησης σε εταιρείες με ακίνητα. 
      Παράδειγμα δεύτερο: Τι κάνετε με τους γιατρούς, τους φαρμακοποιούς και τα ιατρικά εργαστήρια. Με το ν. 2682/1999 είχε προβλέψει το ΠΑΣΟΚ ότι εάν διαπιστώνονται ουσιαστικές φορολογικές παραβάσεις εκ μέρους γιατρών, φαρμακοποιών και ιατρικών εργαστηρίων που έχουν συμβάσεις με ασφαλιστικά ταμεία, διακόπτεται η σύμβαση συνεργασίας μεταξύ των συγκεκριμένων φυσικών ή νομικών προσώπων και των ασφαλιστικών ταμείων επειδή ακριβώς έχουν παρατηρηθεί φορολογικές απάτες ή, για να χρησιμοποιήσω ηπιότερο όρο, φορολογικές παραβιάσεις. Ήδη με τις διατάξεις του άρθρου 25 του συζητουμένου νομοσχεδίου, αυτή η πρόβλεψη, με το επιχείρημα ότι πρέπει να εξασφαλιστούν τα συμφέροντα του ασφαλισμένου –δεν το κατανοώ, αν μου το εξηγήσετε θα σας ήμουν ευγνώμων- καταργείται. Δηλαδή αύριο κάποιο ιατρικό εργαστήριο μπορεί να προχωρήσει ανέτως σε μια φορολογική εξαπάτηση, σε μια παραβίαση της φορολογικής νομοθεσίας και στο όνομα γενικώς του συμφέροντος του ασφαλισμένου να εξακολουθήσει να είναι συμβεβλημένος ο φαρμακοποιός, ο γιατρός, το ιατρικό εργαστήριο μ’ ένα συγκεκριμένο ασφαλιστικό ταμείο. 
      Παράδειγμα τρίτο, που είναι εναντίον της λογικής της διαφάνειας: Με τη φορολογική νομοθεσία επί ΠΑΣΟΚ προβλέποταν ότι μπορεί να επεμβαίνει το κράτος και να δεσμεύει το 50% των καταθέσεων και άλλων χρηματοοικονομικών προϊόντων όταν διαπιστώνονται σοβαρές φορολογικές απάτες. Ήδη με το νομοσχέδιο που συζητούμε υπάρχουν συγκεκριμένα μέτρα που κάμπτουν την αρχή της επεμβάσεως στις καταθέσεις και στα άλλα χρηματοοικονομικά προϊόντα, όταν βεβαίως έχουμε θέματα φοροδιαφυγής  ή άλλα προβλήματα. Αυτό κάποιος μπορεί να το δει, ότι μπορεί να αποδυναμώνεται το μέτρο δηλαδή, γιατί εξαιρούνται αδιακρίτως οι λήπτες εικονικών στοιχείων ακόμα και αυτοί που αποδεικνύονται ότι τελούσαν εν γνώσει της εικονικότητας των στοιχείων. Βεβαίως η λήψη μέτρων ανατίθεται πλέον στους προϊσταμένους των ΔΟΥ, ενώ μέχρι τώρα η λήψη μέτρων αποφασιζόταν κεντρικά. Αντιλαμβάνεστε ότι μεγάλα συμφέροντα μπορούν να ασκήσουν πολύ μεγαλύτερη πίεση στον προϊστάμενο μιας ΔΟΥ παρά σε μια κεντρική υπηρεσία.
      Ισχυριστήκατε ότι προβλέπονται πολλές φορολογικές ελαφρύνσεις. Μα, εάν εξαιρέσει κανείς το 10% μείωσης των φορολογικών συντελεστών των ανωνύμων εταιρειών δεν υπάρχει πουθενά αλλού φορολογική ελάφρυνση. 
      Δεν είμαστε καθόλου αντίθετοι με τη μείωση των φορολογικών συντελεστών των ανωνύμων εταιρειών. Όταν, όμως, το μοναδικό μέτρο μείωσης των φορολογικών συντελεστών ταυτίζεται με τις ανώνυμες εταιρείες και δεν προτείνεται καμία ουσιαστική μείωση των φορολογικών επιβαρύνσεων άλλων προσωπικών εταιρειών ή των φυσικών προσώπων, τότε θα μου επιτρέψετε δικαίως να αναφωνήσω ότι υπάρχει μια συνειδητή ταξική επιλογή μεταφοράς εισοδήματος προς ορισμένες περιοχές του οικονομικού συστήματος. 
      Πράγματι προβλέπεται μια αύξηση κατά χίλια (1.000) ευρώ των αφορολογήτων ορίων και αυτό, ισχυρίζται, ο κύριος Υπουργός δίδει όφελος περίπου εκατόν πενήντα (150) ευρώ. 
      Την ίδια ώρα, όμως, έχουμε συναφή μέτρα που αφορούν τη φορολογία φυσικών προσώπων, που ακυρώνουν τα εκατόν (150) ευρώ, υπερακοντίζουν τη φορολογική ελάφρυνση και οδηγούν σε φορολογική επιβάρυνση. Πρώτα απ’ όλα καταργείται η έκπτωση των οικογενειακών δαπανών. Αυτό σημαίνει επιβάρυνση εβδομήντα πέντε (75) ευρώ. Το ποσοστό έκπτωσης γίνεται από 2,5%, λόγω παρακράτησης του φόρου, 1,5%. Αυτό επιβαρύνει τη φορολογική υποχρέωση πολλών προσώπων. Καταργείται η έκπτωση ενοικίου για τα τέκνα που σπουδάζουν με το σκεπτικό ότι δίδεται το σπουδαστικό επίδομα. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Έχει καταργηθεί αυτό.
      ΧΑΡΑΛΑΜΠΟΣ ΚΑΣΤΑΝΙΔΗΣ: Εάν έχει αλλάξει, έχει καλώς.
      Όμως, αν αθροίσετε τα άλλα δύο, δηλαδή τα εβδομήντα πέντε (75) ευρώ και την έκπτωση του 2,5% που προκαταβολικά γίνεται 1,5% τότε ακυρώνετε το ποσό των εκατόν πενήντα (150) ευρώ κέρδους, που είχαν από την αύξηση του αφορολογήτου ορίου κατά χίλια (1000) ευρώ οι φορολογούμενοι.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Αν μου επιτρέπετε, θα συμφωνήσω με μερικά από αυτά που είπατε. Πρέπει όμως να προσθέσετε και την αύξηση των εκπτώσεων για τη νοσοκομειακή και ιατρική περίθαλψη, για τα ενοίκια, για τα φροντιστήρια και για τους τόκους της πρώτης κατοικίας. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Αυτό που λέτε είναι αληθές. Ξέρετε, όμως, ότι πηγαίναμε σε μια κατάργηση της τεκμαρτής φορολογίας. Ενώ πηγαίναμε στην κατάργηση των τεκμαρτών και ειδικών τρόπων φορολόγησης και στην αντικατάστασή τους με την πραγματική βάση φορολόγησης που πρέπει να έχει ένας φορολογούμενος, παρατείνεται ο τεκμαρτός προσδιορισμός για παράδειγμα για τις επιχειρήσεις εκμετάλλευσης φορτηγών δημόσιας χρήσης, γεγονός που δημιουργεί τις προϋποθέσεις για αναβίωση και άλλων περιπτώσεων. Συνεπώς επανεισάγετε ρυθμίσεις που επιβαρύνουν αντίο να ελαφρύνουν τη φορολογική υποχρέωση πολλών πολιτών. 
      Είπατε ότι η Αντιπολίτευση δεν αναφέρθηκε σε θετικά μέτρα. Να σας πω ότι αυτό που προβλέπεται στο άρθρο 5, δηλαδή η μεταφορά της ζημίας των επιχειρήσεων που τηρούν βιβλία Β΄ κατηγορίας, ήδη ακυρώνεται, ενώ κάνετε το σωστό βήμα. Όπως σας είναι γνωστό η ζημιά προκύπτει από το λογιστικό προσδιορισμό των αποτελεσμάτων. Όμως ο λογιστικός προσδιορισμός με τα άρθρα 13 έως 17 μετατρέπεται, με την επαναφορά της συνάφειας από την πίσω πόρτα, σε εξωλογιστικό. Το αποτέλεσμα είναι να παραπλανάτε χιλιάδες επιχειρήσεις. Τις παγιδεύετε σε μία προσωρινή περαίωση υποθέσεων και δεύτερον σε μια επανεισαγωγή του συστήματος της συνάφειας.
      Μπορεί η ΟΚΕ να σας λέει ότι λείπουν ή ότι εκκαθαρίζονται φορολογικές εκκρεμότητες και αντικειμενικοποιείται η σχέση ελεγκτικών φορολογικών μηχανισμών και φορολογουμένων, αλλά αυτό καθόλου δεν σημαίνει ότι δεν εισάγετε φορολογική επιβάρυνση με τη μέθοδο της συνάφειας από την πίσω πόρτα. 
      Αναφέρομαι στις επιχειρήσεις, οι οποίες έχουν τζίρο μέχρι τριακόσιες χιλιάδες (300.000) ευρώ. Επίσης αναφέρομαι στις υπηρεσίες παροχής υπηρεσιών με τζίρο μέχρι εκατόν πενήντα χιλιάδες (150.000) ευρώ και στους ελεύθερους επαγγελματίες με τζίρο μέχρι εκατόν πενήντα χιλιάδες (150.000) ευρώ. Είναι περίπου οκτακόσιες χιλιάδες επιχειρήσεις. Πρώτα απ’ όλα δεν πρόκειται για περαίωση. Πρόκειται για προσωρινή περαίωση για τον απλούστατο λόγο ότι εξαιρούνται όσοι βαρύνονται με παραβάσεις του Κώδικα Βιβλίων και Στοιχείων, χωρίς μάλιστα να γίνεται διάκριση μεταξύ ουσιαστικών και τυπικών παραβάσεων. 
      Η δήθεν περαίωση σημαίνει την αποδοχή του συστήματος συνάφειας με υπολογισμό ακαθαρίστων εσόδων και καθαρών κερδών έξω και πέρα από τηρούμενα βιβλία, δηλαδή με κατάργηση του λογιστικού προσδιορισμού. Συνεπώς, παγιδεύετε οκτακόσιες χιλιάδες μικρομεσαίες επιχειρήσεις. Κάνατε ασκήσεις υψηλής ετοιμότητας επί πολλά χρόνια εναντίον της συνάφειας, εναντίον των αντικειμενικών συστημάτων προσδιορισμού της φορολογητέας ύλης, παραπλανήσατε μικρομεσαίους και τώρα με σαφή τρόπο, με τα άρθρα 13 έως 17, επανεισάγετε το σύστημα της συνάφειας από την πίσω πόρτα. 
      Σας ακούγαμε για μεγάλο χρονικό διάστημα σε υψηλούς τόνους να κατακεραυνώνετε το ΣΔΟΕ. Ακούσαμε για κατάργηση του ΣΔΟΕ ή για μεταμόρφωσή του. Το αποτέλεσμα είναι ότι σήμερα καταργείται το ΣΔΟΕ, αλλά επανέρχεται με διαφορετική ονομασία ως Υπηρεσία Ειδικών Ελέγχων. Έχουμε μόνο αλλαγή τίτλου. Τίποτα διαφορετικό δεν παρατηρείται ως προς τον κύκλο των αρμοδιοτήτων της συγκριτικά με το ΣΔΟΕ. Εάν κάνετε μια σύγκριση των αρμοδιοτήτων της Υπηρεσίας Ειδικών Ελέγχων στο άρθρο 31 και του νόμου που προέβλεπε την ίδρυση του ΣΔΟΕ, θα διαπιστώσετε ότι δεν υπάρχει καμία απολύτως διαφορά στον τρόπο με τον οποίο ενεργούσε το ΣΔΟΕ και στον τρόπο με τον οποίο θα ενεργεί η Υπηρεσία Ειδικών Ελέγχων.
      Κύριε Υπουργέ, καταφέρατε με όλες αυτές τις δολιχοδρομίες και τις επιθέσεις κατά του ΣΔΟΕ να κάμψετε τη λειτουργία των μηχανισμών βεβαίωσης και είσπραξης εσόδων του δημοσίου. Αντί να κατηγορείτε τους προηγούμενους δείτε τις μεγάλες δικές σας ευθύνες. Τα έσοδα του ελληνικού δημοσίου έχουν καταρρεύσει κυριολεκτικά. Με όλες αυτές τις ταχυδακτυλουργίες και τους πειραματισμούς σας το ελληνικό δημόσιο εντός του 2004 έχει απωλέσει έσοδα 1,3 δισεκατομμυρίου ευρώ. Λόγω της κατάρρευσης των εσόδων έχει αυξηθεί το έλλειμμα του προϋπολογισμού κατά 50,7%.
      Αυτά δεν είναι αποτυχίες άλλων. Είναι αποτυχίες μιας συγκεκριμένης κυβέρνησης, που σήμερα κυβερνά και που είναι συνεπής σε αυτό που έπραξε με μεγάλη συστηματικότητα και συνέπεια από τις 7 Μαρτίου. Καταρράκωσε το κύρος της χώρας διεθνώς και αποδιάρθρωσε την εσωτερική οικονομία.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, η νέα φορολογική φιλοσοφία διεθνώς παίρνει μερικές αποκλίσεις από τις πρώτες παραδοχές που είχαμε για την προοδευτικότητα του φόρου, για την αναλογικότητα του φόρου, για την αναγνώριση του φορολογικού συστήματος ως μέσο ασκήσεως κοινωνικής πολιτικής. Αυτές οι πρώτες παραδοχές διατυπώνονται και στο Σύνταγμά μας. 
      Όμως, η νέα πραγματικότητα μετατρέπει τον πλανήτη σ’ ένα διεθνές εργαστήριο μειοδοτικών διαγωνισμών όπου για να έχεις περιθώριο να μετέχεις στην παραγωγική διαδικασία και ύστερα στη διανομή θα πρέπει να προσφέρεις τις κατάλληλες για το σήμερα προϋποθέσεις έτσι ώστε να πληρούται αυτό που είπε ο Υπουργός Εθνικής Οικονομίας για το διπλό στόχο.
      Διπλός στόχος πράγματι επιχειρείται εδώ και μιλούμε για την ανάπτυξη και την κοινωνική συνοχή. Η πρόκληση, όμως, για τα νέα οικονομικά δεδομένα –της νέας οικονομίας εννοώ- είναι αδήριτη και πρέπει να συνομολογήσουμε ότι σ’ αυτό το διεθνές option system στην παροχή κινήτρων –σύστημα πλειστηριασμού θα έλεγα, ή μειοδοτικών διαγωνισμών παροχής κινήτρων- είμαστε πολύ πίσω.  
      Οραματίζομαι την ημέρα που ή με αυτό το νομοσχέδιο, κύριε Υπουργέ ή με άλλα θα μπορούμε να είμαστε ανταγωνιστικοί προς τις περιοχές και τους λαούς και τις οικονομίες όπου προσφέρουν τους φορολογικούς παραδείσους. Και μη φαντάζεσθε ότι οι εστίες των φορολογικών παραδείσων είναι κάπου στη μαύρη Αφρική ή στη ζούγκλα του Αμαζονίου. Είναι δίπλα μας. Οι παρεχόμενοι, οι προσφερόμενοι φορολογικοί παράδεισοι ήσαν μέσα στην Ευρωπαϊκή Ένωση η Ιρλανδία, η Ισπανία, η Πορτογαλία –οι χώρες του στόχου ένα, που λέγαμε- και τώρα κατεξοχήν είναι στα Βαλκάνια. 
      Εμείς αντιμετωπίζουμε αυτήν την οικονομική πραγματικότητα σε διεθνές επίπεδο με σοβαρότητα. Συντάσσουμε ένα φορολογικό νομοσχέδιο, το οποίο εκθέτουμε στην Εθνική Αντιπροσωπεία, με σοβαρότητα και υπευθυνότητα ως το καλύτερο δυνατό που μπορούμε να εισφέρουμε τώρα ως εργαλείο οικονομικής διαχείρισης. 
      Περισσεύουν οι αιτιάσεις και οι εγκλήσεις της Αντιπολίτευσης –κριτική θεμιτή βέβαια- για δύο λόγους: Πρώτον για την υπαιτιότητα των κυβερνήσεων του ΠΑΣΟΚ να φθάσουμε σ’ αυτήν τη δυσμενή θέση. Ότι, με άλλα λόγια, δεν αξιοποίησαν τις δυνατότητες και τις ευκαιρίες για μακρά χρονική περίοδο να κάνουν μία προσέγγιση στη μίμηση τι κάνουν οι άλλοι. Εν κενώ, σαν να ήμασταν σε μόνιμη θητεία παχιών αγελάδων κι ενώ η κατάσταση της οικονομίας ήταν αδυσώπητη. Καθόλου δεν απαντούσαμε στο τι θα παράγει αυτός ο τόπος, εάν πλησιάζουμε καθόλου την ανταγωνιστικότητα, εάν γίνεται αξιοποίηση από τους ευρωπαϊκούς πόρους. Είχαμε βρει τον τεμπέλικο τρόπο. Δε λέω ότι δεν ήταν αναπτυξιακό, αλλά ήταν ο μονόδρομος, όπως είπε ο Γιώργος ο Αλογοσκούφης, των κατασκευών από το ταμείο των δημοσίων επενδύσεων εκείνες οι τοποθετήσεις. Η ιδιωτική επένδυση ήταν περίπου άγνωστη. Μόνον οι κατασκευές: Ο τεμπέλικος τρόπος και δρόμος της ανάπτυξης, με αποτέλεσμα να είμαστε σήμερα αμήχανοι και να βλέπεις την Κυβέρνηση να αντιδρά θέλοντας και την κοινωνική συνοχή και την ανάπτυξη, αλλά χωρίς εργαλεία, χωρίς πόρους.
      O δεύτερος λόγος, για τον οποίο είναι άδικες και ως εκ περισσού οι αιτιάσεις και οι εγκλήσεις, ήταν ότι παρουσιάζαμε μία εικόνα στο εξωτερικό εντελώς ψεύτικη. Και γιατί στο εξωτερικό; Μήπως δεν ήξεραν οι Ευρωπαίοι τι γινόταν εδώ; Και αναφέρομαι στην περίφημη απογραφή. Μήπως δεν υπάρχει αλληλογραφία δύο και πλέον ετών για το πού το πάτε με αυτές τις δημιουργικές λογιστικές και με τα ψευδή στοιχεία; Υπάρχουν διατυπώσεις μέσα στα κείμενα. Και θέλετε να μου πείτε ότι μαρτυρήσαμε το μυστικό σ’ εκείνους οι οποίοι είναι οι εταίροι μας, οι οποίοι συμβάλλουν για την ανάπτυξη της Ελλάδος; Και τι σημαίνει άλλωστε ο κίνδυνος της επιτήρησης; 
      Εγώ πάω στο τέλος του συλλογισμού σας: Θα έλθει –λέει- η επιτήρηση. Μα, επιτήρηση πρέπει να κάνουμε μόνοι μας. Επιτήρηση πρέπει να κάνουμε για τις σπατάλες μόνοι μας. Επιτήρηση πρέπει να κάνουμε για τον εξορθολογισμό των δαπανών μόνοι μας. Επιτήρηση πρέπει να κάνουμε, αν μπορούμε να τους δώσουμε και να δώσουμε τίμια ικανοποίηση στους αδύνατους. 
      Ερχόμαστε, κύριοι του ΠΑΣΟΚ, να στηρίξουμε το αδύνατο ελληνικό νοικοκυριό. Ερχόμαστε με αυτό το νομοσχέδιο να στηρίξουμε την αδύνατη ελληνική επιχείρηση να μην κατεβάσει ρολά. Είναι μία ελάφρυνση. Ούτε κι αυτό το παραδέχεστε. Όπως λένε τα στοιχεία από την έκθεση του Γενικού Λογιστηρίου του Κράτους για τις φοροελαφρύνσεις στα φυσικά πρόσωπα το ποσό των διακοσίων ογδόντα πέντε εκατομμυρίων εξακοσίων χιλιάδων (285.600.000) ευρώ και προβλέπει έσοδα εκατό εκατομμύρια (100.000.000) ευρώ. Κατά συνέπεια, η συνολική φορολογική ελάφρυνση που διαχέεται σ’ όλους τους φορολογούμενους και κατεξοχήν στους αδύνατους φορολογούμενους, χαμηλόμισθους-χαμηλοσυνταξιούχους, είναι εκατόν ογδόντα πέντε εκατομμύρια εξακόσιες χιλιάδες (185.600.000) ευρώ. Παράλληλα στην ίδια έκθεση για τις επιχειρήσεις το κόστος απώλειας εσόδων από τις μειώσεις προϋπολογίζεται στο ποσό των πεντακοσίων οκτώ εκατομμυρίων (508.000.000) ευρώ, η δε είσπραξη των εσόδων στα εκατόν πενήντα δύο εκατομμύρια (152.000.000) ευρώ. Έχουμε όντως μία φορολογική ελάφρυνση των εξακοσίων εκατομμυρίων (600.000.000) ευρώ. Αυτή είναι η πολιτική. 
      Σας είπα στην εισαγωγική μου παρατήρηση ότι είναι πολύ δύσκολα τα πράγματα. Επίσης σας είπα στην εισαγωγική μου παρατήρηση ότι απέχουμε μακρά από τους φορολογικούς παραδείσους που προσφέρονται για ανάπτυξη δίπλα μας, όχι κάπου μακριά και ανύποπτα, με αποτέλεσμα να μετακινούνται ελληνικές επιχειρήσεις και από την παραμεθόριο δίπλα κι εμείς μένουμε να παρατηρούμε τα τρένα που περνούν. 
      Έρχεται το νομοσχέδιο αυτό –και θέλω να το στηρίξετε- με τα μέσα που έχει να στηρίξει την επιχείρηση και να στηρίξει και το νοικοκυριό. Το σύστημα της Νέας Δημοκρατίας και το φορολογικό σύστημα δεν στηρίζει το νοικοκυριό μόνο για τους λόγους της κοινωνικής πολιτικής. Πρέπει να βρίσκεται το νοικοκυριό με διαθέσιμο εισόδημα για να προσέρχεται στην αγορά και να προκαλεί τη ζήτηση η οποία χρειάζεται για την κατανάλωση η οποία με τη σειρά της, θα κινήσει την παραγωγή.
      Η «χώρα των τιμίων», που είπε περίπου μ’ ένα σαρκασμό ο κ. Βερελής, θέλω να σας πω, δεν πρέπει να είναι χώρα των τιμίων; Δηλαδή είναι αντικείμενο απαξιωτικό που το αφιερώνουμε κάπου για μία χώρα της Αφρικής, που ονομάστηκε η «χώρα των τιμίων»; Απαιτείται εντιμότητα και για τις μεταξύ μας ως κοινωνίας σχέσεις και για τις σχέσεις με το εξωτερικό.
      Θέλω να σας πω συμπληρωματικά ότι είναι ή δεν είναι 110% του ΑΕΠ το δημόσιο χρέος τώρα; Δηλαδή παραλάβαμε από το ΠΑΣΟΚ, όταν έλεγε ότι αυτό ήταν κάπου στο 103%. Είναι ή δεν είναι αέρας κοπανιστός το 3% έλλειμμα που κρατούσαν οι κυβερνήσεις του ΠΑΣΟΚ, όταν είναι 5,3%; 
      Βεβαίως θα αποδυθούμε σε μία υπεράνθρωπη προσπάθεια να το κατεβάσουμε κάτω από το 3%. Και εδώ χρειάζεται το νοικοκύρεμα. Και εδώ χρειάζεται να ενισχυθεί ο τομέας των ιδιωτικών επενδύσεων. Δηλαδή όλο αυτό το μεμψίμοιρο για το εάν θα είναι οι φορολογικές τακτοποιήσεις για το φάρμακο, για τις καταθέσεις και όλα αυτά, δεν είναι η εσωτερική λογική για την ανάπτυξη; Να μπορέσουν δηλαδή, να ενεργοποιηθούν τα χρήματα, οι πόροι για το κεφάλαιο, που είχατε ξεχάσει εσείς δραματικά, που λέγεται «αξιοποίηση των ιδιωτικών επενδύσεων» ως τρόπος και δρόμος για την ανάπτυξη. Αυτό είναι το επιδιωκόμενο. Χρειαζόμαστε και περισσότερα. Χρειαζόμαστε και άλλα. Το έχουμε πει σε κάθε ευκαιρία. 
      Εμείς επιμένουμε ότι κατά πρώτο λόγο να υπάρχει ηρεμία στο οικονομικό τοπίο, έτσι όπως τα διευθετεί η Κυβέρνηση με τον όρο και τις πολιτικές εφαρμογές τις συνακόλουθες, που λέγεται «ήπια προσαρμογή», γιατί θέλουμε να διατηρήσουμε και την κοινωνική συνοχή για να προχωρήσουμε προς την ανάπτυξη.
      Σας είπα ότι υπάρχουν αρετές στο νομοσχέδιο. Υπάρχει και η αρετή της σταθερότητας και η αρετή της απλούστευσης. Τώρα, κύριε Υπουργέ, αν δεν έχει τον κωδικοποιημένο τρόπο, αυτός ο κωδικοποιημένος τρόπος είναι υποχρέωσή μας και πρέπει να έρθει αυτή η κωδικοποίηση των φορολογικών διατάξεων με βάση και οδηγό το σημερινό νομοσχέδιο. Ασφαλώς και πρέπει να έρθει γιατί είναι η λογική, «το αδελφάκι» της απλούστευσης των διαδικασιών και των νομικών διατάξεων.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, θα μπορούσα να κάνω μία παρατήρηση για την κωδικοποίηση;
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα ήθελα να πω ότι μετά και την κατάθεση και ψήφιση του νομοσχεδίου, που θα αφορά την Ακίνητη Περιουσία, αμέσως μετά, στο πρώτο εξάμηνο του 2005, θα έρθει η κωδικοποίηση της φορολογικής νομοθεσίας.
      ΒΥΡΩΝ ΠΟΛΥΔΩΡΑΣ: Σωστό. Επιβάλλεται για να έχουμε μία εφαρμογή, μία από τις εκφάνσεις της απλούστευσης, δηλαδή όταν είναι κωδικοποιημένο, διευκολύνει το φορολογούμενο και είναι μέσα στους τίμιους κανόνες του παιχνιδιού.
      Έχω τρεις παρατηρήσεις να κάνω, επειδή σώνεται ο χρόνος.
      Κύριε Υπουργέ, θα αναφερθώ στους ξενοδόχους και θέλω την προσοχή σας. Είχαμε μία ευχέρεια, η οποία κατηργήθη και πρέπει να αναβιώσει, για έκπτωση από 0,1% έως 2% του τζίρου τους. Οι ξενοδόχοι που είναι η βαριά βιομηχανία της εθνικής οικονομίας, χρειάζονται αυτό το 0,1% έως 2% παρακράτημα ως έκπτωση επιπλέον, για να μπορούν να κινούνται στον ανταγωνισμό με τους άλλους ξενοδόχους δίπλα μας πάλι. 
      Αυτή είναι μία παρατήρηση. Κρατήστε σημειώσεις γιατί θα ήθελα να τη δούμε και στα άρθρα και να την εξετάσουμε πάλι.
      Θέλω επίσης να σημειώσω μία επανεξέταση του κεφαλαίου της φορολόγησης του βιβλίου, για τις εκδόσεις. Το βιβλίο δεν είναι εμπόρευμα. Όταν το δεχθούμε αυτό, θα βρούμε τον τρόπο έτσι ώστε αντί να πληρώνουμε για τη διάδοσή του, ό,τι περνάει από το δημόσιο εισπράκτορα –δηλαδή το φορολογικό μας σύστημα- να του δίνει ευχέρειες για την εξάπλωση, έκδοση και διάδοση του βιβλίου. Δεν είναι εμπόρευμα, είναι εργαλείο για την πνευματική ανάταση ενός λαού, για τον πολιτισμό μας.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Η τρίτη παρατήρηση που σημείωσα και από τα αιτήματα των πολιτών και από την εξέταση των άρθρων, είναι η εξής: Οι εταιρείες των δικηγόρων να μην έχουν δυσμενή μεταχείριση –εννοώ τις νομικές εταιρείες- εν σχέση προς τις άλλες αστικές εταιρείες. 
      Κοιτάξτε να εξαντλήσετε τις δυνατότητές σας, κύριε Υπουργέ, κύριε Υφυπουργέ, ως προς αυτές τις τρεις παρατηρήσεις και κατά τα λοιπά χαιρετίζω το νομοσχέδιο, γιατί έχει την αρετή της κοινωνικής συνοχής και της αναπτυξιακής διαδικασίας. Θέλουμε ακόμα περισσότερα για την ανάπτυξη, την προσέλκυση κεφαλαίων. 
      (Στο σημείο αυτό ξανακτυπάει το κουδούνι λήξεως του χρόνου ομιλίας του κυρίου Βουλευτή)
      Να δώσουμε κίνητρα για ανάπτυξη, για δουλειές, για αύξηση του τομέα των ιδιωτικών επενδύσεων και φυσικά αναγνωρίζουμε ότι υπάρχει η διάσταση της κοινωνικής συνοχής με την ελάφρυνση των φορολογικών επιβαρύνσεων επί των χαμηλών εισοδημάτων.
      Χαιρετίζουμε αυτό το φορολογικό νομοσχέδιο γιατί έχει αρετές και είναι πρόταση συνέπειας και εργαλείο ουσιαστικής αποδοτικής, οικονομικής ανάπτυξης. 
      Σας ευχαριστώ για την προσοχή σας και ειλικρινά θέλω να συνδυαστεί αυτό μαζί με τον αναπτυξιακό νόμο και τον προϋπολογισμό που θα εμπεριέχει κατά κύριο λόγο τον εξορθολογισμό των δαπανών. Είναι πρόταση για να βγούμε από το τέλμα.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριε Σκυλλάκο, θα σας ζητούσα μισό λεπτό για να κάνω μία διευθέτηση της συζήτησης και θα μιλήσετε αμέσως.
      Κύριοι συνάδελφοι, είναι εγγεγραμμένοι να μιλήσουν επί του νομοσχεδίου σαράντα τέσσερις συνάδελφοι. Επομένως, προτείνω να αποφασίσουμε κατ’ αρχήν μία μικρή μείωση του χρόνου και αντί δεκάλεπτο ο χρόνος να είναι οκτάλεπτο, όπως ήταν και μέχρι τώρα για τους πρώτους συναδέλφους και η συζήτηση να συνεχιστεί μέχρι στις δώδεκα το βράδυ. Οι υπόλοιποι συνάδελφοι επί της αρχής να ομιλήσουν αύριο, όπου θα ψηφιστεί και το νομοσχέδιο επί της αρχής. Η συζήτηση επί των άρθρων και της μίας τροπολογίας του κυρίου Υπουργού να γίνει την Πέμπτη και να συζητηθούν όλα τα άρθρα μαζί.
      ΒΥΡΩΝ ΠΟΛΥΔΩΡΑΣ: Κυρία Πρόεδρε, πότε θα ψηφιστεί το νομοσχέδιο επί της αρχής;
      ΠΡΟΕΔΡΟΣ (Άννα Μπενάκη-Ψαρούδα): Αύριο.
      Συμφωνεί η Βουλή, λοιπόν, μ’ αυτήν τη ρύθμιση;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα συμφώνησε μ’ αυτήν τη ρύθμιση.
      Θέλω επίσης να σας πω ότι αύριο στις δέκα το πρωί γίνεται η βράβευση των Παραολυμπιονικών και σας παρακαλώ να είμαστε όλοι στη Βουλή. Αυτό θα κρατήσει μία ώρα περίπου και αμέσως μετά θα αρχίσει η συζήτηση του νομοσχεδίου.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Έχετε υπολογίσει πόσα άτομα περίπου θα μιλήσουν;
      ΠΡΟΕΔΡΟΣ (Άννα Μπενάκη-Ψαρούδα): Δεν μπορούμε να κάνουμε υπολογισμό. Οκτώ λεπτά θα μιλήσει ο καθένας. Κάντε μόνοι σας τον υπολογισμό.
      Το λόγο έχει ο Εκπρόσωπος του Κομμουνιστικού Κόμματος Ελλάδας κ. Σκυλλάκος.
      ΑΝΤΩΝΗΣ ΣΚΥΛΛΑΚΟΣ: Τον ακριβή χαρακτηρισμό για το νομοσχέδιο τον δίνει τίτλος εφημερίδας που λέει, ότι είναι ένα νομοσχέδιο κομμένο και ραμμένο στα αιτήματα της αγοράς.
      Στα αιτήματα του μεγάλου κεφαλαίου, θα έλεγα εγώ.
      Δεν είναι τίτλος από το «ΡΙΖΟΣΠΑΣΤΗ», είναι τίτλος από την οικονομική εφημερίδα «ΚΕΡΔΟΣ». Γιατί τον αναφέρω αυτόν τον τίτλο; Τον αναφέρω διότι αποδίδει πραγματικά την προσπάθεια που κάνει η Κυβέρνηση να προσαρμοστεί το φορολογικό νομοσχέδιο στη λογική της ανταγωνιστικότητας και της επιχειρηματικότητας. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Δεν το κρύβει εξάλλου ο κύριος Υπουργός. Η ίδια προσπάθεια γίνεται χρόνια τώρα και από τις κυβερνήσεις του ΠΑΣΟΚ, αν και προσπαθούσε επιμελώς το ΠΑΣΟΚ να το κρύψει αυτό.
      ΚΩΝΣΤΑΝΤΙΝΟΣ ΚΑΙΣΕΡΛΗΣ: Άλλο το ΠΑΣΟΚ.
      ΠΡΟΕΔΡΕΥΩΝ (Γεώργιος Σούρλας): Μη διακόπτετε, κύριε συνάδελφε.
      ΑΝΤΩΝΗΣ ΣΚΥΛΛΑΚΟΣ: Και τα δύο κόμματα έχουν θεοποιήσει την αγορά. Γνώμονας της συνολικής τους πολιτικής είναι η αγορά. Γι’ αυτό έχουμε μία σειρά από φορολογικές ρυθμίσεις σε βάρος των εργαζομένων, σε βάρος των λαϊκών στρωμάτων και υπέρ του κεφαλαίου στα χρόνια της Νέας Δημοκρατίας, με Παλαιοκρασσά, με Στέφανο Μάνο –να μην τις αναφέρω- τις οποίες τις δέχθηκε το ΠΑΣΟΚ, τις κατήγγειλε τότε αλλά τις δέχθηκε και προχώρησε ακόμα παραπέρα με μία σειρά άλλες ρυθμίσεις του Παπαντωνίου ως Υπουργού και αργότερα του Χριστοδουλάκη.
      Η λογική είναι η εξής: Να βοηθηθούν οι επιχειρήσεις φορολογικά και με φορολογικά μέτρα, πέρα από ό,τι αφορά εργασιακές σχέσεις, χαμηλά μεροκάματα, ιδιωτικοποιήσεις –που ευνοούνται και μ’ αυτούς τους τρόπους οι επιχειρήσεις- ώστε να κάνουν επενδύσεις στη χώρα μας, να υπάρξει ανάπτυξη και να πάρουν και ένα κόκαλο και οι εργαζόμενοι απ’ αυτήν την ανάπτυξη που δεν το παίρνουν και αυτό πολλές φορές.
      Αυτή είναι η φιλοσοφία που υπάρχει. Γι’ αυτό έχουμε και σταδιακή μείωση των συντελεστών φορολόγησης του κεφαλαίου. Επί ΕΡΕ είχαμε πάνω από 50% φορολόγηση των επιχειρήσεων και των μεγάλων εισοδημάτων –το είπε ένας από τους ομιλητές μας- και τα εισοδήματα ήταν πάνω από 65%.
      Έρχεται η Νέα Δημοκρατία, περιορίζει τους συντελεστές. Έρχεται το ΠΑΣΟΚ, περιορίζει τους συντελεστές. Φθάσαμε στο 25% με το νομοσχέδιο αυτό. Αν ήταν το ΠΑΣΟΚ κυβέρνηση, θα εφάρμοζε το ΠΑΣΟΚ αυτήν τη ρύθμιση. Το βλέπουμε σ’ όλη την Ευρώπη. Ήδη, οι μισές από τις χώρες που είναι στην Ευρωπαϊκή Ένωση έχουν κατεβάσει τους συντελεστές κάτω από το 20%. Πολλές χώρες είναι στο 15%. 
      Διάβαζα στην εφημερίδα δηλώσεις του Υπουργού Οικονομικών του Πρωθυπουργού της Σερβίας, που έλεγε στους επενδυτές «ελάτε σε εμάς να επενδύσετε, διότι έχουμε φορολογικό συντελεστή 10%». 
      Τι θα γίνει αυτός ο ανταγωνισμός ανάμεσα στις χώρες καθώς όλο θα κατεβαίνει η φορολόγηση του κεφαλαίου; Η ανταγωνιστικότητα και η επιχειρηματικότητα δηλαδή οδηγεί –στη χώρα μας και αλλού- σε νομοσχέδια με όλο χαμηλότερους συντελεστές.
      Το ίδιο ισχύει και για τα μεροκάματα. Χαμηλότερα μεροκάματα στη Βουλγαρία, στην Πολωνία, στην Ουγγαρία. Τι θα γίνει; Θα φθάσουν και τα ελληνικά μεροκάματα εκεί -γιατί είναι υψηλό το κόστος εργασίας- για να είμαστε ανταγωνιστικοί; Η λογική της ανταγωνιστικότητας και της επιχειρηματικότητας οδηγεί εκείνα τα κόμματα, τις κυβερνήσεις που έχουν αυτό σαν γνώμονα, στη χειρότερη και στην πιο σκληρή αντιλαϊκή πολιτική από τη μια και σε μεγαλύτερα φορολογικά οφέλη και μια σειρά άλλα για τους μεγάλους επιχειρηματίες. Γι’ αυτό αυτός ο δρόμος είναι μονόδρομος για τα κόμματα αυτά, όποιος και να κυβερνάει. Γι’ αυτό και αναγκάζεστε να βρίσκετε τεχνάσματα.
      Η Νέα Δημοκρατία έρχεται και κάνει τεράστιες φοροαπαλλαγές στους επιχειρηματίες και προσπαθεί να συγκαλύψει, να χρυσώσει το χάπι, κάνοντας μικρές φοροαπαλλαγές που με το ένα χέρι δίνει και με το άλλο παίρνει πίσω, σε σχέση με τους χαμηλόμισθους. Χρυσώνει το χάπι -είναι παραπλανητικό- για να περάσει την άποψη, όλοι να ευνοηθούν. Να ευνοηθούν και οι μικροί και οι μεσαίοι και οι μεγάλοι από το φορολογικό μας σύστημα. 
      Τα ίδια μας λένε και για μια σειρά άλλες πολιτικές. ‘Ολοι να ευνοηθούν. Δεν είναι έτσι τα πράγματα. Στην κοινωνία που ζούμε οι ρυθμίσεις ή ευνοούν τους ισχυρούς και βλάπτουν τους αδύνατους ή το αντίστροφο. ‘Εχουμε δεκαετίες τώρα, ιδιαίτερα πιο έντονα μετά το 1990, που έχουμε γενικότερες ανατροπές στους συσχετισμούς πολιτικής δύναμης, μεγαλύτερη συντηρητικοποίηση και των κομμάτων και των κοινωνιών και χάνουν όλο και περισσότερο οι εργαζόμενοι.
       Αυτά που λέω φαίνονται και από την τακτική της Νέας Δημοκρατίας, που είπα ένα παράδειγμα για το πώς χρυσώνουν το χάπι και θα συνεχιστεί σε όλες τις πολιτικές. Ευρήματα να υπάρχουν και επιχειρήματα, ώστε οι εργαζόμενοι να μην ξεσηκώνονται. 
      Αλλά άκουσα με προσοχή και τον εισηγητή του ΠΑΣΟΚ, τον Κοινοβουλευτικό Εκπρόσωπο και άλλους ομιλητές. Ποια είναι η κριτική στη Νέα Δημοκρατία; Ποιες είναι οι προτάσεις του ΠΑΣΟΚ; Να μειωθούν οι συντελεστές ή να μην μειωθούν οι συντελεστές; Προεκλογικά υποσχόταν και αυτό ως ΠΑΣΟΚ, τη μείωση των συντελεστών για το κεφάλαιο. 
      Εμείς λέμε παραδείγματος χάρη να είναι το αφορολόγητο δεκαπέντε χιλιάδες (15.000) ευρώ και πέντε χιλιάδες (5000) ευρώ για κάθε προστατευόμενο μέλος. Για μια τετραμελή οικογένεια να είναι τριάντα χιλιάδες (30.000) ευρώ το αφορολόγητο. Αυτή είναι η άποψή μας. Αν άκουσα καλά και τα συνδικάτα αυτές τις μέρες υιοθέτησαν αυτήν την άποψη. 
      Ποια είναι η πρόταση του ΠΑΣΟΚ; ‘Όχι εκ του ασφαλούς κριτική χωρίς να λέει τις προτάσεις του.
      ‘Ερχομαι τώρα πιο συγκεκριμένα στο νομοσχέδιο. Το επιχείρημα ότι δεν φορτώνεται με νέους φόρους ή ότι βελτιώνεται η κατάσταση των χαμηλόμισθων δεν είναι ακριβές. Είναι παραπλανητικό. Γιατί; Διότι δεν θα πάρουμε μόνο τους χαμηλόμισθους που θα έχουν όφελος από το αφορολόγητο. Θα πάρουμε το σύνολο των μισθωτών για να δούμε τι χάνουν και τι κερδίζουν. Κοιτώντας το σύνολο, λοιπόν, θα δούμε ότι πολλοί θα πληρώσουν περισσότερα, γιατί τα κλιμάκια δεν τιμαριθμοποιούνται. Ιδιαίτερα το δεύτερο κλιμάκιο, το 15% συμπιέζεται. Ενώ η διαφορά πρώτου και δευτέρου κλιμακίου ήταν τρεις χιλιάδες (3000) ευρώ, τώρα γίνεται δύο χιλιάδες (2000) ευρώ και αυτό είναι σε βάρος αυτών που θα έχουν μισθό πάνω από εννιακόσια (900) ευρώ. Χάνουν. Οι εκπτώσεις οικογενειακών δαπανών χάνουν. Και φέρνετε σαν αντιστάθμισμα το επιχείρημα ότι θα έχουμε μεγαλύτερες εκπτώσεις για ιατρική περίθαλψη, για ενοίκιο, για δίδακτρα ή για στεγαστικά δάνεια. 
      Είναι, όμως, έτσι τα πράγματα; Ισοφαρίζεται; Δεν ισοφαρίζεται. Και όχι μόνο αυτό. Ποιοι ξοδεύουν πολλά χρήματα στον ιδιωτικό τομέα της υγείας; Ο μικρός θα πάει στο υγεία; Ποιος πληρώνει πολλά φροντιστήρια; Ποιος πληρώνει υψηλά ενοίκια; Δεν αφορά αυτό τα φτωχότερα λαϊκά στρώματα. Αφορά ανώτερα στρώματα. ‘Αρα, μεροληπτεί ταξικά υπέρ των πλουσιότερων αυτή η ρύθμιση.
      Ακυρώνεται, λοιπόν, ό,τι πάει να γίνει με το αφορολόγητο από τις άλλες ρυθμίσεις. Γι’ αυτό είναι, όπως είπαμε και πριν, προπέτασμα καπνού για να κρύψει το δεύτερο μεγάλο ζήτημα, την προκλητική φορολογία του κεφαλαίου.
      Η προκλητική αυτή φορολογία δεν οφείλεται μόνο στη μείωση του συντελεστή, αλλά και σε μια σειρά άλλες ρυθμίσεις –προσπάθησα να τις μετρήσω, είναι δέκα, δώδεκα- και κυρίως εκείνες οι οποίες έχουν σχέση με τις δαπάνες και το πώς εκπίπτουν από το φορολογητέο εισόδημα.
      Δεν είναι, όμως, μόνο αυτές οι ρυθμίσεις. Υπάρχουν φορολογικές ρυθμίσεις και στο αναπτυξιακό νομοσχέδιο που καταθέσατε, αν δεν κάνω λάθος, σήμερα στη Βουλή. Υπάρχουν και εκεί υπέρ του κεφαλαίου φορολογικές ρυθμίσεις. Υπάρχουν φοροαπαλλαγές και κίνητρα για επιχειρήσεις πάνω από πενήντα εκατομμύρια και για την αρχική επένδυση με ένα αφορολόγητο μέχρι και 100%. Υπάρχουν και εκεί ρυθμίσεις υπέρ του μεγάλου κεφαλαίου.
      Υπάρχει το επιχείρημα του ΠΑΣΟΚ ότι φορολογείτε το κεφάλαιο, αλλά δεν το συνδέετε, δεν το εξαρτάτε από την ανάπτυξη και από την εξασφάλιση κάποιων θέσεων εργασίας, την απασχόληση. Να το λέγαμε εμείς αυτό, θα έπιανε τόπο. Αλλά να το λέει το ΠΑΣΟΚ, το οποίο υποτάσσεται στους κανόνες της αγοράς, δεν υπάρχει χαρακτηρισμός. 
      Εμείς καταλαβαίνουμε το εξής. Μπορώ να έχω σαν αίτημα πάλης στα πλαίσια του συστήματος που ζούμε, με κυβερνήσεις Νέας Δημοκρατίας ή ΠΑΣΟΚ, το ότι δεν δίνεις κίνητρο -είτε φορολογικό είτε άλλο κίνητρο- όταν δεν υπάρχουν θέσεις εργασίας. Αλλά η λογική του πώς θα έλθουν επενδύσεις, σας σπρώχνει και εσάς με το νομοσχέδιο και το ΠΑΣΟΚ, αν ήταν κυβέρνηση, στο ότι οι διατάξεις που συνέδεαν τη μείωση της φορολογίας του κεφαλαίου, δηλαδή την εξαρτούσαν μόνο από την απασχόληση, εξασφάλιση θέσεων εργασίας και άλλα τέτοια ζητήματα, είναι αδιέξοδο. Γιατί; Γιατί δεν έρχονται επενδύσεις μ’ αυτούς τους όρους. Αυτό θα επικαλεστείτε και θα έχετε δίκιο από τη δική σας σκοπιά. Δεν έρχονται επενδύσεις, όταν τους βάζουμε τέτοιους όρους. Άρα εκ των πραγμάτων, όποιες διατάξεις ή όποιες τοποθετήσεις υπήρχαν ότι πρέπει να συνδέονται αυτά τα πράγματα είναι ανεφάρμοστες. Η δικιά σας, λοιπόν, λογική εκ των πραγμάτων και ο ανταγωνισμός οδηγεί εκεί τα πράγματα. Και θα οδηγούσε και το ΠΑΣΟΚ αν ήταν κυβέρνηση.
      ‘Οσον αφορά τους μικρομεσαίους λέει η ΟΚΕ, απ’ ό,τι άκουσα, ότι είναι θετικό το 5%. Βεβαίως είναι θετικό το 5%, να μειωθούν οι φόροι. Τι όφελος πραγματικό, όμως, θα έχουν οι μικρομεσαίοι; Πώς οι μικρομεσαίοι κλείνουν την υπόθεση με εξέταση των βιβλίων; Να πως ταυτίζεται ΠΑΣΟΚ με Νέα Δημοκρατία. Τι έκανε το ΠΑΣΟΚ; Εξολογιστική φορολογική ρύθμιση με συνάφειες για μια τριετία ή παλαιότερα με αντικειμενικά κριτήρια. Εσείς δεν το λέτε συνάφεια. Είναι εξωλογιστικός έλεγχος των φορολογικών των μικρομεσαίων σε ετήσια βάση. Αυτή είναι η διαφορά. ‘Ακουσα τον κ. Χριστοδουλάκη να λέει «σε τρία χρόνια εμείς κάναμε εξωλογιστικό έλεγχο, σ’ ένα χρόνο η Νέα Δημοκρατία». Εκεί είναι το πρόβλημα; Αν θα είναι σε επίπεδο τριετίας ή ενός έτους;
      Το θέμα είναι –και φωνάζουν οι μικρομεσαίοι- ότι πρέπει με βάση τα βιβλία να γίνεται ο έλεγχος και όχι με το μαχαίρι στο λαιμό να αναγκάζονται να συμβιβάζονται με χαράτσια, όπως γινόταν και παλαιότερα και γίνεται και τώρα με εσάς.
      Τι λένε και τα δυο κόμματα σ’ αυτό που λέμε εμείς; Εμείς λέμε ότι πρέπει να καταργηθούν οι φοροαπαλλαγές του κεφαλαίου και πρέπει ό,τι μέρισμα παίρνει ο επιχειρηματίας ή ο μικρομεσαίος από την ομόρρυθμη ή ετερόρρυθμη εταιρεία ή όφελος από την ανώνυμη εταιρεία να μπαίνει στο εισόδημά του, να μπαίνει στη φορολογική του δήλωση φυσικού προσώπου και εκεί να έχουμε συντελεστές μέχρι το 65%, όπως ήταν πριν από τη δικτατορία και να φορολογούνται αναλόγως.
      Είναι αυτό που λέει το Σύνταγμα ότι «ο καθένας πρέπει να πληρώνει φόρους σύμφωνα με τα έσοδά του.» Με αυτόν τον τρόπο, όμως, ευνοείτε προκλητικά το κεφάλαιο στο όνομα της ανάπτυξης και της επιχειρηματικότητας. 
      Σε αυτά που είπε η εισηγήτριά μας, θα ήθελα να προσθέσω ότι ενθαρρύνεται ο χρηματιστηριακός τζόγος. Εσείς από ένα σημείο και μετά πολεμούσατε το ΠΑΣΟΚ -και δικαίως- γιατί ενθάρρυνε τον κόσμο να παίζει στο χρηματιστήριο, αλλά εδώ υπάρχουν τουλάχιστον τρεις ρυθμίσεις που ευνοούν το χρηματιστηριακό τζόγο. Όταν θα μιλήσουμε επί των άρθρων, θα τα πούμε. 
      Υπάρχουν, όμως, και άλλα ζητήματα που άπτονται της φορολογίας. Πρέπει να γίνουν επενδύσεις με κάθε μέσο; Αυτό λέτε και τα δύο κόμματα. Θέλετε μαύρο χρήμα ή χρήμα από εγκληματικές πράξεις να εισρέει στη χώρα μας και να γίνεται επενδύσεις; Το λέτε και τα δύο κόμματα, γιατί δεν υπάρχει πραγματικό πόθεν έσχες για την εισροή των χρημάτων, για το αν θα αγοράζουν μετοχές, αρκεί να αυξηθούν οι επενδυτές. Αυτή είναι η διαφάνεια; Θέλετε διαφάνεια μόνο για τα μέσα ενημέρωσης και όχι για τους επιχειρηματίες; 
      Από την πλευρά μας, εμείς θέλουμε ονομαστικοποίηση των μετοχών και πραγματικό πόθεν έσχες. Όπως καταλαβαίνετε, δεν είναι δυνατόν να ψηφίσουμε ένα τέτοιο νομοσχέδιο. Θεωρούμε ότι είναι ένας κρίκος σε μία αλυσίδα. Θα έρθουν και άλλες φορολογικές ρυθμίσεις που θα χειροτερεύουν την κατάσταση και δεν ξέρω που θα σταματήσει αυτός ο κατήφορος σε βάρος των λαϊκών στρωμάτων. Πρέπει οι εργαζόμενοι να βγάλουν τα συμπεράσματά τους και να προσπαθήσουν να συγκρατήσουν αυτόν τον κατήφορο. 
      ΠΡΟΕΔΡΕΥΩΝ (Γεώργιος Σούρλας): Επανερχόμαστε στον κατάλογο των ομιλητών και έχει το λόγο ο κ. Μπεκίρης για οκτώ λεπτά. Παρακαλώ πολύ όλους τους συναδέλφους να τηρούν το χρόνο, για να μην υποχρεώνεται το Προεδρείο να σας διακόπτει. 
      Ορίστε, κύριε Μπεκίρη, έχετε το λόγο.
      ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, η πρόσφατη δημοσιονομική απογραφή κατέδειξε με τον πλέον απόλυτο τρόπο την άσχημη κατάσταση της ελληνικής οικονομίας. Η ισχυρή οικονομία, που επαγγελλόταν η προηγούμενη κυβέρνηση, ήταν ισχυρή μόνο στα λόγια. Η πραγματικότητα αυτή δεν αποδεικνύεται μόνο από τις αναθεωρήσεις προς τα επάνω του ελλείμματος και του δημοσίου χρέους, αλλά και με μία σειρά από άλλους δείκτες, όπου η δημιουργική λογιστική δεν μπορούσε να επέμβει. Όπως ότι η Ελλάδα βρίσκεται στις θέσεις των ουραγών της Ευρωπαϊκής Ένωσης και έχει συνεχή υποχώρηση στην ανταγωνιστικότητα της οικονομίας. Ότι το κατά κεφαλήν εισόδημα των Ελλήνων ήταν δεύτερο από το τέλος στην Ευρώπη των δεκαπέντε. Ότι, σύμφωνα με την πρόσφατη έκθεση της διεθνούς διαφάνειας, η Ελλάδα σε θέματα διαφθοράς βαθμολογείται με 4,3 με άριστα το 10 και κατατάσσεται στην τελευταία θέση μεταξύ των δεκαπέντε παλαιών μελών της Ευρωπαϊκής Ένωσης και πεντηκοστή τέταρτη σε ολόκληρο τον κόσμο. Ότι η μακροχρόνια ανεργία είναι στα ύψη και ότι οι κοινωνικές και περιφερειακές ανισότητες είναι έντονες. Όλα αυτά είναι επίσημα στοιχεία, τα οποία αφ΄ενός δεν αμφισβητούνται και αφ΄ετέρου αποδεικνύουν έμπρακτα πόσο «ισχυρή» ήταν η οικονομία. 
      Κυρίες και κύριοι συνάδελφοι, το δημοσιονομικό πρόβλημα είναι υπαρκτό. Η Νέα Δημοκρατία, απόλυτα συνεπής με τις προεκλογικές της δεσμεύσεις, επαναφέρει την ισορροπία στα δημόσια οικονομικά, επιλέγοντας πολιτική ήπιας δημοσιονομικής προσαρμογής. 
      Το επόμενο βήμα είναι η εφαρμογή συγκροτημένης πολιτικής ανάπτυξης και ευημερίας, προκειμένου να ενισχυθεί η παραγωγικότητα και η ανταγωνιστικότητα της οικονομίας. Βασικό κομμάτι αυτής της πολιτικής είναι η φορολογική μεταρρύθμιση. Κύρια χαρακτηριστικά του φορολογικού νομοσχεδίου είναι η απλότητα, η σταθερότητα και η αναπτυξιακή του διάσταση. 
      Η Κυβέρνηση, με την κατάθεση του φορολογικού νομοσχεδίου, επιδιώκει τη φορολογική ελάφρυνση των χαμηλότερων εισοδηματικών στρωμάτων της ελληνικής κοινωνίας, την ενίσχυση των επενδύσεων και της επιχειρηματικότητας με τη σταδιακή μείωση των φορολογικών συντελεστών και την παραγωγή άλλων κινήτρων, ιδιαίτερα στις μικρομεσαίες επιχειρήσεις, την αντικειμενικοποίηση του συστήματος αναγνώρισης των δαπανών των επιχειρήσεων και των φορολογικών ελέγχων, ώστε να μειωθεί η αβεβαιότητα. 
      Θα μπορούσαμε να χωρίσουμε τις βασικές διατάξεις του νομοσχεδίου σε δύο κύριες κατηγορίες. Η πρώτη αφορά τη φορολογία των φυσικών προσώπων και η δεύτερη των επιχειρήσεων. 
      Ας έρθουμε πρώτα στη φορολογία των φυσικών προσώπων. Η αύξηση κατά 10% του αφορολογήτου ορίου και πιο συγκεκριμένα από τα δέκα χιλιάδες (10.000) ευρώ στα έντεκα χιλιάδες (11.000) για μισθωτούς και συνταξιούχους, καθώς και από τα 8.400 σε 9.500 ευρώ για τις λοιπές κατηγορίες των φορολογουμένων συμβάλλει στην ανακούφιση των ασθενέστερων οικονομικά στρωμάτων.
       Ταυτόχρονα, προβλέπεται μία σειρά από άλλα μέτρα για διάφορες κατηγορίες, τα οποία οδηγούν στη δικαιότερη κατανομή των φορολογικών βαρών και συνεπώς σε καλύτερη απονομή της φορολογικής δικαιοσύνης. Τέτοια μέτρα είναι η αύξηση από 15% σε 20% του ποσοστού μείωσης του φόρου δαπανών ιατρικής, νοσοκομειακής περίθαλψης και ενοικίου κύριας κατοικίας, η έκπτωση από το εισόδημα σε ποσοστό 20% της δαπάνης και μέχρι πεντακόσια (500) ευρώ είτε για την αλλαγή εγκατάστασης είτε για νέα εγκατάσταση φυσικού αερίου, ενώ υπάρχουν και προβλέψεις για φορολογούμενους που κατοικούν ή εργάζονται σε παραμεθόριες περιοχές και σε μικρά νησιά. 
      Απέναντι σε όλα αυτά, τι έχει να αντιπαρατάξει η Αντιπολίτευση; Το ΠΑΣΟΚ μας λέει ότι οι ελαφρύνσεις στους μισθωτούς και τους συνταξιούχους είναι πολύ μικρές ή ελάχιστες. Εσείς που δημιουργήσατε την τόσο ισχυρή οικονομία, που είστε σοσιαλιστικό κόμμα, γιατί δεν κάνατε πράξη έστω και αυτές τις πολύ μικρές ελαφρύνσεις; 
      Εάν πράγματι η ελληνική οικονομία ήταν ανθηρή, όπως υποστηρίζατε, τότε και εσείς θα μπορούσατε κατά το διάστημα που κυβερνούσατε τον τόπο να προχωρούσατε σε μεγαλύτερες ελαφρύνσεις, αλλά και η Νέα Δημοκρατία θα ήταν σήμερα στην ευχάριστη θέση να κάνει άμεσα ακόμη δικαιότερη την κατανομή των φορολογικών βαρών. Εσείς, όμως, ούτε ισχυρή οικονομία δημιουργήσατε, αλλά ούτε και ένα δίκαιο και σταθερό φορολογικό θεσμοθετήσατε. 
      Ας μιλήσουμε για τη φορολογία των επιχειρήσεων. Η Αξιωματική Αντιπολίτευση μας κατηγορεί ότι το νομοσχέδιο είναι κομμένο και ραμμένο στα μέτρα των επιχειρήσεων. Προτού, όμως, αναφερθώ στις διατάξεις του νομοσχεδίου που αφορούν τις επιχειρήσεις, επιτρέψτε μου να αναφερθώ στο παράδειγμα της Ιρλανδίας, το οποίο η προηγούμενη κυβέρνηση ούτε ήθελε να ακούσει. Εδώ έχουμε μπερδευτεί λίγο, γιατί τελικά δεν ξέρουμε τι πιστεύετε: Οι ελαφρύνσεις είναι πολλές ή συντάσσεστε με την άποψη του κ. Ανδριανόπουλου ότι είναι λίγες; 
      Ας δούμε τι πέτυχε η Ιρλανδία που εφήρμοσε παρόμοια πολιτική στη φορολογία των επιχειρήσεων και μείωσε σταδιακά τους φορολογικούς συντελεστές για τις επιχειρήσεις με μία σειρά μέτρων διότι, όπως γνωρίζετε, η ανάπτυξη της οικονομίας είναι συνδυασμός πολλών παραγόντων. Η Ιρλανδία αύξησε από το 1994, οπότε και ξεκίνησε η σταδιακή μείωση των φορολογικών συντελεστών, το κατά κεφαλήν εισόδημα από το 84% του μέσου κοινοτικού όρου στο 120% το 2003. Δηλαδή, το βελτίωσε κατά 36 μονάδες. Ταυτόχρονα, μείωσε την ανεργία από το 14,3%  στο 4,6%. Καλύτερα να μην αναφέρουμε τις αντίστοιχες επιδόσεις της Ελλάδας κατά το ίδιο χρονικό διάστημα γιατί μόνο θλίψη προκαλούν. 
      Η Ιρλανδία, ενώ μείωσε τους φορολογικούς συντελεστές για τις επιχειρήσεις από το 40% το 1994 στο 12,5% το 2004, κατάφερε ταυτόχρονα να αυξήσει τα φορολογικά της έσοδα. Αυτό συνέβη, διότι κατάφερε να προσελκύσει άμεσες ξένες επενδύσεις. Οι άμεσες ξένες επενδύσεις είναι ο κινητήριος μοχλός για την ανάπτυξη της οικονομίας. Δημιουργούν νέες θέσεις εργασίας και άρα αυξάνεται η απασχόληση, ενώ παράλληλα οι εγχώριες επιχειρήσεις αναπτύσσονται λόγω του ανταγωνισμού και της εισερχόμενης τεχνογνωσίας. Έτσι, αυτοί που ωφελούνται τελικά είναι οι πολίτες. 
      Στην Ελλάδα σύμφωνα με την πρόσφατη μελέτη του ΙΟΒΕ, η φορολογική επιβάρυνση των επιχειρήσεων αυξάνεται κατά 10% με 20% με το κλείσιμο των ανέλεγκτων χρήσεων. Αυτές τις αδυναμίες έρχεται να καλύψει το νομοσχέδιο. 
      Κυρίες και κύριοι συνάδελφοι, όλοι γνωρίζουμε ότι οι ρυθμοί ανάπτυξης της ελληνικής οικονομίας όλα αυτά τα χρόνια οφείλονταν στα ευρωπαϊκά κονδύλια και στα έργα που έγιναν λόγω των Ολυμπιακών Αγώνων. Όλα αυτά, όμως, κάποτε θα τελείωναν, όπως και συνέβη. Διαπιστώνουμε ότι αυτοί οι ρυθμοί δεν ανταποκρίνονται στην πραγματική ανάπτυξη της οικονομίας.
      Το φορολογικό νομοσχέδιο δημιουργεί ένα σταθερό και φιλικό περιβάλλον προς τις επιχειρήσεις, ξένες και εγχώριες, που θέλουν να επενδύσουν. Με το νομοσχέδιο αυτό, πέρα από τις επιμέρους ρυθμίσεις, εισάγεται και μία διαφορετική νοοτροπία, εισάγονται όρια απόλυτης διαφάνειας και ισονομίας στη φορολογική πολιτική, ώστε όλοι οι φορείς να είναι σε θέση να προγραμματίσουν τις δραστηριότητές τους. 
      Οι κανόνες είναι πλέον σαφείς, με συνέχεια και διάρκεια. Ο φορολογικός νόμος είναι το πρώτο βήμα για την ανάπτυξη της ελληνικής οικονομίας, μιας οικονομίας ανταγωνιστικής, που διασφαλίζει τη βελτίωση του βιοτικού επιπέδου και την καλύτερη ποιότητα ζωής για όλους τους Έλληνες πολίτες.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Μπεκίρη, σας ευχαριστούμε θερμά γιατί περιοριστήκατε στο χρόνο που δικαιούσαστε. 
      Το ίδιο πιστεύουμε ότι θα κάνει και η κ. Μερεντίτη η οποία έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, κύριε Υφυπουργέ, η Κυβέρνησή σας χρειάστηκε οκτώ μήνες για να συντάξει και να καταθέσει το φορολογικό νομοσχέδιο, το νομοσχέδιο που συζητάμε σήμερα, φαντάζομαι θέλοντας να κάνει πράξη το φορολογικό «παράδεισο» που είχατε υποσχεθεί με κάθε τρόπο, κάθε τόνο και σε κάθε τόπο προεκλογικά. 
      Έχουμε, λοιπόν σήμερα ένα φορολογικό νομοσχέδιο, που δεν έχει καμία φαντασία, καμία πολιτική τόλμη, αναιρεί πολλές –δε θα πω όλες- από τις προεκλογικές σας δεσμεύσεις, αλλά κυρίως επιβαρύνει το αδύνατο ελληνικό νοικοκυριό που άκουσα πριν από λίγο τον Κοινοβουλευτικό σας Εκπρόσωπο να διατυμπανίζει και ακόμη σήμερα ότι είναι η μέριμνά σας. 
      Πριν από λίγο ο κ. Υπουργός επανέλαβε όλα αυτά για το νομοσχέδιό σας και αναρωτιέμαι: Δεν ακούσατε, τίποτα δε σας προβλημάτισε καθόλου το ότι όλοι οι εμπλεκόμενοι φορείς, όλοι οι συνδικαλιστές που ζητήσατε τη γνώμη τους είναι αντίθετοι και καταδίκασαν το νομοσχέδιο; 
      Το νομοσχέδιο χαρακτηρίστηκε εδώ μέσα με μία φράση: «Ώδινεν όρος και έτεκεν μυν». Εγώ, αφού επισημάνω και υπενθυμίσω την ιδιότητα που έχει ο μυς –είναι τρωκτικό, κύριε Υπουργέ- θα συμπληρώσω ότι αυτό το νομοσχέδιο δεν είναι άνευ σημασίας δυστυχώς, αλλά έχει και βλαπτικές-τρωκτικές επιπτώσεις και θα εξηγήσω. 
      Φαίνεται ότι με το νέο φορολογικό νομοσχέδιο η Κυβέρνηση –σημειώνω το ρήμα «φαίνεται»- μειώνει τους φόρους συνολικά οκτακόσια εκατομμύρια (800.000.000) ευρώ. Απ’ αυτό τα επτακόσια (700.000.000) εκατομμύρια πηγαίνουν στις πολύ μεγάλες επιχειρήσεις και φαίνεται ότι οι μισθωτοί και οι συνταξιούχοι θα έχουν συνολικό κέρδος (100.000.000) εκατομμύρια ευρώ. 
      Συγκεκριμένα, η αύξηση του αφορολόγητου για τα χαμηλά εισοδήματα οδηγεί σε μείωση φόρου περίπου εκατόν πενήντα ευρώ για κάθε φορολογούμενο, όμως, και αυτά τα 150 ευρώ η Κυβέρνησή σας τα παίρνει πίσω και με το παραπάνω. Αυτό συμβαίνει γιατί: πρώτον δεν κάνετε τιμαριθμοποίηση της φορολογικής κλίμακας και μεταφέρετε εισοδήματα σε υψηλότερα κλιμάκια και δεύτερον γιατί καταργείτε την έκπτωση φόρου από τις αποδείξεις αγορών. Δηλαδή η Κυβέρνηση δεν προχωρά σε καμία μείωση φόρου για τα χαμηλά εισοδήματα, αντίθετα η πραγματική φορολογική επιβάρυνση αυξάνεται. 
      Ακυρώνετε πολλές υποσχέσεις και δεσμεύσεις σας, όπως είπα, κύριε Υπουργέ. Θα πω κάτι για τη συνάφεια. Για πόσα πράγματα κατηγορήθηκε η συνάφεια και σήμερα μ’ αυτό το φορολογικό νομοσχέδιο καθιερώνετε την περαίωση χωρίς έλεγχο, την περαίωση κάθε χρόνο για πάνω από εξακόσιες χιλιάδες μικρομεσαίους επιχειρηματίες: Επινοήσατε αυτόν το μαθηματικό τύπο για να τους εμπαίξετε. Επινοήσατε αυτόν τον τρόπο για να αναγκάσετε τις επιχειρήσεις να πληρώνουν κάθε χρόνο τριπλάσιο φόρο απ’ αυτόν που προκύπτει από τα βιβλία τους.
      Από τα παραπάνω αποδεικνύεται πως οι μικρομεσαίοι, τα χαμηλά, τα μεσαία εισοδήματα, όλοι αυτοί που είχαν επενδύσει τόσα σε σας, απογοητεύονται και θα απαντήσω στο συνάδελφο που μιλούσε προηγουμένως. Θα μπορούσα να απαριθμήσω σειρά μέτρων που έλαβαν οι κυβερνήσεις του ΠΑΣΟΚ διαχρονικά για τη βελτίωση της ζωής των μικρομεσαίων, όμως, τώρα εδώ μιλάμε για σας, για τις πράξεις σας και τις ημέρες σας. 
      Εμείς σε μεγαλύτερο βαθμό το λογαριασμό μας στις 8 του Μάρτη τον μετρήσαμε και τον ζυγίσαμε. Στην πραγματικότητα θα πληρώσουν όλες αυτές οι μικρομεσαίες επιχειρήσεις και τα χαμηλά και μεσαία εισοδήματα τουλάχιστον τα επτακόσια (700.000.000) εκατομμύρια ευρώ που η Κυβέρνηση αφαιρεί από τις μεγάλες επιχειρήσεις. 
      Γι’ αυτό, συμφωνώ απόλυτα με τις δηλώσεις της ΓΣΕΕ ότι το νέο φορολογικό σας νομοσχέδιο είναι βαθιά ταξικό. Παίρνει από το 90% του λαού περισσότερα απ’ ό,τι εμφανίζεται να του δίνει. Φορτώνει με περισσότερα βάρη τους μικρομεσαίους, αλλά και τα χαμηλά και τα μεσαία εισοδήματα. Κατά τη γνώμη μου, επί της ουσίας είναι μία καλυμμένη φοροεισπρακτική επιδρομή. 
      Το νέο φορολογικό νομοσχέδιο δεν ενισχύει την κοινωνική συνοχή, δεν είναι καθόλου απλό, όπως είχατε υποσχεθεί προεκλογικά και είναι ένα σύνολο συρραμμένων διατάξεων και αυξάνει τη γραφειοκρατία που αντιθέτως προεκλογικά διατυμπανίζατε ότι θα την περιορίσετε -αν όχι θα την καταργήσετε- και επιπλέον δε συμβάλλει στην αύξηση της ανταγωνιστικότητας της ελληνικής οικονομίας, αφού επιβαρύνει ακόμα περισσότερο τους μικρομεσαίους επιχειρηματίες.
      Τέλος θέλω εδώ να σημειώσω ότι, αν λάβουμε υπόψη μας το νέο προϋπολογισμό που δίνει μισό ευρώ την ημέρα στους χαμηλοσυνταξιούχους του ΙΚΑ και στους συνταξιούχους του ΟΓΑ, τότε φαίνεται ότι η Κυβέρνησή σας ακολουθεί μία πολιτική σκληρής λιτότητας προς όφελος των εχόντων και κατεχόντων, ενώ η ακρίβεια συνεχίζει και καλπάζει. 
      Πέρυσι, κύριε Υπουργέ, συνάδελφοι της Νέας Δημοκρατίας, με κάθε τρόπο κατηγορούσατε την κυβέρνησή μας, την κυβέρνηση του ΠΑΣΟΚ ότι έδωσε αύξηση στις συντάξεις ένα ευρώ την ημέρα, ένα κουλούρι την ημέρα και δεν έφτανε. Μόλις γίνατε εσείς Κυβέρνηση, δίνετε αύξηση μισό κουλούρι την ημέρα. Βεβαίως το ένα κουλούρι δεν έλυνε το πρόβλημα, πολύ περισσότερο, όμως, το μισό κουλούρι δεν το λύνει. Τόσο το νέο φορολογικό σας νομοσχέδιο όσο και ο προϋπολογισμός είναι μισό κουλούρι που με το ένα χέρι το δίνει η Κυβέρνηση και με το άλλο χέρι το παίρνει πίσω.
      Για όλους αυτούς τους λόγους καταψηφίζουμε το νομοσχέδιο.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μερεντίτη.
      Το λόγο έχει η κ. Χριστοφιλοπούλου.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα ήλθε μετά από εννιάμηνη κυοφορία, χωρίς κοινωνικό διάλογο και βέβαια χωρίς να φέρει μαζί του τις πολυδιαφημισμένες φορολογικές ελαφρύνσεις που θα επιβεβαίωναν τις εξαγγελίες της Κυβέρνησης για τα οφέλη των χαμηλόμισθων και των συνταξιούχων. 
      	Αντίθετα το νομοσχέδιο αυτό έχει τη δομή των συγκοινωνούντων δοχείων, καθώς από τη μια οι πενιχρές ελαφρύνσεις στη φορολόγηση των χαμηλών εισοδημάτων και η αύξηση του αφορολόγητου ποσού κατά χίλια ευρώ εξανεμίζονται στην κυριολεξία από την κατάργηση των φοροαπαλλαγών, την αλλαγή του δεύτερου κλιμακίου, την αύξηση της παρακράτησης του φόρου και τη μη τιμαριθμοποίηση της φορολογικής κλίμακας. Όμως, δε συμβαίνει το ίδιο και με τις επιχειρήσεις οι οποίες αποδεικνύεται ότι είναι οι κυρίως ευνοημένες από τη σταδιακή μείωση των συντελεστών κατά δέκα μονάδες, αλλά και λόγω της αλλαγής στη διαδικασία των ελέγχων.
      	Κυρίες και κύριοι συνάδελφοι, νομίζω ότι η Κυβέρνηση, στην προσπάθειά της να εμφανίσει ένα νέο φορολογικό νομοσχέδιο, επαναδιατύπωσε υφιστάμενους νόμους κάνοντας κάποιες επιμέρους, οριακές αλλαγές, τροποποιήσεις και συμπληρώσεις.
      Κατάφερε να καταθέσει ένα μάλλον δυσανάγνωστο κείμενο που αποτυπώνει την αμηχανία της Κυβέρνησης και την ανικανότητά της να υλοποιήσει τις περισσότερες από τις προεκλογικές της δεσμεύσεις. Και είναι αυτό το νομοσχέδιο ένα εργαλείο της οικονομικής σας πολιτικής, η οποία είναι και ευρύτερη και η οποία δείχνει το πραγματικό «κοινωνικό» πρόσωπό σας. Ένα πρόσωπο που είδαμε στην κακόβουλη, απογραφή – φιάσκο, που εξέθεσε τη χώρα διεθνώς και συνεχίζει να την εκθέτει. Το δυσβάσταχτο χρέος μας –είπε λίγο πριν ο κύριος Υπουργός- ποιος το έκανε δυσβάσταχτο το χρέος για την Ελλάδα, κύριε Υπουργέ; 
      Και βεβαίως να θυμηθώ και την πρώτη σας ρύθμιση, με τις απροκάλυπτες, εισπρακτικού χαρακτήρα, ευνοϊκές, χαριστικές ρυθμίσεις με το νόμο της περαίωσης, τον Ιούλιο, που επιβράβευσαν τη φορολογική ασυνέπεια και εξομοίωσαν τον ειλικρινή φορολογούμενο με τον ανειλικρινή. Και αφού πετύχατε αυτήν την παγκόσμια πρωτοτυπία, ρυθμίζοντας ευνοϊκά υποθέσεις πλαστών και εικονικών τιμολογίων που είχαν φθάσει στο δικαστήριο ως δήθεν εκκρεμείς, τι κάνετε σήμερα με το παρόν νομοσχέδιο; Δίνετε ένα συγχωροχάρτι και επανενεργοποιείτε συμβάσεις ασφαλιστικών ταμείων με μεγαλογιατρούς, φαρμακοποιούς και ιδιωτικές επιχειρήσεις οι οποίες είχαν διακοπεί εξ αιτίας σοβαρών φορολογικών παραβάσεων. 
      Κατά τα άλλα ο κύριος Υπουργός Υγείας κραδαίνει τη σπάθα της εξυγίανσης στον τομέα της υγείας. Πώς εξηγείται αυτή η πολιτική με αυτή που καταθέτετε σήμερα με τη συγκεκριμένη ρύθμιση στο παρόν νομοσχέδιο; 
      Τι μας λέτε επίσης ως Κυβέρνηση για το νομοσχέδιο; Ότι είναι δίκαιο, απλό, ότι χαρακτηρίζεται από διαφάνεια και αποτελεσματικότητα. Και κόπτεστε εδώ ότι παρέχει ελαφρύνσεις για τα χαμηλά εισοδήματα. 
      Εγώ θα σας απαντήσω, και θα χρησιμοποιήσω την έκθεση της ΟΚΕ, στη σελίδα 12, για τη φορολογία φυσικών προσώπων, γι’ αυτά τα περίφημα «νοικοκυριά», που είπε πριν ο κ. Πολύδωρας. Λέει, λοιπόν, η έκθεση της ΟΚΕ, στη σελίδα 12 ότι το πρακτικό αποτέλεσμα θα κυμαίνεται από μία πολύ μικρή φορολογική ελάφρυνση για τα πολύ χαμηλά εισοδήματα έως μία σημαντική φορολογική επιβάρυνση για τα χαμηλά και μεσαία εισοδήματα, κάτι που έρχεται σε αντίθεση με την κοινά αποδεκτή αρχή της δίκαιης κατανομής των φορολογικών βαρών. 
      Και συνεχίζω με το παράδειγμα της ΟΚΕ στη σελίδα 13 ότι «το αποτέλεσμα των ανορθούμενων κλιμάκων είναι να φορολογούνται με 15% εισοδήματα που είναι κάτω από το μέσο εισόδημα, έντεκα χιλιάδες-δεκατρείς χιλιάδες (11.000-13.000) ευρώ ετησίως και με τον υψηλότερο συντελεστή φορολόγησης 40% εισοδήματα που δεν μπορούν να θεωρηθούν υψηλά. Δηλαδή είκοσι τρεις χιλιάδες (23.000) ευρώ ετησίως. Δηλαδή στις πλάτες των μικρομεσαίων, μισθοσυντήρητων και μικροσυνταξιούχων πέφτουν τα φορολογικά βάρη. Αυτή είναι η τήρηση των υποσχέσεών σας.
      Βεβαίως να σας θυμίσω και τι είπαν οι άλλοι κοινωνικοί εταίροι. Ήδη η κ. Μερεντίτη αναφέρθηκε στη ΓΣΕΕ. Να θυμίσω τι είπε ο πρόεδρος του ΣΕΒ για μια άλλη διάσταση του νομοσχεδίου;  Είπε χαρακτηριστικά ότι περίμενε μια ριζική φορολογική μεταρρύθμιση, η οποία θα ενίσχυε την απασχόληση και την ανταγωνιστικότητα της ελληνικής οικονομίας. 
      Και αναρωτιέμαι: Μήπως, όταν περιγράφατε το νομοσχέδιο, είχατε κάποιο άλλο στο μυαλό σας; Τελικά τι είναι αυτό το νομοσχέδιο, εκτός από μία πολιτική και οικονομική εξαπάτηση; Για ποια ελάφρυνση μιλάτε, κύριε Υπουργέ; Υπολογίσατε τις αυξήσεις στα τιμολόγια της ΔΕΗ, της ΕΥΔΑΠ και στα τέλη κυκλοφορίας; Υπολογίσατε την αφαίμαξη μισθών και συντάξεων για την προμήθεια πετρελαίου θέρμανσης; Δεν υπάρχει επίδομα θέρμανσης στον προϋπολογισμό. Πόσο επιπλέον φόρο θα εισπράξει το κράτος από την αύξηση της τιμής του πετρελαίου; Αυτόν, δεν τον επιβαρύνονται οι χαμηλόμισθοι; Ενδιαφερθήκατε πόσο κοστίζει η αξιοπρεπής διαβίωση μιας οικογένειας; Μπορείτε να κοιτάξετε κατάματα το δικαιούχο του ΕΚΑΣ και το συνταξιούχο του ΟΓΑ για «το μισό κουλούρι» που είπε η κ. Μερεντίτη, όταν χαρακτηρίζατε έτσι τις δικές μας αυξήσεις πέρσι που ήταν διπλάσιες; 
      Έχετε ήδη εισπράξει, κύριε Υπουργέ, τη φορολογική ελάφρυνση των επτά (7) ευρώ το μήνα για ορισμένα πολύ χαμηλά εισοδήματα πολλαπλά. 
      Θα ήθελα επίσης να μας εξηγήσετε πώς θα αυξηθούν οι επενδύσεις και η απασχόληση όταν το φορολογικό όφελος δεν κατευθύνεται υποχρεωτικά σε επενδύσεις, αλλά το καρπούται κατά το δοκούν ο επιχειρηματίας; Είναι αυτό ένα μέτρο που έχει συμβάλει πουθενά στον κόσμο –αναφέρω και τις ΗΠΑ ως παράδειγμα- σε άμεση αύξηση των επενδύσεων, όταν μάλιστα φοροαπαλλαγή και επενδύσεις δεν συνδέονται καθόλου μεταξύ τους σε αυτό το νομοσχέδιο; 
      Τι να πούμε επίσης για την εφεύρεση του ΣΔΟΕ, που το καταργείτε και στη θέση του δημιουργείτε την περίφημη Υπηρεσία Ειδικών Ελέγχων, που έχει τις ίδιες αρμοδιότητες με μόνη διαφορά την αύξηση κατά είκοσι των θέσεων ειδικού επιστημονικού προσωπικού κόστους οκτακοσίων τριάντα έξι χιλιάδων (836.000) ευρώ το χρόνο. Αυτή είναι η περίφημη εξαγγελία περί κατάργησης του ΣΔΟΕ.
      Αφού, λοιπόν, χαλαρώσατε τους ελέγχους του ΣΔΟΕ, αφού στην πράξη το απενεργοποιήσατε με πρόβλημα στα δημόσια έσοδα σήμερα έρχεστε και εξαγγέλλετε μία πανομοιότυπη ειδική υπηρεσία ελέγχου.
      Εν κατακλείδι, το φορολογικό νομοσχέδιο, φοβάμαι, ότι σε καμία περίπτωση δεν μπορεί να θεωρηθεί ότι αποτυπώνει ένα σοβαρό μέρος των υποσχέσεών σας. Δεν προωθεί σίγουρα την αναδιανομή του εισοδήματος υπέρ των οικονομικά ασθενέστερων και βεβαίως δεν αντιμετωπίζει τις κοινωνικές ανισότητες. Δεν μπορεί να στηρίξει την απασχόληση και δεν κινείται στην ίδια λογική με τις προεκλογικές σας εξαγγελίες.
      Για όλους αυτούς τους λόγους καταψηφίζουμε το νομοσχέδιο.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Τσιπλάκης έχει το λόγο.
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Για την πληρότητα της κοινοβουλευτικής συζήτησης, θέλω να θυμίσω ότι λίγες ημέρες προ των εκλογών του Μαρτίου του 2004 και μάλιστα προ της επισήμου προκηρύξεως η προηγούμενη κυβέρνηση έφερε στη Βουλή και ψήφισε νόμο και φορολογικό και αναπτυξιακό. Δεν μπορώ να κατανοήσω γιατί τουλάχιστον δεν διακρίνει την Αξιωματική Αντιπολίτευση μια πιο μετριοπαθής και ήπια στάση αντιπολιτευτική κατά τη διάρκεια της συζήτησης αυτού του νομοσχεδίου, που απετέλεσε προεκλογική μας εξαγγελία, που προσωπικά δεν διαπιστώνω να αφίσταται των εξαγγελιών που είχαμε προεκλογικά εξωτερικεύσει έναντι του εκλογικού σώματος.
      Θα έλεγα για άλλη μια φορά, πέραν των γενικών θέσεων απ’ όλες τις πολιτικές δυνάμεις ότι πάντα αποσκοπείται η οικονομική ανάπτυξη, η αύξηση της απασχόλησης. Και οποιοσδήποτε εξ ημών, ανήκων σε συγκεκριμένη πολιτική παράταξη που έρχεται να διακυβερνήσει τη χώρα, κρίνεται στην πράξη. Εμείς ευελπιστούμε ότι η νέα διακυβέρνηση πραγματικά εντός ευλόγου χρονικού διαστήματος θα αξιολογηθεί και εκτιμώ και προσμένω στα κυρίαρχα σημεία της εξαγγελθείσας προεκλογικά πολιτικής ότι η παρούσα νέα διακυβέρνηση πραγματικά θα δικαιωθεί. Λέγω ότι θα δικαιωθεί με την έννοια της προσέγγισης των πιο ειδικών διατάξεων του νομοσχεδίου, που μεταξύ όλων κυρίαρχη θέση κατέχει η διάταξη καταργήσεως της συναφείας. Αυτός ο τεκμαρτός προσδιορισμός ακαθάριστων εσόδων, που παύει να ισχύει, είναι σημαντική καινοτομία του φορολογικού συστήματος. Διαπιστώνω δε ότι παύει να ισχύει αναδρομικά από το 2001 και μετά. 
      Η κατάργηση του ΣΔΟΕ και η υποκατάστασή του από την Ειδική Υπηρεσία Ελέγχου -για την οποία μάλιστα προσδιορίζεται εσωτερικός έλεγχος για προφανείς λόγους- εκτιμώ ότι είναι σωστή.
      Θα αποδειχθεί σε βάθος χρόνου δικαία, διότι, και όταν θεσπίστηκε το ΣΔΟΕ, είχε συγκεκριμένο λειτουργικό αντικείμενο, πλην όμως σε βάθος χρόνου μετεβλήθη σε ένα όργανο καταδίωξης του μέσου επαγγελματία. Και αυτό ήταν απαράδεκτο κατά τους τρόπους που στην πράξη εκδηλωνόταν και ήταν απαράδεκτη η λειτουργία αυτού του συγκεκριμένου σώματος και από παρατυπίες και πλημμέλειες που είχαν εμφανιστεί κατά καιρούς και νομίζω ότι είναι αναμφισβήτητου περιεχομένου. Η υποκατάσταση, λοιπόν, από ένα σώμα, το οποίο θα είχε ως αντικείμενο τον έλεγχο οργανωμένων δικτύων παρανόμων δραστηριοτήτων, είναι απόλυτα σωστή. 
      Και θα έλεγα παραπέρα ότι το συγκεκριμένο νομοσχέδιο και υποβοηθά πραγματικά τις χρηματιστηριακές συναλλαγές, καθόσον περιορίζει το φόρο επί των χρηματιστηριακών συναλλαγών, και υποβοηθά τους νέους επαγγελματίες, τους νέους επιστήμονες, τις μικρομεσαίες επιχειρήσεις και με διδόμενα κίνητρα για συγχωνεύσεις και με μειωμένο φόρο παρακρατούμενο ως προκαταβολή που προβλέπει.
      Και επίσης, θα σας έλεγα και εμπειρικά από τη διαδρομή της δικηγορίας μου ότι είναι πολύ σημαντικό ότι μειούται και ο φόρος ο οποίος βεβαιώνεται σε περιπτώσεις πράξεων παραβίασης της φορολογίας εισοδήματος και φορολογίας ΦΠΑ και φτάνει αυτή η μείωση μέχρι το 10%. Και συνάδει, θα έλεγα εγώ και ως νομικός, μ’ αυτό το τεκμήριο αθωότητας, το επεκτεινόμενο πέραν του Ποινικού Δικαίου υπό άλλην έννοια, πλην όμως έχουσα ίδιο υπόβαθρο. Εναρμονίζεται, λοιπόν, και μ’ αυτό το τεκμήριο αθωότητος, διότι δεν μπορεί εκδιδομένης μιας πράξεως να τεκμαίρεται ότι αυτή θα αποδειχθεί και ως βάσιμη τελειωτικώς και μ’ αυτήν την έννοια να γίνεται προσδιορισμός μέρους του φόρου και να συνεπάγεται από εκεί και πέρα διάφορα προβλήματα είτε με τις φορολογικές ενημερότητες είτε τα συνεπακόλουθα τέτοιων βεβαιώσεων. 
      Το συγκεκριμένο νομοσχέδιο συμπεριλαμβάνει μάλιστα και εξωλογιστικό προσδιορισμό δικαιότερο και με βάση αντικειμενικότερο σύστημα σε σχέση με το παρελθόν, εξωλογιστικό προσδιορισμό σε περιπτώσεις ανακριβών βιβλίων και σε άλλες περιπτώσεις που διαπιστώνεται απόκρυψη φορολογητέας ύλης. Και αυτός ο καθιερούμενος εξωλογιστικός προσδιορισμός, ο οποίος είναι αντικειμενικοποιημένος, πραγματικά διευκολύνει αυτό το οποίο σκοπείται διά του συγκεκριμένου νομοσχεδίου. 
      Και θα πω για άλλη μια φορά -και αν θέλετε και ως προσωπική κατ’ αρχήν άποψη, νομίζω όμως από πλευράς επικαλουμένων στοιχείων αναμφισβητήτου αξίας- ότι τελικά αποδεικνύεται ότι επί ημερών διακυβερνήσεως του ΠΑΣΟΚ ηυξήθησαν κατά μεγάλο ποσοστό και μάλιστα πρωτόγνωρο οι άμεσοι φόροι στη χώρα, οι οποίοι από έρευνες αποδεικνύεται και κυρίως για τα εις την Ελλάδα ισχύοντα ότι πολλές φορές, για να διαγνωστούν και να βεβαιωθούν χρειάζονται ένα μηχανισμό πολυάριθμο, του οποίου αμφισβητείται η αποτελεσματικότητα για ποικίλους λόγους. Αυτήν τη στιγμή είναι ένα ζήτημα το οποίο εν μέρει εγώ θα έλεγα από πλευράς κατεύθυνσης του νομοσχεδίου προσεγγίζεται από πλευράς αυτού του νομοσχεδίου. Είναι ένα ζήτημα οι φόροι τελικά κατά συντριπτική πλειοψηφία στη χώρα τι χροιάς θα πρέπει να είναι για προφανείς λόγους.
      Και βεβαίως όλα τα υπόλοιπα τα επικληθέντα από μέρους μου ως θεσπιζόμενα διά του συγκεκριμένου νομοσχεδίου νομίζω ότι αυτήν τη χρονική στιγμή –και θα κριθούν πολύ σύντομα- υποβοηθούν πραγματικά αυτό το οποίο είναι σκοπούμενο. Και σκοπούμενο είναι η τόνωση της ανάπτυξης και μάλιστα στην περιφέρεια.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιπλάκη για τη συνέπεια στο χρόνο. Για πρώτη φορά παρατηρείται απόψε οι ομιλητές Βουλευτές να είναι συνεπείς στο χρόνο και αυτό ικανοποιεί ιδιαίτερα το Προεδρείο που δεν υποχρεώνεται να παρεμβαίνει και να διακόπτει.
      Το λόγο έχει ο κ. Θεόδωρος Σκρέκας.
      ΘΕΟΔΩΡΟΣ ΣΚΡΕΚΑΣ: Ήρθε στην Εθνική Αντιπροσωπεία ένα σημαντικό νομοσχέδιο το οποίο αποτελεί τομή στο φορολογικό μας σύστημα. Συνάδελφοι της Αξιωματικής Αντιπολίτευσης είπαν για το νομοθετικό έργο της Κυβέρνησης ότι έχει δημιουργήσει ένα κλίμα αβεβαιότητας αλλά και ανασφάλειας. Και βέβαια  θέλω να δηλώσω στο Σώμα ότι αβεβαιότητα και ανασφάλεια έχουν οι συνάδελφοι του ΠΑΣΟΚ που έρχονται να προσεγγίσουν το νομοθετικό έργο της Κυβέρνησής μας, γιατί βρίσκονται στο χώρο της Αντιπολίτευσης και ακόμα δεν έχουν βρει το βηματισμό τους και την ισορροπία τους. Θα χρειαστεί πολύς χρόνος, για να τα καταφέρουν. Και βέβαια, θα τους δοθεί μεγάλη πίστωση χρόνου από τον ελληνικό λαό, ώστε αυτή η προσαρμογή να μην είναι βίαιη, αλλά να είναι ομαλή.
      Βέβαια, η προσέγγιση αυτού του νομοσχεδίου έγινε από δυο κατηγορίες συναδέλφων. Η μια κατηγορία το προσέγγισε στη θεωρητική του πλευρά και ανέπτυξαν την αντιπολιτευτική τους λογική. Η άλλη κατηγορία, των ανθρώπων που πέρα από τη θεωρητική έχουν γνώση και της εφαρμογής του φορολογικού συστήματος, ήταν πιο συγκρατημένη και πιο ουσιαστική στην προσέγγιση αυτού του φορολογικού νομοσχεδίου. Μπορεί να έκαναν αυστηρή κριτική, αλλά ωστόσο έμειναν επί της ουσίας του νομοσχεδίου. 
      Και εδώ θέλω να επαινέσω τον εισηγητή της Αξιωματικής Αντιπολίτευσης, ο οποίος ναι μεν έκανε τις παρατηρήσεις του, ωστόσο επεσήμανε τα θετικά του νομοσχεδίου. Θέλω επίσης να επαινέσω και τον εισηγητή της Πλειοψηφίας, ο οποίος απλά και πειστικά ανέλυσε επί της αρχής τα βασικά στοιχεία αυτού του σημαντικού φορολογικού νομοσχεδίου, το οποίο δεν είναι τίποτα άλλο από ένα νομοσχέδιο που έρχεται να υλοποιήσει μια προεκλογική μας δέσμευση.  Και η προεκλογική μας δέσμευση έλεγε ότι εμείς θα εφαρμόσουμε ένα φορολογικό σύστημα το οποίο θα είναι απλό, ουσιαστικό, δίκαιο, που θα έχει όλα τα στοιχεία εκείνα που χρειάζεται ένα φορολογικό νομοσχέδιο, ώστε να έρθει και να τονώσει την οικονομία μας μέσα από την ανάπτυξη και τη δίκαιη κατανομή των φορολογικών βαρών.
      Το νομοσχέδιο αυτό έχει συμβατότητα ως προς τα δυο άλλα νομοσχέδια, τα οποία είναι σε εξέλιξη. Είναι ο αναπτυξιακός νόμος, ο οποίος κατατέθηκε στη Βουλή και θα συζητηθεί τις επόμενες μέρες, αλλά είναι και ο κορυφαίος νόμος, ο προϋπολογισμός του κράτους για το 2005, που θα περάσει σε λίγες μέρες από την επιτροπή και θα έρθει στην Ολομέλεια κατά το Δεκέμβριο. Βλέπετε, λοιπόν, ότι αυτό το νομοσχέδιο είναι μελετημένο, ώστε να έρθει στην εφαρμογή του να περάσει και να εφαρμοστεί μια πολιτική για την οποία εμείς έχουμε δεσμευθεί στον ελληνικό λαό και γι’ αυτό ο ελληνικός λαός μάς ψήφισε.
      Παρακολούθησα, ομολογουμένως με έκπληξη, πολλούς εκ των συναδέλφων, οι οποίοι προσέγγισαν το νομοσχέδιο με τη δική τους λογική. Μια τέτοια λογική δεν μπορεί να συμπέσει με τη δική μας.
      Γιατί η δική μας λογική περνάει μέσα από την πολιτική που έρχεται να τονώσει την ανάπτυξη, αλλά και να βοηθήσει τους φορολογούμενους πολίτες να μπορούν να αντέξουν τα φορολογικά βάρη. 
      Από το πρώτο στοιχείο που χαρακτηρίζεται το νομοσχέδιο είναι ότι δεν επιβάλλονται νέοι φόροι. Και είναι η πρώτη φορά πού έρχεται φορολογικό νομοσχέδιο στο ελληνικό Κοινοβούλιο από μια Κυβέρνηση  που κληρονόμησε μια οικονομία η οποία δεν είναι στην καλύτερή της κατάσταση, να μην επιβάλει νέους φόρους, αλλά να έχει φοροελαφρύνσεις στους μισθωτούς και στους συνταξιούχους και παράλληλα να δίνει σημαντικά κίνητρα στη δύναμη της οικονομίας που είναι οι μικρομεσαίες επιχειρήσεις, δύναμη που έρχεται με τη μείωση των φορολογικών συντελεστών σταδιακά στα επόμενα χρόνια, αλλά μείωση σημαντική η οποία θα δώσει τα στοιχεία αυτά που χρειάζεται η μικρομεσαία επιχείρηση να αναπτυχθεί και να γίνει ανταγωνιστική μέσα σε ένα περιβάλλον στο οποίο κινείται και η οικονομία μας, σε ένα περιβάλλον που είναι δύσκολο και γι’ αυτό μέχρι τώρα η μικρομεσαία επιχείρηση δεν μπόρεσε να ανταποκριθεί στη σημαντική αποστολή την οποία έχει, πρώτον, να δημιουργεί πλούτο μέσα από την παραγωγή και δεύτερον, να απορροφά την ανεργία. 
      Οι κυβερνήσεις του ΠΑΣΟΚ τα προηγούμενα χρόνια κατάφεραν μέσα από τα φορολογικά νομοσχέδια που κατά καιρούς έφερναν να προσθέσουν ογδόντα έξι νέες φορολογίες. Και έρχονται σήμερα να κάνουν κριτική στο νομοσχέδιο που έφερε η Κυβέρνηση της Νέας Δημοκρατίας, προσπαθώντας να απαξιώσουν αυτήν την προσπάθεια.  Εμείς όμως πιστεύουμε ότι αυτή η προσπάθεια θα δώσει αυτό που χρειάζεται ο τόπος: ανάπτυξη, ισχυροποίηση της οικονομίας μας, αλλά και καταπολέμηση της ανεργίας. 
      Οι βασικότερες διατάξεις του νομοσχεδίου αυτού προβλέπουν –επιγραμματικά τα αναφέρω για τη συντομία του χρόνου-  τα ακόλουθα : φορολογικές ελαφρύνσεις των φυσικών προσώπων, φορολογικές ελαφρύνσεις των νομικών προσώπων, εταιρειών μικρών και μεσαίων, μέτρα αντικειμενικοποίησης των φορολογικών ελέγχων. Είναι ο λεγόμενος αντικειμενικός τρόπος περαίωσης των φορολογικών χρήσεων. Και αυτό γίνεται για πρώτη φορά και είναι σημαντική τομή. Θα ξέρει πλέον ο φορολογούμενος τι πρέπει να κάνει κατά την άσκηση της δραστηριότητάς του και δεν θα μπαίνει στη λογική μετά από δέκα χρόνια να έρχεται το κράτος, ανάλογα με τις ανάγκες του, να επεμβαίνει και να τον υποχρεώνει με τη διαδικασία της συνάφειας  ή της περαίωσης των ανέλεγκτων χρήσεων και να τον φορολογεί και στην ουσία τελικά να τον οδηγεί στη χρεοκοπία. 
      Με αυτές τις λίγες σκέψεις, πιστεύω ότι το νομοσχέδιο είναι σημαντικό και πρέπει όλοι μας να το υποστηρίξουμε και να το ψηφίσουμε. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Ο κ. Νικόλαος Σαλαγιάννης. Απών, διαγράφεται. 
      Ο κ. Νικόλαος Λέγκας έχει το λόγο. 
      ΝΙΚΟΛΑΟΣ ΛΕΓΚΑΣ:  Ευχαριστώ κύριε Πρόεδρε. 
      Ομολογουμένως συζητάμε ένα σημαντικό φορολογικό νομοσχέδιο, το οποίο από τη φύση του δεν μπορεί να αποτελεί ένα μεμονωμένο δημοσιονομικό επεισόδιο. Σίγουρα συνδέεται με το αναπτυξιακό νομοσχέδιο που παρουσιάστηκε σήμερα, σίγουρα συνδέεται με τον προϋπολογισμό, σίγουρα συνδέεται και με τη δημοσιονομική απογραφή.
       Βεβαίως παρατηρήσαμε τη σχετική ευκολία με την οποία αλλάξαμε γήπεδο κατά τη συζήτηση του φορολογικού νομοσχεδίου. Για πότε αφήναμε το φορολογικό νομοσχέδιο για να συζητήσουμε τα της δημοσιονομικής απογραφής και στη συνέχεια από τη δημοσιονομική απογραφή να περάσουμε στο αναπτυξιακό νομοσχέδιο. Ήταν καταπληκτικό κατά τη συζήτηση και οφείλω να το πω σαν αρχική παρατήρηση για τη συζήτηση αυτού του νομοσχεδίου. 
      Η δεύτερη παρατήρηση αφορά στην ευκολία των επιχειρημάτων που ακούσαμε από συναδέλφους του ΠΑΣΟΚ να υιοθετούν το ίδιο εύκολα τις απόψεις και του ΣΕΒ και της ΓΣΕΕ, αν και αυτές κινούνταν από διαφορετικές αφετηρίες. Τουλάχιστον θα πρέπει να μας ξεκαθαρίσουν αν υιοθετούν κάποιες από αυτές τις απόψεις και ποιες είναι αυτές. Άκουσα προηγουμένως την κ. Χριστοφιλοπούλου –ας με συγχωρέσει που δεν είναι στην Αίθουσα και σχολιάζω τις απόψεις της- να υιοθετεί με την ίδια σχετική ευκολία και τις δύο απόψεις. 
      Κυρίες και κύριοι συνάδελφοι, το φορολογικό νομοσχέδιο φαίνεται ότι διέψευσε τις προσδοκίες της Αξιωματικής Αντιπολίτευσης που πίστευε ότι η Κυβέρνηση αυτή θα κατέθετε ένα νομοσχέδιο που θα έσφιγγε τα λουριά, που θα δημιουργούσε λιτότητα που θα έπληττε τους οικονομικά ασθενείς. Αιφνιδιάστηκαν ωστόσο, με αποτέλεσμα να επιχειρηθεί έξοδος σε άλλο γήπεδο της αντιπολιτευτικής αντιπαράθεσης που έχει σχέση με τη δημοσιονομική απογραφή. 
      Δεν έχω πρόθεση να αναλώσω το χρόνο μου σε μια επιχειρηματολογία υπέρ της απογραφής. Δεν μπορεί όμως να συνεχίζεται η ακατάσχετη και συνεχώς διαψευδόμενη κινδυνολογία για τα δήθεν δεινά που επέφερε η δημοσιονομική απογραφή. Και τι δεν έχει ακουστεί όλον αυτό τον καιρό. Θυμίζω μερικά: «Θα χάσουμε λεφτά από το Γ΄ Κοινοτικό Πλαίσιο Στήριξης, θα χάσουμε λεφτά και από το Δ΄ Κοινοτικό Πλαίσιο Στήριξης», παρά το γεγονός ότι αγνοούν ότι μόλις και μετά βίας ξεπεράσαμε τον κανόνα του Ν συν 2 εξαιτίας του γεγονότος ότι μία σειρά προγραμμάτων ήταν κοιμούμενα. Τι άλλο λένε; «Είναι πιθανή ακόμα και η παραπομπή μας στο Ευρωπαϊκό Δικαστήριο, κινδυνεύει  η ένταξή μας στην ΟΝΕ» -ως ακραία άποψη- «όλα αυτά έγιναν για να δικαιολογηθεί η σκληρή λιτότητα που θέλει να επιβάλει η Νέα Δημοκρατία». Μας αναγκάζετε να ρωτήσουμε, κύριοι συνάδελφοι του ΠΑΣΟΚ, πού βρίσκονται όλα αυτά πέρα από τη φαντασία σας; Στο συζητούμενο φορολογικό νομοσχέδιο ή μήπως στον προϋπολογισμό είδατε να αναφύονται τέτοιες λογικές; Και αν τις είδατε, γιατί δεν τις αναφέρατε και προτιμάτε αυτές τις γενικόλογες αναφορές και παρατηρήσεις που παρακολουθήσαμε όλες αυτές τις μέρες και στην επιτροπή και κατά τη σημερινή έναρξη της συζήτησης για το φορολογικό νομοσχέδιο. Μας αναγκάζετε, λοιπόν, να σας θυμίσουμε ότι μόνο στα οκτώ χρόνια της διακυβέρνησης του ΠΑΣΟΚ ψηφίστηκαν επτά φορολογικά νομοσχέδια, στην ουσία ένα νομοσχέδιο σε κάθε χρόνο, ότι επιβλήθηκαν νέοι φόροι, που ενώ το 1994 αποτελούσαν το 21,5% του ΑΕΠ, έφθασαν το 2003 στο 24% του ΑΕΠ, ότι τα ελληνικά νοικοκυριά βίωσαν μια απίστευτη φορολογική επιδρομή, ενώ μόνο μία φορά το 1997 η φορολογική κλίμακα αυξήθηκε κατά πέντε ποσοστιαίες μονάδες, ότι με τα αντικειμενικά κριτήρια έβαλαν λουκέτο χιλιάδες μικρομεσαίες επιχειρήσεις. 
      Κυρίες και κύριοι συνάδελφοι, απέναντι σε όλα αυτά, σε ένα ομολογουμένως δύσκολο οικονομικό περιβάλλον, η Κυβέρνηση της Νέας Δημοκρατίας φέρνει ένα φορολογικό νομοσχέδιο που έχει στραμμένο το βλέμμα προς τα εμπρός, προς το αύριο, παρά το γεγονός ότι είναι υποχρεωμένο να κουβαλήσει τις λαθεμένες επιλογές του παρελθόντος. Με την ψήφισή του και την υλοποίησή του στοχεύουμε στη φορολογική ελάφρυνση των ασθενέστερων Ελλήνων, στην ενίσχυση των επενδύσεων και της επιχειρηματικότητας, στην απλοποίηση του φορολογικού συστήματος, στη διασφάλιση της σταθερότητας του συστήματος. Το φορολογικό νομοσχέδιο είναι μια απτή απόδειξη της βούλησης της Κυβέρνησης των Ελλήνων να κάνει τομές όπου χρειάζεται, στο βαθμό που επιβάλλεται , σε χρόνο που κρίνεται κατάλληλος. 
      Ξεχωρίζουμε από τις ρυθμίσεις την αύξηση κατά 10% του αφορολόγητου για τους μισθωτούς, την αύξηση κατά πέντε ποσοστιαίες μονάδες του ποσοστού μείωσης του φόρου των δαπανών ιατρικής και νοσοκομειακής  περίθαλψης, αλλά και του ενοικίου της κατοικίας των σπουδαστών, την παράταση κατά δύο έτη του χρόνου που τα παιδιά θεωρούνται ως προστατευόμενα μέλη, τα κίνητρα στο εργατικό και επιστημονικό δυναμικό της χώρας για να μετακινηθεί στην περιφέρεια, τη μείωση του συντελεστή προσδιορισμού καθαρών κερδών για τις ομόρρυθμες εταιρείες, αλλά και για τις ετερόρρυθμες από το 25% σταδιακά στο 20% το 2007, καθώς επίσης και μια σειρά μέτρων που ειπώθηκαν στην Αίθουσα από τον εισηγητή μας, αλλά και από τους άλλους ομιλητές που ανακουφίζουν τις μικρές και μεσαίες επιχειρήσεις, επιβάλλοντας την αντικειμενικότητα των δαπανών των επιχειρήσεων. Ενδεχομένως να αντιτάξει κανείς ότι το νομοσχέδιο αυτό δεν είναι τόσο ρηξικέλευθο ή ότι δεν καλύπτει όλες τις ανάγκες. Δεν θα σπεύσω να υποστηρίξω ότι η άποψη αυτή είναι ανυπόστατη. Θα υπενθυμίσω για μια ακόμα φορά τα οικονομικά δεδομένα της χώρας και θα προσθέσω πως η οικονομία και η κοινωνία μας δεν αντέχουν θεραπείες-σοκ και αυτό οφείλουμε να το συνεκτιμήσουμε.
      Εμείς, κυρίες και κύριοι συνάδελφοι, δεν απορρίπτουμε από καθέδρας ούτε τα επιχειρήματα Συνδέσμου Ελλήνων Βιομηχάνων περί άτολμου νομοσχεδίου ούτε βέβαια της Γενικής Συνομοσπονδίας Εργατών Ελλάδος που ισχυρίζεται ότι ευνοούνται οι επιχειρήσεις. Δεν μπαίνουμε αυτάρεσκα στη λογικοφανή θέση, αφού εργοδότες και εργαζόμενοι διαμαρτύρονται από αντίθετη πλευρά κινούμενοι. Βρήκαμε την αριστοτελική μεσότητα, άρα έχουμε δίκιο. Δεν επιχειρούμε να τετραγωνίσουμε τον κύκλο ούτε απλά να κατανείμουμε ισόποσα την όποια δυσαρέσκεια, τις όποιες οχλήσεις. Νομίζω ότι αυτούς τους στόχους που έχουμε θέσει στο φορολογικό νομοσχέδιο κινούμενοι σταθερά και αταλάντευτα θα τους πετύχουμε.
      Κλείνοντας, κύριε Υπουργέ, θα μου επιτρέψετε μία αναφορά σε τροπολογία που έχει κατατεθεί σχετικά με την ίδρυση ΔOΥ β΄ τάξης στην Πύλη Τρικάλων στη θέση του καταργηθέντος τοπικού γραφείου. Θα προτιμούσα βεβαίως να μη μου δίνατε αυτήν την ευκαιρία, υιοθετώντας και ενσωματώνοντας στο περιεχόμενο αυτού του νομοσχεδίου αυτήν την τροπολογία. Κύριε Υπουργέ, έχουμε δεσμευθεί. Έχουμε ασκήσει κριτική στο ΠΑΣΟΚ, έχουμε καταθέσει σχετική επερώτηση και έχουμε λάβει μέρος κατά τη συζήτηση αυτής της επερώτησης με αντικείμενο την ίδρυση ΔOY β΄ τάξης στη θέση του καταργηθέντος τοπικού γραφείου. Νομίζω ότι είναι ώρα να δούμε το θέμα αυτό θετικά. Νομίζω ότι είναι ώρα να τελειώνουμε με αυτές τις εκκρεμότητες, ικανοποιώντας ένα αίτημα που έχει την αποδοχή όλων των φορέων του Νομού Τρικάλων αλλά και μιας μεγάλης περιοχής που απαρτίζεται από σαράντα πέντε δημοτικά διαμερίσματα που πρέπει να εξυπηρετούνται χωρίς να υπάρχει ανάγκη να μετακινούνται ως και εβδομήντα χιλιόμετρα.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ. 
      Το λόγο έχει ο κ. Αντώνιος Φούσας.
      ΑΝΤΩΝΙΟΣ ΦΟΥΣΑΣ: Αφού ακούσατε, κυρίες και κύριοι συνάδελφοι, δύο συναδέλφους εκ Τρικάλων από την άλλη πλευρά της Πίνδου, τώρα θα ακούσετε και έναν Ηπειρώτη Βουλευτή από την εκείθεν πλευρά της Πίνδου.
      Ο σκοπός για τον οποίο ζήτησα το λόγο βασικά είναι ένας, για να μιλήσω περισσότερο για τα κοινωφελή ιδρύματα και για τα κληροδοτήματα. Προτού όμως να μπω στο θέμα αυτό, που, έτσι και αλλιώς, είναι πολύ ευαίσθητο, θέλω να κάνω μερικές παρατηρήσεις. Και πρέπει πρώτα να απευθυνθώ στους συναδέλφους Βουλευτές του ΠΑΣΟΚ. Είμαι από τους Βουλευτές που για πολλά χρόνια διακόνησα και διακονώ στην Αίθουσα αυτή, στα έδρανα των Βουλευτών της Αντιπολίτευσης και χρειάστηκε πολλές φορές να ασκήσω κριτική και εγώ, όπως και άλλοι, στα νομοσχέδια που εσείς ως Κυβέρνηση φέρνατε τότε. Αλλά τέτοια υπερβολή δεν συναντήσαμε ποτέ. Τέτοια διάθεση να μηδενίζουμε τα πάντα δεν είχαμε ποτέ. Και δεν σας ωφελεί αυτό. Παντού βλέπετε πως δεν γίνεται έργο, παντού βλέπετε ότι όλα είναι επικίνδυνα για τον τόπο, αλλά πρέπει να σας ρωτήσω όμως. Και πρέπει να σας ρωτήσω με πολλή ειλικρίνεια: Ακούστηκε προηγουμένως ότι για μικρό χρονικό διάστημα ή για κάποιο διάστημα επεβλήθησαν ογδόντα έξι καινούργιοι φόροι επί δικής σας Κυβερνήσεως και σε ένα χρονικό διάστημα –αν θυμούμαι καλώς- φέρατε δεκαέξι νόμους με καινούργιους φόρους. Αυτό το νομοσχέδιο, πέραν όλων των άλλων, έχει δύο χαρακτηριστικά πολύ χρήσιμα για την κοινωνία μας. ακούσατε την αλήθεια και τη συνομολογήσατε πως δεν επιβάλλει κανένα φόρο. Πείτε μας ένα φορολογικό νομοσχέδιο που εσείς φέρατε χωρίς να επιβάλετε κανέναν φόρο. Και διαμαρτύρεστε; 
      Δεύτερον, εδώ έρχεται και ρυθμίζει υποθέσεις, που πράγματι τόσα χρόνια εσείς είχατε αφήσει σε εκκρεμότητα, κατά τρόπο μάλιστα, που ικανοποιεί ένα πάγιο αίτημα των Ελλήνων ελευθέρων επαγγελματιών και άλλων επαγγελματιών. Δεν αντιλαμβάνομαι πράγματι αυτή τη δική σας συμπεριφορά. Θα είχατε δικαίωμα να διαφωνείτε, να ζητάτε περισσότερα. Δεν έχετε δικαίωμα όμως και δεν κάνετε καλό στον τόπο να τα μηδενίζετε όλα. 
      Εγώ δικαιούμαι να δώσω από την καρδιά μου θερμά συγχαρητήρια στον παρόντα Υπουργό και Υφυπουργό και σε όλη την πολιτική ηγεσία του Υπουργείου Οικονομίας και Οικονομικών για δύο βασικά λόγους. Πρώτον, κύριε Υπουργέ, γι΄ αυτό το νομοσχέδιο. Είναι, πράγματι, νομοσχέδιο χρήσιμο, ασφαλώς κινείαι προς την σωστή κατεύθυνση ασφαλώς συμβάλλει στη σταθερότητα του φορολογικού συστήματος, ασφαλώς έχει διαφάνεια, ασφαλώς θα έχει μία διάρκεια, ασφαλώς έχει κοινωνική ευαισθησία και απλότητα, ασφαλώς βοηθάει την οικονομική ανάπτυξη και έχει και αποτελεσματικότητα και ιδίως θα βοηθήσει στο μέτρο, που είναι δυνατόν, στην αύξηση της απασχόλησης.
      Αλλά θέλω να σας ευχαριστήσω και να σας συγχαρώ και για ένα άλλο θέμα. Πριν από λίγες μέρες ο Πρωθυπουργός βρέθηκε στην Ήπειρο και εκεί εξήγγειλε μέτρα, τα οποία εσείς σήμερα ανακοινώσατε, αλλά τα εξήγγειλε πρώτος εκείνος, μέτρα που έχουν σχέση με την ελληνική περιφέρεια και μέτρα ειδικότερα που έχουν σχέση με την Ήπειρο, την οποία, έχω την τιμή, μαζί με άλλους συναδέλφους να εκπροσωπώ.  Θέλω να σας μεταφέρω, λοιπόν, τον ενθουσιασμό των κατοίκων της περιοχής εκείνης. Ελπίζουν και περιμένουν ότι αυτά που ο Πρωθυπουργός έλεγε προεκλογικά και τα εξήγγειλε τώρα μετεκλογικά ως Κυβέρνηση και βεβαίως και εσείς σήμερα επιβεβαιώσατε, ότι αυτά θα εφαρμοστούν, δηλαδή ειδικά αναπτυξιακά κίνητρα στις περιοχές αυτές, να προχωρήσουν τα μεγάλα έργα και ό,τι άλλο χρειάζεται σε αυτές τις ορεινές και ακριτικές περιοχές και ιδίως στην Ελληνική Περιφέρεια.
      Σας είπα, λοιπόν, στην αρχή ότι θα μιλήσω, βασικά, για το θέμα των κληροδοτημάτων και των κοινωνικών ιδρυμάτων. Πρώτα-πρώτα είναι γνωστό ότι με το ν. 2459/97 η κυβέρνηση του ΠΑΣΟΚ –ακούστε τα- επέβαλε φόρο 10% στα εισοδήματα από ακίνητα, δηλαδή για μισθώματα ιδρυμάτων ή κληροδοτημάτων που γνωρίζουμε όλοι μας πόσο σπουδαίο είναι το έργο αυτών των ιδρυμάτων και ιδίως σε ακριτικές και ορεινές περιοχές, για τις οποίες ειδικότερα ομιλώ.
      Δεύτερον, επέβαλε η κυβέρνηση του ΠΑΣΟΚ για όλα τα εισοδήματα γενικώς φόρο 3% και επίσης φόρο μεγάλης ακίνητης περιουσίας σε όλους ασφαλώς αλλά και στα ιδρύματα. Δηλαδή στα ιδρύματα αυτά έχουμε μέχρι τώρα τρεις φόρους. Για να γίνει περισσότερο αντιληπτό το θέμα αυτό, πρέπει να σας φέρω ένα πολύ χαρακτηριστικό παράδειγμα. Σας αναφέρω, λοιπόν, αίφνης, ότι η Ριζάρειος Σχολής έχει ετησίως ένα (1) δισεκατομμύριο δραχμές εισόδημα. Ομιλώ σε δραχμές γιατί αυτά τα στοιχεία μου έδωσαν.  Αυτή η σχολή είναι υποχρεωμένη να πληρώνει στο δημόσιο ετησίως διακόσια (200) εκατομμύρια δραχμές φόρο, όταν προσφέρει το εξής μεγάλο έργο. Έχει τη γνωστή Σχολή των Αθηνών με το τεράστιο έργο της, δύο χειροτεχνικές σχολές στην περιοχή του Ζαγορίου με επίσης μεγάλο έργο, μαθητική εστία στο Μονοδένδρι του Ζαγορίου, πολλές αξιόλογες εκδόσεις, εκθεσιακά κέντρα και ιδίως εργάζονται τριακόσιοι πενήντα  άνθρωποι, δηλαδή ζουν τριακόσιες πενήντα ελληνικές οικογένειες όχι των Αθηνών, όχι των μεγαλουπόλεων, αλλά της ακριτικής περιοχής του Ζαγορίου και των Ιωαννίνων. Σε αυτή, λοιπόν η Ριζάρειο ήλθατε και επιβάλλατε δυστυχώς διακόσια (200) εκατομμύρια φόρο, με αποτέλεσμα να μη μπορεί να λειτουργήσει. Και τέτοιες Σχολές είναι πάρα πολλές για να μην αναφερθώ ειδικότερα, όπως ασφαλώς είναι και το Ριζάρειο και άλλες σχολές που χτίστηκαν με τις στερήσεις, με τον ιδρώτα, με έργα ευποιίας των ανθρώπων που έκαναν αυτές τις μεγάλες δωρεές. 
      Εσείς αξιότιμε κύριε Υπουργέ, τώρα πράγματι κάνετε γενναίες ρυθμίσεις. Θα έπρεπε να είναι ίσως λίγο πιο γενναίες. Ασφαλώς μειώνετε το 10% στο 7%, από τα μισθώματα και αργότερα σε 5 και 4%. Και υπόσχεστε πως θα καταργηθεί το 2008 το 10%. Το 3% του εισοδήματος θα το καταργήσετε μετά το 2008 και το Φεβρουάριο του 2005 θα καταργήσετε το φόρο μεγάλης ακίνητης περιουσίας. Αίτημα των εκπροσώπων αυτών των ιδρυμάτων είναι να είναι περισσότερο γενναία αυτή σας η αντιμετώπιση. Ζητούν αίφνης ο φόρος των μισθωμάτων σταδιακά να μειωθεί 5%, 4% και 3% ανά χρόνο. 
      Επίσης να γίνει πλήρης κατάργηση του 3% και βεβαίως να καταργηθεί και ο φόρος μεγάλης ακίνητης περιουσίας. Επιμένω σ’ αυτό γιατί γνωρίζω, και γνωρίζω πολύ καλά, πόσο σπουδαίο έργο επιτελούν τα ιδρύματα αυτά. Αντίθετα τα έσοδα από τη φορολογία αυτή του ελληνικού κράτους είναι ελάχιστα, σε σχέση με την προσφορά αυτών των ιδρυμάτων. 
      Κάνω έκκληση, κύριε Υπουργέ, στη γενναιότητα που σας διακρίνει. ‘Ετσι και αλλιώς φανήκατε γενναίοι με τα μέτρα που πήρατε γι’ αυτά τα ιδρύματα. Θα σας δώσω και ένα σημείωμα να το εκτιμήσετε καλλίτερα και αυτό με την ελπίδα, πως θα εισακουστώ, όχι εγώ αλλά εκείνοι που έκαναν αυτές τις ευεργεσίες, εκείνοι που διευθύνουν αυτά τα ιδρύματα, εκείνοι που υπηρετούν και εργάζονται σ’ αυτά τα ιδρύματα, αλλά ιδίως εκείνα τα παιδιά που απολαμβάνουν αυτών των μεγάλων υπηρεσιών και ιδίως στις ακριτικές και ορεινές περιοχές. Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει η κ. Αθηνά Κόρκα- Κώνστα.
      ΑΘΗΝΑ ΚΟΡΚΑ-ΚΩΝΣΤΑ: Κύριε Πρόεδρε, κύριε Υπουργέ, κυρία και κύριοι συνάδελφοι, κατά τη διάρκεια αυτής της συζήτησης ακούστηκαν από συναδέλφους της Αντιπολίτευσης διάφορες θέσεις που ακροθιγώς θα θίξω μερικά: Ότι μ’ αυτό το φορολογικό νόμο που συζητάμε σήμερα θίγονται τα χαμηλότερα στρώματα ή δεν έχουν καμία μείωση φόρου. Ότι η χώρα λόγω της δημοσιονομικής απογραφής θα βρεθεί υπό κηδεμονία και θα έχουμε και άλλες επιπτώσεις. Ότι ο φορολογικός νόμος δημιουργεί ανασφάλεια, δημιουργεί αβεβαιότητα. Ότι ακολουθείται φορολογική πολιτική λιτότητας, ότι η οικονομία παίρνει την κατηφόρα, την κάτω βόλτα και όλα αυτά. 
      Προσωπικά πιστεύω όπως έχει αποδειχθεί άλλωστε ότι πραγματικά το δημόσιο χρέος είναι μεγάλο, τα δημοσιονομικά ελλείμματα και χρέη είναι τεράστια, η ανεργία βρίσκεται στα ύψη, η χώρα μας είναι τελευταία σε προσέλκυση ξένων επενδυτών. Υπενθυμίζω όμως στους συναδέλφους της Αντιπολίτευσης ότι αυτό είναι απόρροια και κληρονομιά της προηγούμενης κυβέρνησης. Και φυσικά καταλαβαίνω ότι μ’ αυτά που λέγονται αναγνωρίζουν οι συνάδελφοι της Αντιπολίτευσης τι έφερε η δική τους διακυβέρνηση στη χώρα.
      Μέλημά μας και μέλημα της Κυβέρνησης είναι η μείωση του ελλείμματος με μία ήπια προσαρμογή και μια σωστή φορολογική πολιτική, χωρίς η ανάγκη αυτή που υπάρχει για συμμάζεμα της οικονομίας να μεταφέρεται στους οικονομικά ασθενέστερους και χωρίς να θίγονται τα χαμηλότερα στρώματα.
      Συζητάμε σήμερα το φορολογικό νομοσχέδιο και θεωρούμε ότι αυτό έχει στόχο την ανάπτυξη της οικονομίας. Αποτελούσε προεκλογική δέσμευση της Νέας Δημοκρατίας και συνεπώς ένας από τους στόχους της νέας Κυβέρνησης. Αλλά ταυτόχρονα είναι και απαίτηση του μισθωτού, του συνταξιούχου, του εργαζόμενου, του επαγγελματία, του μικρομεσαίου, της κάθε μιας επιχείρησης, που έχει ανάγκη από ένα απλό, από ένα σταθερό, από ένα αποτελεσματικό, διαφανές και φερέγγυο φορολογικό σύστημα. Και αυτό είναι το φορολογικό σχέδιο νόμου.
      Τα χαρακτηριστικά του είναι συγκεκριμένα. Η ελάφρυνση και οι απαλλαγές στα χαμηλότερα εισοδήματα. Η ανακούφιση των οικονομικά ασθενέστερων. Το φορολογικό σχέδιο αποτελεί ένα σταθερό πλαίσιο φορολογικό με ορίζοντα τετραετίας. Διακατέχεται από αντικειμενικότητα στους φορολογικούς ελέγχους ώστε ο κάθε ένας επαγγελματίας εκ των προτέρων να κάνει τον προγραμματισμό που πρέπει να ξέρει τι μέλλει γενέσθαι. Κατ’ αυτόν τον τρόπο θα ενισχυθεί η επιχειρηματικότητα και οι επενδύσεις ειδικά με τη μείωση των φορολογικών συντελεστών. Είναι πολύ βασικό ότι δίνονται κίνητρα στις μικρομεσαίες επιχειρήσεις. 
      Κύριοι συνάδελφοι, γνωρίζουμε όλοι ότι οι υγιείς μικρομεσαίες επιχειρήσεις είναι ο μοχλός ανάπτυξης της οικονομίας στη χώρα μας. Και όταν είναι υγιείς οι μικρομεσαίες επιχειρήσεις μπορεί μ’ αυτόν τον τρόπο να βοηθήσουμε στην καταπολέμηση της ανεργίας με τις νέες θέσεις εργασίας, μπορεί να αυξηθεί η απασχόληση, μπορούν να αυξηθούν τα δημόσια έσοδα από ΦΠΑ και όλα αυτά.
      Μέχρι σήμερα οι μικρομεσαίες επιχειρήσεις διακατέχοντο από μια ανασφάλεια και από ένα αναμφίβολο σύστημα και πολλές επιχειρήσεις οδηγούντο σε οικονομική αφαίμαξη και σιγά-σιγά πολλά μαγαζιά θα έκλειναν. Αυτός ο νέος νόμος ο φορολογικός μαζί με τον αναπτυξιακό νόμο που κατατέθηκε σήμερα και θα έρθει προς συζήτηση στη Βουλή θα δώσει μια ανάσα, θα δώσει μια νέα πνοή στις επιχειρήσεις με κίνητρα, με ευκαιρίες, που πραγματικά θα φέρουν ανάπτυξη.
      Είναι σημαντικές οι διατάξεις για τις φορολογικές ελαφρύνσεις των φυσικών προσώπων. Συγκεκριμένα η αύξηση του αφορολόγητου ορίου για μισθωτούς και επαγγελματίες, η αύξηση του ποσοστού μείωσης φόρου από δαπάνες ιατροφαρμακευτικής περίθαλψης, κατοικίας, ενοικίου, οικογένειας, ενοικίου παιδιών που σπουδάζουν, φροντιστηρίων, τόκους στεγαστικών δανείων, ασφάλιστρα, μέριμνα για τους διαζευγμένους κλπ. Είναι επίσης πολύ σημαντικά τα κίνητρα που δίνονται στους νέους επιστήμονες και στους επαγγελματίες με μείωση φόρου και αφαίρεση ποσού ενοικίου όταν εργάζονται σε παραμεθόριες περιοχές όπως επίσης και σ’ αυτούς που εργάζονται στα άγονα νησιά. Έτσι θα πάρει πάνω της η περιφέρεια. Αυτό θα πει ενίσχυση της περιφέρειας.
      Η κατάργηση παρακράτησης φόρου από επιδοτήσεις στην παραγωγή αγροτικών και κτηνοτροφικών προϊόντων είναι πάρα πολύ σημαντική. Επίσης μια άλλη βασική προεκλογική δέσμευση που υλοποιεί η Κυβέρνηση για τα νέα παιδιά είναι να θεωρούνται από την οικογένεια φορολογικά προστατευόμενα μέλη για δύο χρόνια μετά τις σπουδές τους, που ξέρουμε πόσο δύσκολο είναι να βρουν δουλειά και τα ζουν οι γονείς τους. Γι’ αυτό δεν υπάρχει αμφιβολία.
      Επίσης, έχουμε ελαφρύνσεις στις μικρές εταιρείες με τη μείωση των συντελεστών που γίνεται κλιμακωτά έως το 2007. Έχουμε ελαφρύνσεις στους συνεταιρισμούς, στις κοινοπραξίες, στις δημοτικές επιχειρήσεις. Έχουμε μείωση κατά 50% της προκαταβολής στις νέες επιχειρήσεις. Έτσι τονώνονται οι επιχειρήσεις. Τονώνονται επίσης και με το γεγονός ότι εκπίπτουν από τα ακαθάριστα έσοδα οι δαπάνες για αγορά εξοπλισμού για επαγγελματίες σε εμπορικές και γεωργικές επιχειρήσεις. 
      Σε νέους επαγγελματίες στα χρήματα που δίνονται, υπάρχει μείωση για τις δαπάνες για επιστημονική, τεχνολογική έρευνα, για επιμόρφωση προσωπικού καθώς και κίνητρα από τη συγχώνευση των μικρομεσαίων επιχειρήσεων, για ενίσχυση της συλλογικής πρωτοβουλίας για τα δύο χρόνια από την ολοκλήρωση της συγχώνευσης. 
      Έχουμε απαλλαγή του φόρου από εισοδήματα ναών, ιερών μονών και κοινωφελών ιδρυμάτων. Έχουμε μείωση  φόρου από την εγκατάσταση αλλοδαπών επιχειρήσεων. Αυτό αποτελεί κίνητρο για την προσέλκυση επιχειρήσεων, όπως και η έκπτωση δαπανών για την κοινωνική μέριμνα από τις επιχειρήσεις, ενοίκιο εργαζομένων, παιδικοί σταθμοί, χρηματικά βραβεία κλπ.
      Επίσης έχουμε καθορισμό φόρου για τις ανεγειρόμενες οικοδομές, ώστε να υπάρχει τεκμαρτός φόρος στα ενδιάμεσα χρόνια, όταν πωληθούν τα διαμερίσματα, πριν ολοκληρωθεί μια κατασκευή και να μπορεί να γίνει στο τέλος συμψηφισμός.
      Είναι σημαντική η πρόβλεψη και η διευκόλυνση των εκπληρώσεων προς το δημόσιο με εγγυητική επιστολή ούτως ώστε να χορηγείται αποδεικτικό φορολογικής ενημερότητας. 
      Ένα από τα στοιχεία του φορολογικού νόμου είναι η κατάργηση της ΣΔΟΕ που αποτελούσε φόβητρο για μικροεπαγγελματίες που επισκέπτετο πολλές φορές κατ’ επιλογή. Η υπηρεσία ειδικών ελέγχων θα επιτελεί ένα έργο με διαφάνεια, με αποτελεσματικότητα και θα έχει την εποπτεία της αγοράς, θα έχει την προστασία των εθνικών και κοινοτικών πόρων και θα ασχολείται με την καταπολέμηση φοροδιαφυγών και την πάταξη των παράνομων συναλλαγών.
      Κατ’ ουσία με το νέο φορολογικό νόμο αποκτάται μία άλλη σχέση αξιοπιστίας και εμπιστοσύνης ανάμεσα στο φορολογούμενο και στην εφορία με χρηστή διοίκηση και ελαχιστοποιείται η παρανομία και η φοροδιαφυγή. Αυτός ο νέος νόμος αποτελεί μια νέα αρχή για την ανάπτυξη της χώρας και για τους παραπάνω λόγους υπερψηφίζουμε το σχέδιο νόμου.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Tο λόγο έχει ο τελευταίος των ομιλητών για απόψε ο κ. Ιορδάνης Τζαμτζής.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, άκουσα με πολύ μεγάλη προσοχή όλους όσους μίλησαν στην Αίθουσα αλλά ιδιαίτερα τον εισηγητή της Μειοψηφίας. ΄Ακουσα να λέει ότι το νομοσχέδιο είναι αντιλαϊκό και ότι η Νέα Δημοκρατία δεν υλοποιεί τις δεσμεύσεις της. Κάθε άλλο. Με το συγκεκριμένο νομοσχέδιο ενισχύονται οι χαμηλόμισθοι και φυσικά οι συνταξιούχοι. 
      Πρώτον, αυξάνεται το αφορολόγητο όριο για τους μισθωτούς και τους υπόλοιπους φορολογούμενους.
      Δεύτερον, αυξάνεται το ποσοστό έκπτωσης από 15% στο 20% για μια σειρά δαπανών, όπως τα έξοδα ιατρικής και νοσοκομειακής περίθαλψης, τα ενοίκια, τα δίδακτρα, τα ασφάλιστρα, οι τόκοι των ασφαλιστικών δανείων.
      Τρίτον, καταργεί την παρακράτηση φόρου στις κάθε είδους επιδοτήσεις και επιχορηγήσεις που παίρνουν οι αγρότες και οι κτηνοτρόφοι για φυτικά και ζωικά προϊόντα.
      Τέταρτον, ενισχύει το εισόδημα των μικροσυνταξιούχων διευρύνοντας τα ποσά των φορολογικών κλιμακίων για συντάξεις που δίνουν τα επικουρικά, τα μετοχικά και τα ταμεία αρωγής. Ουσιαστικά για εισοδήματα μέχρι είκοσι τρεις χιλιάδες 23.000 ευρώ ετησίως δεν επιβάλλεται καμία πρόσθετη φορολογική επιβάρυνση και αναλόγως των προστατευομένων μελών αυτό ισχύει για εισοδήματα μέχρι είκοσι οκτώ χιλιάδες 28.000 ευρώ. 
      Το νομοσχέδιο αυτό, λοιπόν, δεν επιβάλλει κανένα νέο φόρο και ταυτόχρονα δίνει παροχές στους μισθωτούς, στους συνταξιούχους και γενικότερα στους πολίτες με χαμηλά εισοδήματα. Θέλαμε να δώσουμε πολύ περισσότερα. Αυτή τη στιγμή, όμως, όπως είναι η κατάσταση δεν μπορούμε να προχωρήσουμε αλλά πάνω απ’ όλα δεν επιβαρύνουμε τα χαμηλά εισοδήματα. 
      Αυτό το νομοσχέδιο, λοιπόν, έχει έναν ιδιαίτερα κοινωνικό χαρακτήρα.
      Το νομοσχέδιο αυτό ενισχύει την επιχειρηματικότητα και σε συνδυασμό με το αναπτυξιακό νομοσχέδιο και τον προϋπολογισμό που κατατέθηκε στη Βουλή, η Κυβέρνησή μας δρομολογεί την αναπτυξιακή πορεία της χώρας μας.
      Μειώνει από 35% στο 25% σταδιακά τους συντελεστές φορολογίας επί των κερδών των ανωνύμων εταιρειών, των ΕΠΕ, των συνεταιρισμών, των δημοτικών και δημοσίων επιχειρήσεων. 
      Στην τριετία 2005-2007 μειώνονται σταδιακά από το 25% στο 20% οι συντελεστές φορολογίας επί των κερδών των ομόρρυθμων και ετερόρρυθμων εταιρειών.
      Καθορίζεται ειδικώς προαιρετικός αντικειμενικός τρόπος ελέγχου και περαιώσεως των φορολογικών δηλώσεων και περιλαμβάνει ρυθμίσεις που ενισχύουν την ανάπτυξη.
      Κυρίες και κύριοι συνάδελφοι, εμείς στηρίζουμε την επιχειρηματικότητα, στηρίζουμε την ανάπτυξη που φέρνει αύξηση της παραγωγής, νέες θέσεις εργασίας, που μειώνουν την ανεργία και αυξάνει τον πλούτο της χώρας. Δεν επιβάλλουμε απλά φόρους στραγγαλίζοντας κάθε προσπάθεια, κάτι που εφαρμόσατε κατά κόρον όταν ήσασταν κυβέρνηση. 
      Κύριε Πρόεδρε, ο εισηγητής της Αντιπολίτευσης είπε ότι το νομοσχέδιο δεν φέρνει τομές και καινοτομίες. 
      Πράγματι δεν καινοτομούμε, όπως έκανε η κυβέρνηση του ΠΑΣΟΚ όταν νομοθετώντας έδινε ένα (1) ευρώ στη μία τσέπη και έπαιρνε πέντε (5) ευρώ από την άλλη τσέπη.
      Κυρίες και κύριοι συνάδελφοι, η οικονομική πολιτική της Κυβέρνησης, είναι σταθερή, ειλικρινής, με έντονα τα κοινωνικά αλλά και τα αναπτυξιακά στοιχεία.
      Κάναμε απογραφή και ακούσαμε πολλές κρίσεις. Η απογραφή έπρεπε να γίνει. Και σας ρωτώ: Γιατί δεν έπρεπε να γίνει η απογραφή; Για να μην αποκαλυφθεί ότι η ισχυρή οικονομία του κ. Σημίτη ήταν μία σαπουνόφουσκα; Ακούσαμε τόσα πολλά αυτές τις ημέρες. 
      Ψηφίζουμε σήμερα ένα σταθερό φορολογικό νομοσχέδιο. Φέρνουμε ένα νέο αναπτυξιακό νομοσχέδιο. Και θα ψηφίσουμε έναν ειλικρινή πάνω απ’ όλα προϋπολογισμό, όταν οι ελλειμματικοί προϋπολογισμοί σας καλύπτονταν με δημιουργική λογιστική και άλλες μεθόδους που εφαρμόζατε, όπως παίρνοντας δάνεια από τράπεζες του Λουξεμβούργου ή κάνοντας ομολογιακά δάνεια. 
      Επιτέλους, σας ακούμε να μας μέμφεστε για τους οκτώ μήνες που είμαστε κυβέρνηση. Έγιναν όλα αυτά σε αυτούς τους οκτώ μήνες; Είκοσι χρόνια κυβερνούσατε αυτόν τον τόπο. Συσσωρεύσατε χρέη, σπαταλήσατε χρήματα, δεν κάνατε αυτά που έπρεπε να κάνετε για την ανάπτυξη αυτού του τόπου. Και έρχεστε σήμερα να ζητήσετε τα ρέστα; Υποτιμάτε τη νοημοσύνη του ελληνικού λαού. Λαϊκίζετε και ουσιαστικά προσπαθείτε να οξύνετε τα πράγματα για να ξεπεράσετε τη βαθιά κρίση που διέρχεστε. Μια τέτοια, όμως, πολιτική τακτική δεν περνάει πλέον. Θέλω να ξέρετε ότι ακολουθώντας αυτήν την τακτική θα είστε πολλά χρόνια στα έδρανα της Αντιπολίτευσης. 
      Σκοπός μας και στόχος μας είναι να νοικοκυρέψουμε τα οικονομικά του κράτους, να σταματήσουμε τη σπατάλη, να ενισχύσουμε τα χαμηλά και μεσαία εισοδήματα και να στηρίξουμε την ανάπτυξη της χώρας. Εάν δεν θέλετε αυτά τότε καταψηφίστε το νομοσχέδιο. Θα είστε, όμως, εκτεθειμένοι και υπόλογοι στον ελληνικό λαό.
      Κύριε Πρόεδρε, κλείνοντας θα ήθελα να σταθώ με δύο κουβέντες μόνο σε μία τροπολογία την οποία κατέθεσα. Και απευθυνόμενος στον κύριο Υπουργό θα ήθελα να ζητήσω να γίνει δεκτή η συγκεκριμένη τροπολογία, διότι αφορά πολλές ομάδες παραγωγών, οι οποίες έχουν περιβληθεί το νόμιμο τύπο και λειτουργούν με βάση τους κοινοτικούς κανονισμούς στις πωλήσεις των αγροτικών προϊόντων. Σε αυτές τις πωλήσεις, όμως, που διενεργούσαν οι συγκεκριμένες ομάδες παραγωγών, δεν υπολόγισαν και δεν εισέπραξαν τον αναλογούντα ΦΠΑ, τον οποίο και δεν απέδωσαν στο δημόσιο θεωρώντας ότι δεν υπήρχε τέτοια υποχρέωση. 
      Δεδομένου ότι οι φόροι αυτοί δεν εισπράχθηκαν από τις ομάδες παραγωγών και δεν είναι δυνατόν να κληθούν τώρα αναδρομικά να πληρώσουν το ΦΠΑ για όλα τα προηγούμενα χρόνια, προτείνεται η σχετική διάταξη για την απαλλαγή των ομάδων παραγωγών από την υποχρέωση να καταβάλουν φόρο που ποτέ δεν εισέπραξαν για πωλήσεις που διενήργησαν έως τη δημοσίευση του παρόντος νόμου, προκειμένου να συνεχίσουν να λειτουργούν. Διότι εάν τους καταλογιστούν όλες αυτές οι σχετικές διαφορές με τις νόμιμες προσαυξήσεις και τα πρόστιμα, θα αποτελέσουν δυσβάσταχτη επιβάρυνση την οποία θα αναγκαστούν να επιρρίψουν στους αγρότες, συρρικνώνοντας το εισόδημά τους. 
      Η παραπάνω ρύθμιση περιλαμβάνει πωλήσεις, οι οποίες διενεργήθηκαν έως τη δημοσίευση του παρόντος νόμου. Για τις μετέπειτα πωλήσεις εξυπακούεται ότι θα εφαρμόζονται κανονικά οι διατάξεις του κώδικα ΦΠΑ και φυσικά θα ακολουθηθεί ό,τι ορίζει ο νόμος.
      Κλείνοντας θέλω να τονίσω ότι εμείς ψηφίζουμε και εγώ προσωπικά το συγκεκριμένο νομοσχέδιο, διότι είναι ένα νομοσχέδιο φορολογικό σταθερό, με έντονα τα κοινωνικά στοιχεία και φυσικά έχει έντονο αναπτυξιακό χαρακτήρα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
              Με τη συναίνεση του Σώματος και ώρα 00.07’ λύεται η συνεδρίαση για σήμερα ημέρα Τετάρτη 24 Νοεμβρίου 2004 και ώρα 10.00’ με αντικείμενο εργασιών του Σώματος: α) ειδική συνεδρίαση της Ολομέλειας της Βουλής προς τιμήν των Ελλήνων Παραολυμπιονικών των Παραολυμπιακών Αγώνων του 2004 και β) νομοθετική εργασία, συνέχιση της συζήτησης επί της αρχής του νομοσχεδίου του Υπουργείου Οικονομίας και Οικονομικών: «Φορολογία εισοδήματος φυσικών και νομικών προσώπων, φορολογικοί έλεγχοι και άλλες διατάξεις».
      Η ΠΡΟΕΔΡΟΣ                                 ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 23/11/04                     ΣΕΛ. 71

