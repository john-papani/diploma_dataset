      ΠΙΝΑΚΑΣ ΠΕΡΙΕΧΟΜΕΝΩΝ
      ΠΕΡΙΟΔΟΣ ΙΑ΄
      ΣΥΝΟΔΟΣ Α΄
      ΣΥΝΕΔΡΙΑΣΗ ΛΕ΄
      Πέμπτη 30 Σεπτεμβρίου 2004
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ανακοινώνεται ότι τη συνεδρίαση παρακολουθούν μαθητές από το Δημοτικό Σχολείο Ουρσουλίνων, το 2ο και 30 Δημοτικό Σχολείο Νέας Ερυθραίας και το 5ο Δημοτικό Σχολείο Νέας Σμύρνης, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου αναφορών και ερωτήσεων της 5.10.2004,σελ.
      4. Συζήτηση επικαίρων ερωτήσεων 
      α) Προς τον Υπουργό Αγροτικής Ανάπτυξης και Τροφίμων σχετικά με τη διάθεση της φετινής εσοδείας σιτηρών σε ικανοποιητικές τιμές κ.λπ., σελ.
      β) Προς τον Υπουργό Οικονομίας και Οικονομικών σχετικά με την ίδρυση και λειτουργία της Ακαδημίας του Λιμενικού Σώματος στην Αλεξανδρούπολη, σελ.
      γ) Προς τον Υπουργό Δημόσιας Τάξης σχετικά με τη λήψη των αναγκαίων μέτρων για τη μείωση των τροχαίων ατυχημάτων κ.λπ., σελ.
      5. Συζήτηση επίκαιρης ερώτησης του Υπουργού Εθνικής Παιδείας και Θρησκευμάτων σχετικά με την κυβερνητική πολιτική στην εκπαίδευση, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση Έκθεσης Διαρκούς Επιτροπής:
      Η Διαρκής Επιτροπή Εθνικής ΄Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών «Κύρωση της τροποποίησης του άρθρου 1 της σύμβασης για την απαγόρευση ή περιορισμό χρήσης ορισμένων συμβατικών όπλων που μπορούν να θεωρηθούν ως εξαιρετικώς επιβλαβή ή ως προκαλούντα αδιακρίτως αποτελέσματα», σελ.
      2. Κατάθεση σχεδίου νόμου: 
      Οι Υπουργοί Οικονομίας και Οικονομικών Ανάπτυξης και Απασχόλησης και Κοινωνικής Προστασίας κατέθεσαν σχέδιο νόμου: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις», σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΑΛΑΒΑΝΟς Α., σελ.
      ΚΟΝΤΟΣ Α., σελ.
      ΜΑΡΚΟΓΙΑΝΝΑΚΗΣ Χ., σελ.
      ΡΕΓΚΟΥΖΑΣ Α., σελ.
      ΤΖΕΚΗΣ Α., σελ.
      ΦΩΤΙΑΔΗΣ Α., σελ.
      Β. Επί της επίκαιρης επερώτησης:
      ΑΛΑΒΑΝΟΣ Α., σελ.
      ΑΛΕΥΡΑΣ Α., σελ.
      ΚΟΥΒΕΛΗΣ Φ., σελ.
      ΠΟΛΥΔΩΡΑΣ Β. σελ.
      ΣΚΥΛΛΑΚΟΣ Α., σελ.
      ΤΑΛΙΑΔΟΥΡΟΣ Σ., σελ.

      
      ΠΡΑΚΤΙΚΑ  ΒΟΥΛΗΣ
      ΙΑ΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      	ΘΕΡΟΥΣ 2004	
      ΣΥΝΕΔΡΙΑΣΗ  ΛΕ΄
      Πέμπτη 30 Σεπτεμβρίου 2004
      
      Αθήνα, σήμερα στις 30 Σεπτεμβρίου 2004, ημέρα Πέμπτη και ώρα 10.52’ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ Σύνθεση) για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήριος Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από το κ. Απόστολο Φωτιάδη, Βουλευτή Έβρου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Εργατοϋπαλληλικό Κέντρο Ρεθύμνου ζητεί την ίδρυση Τμήματος Τεχνικής και Υγειονομικής Επιθεώρησης στο Νομό Ρεθύμνου.
2) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Μουσικό Γυμνάσιο Ρεθύμνου ζητεί την επίλυση του προβλήματος στέγασης του πιο πάνω Σχολείου .
3) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Εργαζομένων ΟΤΑ Ν. Πέλλας ζητεί την καταβολή στους εργαζομένους του ΟΤΑ Ν.Πέλλας, του παραμεθορίου επιδόματος και του πριμ παραγωγικότητας
4) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Αβραμίδης Σάββας, κάτοικος Γιαννιτσών ζητεί ενημέρωση για τα συνταξιοδοτικά του δικαιώματα, από το ΤΑΥΣΩ.
5) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κα Ζαχαριάδη Ιορδάνα, κάτοικος Αξού Δήμου Κύρρου Ν. Πέλλας ζητεί την οριστική επίλυση ζητήματος επιβολής ΦΠΑ σε εισαγωγείς μεταχειρισμένων αυτοκινήτων.
6) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την επαναλειτουργία του Νηπιαγωγείου στο χωριό Έλος Λακωνίας.
7) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί την εκτέλεση αντιπλημμυρικών έργων στον άνω και κάτω ρου του Ευρώτα.
8) Ο Βουλευτής Λασιθίου κ.  ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί χρηματοδότηση για τη βελτίωση της δημοτικής του οδοποϊας.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας Λασιθίου ζητεί την ολοκλήρωση της κατασκευής του αεροδρομίου Σητείας.
10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί την επισκευή των  πρανών και παράχθιων του ποταμού Παντέλη.
11) Ο Βουλευτής Λασιθίοιυ κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύνδεσμος Αντιρρησιών Συνείδησης ζητεί να αποφυλακισθεί ο Γ. Μοναστηριώτης και να αναγνωρισθεί ως αντιρρησίας συνείδησης.
12) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Νομάρχης Λασιθίου ζητεί τη χρηματοδότηση των έργων επισκευής και βελτίωσης της νέας εθνικής οδού Χανίων-Σητείας.
13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η ’Ενωση Α.Σ.Ε. Λασιθίου ζητεί την επαναλειτουργία του γραφείου της ΔΕΗ στην περιοχή της.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Λεύκης Λασιθίου ζητεί την κατασκευή δέστρας στην νήσο Κουφονήσι.
15) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμος Αγίας Βαρβάρας ζητεί την οικονομική στήριξη των αμπελουργών της περιοχής του.
16) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά με την οποία ο Σύλλογος Πολυτέκνων Λάρισας και περιχώρων ζητεί να πληροφορηθεί για τα κριτήρια πρόσληψης των εργαζομένων στο εργοστάσιο ΖΑΧΑΡΗ.
17) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Δήμος Ιεράς Πόλεως Μεσολογγίου ζητεί τη λήψη μέτρων διασφάλισης του Δημόσιου χαρακτήρα της εταιρείας «ΕΛΛΗΝΙΚΕΣ ΑΛΥΚΕΣ Α.Ε.».
18) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Σητείας ζητεί τη χρηματοδότηση των έργων ανάπλασης της πλατείας της Σητείας.
19) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Γ΄ Κέντρο Ανοικτής Προστασίας Ηλικιωμένων Δήμου Ρεθύμνου ζητεί την παραχώρηση αυτοκινήτου για το Πρόγραμμα Κοινωνικής Μέριμνας.
20) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία αναφέρεται στο θέμα της ρύθμισης καταβολής του ληξιπρόθεσμου ΦΠΑ των επιχειρήσεων.
21) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Σωματείων Ταχυδρομικών ζητεί τη διασφάλιση της ανάπτυξης των ΕΛΤΑ προς όφελος των εργαζομένων και του κοινωνικού συνόλου.
22) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία η Ένωση Α.Σ.Ε.  Λασιθίου ζητεί να της επιστραφούν ακίνητα που έχει δωρίσει στο Ελληνικό Δημόσιο και δεν έχουν τηρηθεί οι όροι συμβολαίων.
23) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Α.Σ.Ε. Λασιθίου ζητεί άτοκη χρηματοδότηση για τη συνέχιση των δραστηριοτήτων της. 
24) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Α.Σ.Ε. Λασιθίου ζητεί την εκτίμηση των ζημιών που προκάλεσε ο παγετός στις καλλιέργειες της περιοχής του.
25) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η κ. Σφενδουράκη Σταυρούλα ζητεί την εγγραφή της στον ΟΓΑ.
26) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Α.Σ.Ε. Λασιθίου ζητεί να ελεχθεί η εισαγωγή πατάτας στην Κρήτη.
27) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Οροπεδίου Λασιθίου ζητεί την συνέχιση της λειτουργίας του πυροσβεστικού κλιμακίου που εδρεύει στην περιοχή του.
28) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Αγροτικών Συν/σμών Σητείας – Κρήτης ζητεί την ενίσχυση της παραγωγής ελαιολάδου εσοδείας 2002-2004.
29) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία η Διευθύντρια του Ε.Ε.Ε.Ε.Κ. Ν. Ρεθύμνου ζητεί τον εξοπλισμό με μέσα και εποπτικά  είδη του Εργαστηρίου Ειδικής Επαγγελματικής Εκπαίδευσης και Κατάρτισης Ρεθύμνου.
30) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμαρχος Παλλήνης ζητεί την αντιπλημμυρική προστασία της περιοχής του, εξαιτίας των έργων της Λεωφόρου Μαραθώνος.
31) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία η Ανώτατη Συνομοσπονδία Πολυτέκνων Ελλάδος ζητεί την κατάταξη των πολυτέκνων στους δικαιούχους δωρεάν τροφίμων από τα αποθέματα παρέμβασης.
32) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Δήμαρχος Σφακίων ζητεί την ίδρυση μόνιμου πυροσβεστικού κλιμακίου στο Δήμο Σφακίων.
33) Ο Βουλευτής Ρεθύμνου κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία το Σωματείο Ατόμων με Αναπηρία ΑμεΑ Νομού Ρεθύμνου ζητεί την έκπτωση στα εισιτήρια των ακτοπλοϊκών συγκοινωνιών, για τα άτομα με αναπηρία.
34) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Σύλλογος Γονέων και Κηδεμόνων του Ειδικού Δημοτικού Σχολείου Περάματος ζητεί την επάνδρωση του Ειδικού Δημοτικού Σχολείου Περάματος με δύο εκπαιδευτικούς, κοινωνικό λειτουργό κλπ..
35) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία ο Ιερός Ναός Παμμεγίστων Ταξιαρχών Κορυδαλλού ζητεί την αποκατάσταση του ιστορικού ναϊδρίου του 10ου μ.χ. αιώνα Παμμεγίστων Ταξιαρχών Κορυδαλλού.
36) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορά με την οποία το Εθνικό Αθλητικό Κέντρο Κορυδαλλού ζητεί την αποκατάσταση ζημιών στο γήπεδο ποδοσφαίρου.
37) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στις ελλείψεις προσωπικού σε κέντρα αποκατάστασης ατόμων με αναπηρίες.
38) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα που αφορά στην εξάρθρωση κυκλώματος διάθεσης πλαστών διαβατηρίων.
39) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε  δημοσίευμα που αφορά στο αίτημα των ξενοδόχων Διακοπτού για πληρωμή των χρεών στο Δήμο με δόσεις
40) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα που αφορά στην αντιμετώπιση του προβλήματος στέγασης από τη Δ/νση της Φοιτητικής Εστίας του Εθνικού Ιδρύματος Νεότητας στο Πανεπιστήμιο Πατρών.
41) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανακάλυψη ερειπίων αψιδωτού ναού του 8ου αιώνα στην περιοχή των Νικολέϊκων.
42) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην επικινδυνότητα σημείου της Περιμετρικής Οδού.
43) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα που αφορά στην εξεύρεση χώρων στην Αχαϊα για τη δημιουργία νέων λατομικών ζωνών.
44) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Ένωση Αγροτικών Συνεταιρισμών Πατρών «ΠΑΤΡΑΙΚΗ»  ζητεί τη λήψη μέτρων, για την απορρόφηση της φετεινής παραγωγής κρασιού.
45) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία η Πολυτεκνική Οργάνωση Πατρών και Περιχώρων ζητεί την έκτακτη οικονομική ενίσχυση του αθλητικού σωματείου «Ο ΠΟΛΥΤΕΚΝΟΣ».
46) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορές με τις οποίες η Επιτροπή Αγώνα Εργαζομένων στην Επαγγελματική Κατάρτιση Α.Ε. ζητεί την ανανέωση και μετατροπή των συμβάσεων εργασίας των μελών της σε αορίστου χρόνου.
47) Ο Βουλευτής Πειραιά κ. ΓΡΗΓΟΡΗΣ ΝΙΩΤΗΣ κατέθεσε αναφορές με τις οποίες η Επιτροπή Αγώνα Εργαζομένων στην Επαγγελματική Κατάρτιση Α.Ε. ζητεί την ανανέωση και μετατροπή των συμβάσεων εργασίας των μελών της σε αορίστου χρόνου.
48) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία Φορείς Δ.Δ. Δρεπάνου Δήμου Ρίου διαμαρτύρονται για την εγκατάσταση εμπορευματικού Κέντρου του ΟΣΕ στην περιοχή και τη νέα χάραξη της Σιδηροδρομικής Γραμμής.
49) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε αναφορά με την οποία ο Νομάρχης Αχαΐας ζητεί τη χρηματοδότηση του προγράμματος της σχολικής στέγης στο Νομό Αχαΐας.
50) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας που αφορά στην ανάγκη οικονομικής ενίσχυσης του Κέντρου «ΜΕΡΙΜΝΑ».
51) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία ο Σύλλογος Εργατοϋπαλλήλων Μετάλλου Νομού Ιωαννίνων ζητεί τη λήψη μέτρων για τη συνέχιση της λειτουργίας των Χυτηρίων Ηπείρου.
52) Ο Βουλευτής Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Παλλήνης ζητεί την κατασκευή αντιπλημμυρικών έργων στη λεωφόρο Μαραθώνος.
53) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Νάξου ζητεί οικονομική ενίσχυση για την επισκευή σχολικών κτιρίων της περιοχής του.
54) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας ζητεί οικονομική ενίσχυση για την επισκευή σχολικών κτιρίων της περιοχής του.
55) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ο Σύνδεσμος Επαγγελματικών Αλιέων Πτελεού «Ο ΑΓΙΟΣ ΝΙΚΟΛΑΟΣ» ζητεί την επαναλειτουργία του αστυνομικού σταθμού στον Πτελεό Μαγνησίας.
56) Οι Βουλευτές κύριοι ΑΘΑΝΑΣΙΟΣ ΛΕΒΕΝΤΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά με την οποία η Ένωση Εργαζομένων  στην ΑΕΜ Βωξίται Παρνασσού, ζητεί την άμεση κατασκευή εργατικών κατοικιών στην Άμφισσα.
57) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο Δήμος Ιεράπετρας Λασιθίου διαμαρτύρεται για τις συνεχείς διακοπές ρεύματος και ζητεί τη διάθεση επιπλέον προσωπικού και κατάλληλων μέσων στις υπηρεσίες ώστε να επιλυθεί το θέμα.
58) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας στο οποίο οι έκτακτοι καθηγητές του ΤΕΙ Κρήτης ζητούν την καταβολή δεδουλευμένων αποδοχών τους και την υπογραφή νέων συμβάσεων εργασίας.
59) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα στο οποίο ζητείται η συνέχιση του προγράμματος «Βοήθεια στο σπίτι».
60) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία Κάτοικοι Ηρακλείου ζητούν την άμεση απομάκρυνση της κεραίας κινητής τηλεφωνίας της Cosmotte από το κτίριο του ΟΤΕ Ηρακλείου.
61) Ο Γ΄ Αντιπρόεδρος  Βουλής και Βουλευτής Πειραιά κ. ΙΩΑΝΝΗΣ ΤΡΑΓΑΚΗΣ κατέθεσε αναφορά με την οποία η Ομοσπονδία Εξωραϊστικών Εκπολιτιστικών Συλλόγων Σαλαμίνας ζητεί να μην εφαρμοσθεί η επιβολή τέλους υπέρ των ΟΤΑ στις πορθμειακές γραμμές της Σαλαμίνας.
62) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία Ιατροί του Περιφερειακού Ιατρείου και Φορείς της νήσου Αλοννήσου ζητούν την αναβάθμιση του Π.Π.Ι. Αλοννήσου σε Κέντρο Υγείας.
63) Ο Βουλευτής Εύβοιας κ. ΓΕΩΡΓΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία η Ένωση Πολυτέκνων Κύμης και περιχώρων Νομού Εύβοιας ζητεί να χορηγούνται τρόφιμα σε όλες τις πολύτεκνες ανεξάρτητα του εισοδήματός τους.
64) Ο Βουλευτής Καρδίτσας κ. ΝΙΚΟΛΑΟΣ ΣΑΛΑΓΙΑΝΝΗΣ κατέθεσε αναφορά με την οποία ο Αντιδήμαρχος Σελλάνων Καρδίτσας ζητεί την επανεξέταση των στρεμματικών αποδόσεων για μερίδα βαμβακοπαραγωγών της περιοχής του.
65) Οι Βουλευτές κύριοι ΜΙΧΑΛΗΣ ΚΑΡΧΙΜΑΚΗΣ, ΒΑΣΙΛΗΣ ΟΙΚΟΝΟΜΟΥ, ΧΡΥΣΑ ΑΡΑΠΟΓΛΟΥ και ΒΑΣΙΛΗΣ ΓΕΡΑΝΙΔΗΣ κατέθεσαν αναφορά με την οποία το Σωματείο Εργαζομένων ΕΛΒΟ Θεσ/νίκης ζητεί να ανατεθούν νέα προγράμματα στην ΕΛΒΟ ώστε να καταστεί δυνατή η συνέχιση της λειτουργία της.
66) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Πανελλήνιος Σύνδεσμος Εργαζομένων στη ναυτιλία και τον τουρισμό ζητεί να εισακουσθούν οι απόψεις του για τα προβλήματα της ναυτιλίας και των εργαζομένων σ’ αυτό τον τομέα.
67) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Ιεράπετρας Λασιθίου, καταγγέλλει συνεχείς διακοπές ρεύματος από  τη ΔΕΗ στην ευρύτερη περιοχή του και ζητεί τη λήψη μέτρων για την επίλυση του προβλήματος.
68) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Ραδιοφωνικός Σταθμός Ανατολικής Κρήτης, καταγγέλλει τις συνεχείς διακοπές ρεύματος από τη ΔΕΗ στην περιοχή της Ιεράπετρας Λασιθίου.
69) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Σφακίων ζητεί την ίδρυση μόνιμου πυροσβεστικού κλιμακίου στο Δήμο Σφακίων.
70) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Νομάρχης Χανίων ζητεί την ανέγερση νέων σχολικών μονάδων στο Νομό Χανίων.
71) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία  ο Νομάρχης Χανίων ζητεί η εδαφική έκταση του αιγιαλού και της παραλίας να τελεί υπό την αποκλειστική χρήση του αντίστοιχου ΟΤΑ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 254/26-4-04 ερώτηση του Βουλευτή κ. Ιωάννη Δραγάσακη δόθηκε με το υπ’ αριθμ. 1041673/42/19-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμό 254/26.4.04 ερώτησης που κατέθεσε ο Βουλευτής κ. Γ. Δραγασάκης, σχετικά με το ανωτέρω θέμα, σας γνωρίζουμε τα εξής:
     Α. Με τις διατάξεις της παραγρ. 12 του άρθρου 12 του ν.2328/1995, όπως το άρθρο αυτό ισχύει ύστερα από την αντικατάστασή του με τις παραγράφους 1 και 2 του άρθρου 33 του ν.2429/1996, προβλέπεται μεταξύ άλλων ότι «Σε περίπτωση που δεν έχει καταβληθεί από το διαφημιστή ή το διαφημιζόμενο εγκαίρως και προσηκόντως το αγγελιόσημο επί των διαφημίσεων και οι τυχόν άλλες επιβαρύνσεις που αντιστοιχούν στις συγκεκριμένες συναλλαγές, ανεξάρτητα από τις άλλες συνέπειες, οι σχετικές διαφημιστικές δαπάνες δεν εκπίπτουν από τα ακαθάριστα έσοδα του διαφημιστή και του διαφημιζόμενου, έστω και αν στη δεύτερη περίπτωση μεσολαβεί διαφημιστής».
     Οι παραπάνω διατάξεις είναι φανερό ότι αποσκοπούν στην εκπλήρωση από τους υπόχρεους των υποχρεώσεών τους σε σχέση με την απόδοση του αγγελιόσημου, ενισχυόμενης της προσπάθειας των Ασφαλιστικών Οργανισμών για είσπραξη των εσόδων τους.
     Εξάλλου, σύμφωνα με τις διατάξεις της παραγράφου 1 του άρθρου 61 του ν. 2676/1999, ορίζεται ότι με αποφάσεις πλήρως αιτιολογημένες των Δ.Σ. των φορέων κοινωνικής οσφάλισης, πλην ΙΚΑ, αρμοδιότητας Υπουργείου Εργασίας και Κοινωνικών Ασφαλίσεων, παρέχεται η ευχέρεια της εξόφλησης σε μηνιαίες δόσεις, των καθυστερούμενων ασφαλιστικών εισφορών μετά των πρόσθετων τελών και λοιπών επιβαρύνσεων. Τα ανωτέρω εφαρμόζονται και ισχύουν και για οφειλές αγγελιόσημου, σύμφωνα με την παράγραφο 12 του ίδιου άρθρου και νόμου.
     Β. 1. Ενόψει των πιο πάνω ισχυουσών διατάξεων και δεδομένου ότι και οι μισθοί του προσωπικού εκπίπτουν από τα ακαθάριστα έσοδα και στην περίπτωση που μέχρι το χρόνο έναρξης του φορολογικού ελέγχου, έχουν βεβαιωθεί οι αναλογούσες εργοδοτικές εισφορές, η αρμόδια υπηρεσία μας έκανε δεκτό με το αριθ. πρωτ. 1101582/11006/ Β0012/13.11.2003 έγγραφο, ότι οι διαφημιστικές αυτές δαπάνες αναγνωρίζονται προς έκπτωση ακόμα και στην περίπτωση που, πριν από την έναρξη του φορολογικού ελέγχου, υπήρξε διακανονισμός με τον οικείο ασφαλιστικό οργανισμό για την καταβολή σε δόσεις του οφειλόμενου από τις επιχειρήσεις αγγελιόσημου.
     2. Έτσι με βάση τις προαναφερόμενες ρυθμίσεις και οι Ασφαλιστικοί Οργανισμοί ενισχύονται και βοηθούνται ουσιαστικά στη δύσκολη όντως προσπάθειά τους για είσπραξη και διασφάλιση των αναγκαίων πόρων τους, αλλά και στις επιχειρήσεις απ' το άλλο μέρος δίνεται ένα επιπλέον χρονικό περιθώριο για τακτοποίηση των ληξιπρόθεσμων υποχρεώσεων τους από αγγελιόσημο.
     3. Εξάλλου είναι γνωστό ότι πολλές φορές στην πράξη, ιδίως στα πλαίσια της ελεγκτικής διαδικασίας με βάση την Υπ. Αποφ. 1144/98, ο φορολογικός έλεγχος να μην διενεργείται αιφνιδιαστικά, αλλά να καλείται η επιχείρηση μέσα σε εύλογο χρονικό διάστημα να επιδείξει για έλεγχο τα βιβλία και στοιχεία της, οπότε στο ενδιάμεσο χρονικό διάστημα και μέχρι την έναρξη του ελέγχου έχει μια ακόμη ευκαιρία και δυνατότητα να τακτοποιήσει τις ληξιπρόθεσμες υποχρεώσεις της προς του Ασφαλιστικούς Οργανισμούς, ώστε να μην υπάρξει κίνδυνος απόρριψης της σχετικής δαπάνης από διαφήμιση ή μισθοδοσία.
     4. Κατά συνέπεια είναι φανερό ότι αφού η λειτουργία του Κράτους είναι ενιαία οι επιμέρους Υπηρεσίες μπορούν να συνεργάζονται για να εξασφαλίσουν τα δικαιώματα των επιμέρους κρατικών φορέων που αποτελούν ουσιαστικά δικαιώματα του Κοινωνικού συνόλου. Η διεκδίκηση των δικαιωμάτων του Κράτους δεν υπακούει σε κανενός είδους φορομπηχτική λογική ούτε βεβαίως τίθεται θέμα διπλής, φορολογίας.
     Ο  Υφυπουργός
     Α. ΡΕΓΚΟΥΖΑΣ»
     2. Στις με αριθμό 264/27-4-2004 και 286/27-4-2004  ερωτήσεις και 289/30.4. 2004 ΠΑΒ των Βουλευτών κυρίων Ευαγγελίας Σχοιναράκη-Ηλιάκη,  Βασιλείου  Κεγκέρογλου και Ε. Φραγκιαδουλάκη δόθηκε με το υπ’ αριθμ. 26481/19.5.04 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των με αριθμ. 264/27-4-2004 και 286/27-4-2004 ερωτήσεων καθώς και 289/30-4-2004 ΠΑΒ, που κατέθεσαν οι Βουλευτές κα Ε. Σχοιναράκη-Ηλιάκη και κύριοι Β. Κεγκέρογλου και Ε. Φραγκιαδουλάκης αντίστοιχα, αναφορικά με τη χρηματοδότηση των Δήμων Γαζίου και Αλικαρνασσού, καθώς και Ηρακλείου του Ν. Ηρακλείου για τις ανάγκες της Ολυμπιακής Προετοιμασίας, σας γνωρίζουμε κατά λόγο αρμοδιότητάς μας, τα ακόλουθα:
     Σύμφωνα με το υπ' αριθμ. 3/5-1-2004 έγγραφο της Γενικής Γραμματείας Ολυμπιακών Αγώνων του Υπουργείου Πολιτισμού, προσδιορίσθηκε όπως κατόπιν αξιολόγησης προτάσεων Δήμων που εμπλέκονται με την Ολυμπιακή Προετοιμασία και μετά από απόφαση της Διυπουργικής Επιτροπής Συντονισμού Ολυμπιακής Προετοιμασίας, εγγραφούν πιστώσεις συνολικού ποσού 22.800.000 € στον Προϋπολογισμό του Υπουργείου μας. Από το ποσό αυτό, ποσό 11.400.000 € μεταφέρθηκε με την υπ' αριθμ. 2/788/231866/9-1-2004 απόφαση του Υπουργείου Οικονομίας και Οικονομικών, ενώ το υπόλοιπο ποσό από 11-400.000 € μεταφέρθηκε πρόσφατα με την υπ' αριθμ. 2/18930/232538/29-4-2004 αντίστοιχη απόφαση. Η συνολική κατανομή του οικονομικού έτους 2004 έχει προγραμματισθεί από την Γ.Γ.Ο.Α. να διατεθεί ύστερα από σχετική πρόταση και έγκριση της, ως εξής:
     - για δράσεις καθαριότητας Ολυμπιακών Δήμων Αττικής ποσό: 11.703.000 €
     - για καθαριότητα και δράσεις πρασίνου Ολυμπιακών Πόλεων και Αρχαίας Ολυμπίας ποσό: 6.100.000 €
     - για αποθεματικό προς κατανομή ποσό 5.000.000 €, το οποίο αφορά στην πρόβλεψη για τις Ολυμπιακές Πόλεις στις οποίες δεν έχει ακόμα ολοκληρωθεί ο λειτουργικός σχεδιασμός.
     Στα πλαίσια αυτά, ενεκρίθη με την αριθμ. 13775/27-2-2004 απόφαση του Υπουργού Εσωτερικών, Δημόσιας Διοίκησης και Αποκέντρωσης η χρηματοδότηση του Δήμου Ηρακλείου Ν. Ηρακλείου με συνολικό ποσό 2.000.000 € για έργα καθαριότητας, διαμόρφωση-ανάπλαση της παραλιακής περιοχής Ηρακλείου και έργα πρασίνου, το οποίο έχει ήδη εκταμιευθεί.
     Τέλος, βάσει των προαναφερομένων, η διάθεση του αποθεματικού προς χρηματοδότηση ΟΤΑ, όπως των Δήμων Νέας Αλικαρνασσού και Γαζίου, θα καθορισθεί μετά από σχετική πρόταση της Γ.Γ.Ο.Α. του Υπουργείου Πολιτισμού και αξιολόγηση των αναγκών των ΟΤΑ σε σχέση με το χρηματικό υπόλοιπο της πίστωσης.
     Ο Υφυπουργός
     ΑΘ. ΝΑΚΟΣ»
      3. Στην με αριθμό 265/27-4-2004 ερώτηση της Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 2/22751/0094/17-5-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμό 265/27.4.2004 ερώτησης που κατέθεσε η Βουλευτής κ. Ε. Σχοιναράκη - Ηλιάκη, σας γνωρίζουμε τα εξής:
     Οι δαπάνες ιατροφαρμακευτικής περίθαλψης των ασφαλισμένων του Δημοσίου καλύπτονται, από την 1η Ιανουαρίου 2003, από τον προϋπολογισμό του Οργανισμού Περίθαλψης Ασφαλισμένων του Δημοσίου (Ο.Π.Α.Δ.), που συστάθηκε και λειτουργεί σύμφωνα με τον Ν. 2768/99, το Π.Δ. 52/2001 και την αριθ. 2/69883/0020/29.11.2002 κοινή απόφαση των Υπουργών Οικονομίας και Οικονομικών και Υγείας και Πρόνοιας.
     Ο Οργανισμός εποπτεύεται από τα Υπουργεία Υγείας και Κοινωνικής Αλληλεγγύης και Οικονομίας και Οικονομικών. Το Υπουργείο Υγείας και Κοινωνικής Αλληλεγγύης ασκεί εποπτεία στα θέματα που έχουν σχέση με την παροχή και τον έλεγχο των υπηρεσιών υγείας προς τους ασφαλισμένους. Το Υπουργείο Οικονομικών ασκεί εποπτεία στα θέματα που αφορούν το κόστος των υπηρεσιών υγείας, την οικονομική διαχείριση, τον έλεγχο και τη χρηματοδότηση του Οργανισμού.
     Όσον αφορά την ιατροφαρμακευτική περίθαλψη των ασφαλισμένων του Δημοσίου, σας γνωρίζουμε τα ακόλουθα:
     Το ζήτημα της αναπροσαρμογής των ιατρικών αμοιβών εξετάζεται στο πλαίσιο της γενικότερης δημοσιονομικής πολιτικής.
     Ειδικότερα οι ασφαλισμένοι του Οργανισμού στο Νομό Ηρακλείου, ύστερα από την διακοπή των συμβάσεων των ιατρών διαφόρων ειδικοτήτων, μπορούν να εξυπηρετούνται και από γιατρούς, που δεν έχουν σύμβαση με τον Οργανισμό, για την δωρεάν συνταγογράφηση των φαρμάκων και των εξετάσεων, υποβάλλοντας την απόδειξη από την επίσκεψη στην τοπική Υπηρεσία του Οργανισμού (Υ.Π.Α.Δ. Ν. Ηρακλείου).
     Η Υ.Π.Α.Δ. Ηρακλείου στη συνέχεια, κατ' εξαίρεση και σε σύντομο χρονικό διάστημα, υποβάλλει την απόδειξη για εκκαθάριση στην Υπηρεσία Δημοσιονομικού Ελέγχου (Υ.Δ.Ε) του Νομού.
     Παράλληλα οι ασφαλισμένοι μπορούν να απευθύνονται και στα Κρατικά Νοσοκομεία και Κέντρα Υγείας του Νομού.
     Επίσης σας γνωρίζουμε ότι εκδόθηκαν οι σχετικές αποφάσεις έγκρισης, προκειμένου να υπογραφούν, σε σύντομο χρονικό διάστημα, οι συμβάσεις μεταξύ της Υ.Π.Α.Δ. Ηρακλείου και των ιδιωτικών κλινικών «ΑΓΙΟΣ ΓΕΩΡΓΙΟΣ» και «CRETA INTERCLlNIC», όπου οι ασφαλισμένοι θα μπορούν να απευθύνονται για παρακλινικές εξετάσεις ο:τα εξωτερικά ιατρεία και εργαστήρια των ανωτέρω κλινικών.
     Ο Υφυπουργός
     ΠΕΤΡΟΣ ΔΟΥΚΑΣ»
      4. Στην με αριθμό 273/27-4-04 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. 18755/ΚτΠ 3993/19-5-04 έγγραφο από τον Υπουργό Οικονομίας και Οικονομικών η ακόλουθη απάντηση:
     «1. Σε απάντηση της με αριθμ. πρωτ. 273/27.04.2004 ερώτησης που κατατέθηκε στη Βουλή των Ελλήνων από τον Βουλευτή κ Ντίνο Ρόβλια σχετικά με την «Ανάπτυξη ευρυζωνικών υποδομών (δικτύων)», σας πληροφορούμε ότι η δημοσίευση της Προκήρυξης των διαγωνισμών για τα ευρυζωνικά δίκτυα δεν έχει ολοκληρωθεί λόγω των καθυστερήσεων και της μη-έγκαιρης ολοκλήρωσης των απαιτούμενων διαδικασιών από την πλευρά του ιδίου του κ. Ν. Ρόβλια, πρώην Γενικού Γραμματέα του Υπουργείου Μεταφορών και Επικοινωνιών, ο οποίος και κατέθεσε την σχετική ερώτηση.
     2. Το Επιχειρησιακό Πρόγραμμα για την Κοινωνία της Πληροφορίας θέτει σε υψηλή προτεραιότητα τις ευρυζωνικές υποδομές και υπηρεσίες για την επίτευξη των στόχων του, και τις αναδεικνύει μέσω ξεχωριστού Άξονα έργων (Άξονας 4 του Επιχειρησιακού Προγράμματος).
     Ο Υπουργός
     ΓΕΩΡΓΙΟΣ ΑΛΟΓΟΣΚΟΥΦΗΣ»
      5. Στην με αριθμό 299/27-4-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. Β-378/18-5-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της αναφοράς με αριθμό πρωτ. 164/23-04-04 και της ερώτησης με αριθμ. πρωτ. 299/27-04 4 που κατέθεσαν στη Βουλή οι Βουλευτές κύριοι Ντ. Βρεττός και Βασ. Οικονόμου, αντίστοιχα, σας πληροφορούμε τα παρακάτω:
     1. Ως γνωστόν, η συμμετοχή του Ελληνικού Δημοσίου στο μετοχικό κεφάλαιο της ανώνυμης εταιρείας Οργανισμός Τηλεπικοινωνιών της Ελλάδος Α.Ε. (ΟΤΕ ΑΕ) έχει μειωθεί και προσδιορισθεί σε ποσοστό 33,761 %.
     Η αλλαγή αυτή στο ιδιοκτησιακό καθεστώς της ΟΤΕ Α.Ε. συνδυάζεται με κανονιστικές διατάξεις, οι οποίες εξαιρούν ρητά την ΟΤΕ ΑΕ από τον δημόσιο τομέα. Σύμφωνα με το νόμο 2733/1999, η εταιρεία ΟΤΕ ΑΕ δεν εμπίπτει πλέον στο πεδίο εφαρμογής του νόμου 2414/1996 («Εκσυγχρονισμός των δημοσίων επιχειρήσεων και Οργανισμών και άλλες διατάξεις») αλλά αποκλειστικά στο νόμο 2190/1920 («Περί ανωνύμων εταιρειών) με τον οποίο έχει πλήρως εναρμονιστεί το ισχύον καταστατικό της εταιρείας ΟΤΕ Α.Ε. Η εταιρεία ΟΤΕ Α.Ε. δεν αποτελεί πλέον δημόσια επιχείρηση, αλλά λειτουργεί αποκλειστικά με κριτήρια ιδιωτικών ανωνύμων εταιρειών, όπως άλλωστε επιτάσσει η πλήρως απελευθερωμένη αγορά των τηλεπικοινωνιών, μετά τον νόμο 2867/2000.
     2. Το θέμα που θίγεται στην Ερώτηση αναφέρεται στην επιχειρηματική λειτουργία του Ο.Τ.Ε, ο οποίος παρέχει σχετικώς τις ακόλουθες διευκρινήσεις που παρατίθενται αυτούσιες, ευθύς μετά:
     "…η εμπορική κίνηση του Τηλεπ. Εμπορικού Καταστήματος της Παιανίας παρουσιάζει πτωτική τάση τα τελευταία έτη.
     Ενδεικτικά αναφέρουμε ότι για τους τρεις πρώτους μήνες του 2004 οι πωλήσεις εκπτωτικών πακέτων «ΟΤΕΠΙΛΟΓΕΣ», που αποτελεί νέο προϊόν με μεγάλη ανταπόκριση από το καταναλωτικό κοινό στο υπόλοιπο Ελλάδας, βάσει και της σχετικής εκτεταμένης διαφημιστικής καμπάνιας του ΟΤΕ τους τελευταίους μήνες, ανέρχονται σε 380 και αντιπροσωπεύουν ιδιαίτεραχαμηλό ποσοστό των συνολικών πωλήσεων του δικτύου μας.
     Παράλληλα, το αντίστοιχο προϊόν « ΟΤΕΠΙΧΕΙΡΩ» που απευθύνεται σε επιχειρήσεις, έχει σημειώσει μηδενικές πωλήσεις για το ίδιο χρονικό διάστημα.
     Ο ΟΤΕ λειτουργώντας ήδη με κριτήρια αγοράς, έχει σχεδιάσει την ανάπτυξη του δικτύου καταστημάτων του έτσι ώστε να εξυπηρετεί με τον καλύτερο τρόπο τους πελάτες του και συγχρόνως να εξασφαλίζει την βιωσιμότητα των καταστημάτων προς όφελος των μετόχων του.»
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     6. Στις με αριθμό 304/27-4-04, 493/5-5-04 και 599/10-5-04 ερωτήσεις των Βουλευτών κυρίων Μιχάλη Καρχιμάκη, Αθανασίας Μερεντίτη και Χρήστου Αηδόνη δόθηκε με το υπ’ αριθμ. 78/18-5-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στις παραπάνω ερωτήσεις που κατέθεσαν οι Βουλευτές κύριοι Μ. Καρχιμάκης, Α. Μερεντίτη, Χ.. Αηδόνης, σας πληροφοροuμε τα εξής:
     Η προώθηση και η έγκριση οριστικών αποφάσεων των φορέων, θα γίνεται πάντα υπό την προϋπόθεση της κάλυψης της δημόσιας δαπάνης από δεσμεύσεις που έχουν εγκριθεί, στο πλαίσιο εθνικών και κοινοτικών διαδικασιών.
     Ο Υπουργός
     Σ. ΤΣΙΤΟΥΡΙΔΗΣ»
      7. Στην με αριθμό 1476/15-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 361Β/5-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
     «Αναφορικά με το θέμα και σε ότι αφορά τις αρμοδιότητες του Υ.ΠΕ.ΧΩ.Δ.Ε., σας γνωρίζουμε τα εξής:
     Η τυπική και ουσιαστική πληρότητα του φακέλου που κατατέθηκε τον lούλιο του 2003 και επανυποβλήθηκε στις 17 Μαρτίου 2004, εξετάσθηκε από τις συναρμόδιες υπηρεσίες του Υ.ΠΕ.ΧΩ.Δ.Ε. και του ΥΠ.ΑΝ. σε κοινή σύσκεψη που πραγματοποιήθηκε στις 23.3.04 σύμφωνα με τα προβλεπόμενα στην με αριθμό 22303/788/98 κοινή απόφαση των Υπουργών Ανάπτυξης και Υ.ΠΕ.ΧΩ.Δ.Ε. (Β 691). Στη σύσκεψη αυτή, διαπιστώθηκε ότι ο φάκελος εξακολουθεί να παρουσιάζει ασάφειες και ελλείψεις που καθιστούν αδύνατη την προώθηση του. Για το θέμα αυτό ενημερώθηκαν σχετικά οι εκπρόσωποι του φορέα που παρευρίσκονταν σε αυτήν.
     Περαιτέρω σε ότι αφορά το θέμα της απόκτησης της γης με απαλλοτρίωση, σύμφωνα με τις διατάξεις του ν. 2545/ 97, επισημαίνεται, ότι, πέρα από το γεγονός ότι το αίτημα που υποβλήθηκε είναι αρκετά ασαφές1 ως προς τα όρια και το μέγεθος της αιτούμενης ανάπτυξης, μέχρι σήμερα δεν έχει υποβληθεί από τον Φορέα του ΒlΟ.ΠΑ. σχετικό αίτημα ούτε έχει αντιμετωπισθεί επαρκώς το θέμα απόκτηση γης στο πλαίσιο της υποβληθείσας οικονομοτεχνικής μελέτης και αυτό παρά το γεγονός ότι η συντριπτική πλειοψηφία των ιδιοκτητών δεν φαίνεται πρόθυμη να συμμετάσχει στο εγχείρημα3.
     1 Σημειώνεται αριθμός αντιφάσεων που καθιστούν αδύνατη τη λήψη σχετικής απόφασης.
     2 Σύμφωνα με τις διατάξεις των παρ. 1 & 2 του άρθρου 14 του ν. 2545197 η αναγκαστική απαλλοτρίωση ακινήτων (αστικών και αγροτικών) ή η σύσταση εμπράγματων δικαιωμάτων επ' αυτών πραγματοποιείται με Κ.Υ.Α. των Υπ. Οικονομικών και Ανάπτυξης ύστερα από αιτιολογημένη αίτηση και με δαπάνες του ενδιαφερόμενου φορέα Β.Ε.ΠΕ.
     3 Βάσει των στοιχείων του φακέλου ο Φορέας δηλώνει ότι κατέχει μόλις το 2,6% της αιτούμενης προς ανάπτυξη έκτασης και το ποσοστό των ιδιοκτησιών τρίτων ιδιοκτητών που δηλώνουν πρόθυμοι να συμμετέχουν στο ΒlΟ.ΠΑ. σε 19,5%.
     Ο Υπουργός
     Γ. ΣΟΥΦΛΙΑΣ»
      8. Στην με αριθμό 1465/15-6-04 ερώτηση των Βουλευτών κυρίων Αθανασίου Λεβέντη και Φώτη Κουβέλη δόθηκε με το υπ’ αριθμ. 357Β/2-7-04 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Απαντώντας στην ανωτέρω ερώτηση, σας γνωρίζουμε ότι σύμφωνα με το Ν.2218/94 οι πολεοδομικές υπηρεσίες, που είναι αρμόδιες για την εφαρμογή των πολεοδομικών διατάξεων, τον έλεγχο και τη χορήγηση των οικοδομικών αδειών ανήκουν πλέον οργανικά και διοικητικά στις οικείες τοπικές Αυτοδιοικήσεις Α΄ και Β΄ βαθμού.
     Ειδικότερα όσον αφορά στην έκδοση οικοδομικής άδειας στην Λαυρεωτική (αίτηση με αριθμό πρωτ. 5123/23-4-1997), αρμόδιο για τον έλεγχο των υποβληθέντων στοιχείων και τη σύννομη έκδοσή της, είναι το Πολεοδομικό Γραφείο Μαρκόπουλου.
     Κατόπιν καταγγελιών κατοίκων της περιοχής, το Υ.ΠΕ.ΧΩ.Δ.Ε. ζήτησε στις 11.05.2004 από την Ειδική Υπηρεσία Επιθεωρητών Περιβάλλοντος να διερευνήσει το θέμα. Η ΕΥΕΠ προέβη στις προβλεπόμενες από τη Νομοθεσία ενέργειες και σύντομα θα συντάξει πόρισμα. Αυτονόητο είναι ότι το Υ.ΠΕ.ΧΩ.ΔΕ. θα εφαρμόσει το Νόμο, εφ' όσον διαπιστωθεί παράβαση.
     Ο Υφυπουργός
     ΣΤΑΥΡΟΣ ΕΛ ΚΑΛΟΓΙΑΝΝΗΣ»
     9. Στην με αριθμό 1560/18-6-04 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. 73/28-6-04 έγγραφο από τον Υπουργό Δικαιοσύνης η ακόλουθη απάντηση:
     «Σε απάντηση της ερώτησης 1560/18.6.04 που κατέθεσε η Βουλευτής κ. Ευαγγελία Σχοιναράκη - Ηλιάκη και σε ό,τι αφορά το Υπουργείο Δικαιοσύνης, σας ενημερώνουμε τα εξής:
     Βρισκόμαστε λίγες ημέρες πριν από την έναρξη των Ολυμπιακών Αγώνων, η επιτυχής και ασφαλής διοργάνωση των οποίων αποτελεί ύψιστη προτεραιότητα. Το Υπουργείο Δικαιοσύνης καταβάλει κάθε δυνατή προσπάθεια για την αντιμετώπιση όλων των θεμάτων που θα ανακύψουν κατά τη διάρκεια των αγώνων.
     Για μία ακόμη φορά, βεβαιώνω ότι το Υπουργείο Δικαιοσύνης δεν αντιμετωπίζει κανένα θέμα δημιουργίας φυλακής συγκέντρωσης τοξικομανών και αστέγων σε κανένα σημείο της χώρας, συνεπώς ούτε και στην περιοχή του Θριασίου Πεδίου, όπως ανακριβώς και δολίως δημοσιεύτηκε. Τα «δαιμονολογικά» δεν ισχύουν.
     Η μόνη αλήθεια την οποία χρειάζεται να επαναλάβω για πολλοστή φορά είναι ότι περισσότεροι από ένα εκατομμύριο ξένοι θα βρίσκονται στην Αθήνα τον Αύγουστο για να παρακολουθήσουν τους Ολυμπιακούς αγώνες. Μεταξύ τους είναι στατιστικά βέβαιο ότι θα υπάρξουν κάποιοι παραβάτες του νόμου για τους οποίους πρέπει να προβλεφθεί η ύπαρξη χώρου προσωρινής κράτησης ή προφυλάκισής τους μέχρι να δικαστούν και/ή να απελαθούν. Γι' αυτούς και μόνο, είμαστε αναγκασμένοι να προβλέψουμε την ύπαρξη ενός προσωρινού χώρου κράτησης, καθώς η προηγούμενη κυβέρνηση δεν είχε λάβει κανένα μέτρο για την αντιμετώπιση του προβλήματος.
     Στο πλαίσιο αυτό, υπήρξε μία αρχική σκέψη αξιοποίησης του παλαιού στρατοπέδου στον Ασπρόπυργο ως προσωρινού χώρου κράτησης, η οποία όμως έχει εγκαταληφθεί, μετά την υπαναχώρηση της τοπικής αυτοδιοίκησης, η οποία, παρά την αρχική συμφωνία της, πλέον αντιτίθεται. 
     Όντας διατεθειμένοι να σεβαστούμε τη γνώμη της τοπικής κοινωνίας, το Υπουργείο Δικαιοσύνης, επιχειρεί να εξασφαλίσει κατ' ανάγκη πια την οργάνωση χώρου προσωρινής κράτησης στα υπάρχοντα κρατητήρια.
     Ο Υπουργός
     ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
      10. Στην με αριθμό 327/28-4-04 ερώτηση των Βουλευτών κυρίων Νίκου Γκατζή, Τάκη Τσιόγκα και  Αντώνη Σκυλλάκου, δόθηκε με το υπ’ αριθμ. 11095/19-5-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 327/28-4-2004, που κατέθεσαν στη Βουλή οι Βουλευτές κύριοι Νίκος Γκατζής, Τάκης Τσιόγκας και Αντώνης Σκυλλάκος, σας γνωρίζουμε τα εξής:
      Το Υπουργείο Εσωτερικών Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το Διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      11. Στην με αριθμό 1592/21-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./149/15-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρ.1592/21-6-2004 ερώτησης του Βουλευτή κ. Γ. Παπαγεωργίου, σας πληροφορούμε τα εξής:
      Η Μονή του Αγίου Γεωργίου οικοδομήθηκε σταδιακά μέσα στο βόρειο και χαμηλότερο προτείχισμα του Κάστρου της Σκύρου με διαδοχικές δωρεές, αγορές ή ανταλλαγές ιδιοκτησιών. Από τη μεσοβυζαντινή περίοδο διατηρείται σήμερα μόνο η Πύλη με τον ελληνιστικό λέοντα, τμήμα του Κάστρου και όχι της Μονής. Ο σημερινός ναός του 1602. Κατά καιρούς έγιναν εργασίες στερέωσης και αποκατάστασης της Μονής είτε με μέριμνα της Μονής, όπως αυτές της δεκαετίας του 1960, είτε από το Υπουργείο Πολιτισμού όπως αυτές της δεκαετίας του 1980 και 1990.Μετά το σεισμό του 2001, η Διεύθυνση Αναστήλωσης Βυζαντινών και Μεταβυζαντινών Μνημείων εκτέλεσε εργασίες άρσης ετοιμορροπίας στη Μονή και η 1η ΕΒΑ με το επιτόπιο συνεργείο συντήρησης τοιχογραφιών ολοκλήρωσε πρόσφατα τη στερέωση και αποκατάσταση των τοιχογραφιών του Ναού. Παράλληλα προχώρησε η μελέτη στερέωσης και αποκατάστασης του Καθολικού και του νοτίου τμήματος του συγκροτήματος της Ι.Μ. Αγ. Γεωργίου. Το θέμα της μελέτης βρίσκεται ήδη στην αρμόδια Διεύθυνση Αναστήλωσης και πρόκειται να εξεταστεί στο Κεντρικό Αρχαιολογικό Συμβούλιο.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      12. Στην με αριθμό 1833/29-6-04 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. Β-718/14-7-04 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1833/29-6-2004 που κατέθεσε στη Βουλή η Βουλευτής κα Ασημίνα Ξηροτύρη-Αικατερινάρη, σχετικά με θέματα που αφορούν την Σιδηροδρομική σύνδεση Ρίου-Avτιρίoυ και Αιτωλοακαρνανίας, κατά το λόγο αρμοδιότητας του Υπ. Μ.Ε, σύμφωνα και με το α.π. 2653850/8-7-2004 έγγραφο του Οργανισμού Σιδηροδρόμων Ελλάδος Α.Ε, πληροφορούμε τα πιο κάτω:
      Στην έναρξη της μελέτης για την οδική γέφυρα Ρίου - Αντρίου, ο ΟΣΕ ζήτησε από τον αρμόδιο φορέα της μελέτης (Υ.ΠΕ.ΧΩ.Δ.Ε.), να περιληφθεί στη συγκεκριμένη μελέτη και η σιδηροδρομική γεφύρωση, πράγμα που δεν έγινε. Ανεξάρτητα όμως από αυτό, το ενδιαφέρον του Οργανισμού για τη σιδηροδρομική σύνδεση της Ηπείρου με την Πελοπόννησο παρέμεινε σταθερό και αμείωτο. Για τη σιδηροδρομική σύνδεση Ρίου-Αντιρίου, διαδικασία που βρίσκεται σε εξέλιξη, ανατέθηκε ειδικό ερευνητικό πρόγραμμα, σε ομάδα ειδικών ερευνητών, με υπεύθυνο τον καθηγητή του Ε.Μ.Π. κ. Γεώργιο Γκαζέτα, η οποία μελέτησε τη λύση της υποθαλάσσιας ή επικαθήμενης στον πυθμένα σιδηροδρομικής σήραγγας και πρότεινε την κατασκευή σήραγγας συνολικού μήκους 9,5 km.
      Για την επαναλειτουργία της γραμμής Κρυονέρι-Αγρίνιο σας πληροφορούμε ότι, μετά από εκτεταμένα έργα υποδομής, έχει ήδη ολοκληρωθεί το μεγαλύτερο τμήμα της και εκτιμάται ότι μέχρι το τέλος του τρέχοντος έτους, η γραμμή θα είναι έτοιμη να διατεθεί στην κυκλοφορία. Πέραν αυτού, για τη σιδηροδρομική σύνδεση της Πελοποννήσου με την δυτική Στερεά Ελλάδα, σε αυτή τη φάση, ο ΟΣΕ σκοπεύει να προβεί στη δημιουργία συνδυασμένης μεταφοράς με τη δρομολόγηση ταχύπλοων σκαφών, τόσο για τις επιβατικές, όσο και για τις εμπορευματικές μεταφορές στη θαλάσσια διαδρομή Πάτρα-Κρυονέρι και αντίστροφα.
      Ο Υπουργός
      ΜΙΧΑΛΗΣ Κ. ΛΙΑΠΗΣ»
      17. Στην με αριθμό 1740/24-6-04 ερώτηση των Βουλευτών κυρίων  Νίκου Γκατζή και Τάκη Τσιόγκα δόθηκε με το υπ’ αριθμ. ΥΠΠΟ/ΓΡ.ΥΦ.Κ.Ε./166/15-7-04 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμό πρ. 1740/24-6-2004 ερώτησης των Βουλευτών κυρίων Ν. Γκατζή και Τ. Τσιόγκα, σας πληροφορούμε τα εξής:
      Το κληροδότημα Γεωργιάδη στην Αγριά του Ν. Μαγνησίας είναι ένα ημιτελές κτήριο, η κατασκευή του οποίου άρχισε στη δεκαετία του 1960.Το κτήριο μέχρι στιγμής δεν έχει χαρακτηριστεί ως νεώτερο μνημείο από το ΥΠΠΟ και δεν προστατεύεται από τις διατάξεις του Ν. 3028/2002 « Για την προστασία των αρχαιοτήτων και εν γένει της πολιτιστικής κληρονομιάς». Όσον αφορά στο θέμα της οικονομικής ενίσχυσης του Δήμου Αγριάς δεν υπάρχει κανένα οικονομικό αίτημα προς τις Υπηρεσίες του Υπουργείου Πολιτισμού για ενίσχυση.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      14. Στην με αριθμό 1734/24-6-04 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. Β-740/15-7-04 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. πρωτ. 1734Ι24-06-04 που κατέθεσε στη Βουλή ο Βουλευτής κ. Βασ. Κεγκέρογλου, και αναφέρεται σε θέματα Ε.Δ.Χ. αυτοκινήτων, σας πληροφορούμε τα παρακάτω:
      1. Με το άρθρο 3 του ν. 3109/2003 (Α΄38) καταργήθηκε η παράγραφος 2 του άρθρου 8 του ν. 2801/2000, κατά την οποία υπήρχε η δυνατότητα, με απόφαση του οικείου νομάρχη, να καθορισθεί, για το σύνολο ή μέρος των Ε.Δ.Χ. αυτοκινήτων του δήμου ως νέα έδρα, η ενιαία εδαφικά περιφέρεια του νέου δήμου.
      2. Από τη διατύπωση της παραπάνω διάταξης, είναι σαφές ότι διαδικασίες «που είχαν ξεκινήσει προ του ν. 3109/2003 (Α΄38 ) και δεν είχαν υλοποιηθεί μέχρι την έναρξη της εφαρμογής αυτού, ήτοι και με την έκδοση της νέας άδειας κυκλοφορίας του Ε.Δ.Χ. αυτοκινήτου με έδρα την ενιαία εδαφική περιφέρεια του δήμου, καταλαμβάνονται από την απαγόρευση του νόμου.
      Ο Υφυπουργός
      ΑΝΑΣΤΑΣΙΟΣ ΝΕΡΑΝΤΖΗΣ»
      15. Στην με αριθμό 1774/25-6-04 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ’ αριθμ. 64367/20-7-04 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
      «Aπαντώντας στην με αρ. 1774/25-6-2004 ερώτηση που κατατέθηκε στη Βουλή από τους Βουλευτές κ.κ. Α. Τζέκη και Γ. Χουρμουζιάδη σχετικά με έλλειψη προσωπικού στη Μονάδα Τεχνητού Νεφρού του Γ.Ν. Καστοριάς, σας γνωρίζουμε τα παρακάτω:
      Η Μονάδα Τεχνητού Νεφρού του Γ.Ν. Καστοριάς δεν αντιμετωπίζει λειτουργικά προβλήματα που έχουν σχέση με την έλλειψη προσωπικού. Είναι στελεχωμένη με 2 ειδικούς Γιατρούς και παρέχουν υπηρεσίες 8 άτομα από το Νοσηλευτικό προσωπικό. Είναι εξοπλισμένη με 13 Μηχανήματα Τεχνητού Νεφρού και καλύπτει ανάγκες 37 νεφροπαθών.
      Το μελλοντικό πρόβλημα που θα προκύψει με τη χορήγηση άδειας εγκυμοσύνης στις νοσηλεύτριες είναι δυνατό να αντιμετωπισθεί με αποσπάσεις Νοσηλευτικού προσωπικού από τα Νοσοκομεία που ανήκουν στο ΠεΣΥΠ Δυτ. Μακεδονίας.
      Το Υπουργείο Υγείας και Κοινωνικής Αλληλεγγύης έχει ζητήσει από το ΥΠΕΣΔΔΑ την κατ’ εξαίρεση έγκριση πρόσληψης 8.121 θέσεων μόνιμου προσωπικού, διαφόρων κλάδων και ειδικοτήτων, καθώς και 980 θέσεων προσωπικού με σύμβαση εργασίας ιδιωτικού δικαίου ορισμένου χρόνου, διαφόρων κλάδων και ειδικοτήτων διάρκειας μέχρι 8μήνες, για τη στελέχωση των Νοσηλευτικών Ιδρυμάτων της χώρας.
      Στο πλαίσιο του ως άνω αιτήματος, έχει δοθεί καταρχήν από το Υπουργείο Οικονομίας και Οικονομικών η έγκριση για την πρόσληψη, μεταξύ άλλων, 4.500 ατόμων, διαφόρων κλάδων και ειδικοτήτων, για Νοσοκομεία, ΕΚΑΒ και Ψυχιατρεία της χώρας. Έγκριση επίσης έχει δοθεί έγκριση και για τις 980 θέσεις προσωπικού με σύμβαση εργασίας ιδιωτικού δικαίου ορισμένου χρόνου.
      Για το Γ.Ν. Καστοριάς έχουν δοθεί 11 θέσεις διαφόρων κλάδων και ειδικοτήτων.
      Ο Υπουργός
      ΝΙΚΗΤΑΣ ΚΑΚΛΑΜΑΝΗΣ»
      16. Στην με αριθμό 1722/24-6-04 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 7017/4/4386/16-7-04 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Μ. Καρχιμάκης, σας γνωρίζουμε ότι, με στόχο την ποιοτική αναβάθμιση της εκπαίδευσης των αστυνομικών, το Υπουργείο μας επιδιώκει τη λειτουργική επάρκεια των Σχολών της Αστυνομίας, η οποία, μεταξύ των άλλων, εξασφαλίζεται, με τη στέγασή τους σε κατάλληλες κτιριακές εγκαταστάσεις και την ενίσχυση της υλικοτεχνικής τους υποδομής.
      Στα πλαίσια της στρατηγικής μας αυτής εντάσσεται και η λειτουργία του Τμήματος Δοκίμων Αστυφυλάκων Σητείας και επομένως κάθε πρόταση, που θα συμβάλει στην επίτευξη του προαναφερόμενου στόχου, εξετάζεται από τις αρμόδιες Υπηρεσίες μας με ιδιαίτερη επιμέλεια και προσοχή.
      Σε ό,τι αφορά την προσφορά του Δήμου Σητείας, σας πληροφορούμε ότι ο εν λόγω Δήμος, με την 242/2002 απόφαση του δημοτικού συμβουλίου, παραχώρησε δωρεάν, με μονομερή συμβολαιογραφική πράξη, οικόπεδο, έκτασης 21 στρεμμάτων στην περιοχή Γκέλα Σητείας, προκειμένου να ανεγερθούν σ' αυτό, από το Υπουργείο μας, σε αποκλειστική προθεσμία 3 ετών, κτιριακές εγκαταστάσεις, για τη λειτουργία σύγχρονης Αστυνομικής Σχολής.
      Η δημιουργία νέας κτιριακής υποδομής στην εν λόγω Σχολή θα εξετασθεί από τις αρμόδιες Υπηρεσίες μας και εφόσον προκύψουν νέες εκπαιδευτικές ανάγκες, που θα καθιστούν απαραίτητη την ανέγερση κτιρίων, σε συνάρτηση βεβαίως με τις οικονομικές δυνατότητες.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
      17. Στις με αριθμό 1929/1-7-04 και 1954/2-7-04 ερωτήσεις των Βουλευτών κυρίων Μαρίας Δαμανάκη και Ευαγγελία Σχοιναράκη-Ηλιάκη δόθηκε με το υπ’ αριθμ. 62774/ΙΗ/20-7-04 έγγραφο από την Υπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 1929/1-7-04 και 1954/2-7-04, τις οποίες κατέθεσαν οι Βουλευτές κ.κ. Μαρία Δαμανάκη και Ευαγγ. Σχοιναράκη-Ηλιάκη και οι οποίες αναφέρονται στις προσλήψεις εκπαιδευτικών Δευτεροβάθμιας Εκπαίδευσης στα ιδιωτικά δημοτικά σχολεία, σας γνωρίζουμε τα ακόλουθα:
      Η ηγεσία του Υπουργείου Παιδείας, μετά από κοινό αίτημα της Ομοσπονδίας Ιδιωτικών Εκπαιδευτικών Ελλάδος και του Συνδέσμου Ελληνικών Ιδιωτικών Εκπαιδευτηρίων, ανέλαβε να συντονίσει την εξεύρεση λύσης στο οξύ πρόβλημα της έλλειψης διδασκάλων που παρατηρείται στα ιδιωτικά εκπαιδευτήρια. Η μνημονευόμενη από 25-6-04 «ως εγκύκλιος» του ΥΠΕΠΘ, είναι το κείμενο εργασίας, το οποίο διαμορφώθηκε από την ανωτέρω συνεργασία του ΥΠΕΠΘ με τους εκπροσώπους των δύο πλευρών και το οποίο εστάλη στους αναφερόμενους φορείς για παρατηρήσεις και θέσεις.
      Στόχος του Υπουργείου είναι η διασφάλιση της ομαλής λειτουργίας όλων των σχολείων από την έναρξη του νέου σχολικού έτους και με αυτή τη λογική θα συνεχίσει τις προσπάθειες για εξεύρεση λύσης στο συγκεκριμένο πρόβλημα επιδιώκοντας τη συμφωνία όλων των εμπλεκoμένων φορέων.
      Η Υπουργός
      ΜΑΡΙΕΤΤΑ ΓΙΑΝΝΑΚΟΥ»
      18. Στην με αριθμό 1712/24-6-04 ερώτηση του Βουλευτή κ. Νικολάου Σαλαγιάννη δόθηκε με το υπ’ αριθμ. 183/19-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι οι δαπάνες καλύπτονται από το έργο «Αντιπλημμυρικά ποταμών και χειμάρρων πληγεισών περιοχών Καρδίτσας-Λάρισας». Ο προϋπολογισμός έχει εξαντληθεί και για να γίνει αποπληρωμή απαιτείται αύξηση προϋπολογισμού και πίστωσης για το 2004.
      Το έργο εκτελείται από την Περιφέρεια Θεσσαλίας (ΔΔΕ και ΔΕΚΕ) αρμοδιότητας του Υπουργείου Εσωτερικών, Δημ. Διοίκησης και Αποκέντρωσης, το οποίο είναι αρμόδιο για τον προγραμματισμό και την αντιμετώπιση των αναφερομένων υπερβάσεων παρομοίων δαπανών και προς το οποίο αποστέλλεται η σχετική ερώτηση.
      Ο Υπουργός
      Γ. ΣΟΥΦΛΙΑΣ»
      19. Στην με αριθμό 326/28-4-04 ερώτηση των Βουλευτών κυρίων Τάκη Τσόγκα, Άγγελου Τζέκη, Νίκου Γκατζή, και Σταύρου Σκοπελίτη δόθηκε με το υπ’ αριθμ. ΤΚΕ/Φ2/11158 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 326/28-4-2004, που κατέθεσαν στη Βουλή οι βουλευτές κ. κ. Τάκης Τσιόγκας, Άγγελος Τζέκης, Νίκος Γκατζής και Σταύρος Σκοπελίτης, σας γνωρίζουμε, κατά το μέρος που αφορά το ΥΠΕΣΔΔΑ, τα εξής:
      Το Υπουργείο Εσωτερικών Δημόσιας Διοίκησης και Αποκέντρωσης με το σχέδιο του Προεδρικού Διατάγματος για την ορθή ενσωμάτωση της Κοινοτικής Οδηγίας 99/70/ΕΚ του Συμβουλίου της 28ης lουνίου 1999 στο εσωτερικό δίκαιο, που έδωσε ήδη στη δημοσιότητα, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικώς και απροσώπως. Το κατά πόσον συντρέχουν τα συγκεκριμένα κριτήρια που ορίζει το Διάταγμα για την μετατροπή των συμβάσεων θα κριθεί από τα αρμόδια όργανα κατά περίπτωση.
      Κατά τα λοιπά αρμόδιο να απαντήσει είναι το συνερωτώμενο Υπουργείο Δημόσιας Τάξης.
      Ο Υφυπουργός
      ΑΠΟΣΤΟΛΟΣ ΑΔΡΕΟΥΛΑΚΟΣ»
      20. Στην με αριθμό 1731/24-6-04 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1132/14-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης που κατέθεσε στη Βουλή των Ελλήνων η βουλευτής κα. Ρ. Ζήση ,σας γνωρίζουμε ότι όσον αφορά το θέμα των πανωτοκίων, σύμφωνα με τις προγραμματικές δηλώσεις της Κυβέρνησης υφίσταται δέσμευση για νέα νομοθετική ρύθμιση του θέματος στο άμεσο μέλλον.
      Ο Υπουργός
      Γ. ΑΛΟΓΟΣΚΟΥΦΗΣ»
      21. Στην με αριθμό 1599/21-6-04 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 815/13-7-04 έγγραφο από τον Υφυπουργό Τουρισμού η ακόλουθη απάντηση:
      «Αναφορικά με την παραπάνω ερώτηση του Boυλευτή κ. Λεβέντη, σας παραπέμπουμε στα πρακτικά της Βουλής και στην παρουσία του Υφυπουργού Τουρισμού κ. Λιάσκου Aναστάσιου σε απάντηση σχετικής επίκαιρης ερώτησης του ιδίου βουλευτή (225/21-6-2004).
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      22. Στην με αριθμό 1754/24-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 26682/14-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι :
      Η αντιμετώπιση του πληθωρισμού χρειάζεται ένα διαφορετικό μείγμα μακροοικονομικής πολιτικής από αυτό που ακολουθήθηκε από την προηγούμενη Κυβέρνηση. Επιπλέον, απαιτεί ιδιαίτερη έμφαση στην προώθηση των αναγκαίων διαρθρωτικών μεταρρυθμίσεων. Αυτοί είναι οι βασικοί άξονες της κυβερνητικής μας πολιτικής.
      Το Υπουργείο Οικονομίας και Οικονομικών έχει αποστείλει εγκύκλιο (19/4/2004) προς όλα τα Υπουργεία και τους εποπτευόμενους φορείς, σύμφωνα με την οποία πριν από κάθε αναπροσαρμογή και καθορισμό των πάσης φύσεως τιμολογίων, τελών, δικαιωμάτων, εισφορών, εισοδηματικών παροχών κλπ, υποχρεούνται να υποβάλουν το σχετικό αίτημα προς τα αρμόδια Υπουργεία και το Υπουργείο Οικονομίας και Οικονομικών. Επισημαίνεται ότι καμιά αύξηση δεν θα ισχύει αν προηγουμένως δεν υπάρχει σύμφωνη γνώμη του Υπουργείου Οικονομίας και Οικονομικών.
      Πρέπει να σημειωθεί ότι ο ρυθμός αύξησης του Εθνικού Γ.Δ.Τ.Κ το τετράμηνο Μαρτίου-Ιουνίου 2004 περιορίζεται στο 2,8%, από 3,8% την αντίστοιχη περίοδο του 2003 και η διαφορά του ρυθμού αύξησης του εναρμονισμένου Δ.Τ.Κ από τον αντίστοιχο της Ευρωζώνης, μειώθηκε τον Ιούνιο του 2004 στις 0,6 εκατ. μονάδες από 1,6 τον αντίστοιχο μήνα του 2003.
      Οι αυξήσεις των τιμών των τροφίμων το τελευταίο τετράμηνο ήταν περιορισμένες. Επιπλέον το τετράμηνο Μαρτίου-Ιουνίου 2004 έναντι του αντιστοίχου τετραμήνου του 2003 οι τιμές του κλάδου διατροφής και μη αλκοολούχων ποτών (που αποτελούν το 18,5% του Γ.Δ.Τ.Κ.) αυξήθηκαν μόνο κατά 0,2%, ενώ το αντίστοιχο τρίμηνο του 2003 είχαν αυξηθεί κατά 7,4%. Ειδικότερα οι τιμές των νωπών οπωροκηπευτικών (3,2% του Γ.Δ.Τ.Κ) την ίδια περίοδο σημειώνουν μείωση κατά 12,4%, ενώ το 2003 είχαν αυξηθεί κατά 22,8%.
      Ο Υπουργός
      Γ. ΑΛΟΓΟΣΚΟΥΦΗΣ»
      23. Στην με αριθμό 1752/24-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 29595/15-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σε απάντηση της παραπάνω ερώτησης που κατέθεσε ο Βουλευτής κ. Δ.Πιπεργιάς με θέμα την «καταπολέμηση της γραφειοκρατίας», σας πληροφορούμε τα εξής:
      α. Έχει ήδη ψηφισθεί ο Ν.3242/2004 (ΦΕΚ 102/24-5-2004) με τον οποίο η Διοίκηση καθόρισε μικρότερες προθεσμίες διεκπεραίωσης των υποθέσεων των πολιτών, απλοποίησε τις σχετικές διαδικασίες για τη συντόμευση του χρόνου εξυπηρέτησης και περιόρισε τα δικαιολογητικά και τις συναρμοδιότητες μεταξύ των Υπουργείων.
      β. Το Υπουργείο Οικονομίας & Οικονομικών με την αναμόρφωση του αναπτυξιακού νόμου και του φορολογικού συστήματος, οι διαδικασίες των οποίων έχουν ήδη ξεκινήσει, στοχεύει στον περιορισμό των αρνητικών επιδράσεων της γραφειοκρατίας έτσι ώστε να συμβάλει και με αυτό τον τρόπο στην αύξηση των επενδύσεων και στην ανάπτυξη της Ελληνικής οικονομίας.
      Ο Υπουργός
      Γ. ΑΛΟΓΟΣΚΟΥΦΗΣ»
      24. Στην με αριθμό 1755/24-6-04 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 26683/566/15-7-04 έγγραφο από τον Υπουργό Οικονομίας και Οικονομικών η ακόλουθη απάντηση:
      «Σχετικά με την παραπάνω ερώτηση, που κατατέθηκε στη Βουλή από το Βουλευτή κ. Δ. Πιπεργιά και αφορά στην παράταση του προγράμματος ειδικής επιδότησης ανεργίας του Ο.Α.Ε.Δ. για τους απολυμένους από τις μεταλλευτικές επιχειρήσεις «Μακεδονικοί Λευκόλιθοι Α.Ε.», «Μεταλλευτική - Εμπορική - Βιομηχανική Α.Ε.», «Α.Ε. Επιχειρήσεων», ΜΑΡΜΕΤΑΛ και ΚΟΙΣΕΛΙΚ, σας γνωρίζουμε ότι θα απαντήσει, λόγω αρμοδιότητας, το συνερωτώμενο Υπουργείο Απασχόλησης και Κοινωνικής Προστασίας.
      Ο Υπουργός
      Γ. ΑΛΟΓΟΣΚΟΥΦΗΣ»
      25. Στην με αριθμό 1675/23-6-04 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 179/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι μετά τη δημοπράτηση του έργου: «Οδικός Άξονας Σχηματάρι-Χαλκίδα» την 29/12/2003 και την κατάθεση προσφορών την 3.3.2004, έγιναν κατά της Διακήρυξης του έργου, ασφαλιστικά μέτρα από την εταιρεία «Τεχνική Εταιρεία Χ. Κωνσταντινίδης Α.Ε.» και την «Κοινοπραξία ΑΘΗΝΑΪΚΗ ΤΕΧΝΙΚΗ Α.Ε-ΦΙΛΙΠΠΟΣ Α.Ε.», η εκδίκαση των οποίων είχε οριστεί στις 21.6.2004 και δεν έχει ακόμα κοινοποιηθεί το αποτέλεσμα.
      Επίσης αναμένεται η απόφαση εκδίκασης της ένστασης που υπεβλήθη από την «Κοινοπραξία ΘΕΜΕΛΗ Α.Ε - ΠΡΟΟΔΕΥΤΙΚΗ Α.ΤΕ.» μετά την υπογραφή της οποίας και εφόσον δεν υπάρξει προσφυγή, η Επιτροπή του διαγωνισμού θα προχωρήσει στο άνοιγμα των οικονομικών προσφορών, καθώς μετά τον έλεγχο των τυπικών δικαιολογητικών στις 7 .4.2004 όλοι οι διαγωνιζόμενοι έγιναν δεκτοί.
      Μετά την ολοκλήρωση της διαδικασίας του διαγωνισμού, την ανάδειξη αναδόχου και τον προσυμβατικό έλεγχο από το Ελεγκτικό Συνέδριο, θα ακολουθήσει η υπογραφή της σχετικής σύμβασης της οποίας η προθεσμία περαίωσης του έργου είναι είκοσι τέσσερις (24) μήνες.
      Ο Υπουργός
      Γ. ΣΟΥΦΛΙΑΣ»
      26. Στην με αριθμό 1586/21-6-04 ερώτηση του Βουλευτή κ. Βασιλείου Τόγια δόθηκε με το υπ’ αριθμ. 26095/ΕΥΣΑΠΠ1201/15-7-04 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην ερώτηση με αριθμ. Πρωτ. 1586/21-6-2004 του βουλευτή κ. Βασίλη Τόγια και σε ότι αφορά τις αρμοδιότητές μας, σας πληροφορούμε ότι, η παραπάνω ερώτηση έχει το ίδιο περιεχόμενο με την επίκαιρη ερώτηση με αριθμό 199/15-06-2004 και 184/14-062004 του Βουλευτή Βασίλη Τόγια, η οποία έχει απαντηθεί στη Βουλή των Ελλήνων από τον Υφυπουργό κ. Χρήστο Φώλια στις 18 Ιουνίου 2004, καθώς και την ερώτηση με αριθμό 1278/3-06-2004 του ιδίου Βουλευτή η οποία έχει επίσης απαντηθεί με το υπ' αριθμόν έγγραφό μας 23661/914 στις 25 Ιουνίου 2004, το οποίο και επισυνάπτεται.
      Ο Υφυπουργός
      ΧΡΗΣΤΟΣ ΦΩΛΙΑΣ»
      27. Στην με αριθμό 1617/21-6-04 ερώτηση του Βουλευτή κ. Μανώλη Σκουλάκη δόθηκε με το υπ’ αριθμ. 393Β/14-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω σχετικής ερώτησης, σας ενημερώνουμε τα εξής:
      Στις 29-11-2002 η Νομαρχιακή Αυτοδιοίκηση Χανίων υπέβαλε πρόταση, στο πλαίσιο της 2ης Πρόσκλησης του Μέτρου 3.2 «Προστασία και αποκατάσταση τοπίων» του ΕΠΠΕΡ, στην Διαχειριστική Αρχή ΕΠΠΕΡ για συγχρηματοδότηση του έργου «Αποκατάσταση της χαράδρας του Κουρουπητού» με 1.700.000 ΕΥΡΩ.
      Σύμφωνα με το περιεχόμενο του Τεχνικού Δελτίου που είχε υποβληθεί, το έργο που αφορά σε έργα σταθεροποίησης και στεγανοποίησης του νοτίου πρανούς της χαράδρας, διευθέτησης για την ομαλή ροή του βρόχινου νερού, φυτεύσεις και καθαρισμό του πυθμένα, επρόκειτο να υλοποιηθεί με δημοπράτηση του έργου, στη βάση οριστικής μελέτης και τευχών δημοπράτησης που θα συντάσσονταν με ευθύνη της Νομαρχίας Χανίων.
      Η συγκεκριμένη πρόταση δεν εντάσσεται πλήρως στους στόχους του Μέτρου 3.2 και ειδικότερα της 2ης Πρόσκλησης «Αποκατάσταση τοπίων», αφού δεν αφορά σε αποκατάσταση τοπίου ιδιαίτερης αισθητικής αξίας.
      Δεδομένης όμως της κρισιμότητας του θέματος αποκατάστασης του Κουρουπητού αποφασίσθηκε να ενταχθεί ως κατ' αρχήν επιλέξιμη η συγκεκριμένη πρόταση στη διαδικασία συγκριτικής αξιολόγησης μαζί με τις υπόλοιπες προτάσεις, που είχαν υποβληθεί για ένταξη στο ΕΠΠΕΡ.
      Επειδή όμως η αντικειμενική αξιολόγηση της πρότασης, (σύμφωνα με το κατατεθειμένο Τεχνικό Δελτίο) παρουσίαζε αρκετά κενά και δεν παρείχε σαφή εικόνα της πράξης, των παραδοτέων και του τρόπου υλοποίησής της, η εν λόγω πρόταση αξιολογήθηκε αρνητικά.
      Μετά την αναθεώρηση του ΕΠΠΕΡ η οποία όπως γνωρίζετε έχει ήδη ολοκληρωθεί, προβλέπεται η διάθεση ενός σημαντικού ποσού για αποκαταστάσεις χώρων ανεξέλεγκτης διάθεσης αποβλήτων.
      Στο πλαίσιο αυτό βλέπουμε θετικά την ένταξη του έργου στο ΕΠΠΕΡ, στο Μέτρο που αφορά τα στερεά απόβλητα, με την προϋπόθεση ότι θα έχει εν τω μεταξύ ωριμάσει από τεχνικής άποψης.
      Ο Υπουργός
      Γ. ΣΟΥΦΛΙΑΣ»
      28. Στην με αριθμό 1609/21-6-04 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 105689/392Β/15-7-04 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ανωτέρω ερώτησης, σας γνωρίζουμε ότι:
      Σε ότι αφορά στη Διαχείριση των λυμάτων στην Έκθεση της Ευρωπαϊκής Επιτροπής προς το Συμβούλιο, το Ευρωπαϊκό Κοινοβούλιο και την Ευρωπαϊκή Οικονομική και Κοινωνική Επιτροπή σχετικά με την εφαρμογή της Οδηγίας 91/271/ΕΟΚ για τα αστικά λύματα, η οποία δημοσιεύθηκε στις 29 Απριλίου 2004, αναφέρεται η κατάσταση των κρατών μελών όπως αυτή είχε διαμορφωθεί στις 1-1-2002 για τα έργα Α προτεραιότητας και στις 31-12-2000 για τα έργα Β προτεραιότητας.
      Στην παραπάνω Έκθεση για την Ελλάδα αναφέρεται ότι:
      - για τα Έργα προτεραιότητας Α (Αφορά πληθυσμούς 10.000 ΜΙΠ και άνω με αποχέτευση σε ευαίσθητους αποδέκτες,) 8 από τα 17 ήταν σε συμμόρφωση, και
      - για τα Έργα προτεραιότητας Β (Αφορά πληθυσμούς 15.000 ΜΙΠ και άνω με αποχέτευση σε κανονικούς αποδέκτες), 52 από τα 77 ήταν σε συμμόρφωση.
      Σύμφωνα με τα τελευταία επικαιροποιημένα στοιχεία που διαβιβάστηκαν στην Ευρωπαϊκή Επιτροπή τον Απρίλιο του 2004, η κατάσταση έχει βελτιωθεί τόσο ως προς τον αριθμό των υφιστάμενων μονάδων, όσο και ως προς τη λειτουργία τους.
      Σε ότι αφορά στη Διαχείριση των απορριμμάτων στη Χώρα μας:
- Έχει εκδοθεί η ΚΥΑ 29407/3508/ΦΕΚ 1572 Β΄/16-12-2002 «Μέτρα και όροι για την υγειονομική ταφή των αποβλήτων» σε εναρμόνιση της Οδηγίας 99/31/ΕΟΚ.
- Έχει εκδοθεί και εφαρμόζεται η ΚΥΑ 50910/2727/ΦΕΚ 909Β/22-12-2003 «Μέτρα και όροι για τη Διαχείριση Στερεών Αποβλήτων. Εθνικός και Περιφερειακός Σχεδιασμός Διαχείρισης». Στο άρθρο 10 περιγράφονται τα μέτρα για τους ανεξέλεγκτους χώρους διάθεσης.
      ΄Εχει εκδοθεί η Εγκύκλιος Αρ. Πρωτ. Οικ. 103731/5-5-2004 «Εφαρμογή, Νομοθεσίας για τη διαχείριση μη επικίνδυνων αποβλήτων» προκειμένου να διευκολυνθεί η εφαρμογή της ισχύουσας σήμερα νομοθεσίας για τη διαχείριση των μη επικίνδυνων στερεών αποβλήτων και έχει ήδη αποσταλεί σε όλους τους εμπλεκόμενους φορείς για άμεση εφαρμογή.
      Σε ότι αφορά τις υποδομές τελικής διάθεσης, αυτές αποτυπώνονται συνοπτικά στον παρακάτω πίνακα:
      
      (Να φωτογραφηθεί ο πίνακας)
      
      - Έχει εκπονηθεί αναλυτικό πρόγραμμα μείωσης των ανεξέλεγκτων χώρων διάθεσης των στερεών αποβλήτων, βάση του οποίου μέχρι το 2008 πρέπει να έχουν αποκατασταθεί όλοι οι ανεξέλεγκτοι χώροι, οι οποίοι μέχρι την παύση λειτουργίας τους μετατρέπονται σε ημιελεγχόμενους χώρους διάθεσης.
      - Το πρόγραμμα μείωσης των ανεξέλεγκτων χώρων, οι οποίοι πρέπει να υποκατασταθούν από νόμιμα λειτουργούντες ΧΥΤΑ - υλοποιείται παράλληλα με τα έργα κατασκευής των ΧΥΤΑ. Όπως φαίνεται στις αποφάσεις ένταξης για χρηματοδότηση στο Ταμείο Συνοχής, αποτελεί βασικό όρο η αποκατάσταση των χώρων διάθεσης στην περιοχή όπου θα εξυπηρετεί το συγκεκριμένο έργο άσχετα, εάν χρηματοδοτούνται ή όχι από το Ταμείο Συνοχής.
      - Έχουν ήδη υποβληθεί προτάσεις ένταξης στο ΕΠΠΕΡ για αποκαταστάσεις ανεξέλεγκτων χώρων οι οποίες βρίσκονται στο στάδιο της αξιολόγησής τους.
      - Όλες οι παραπάνω ενέργειες αποδεικνύουν ότι εφαρμόζεται και υλοποιείται ικανοποιητικά ένα ΟΛΟΚΛΗΡΩΜΕΝΟ πρόγραμμα οριστικής αντιμετώπισης της διαχείρισης των απορριμμάτων στη Χώρα μας, το οποίο συντονίζεται και παρακολουθείται από το ΥΠΕΧΩΔΕ.
      Στο πλαίσιο του Νόμου 2939/2001 (ΦΕΚ 179 Α΄) για τις συσκευασίες και εναλλακτική διαχείριση των συσκευασιών και άλλων προϊόντων - Ίδρυση Εθνικού Οργανισμού Εναλλακτικής Διαχείρισης Συσκευασιών και Άλλων Προϊόντων (ΕΟΕΔΣΑΠ) και άλλες διατάξεις, εγκρίθηκαν και ήδη λειτουργούν τα ακόλουθα συστήματα εναλλακτικής διαχείρισης των συσκευασιών:
      - Συλλογικό Σύστημα Εναλλακτικής Διαχείρισης συσκευασιών «Σ.Σ.Ε.Δ.-ΑΝΑΚΥΚΛΩΣΗ» (ΦΕΚ 391Β/4.4.2003).
      - Συλλογικό Σύστημα Εναλλακτικής Διαχείρισης συσκευασιών «ΚΕΝΤΡΟ ΕΝΑΛΛΑΚΤΙΚΗΣ ΠΕΡIΒΑΛΛΟΝΤΙΚΗΣ ΔΙΑΧΕΙΡΙΣΗΣ ΑΝΩΝΥΜΗ ΕΤΑΙΡΕΙΑ» (ΦΕΚ 391B/4.4.2003).
      Σχετικά με την εναλλακτική διαχείριση των αποβλήτων ειδών ηλεκτρικού και ηλεκτρονικού εξοπλισμού, στο πλαίσιο του υπ' αριθ. 117/5.3.2004 Προεδρικού Διατάγματος (ΦΕΚ 82 Α΄), εγκρίθηκε το σύστημα Εναλλακτικής Διαχείρισης Αποβλήτων Ηλεκτρικού και Ηλεκτρονικού Εξοπλισμού «ΑΝΑΚΥΚΛΩΣΗ ΣΥΣΚΕΥΩΝ ΑΝΩΝΥΜΗ ΕΤΑΙΡΕΙΑ» (ΦΕΚ 905Β/17-6-2004).
      Επίσης στο πλαίσιο των Π.Δ. υπ'αρ.116 (ΦΕΚ 81Α/5.3.04) για την εναλλακτική διαχείριση των οχημάτων τέλους κύκλου ζωής και Π.Δ. υπ'αρ.109 ΦΕΚ 75Α/5.3.04 για την εναλλακτική διαχείριση των χρησιμοποιημένων ελαστικών οχημάτων εγκρίθηκε το Συλλογικό Σύστημα Εναλλακτικής Διαχείρισης Οχημάτων Ελλάδας με το διακριτικό τίτλο «ΕΔΟΕ Α.Ε» (ΦΕΚ 907Β/17.6.04) και είναι υπό έγκριση το Συλλογικό Σύστημα Εναλλακτικής Διαχείρισης Μεταχειρισμένων Ελαστικών «ECO - ELASTlCA».
      Ο Υπουργός
      Γ. ΣΟΥΦΛΙΑΣ»
      29. Στις με αριθμό 1677/23-6-04 και 1794/286.04,  1793/28-6-04 ερωτήσεις του Βουλευτή κ.  Γεωργίου Παπαγεωργίου δόθηκε με το υπ’ αριθμ. 37093/14-7-04 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση των ανωτέρω ερωτήσεων, σας πληροφορούμε ότι η Περιφέρεια Στερεάς Ελλάδας στα πλαίσια του Μέτρου 1.13 «Ενίσχυση, βελτίωση υποδομών Αλιείας» του ΠΕΠ 2000-2006, θα αποστείλει σύντομα πρόσκληση προς τους Δικαιούχους ΟΤΑ για την υποβολή προτάσεων, στην κατηγορία πράξεων «Κατασκευή, επέκταση ή εκσυγχρονισμός καταφυγίων αλιευτικών σκαφών».
      Οι προτάσεις που θα υποβληθούν από τους ενδιαφερόμενους ΟΤΑ, προκειμένου να ενταχθούν και να χρηματοδοτηθούν από το ΠΕΠ Στερεάς Ελλάδας, θα αξιολογηθούν σχετικά με τα κριτήρια ένταξης, αλλά και συγκριτικά μεταξύ τους.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      30. Στην με αριθμό 1785/25-6-04 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 361/9-7-04 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στα παραπάνω που κατέθεσαν οι Βουλευτές κύριοι Β. Οικονόμου, Κ. Bρεττός και Α. Λεβέντης, για τα θέματα της αρμοδιότητάς μας, σας πληροφορούμε τα εξής:
      Η εκπόνηση και η έγκριση της Οριστικής μελέτης του έργου «Κατασκευή Αλιευτικού Καταφυγίου στην Παραλία του Δήμου Καλυβίων» είναι βασική προϋπόθεση για τις περαιτέρω απαραίτητες ενέργειες αδειοδοτήσεων και παραχώρησης έκτασης για την υλοποίηση της κατασκευής του.
      Το εν λόγω έργο είναι στο στάδιο Προμελέτης.
      Κατά τα λοιπά αρμόδιο να απαντήσει είναι το συνερωτώμενo Υπουργείο Τουρισμού στο οποίο κοινοποιούμε το έγγραφο μας με αντίγραφα και των αριθμ. 1123/29-6-2004 και 1172/2-7-2004 αναφορών.
      Ο Υπουργός
      Σ. ΤΣΙΤΟΥΡΙΔΗΣ»)

      ΠΡΟΕΔΡΕΥΩΝ (Σωτήριος Χατζηγάκης): Ευχαριστώ πολύ, κύριε Φωτιάδη.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
ΕΠΙΚΑΙΡΩΝ ΕΡΩΤΗΣΕΩΝ
      Έχει υποβληθεί το αίτημα από το συνάδελφο κ. Τζέκη, το οποίο έχει αποδεχθεί και ο Υφυπουργός Αγροτικής Ανάπτυξης και Τροφίμων κ. Κοντός, όπως και οι άλλοι συνάδελφοι Υφυπουργοί και Βουλευτές, να προηγηθεί η δεύτερη κατά σειρά επίκαιρη ερώτηση.
      Εισερχόμαστε στη συζήτησης της με αριθμό 281/27.9.2004 επίκαιρης ερώτησης του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τη διάθεση της φετινής εσοδείας σιτηρών σε ικανοποιητικές τιμές κλπ.
      Η επίκαιρη ερώτηση του κυρίου συναδέλφου έχει ως εξής:
      «Περίπου ένα εκατομμύριο τόνων σιτηρών φετινής σοδειάς παραμένουν απούλητοι παρ’ ότι η τιμή του σιταριού φέτος είναι χαμηλότερη κατά 25% σε σχέση με πέρσι, αφού πουλάνε δώδεκα έως δεκαπέντε λεπτά το κιλό το σιτάρι και ταυτόχρονα οι μεγαλοεισαγωγείς μεγαλέμποροι κάνουν αθρόες εισαγωγές σιτηρών από άλλες χώρες.
      Αυτή η κατάσταση έχει δημιουργήσει έντονη αγανάκτηση στους σιτοπαραγωγούς, που βλέπουν πως από το κύκλωμα σιτάρι- αλεύρι- ψωμί θησαυρίζουν οι μεσάζοντες, οι αλευροβιομήχανοι και οι μεγαλοαρτοποιοί, οι οποίοι έφτασαν την τιμή του ψωμιού στο 1,60-1,70 ευρώ. 
      Με δεδομένη την κατάσταση ερωτάται ο κύριος Υπουργός:
      Τι ενέργειες θα κάνει για τη διάθεση των σιτηρών με ικανοποιητικές τιμές και τη διασφάλιση βιώσιμου αγροτικού εισοδήματος στους σιτοπαραγωγούς;
      Τι ενέργειες θα κάνει για να περιορίσει την ασυδοσία εμποροβιομηχάνων σε βάρος των αγροτών;»
      Ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ’ αρχάς πρέπει να επισημάνουμε ότι η φετινή εσοδεία, ιδιαίτερα στο σκληρό σιτάρι, εξελίχθηκε με ρυθμούς και καταστάσεις οι οποίες δεν είναι δυνατόν να ελεγχθούν. Και αυτό, γιατί; Διότι είχαμε μεγάλη παραγωγή. Από οκτακοσίους πενήντα χιλιάδες τόνους περίπου πήγαμε στους ένα εκατομμύριο διακοσίους πενήντα χιλιάδες τόνους. Και η μεγάλη αυτή παραγωγή δεν ήταν μόνο στην Ελλάδα, ήταν σε πανευρωπαϊκό επίπεδο. Αυτό είχε σαν συνέπεια -ενώ ελαφρώς φαινόταν ότι από τη μεγάλη ποσότητα παραγωγής θα βελτιωνόταν το εισόδημα των σιτοπαραγωγών- να συμπιεστούν οι τιμές του προϊόντος προς τα κάτω και βέβαια να υπάρχουν και μεγάλες ποσότητες προς διάθεση, δεδομένου ότι από τις συνεχείς βροχοπτώσεις που είχαμε στην περίοδο ανάπτυξης του προϊόντος υποβαθμίστηκε ποιοτικά το σκληρό σιτάρι, με αποτέλεσμα να μην έχει προορισμό τους μύλους, δηλαδή να γίνει ψωμί, αλλά να έχει προορισμό μεγάλη ποσότητα  σιτηρών (σκληρού σιταριού), τις ζωοτροφές. 
     Στη δύσκολη αυτή συγκυρία πρέπει να πούμε ότι εμείς όχι μόνο δεν μείναμε απαθείς, αντίθετα προχωρήσαμε σε μια σειρά από δυναμικές ενέργειες. Πρέπει να πούμε ότι στις 25.8.2004 εκδώσαμε την απόφαση 552 με την οποία θεσπίστηκαν συμπληρωματικά έκτακτα φυτιουγειονομικά μέτρα στις εισαγωγές δημητριακών καρπών από τρίτες χώρες που προορίζονταν για ανθρώπινη κατανάλωση και για ζωοτροφές. Αυτό είχε σαν αποτέλεσμα τη δημιουργία ενός πολύ δυσμενούς κλίματος στις εισαγωγές δημητριακών από τρίτες χώρες. 
     Θέλω να πω ότι τέτοια ενέργεια στο παρελθόν δεν έχει ξαναγίνει και μάλιστα στην περίοδο που εξελίσσεται η αγορά των δημητριακών. 
     Πέραν αυτών πραγματοποιήσαμε μια σειρά συναντήσεων, τόσο στο Υπουργείο Αγροτικής Ανάπτυξης και Τροφίμων, όσο και στο Υπουργείο Ανάπτυξης με όλους τους εμπλεκόμενους φορείς, με τους εκπροσώπους των αγροτών, με τους εμπόρους, τους εισαγωγείς, τους εξαγωγείς και τους αλευροβιομηχάνους, έτσι ώστε να πιέσουμε όλες τις πλευρές για να βρεθούν λύσεις που θα ικανοποιούν τους παραγωγούς. 
     Πρέπει να πούμε ότι είναι μια δύσκολη όντως χρονιά φέτος για το σιτάρι και για άλλα αγροτικά προϊόντα, διότι βλέπουμε ότι και στο καλαμπόκι οι τιμές δεν εξελίσσονται ευνοϊκά, αφού οι μεγάλες ποσότητες και τα αποθέματα σιτηρών πιέζουν τις τιμές του καλαμποκιού προς τα κάτω. Είναι, όπως σας είπα, μια δύσκολη χρονιά, έχουμε μεγάλες παραγωγές, παρακολουθούμε πολύ προσεκτικά την κατάσταση, πιέζουμε προς όλες τις κατευθύνσεις, έχουμε φέρει σε άμεση επαφή τους παραγωγούς με τους κτηνοτρόφους και ιδιαίτερα τις συνεταιριστικές οργανώσεις και πιστεύουμε ότι η πίεση αυτή θα είναι σε θέση να αποφέρει καρπούς, δηλαδή να απορροφηθεί η παραγωγή και να ανεβούν οι τιμές.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υφυπουργό και για την οικονομία του χρόνου.
     Ο κ. Τζέκης έχει το λόγο.
     ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
     Να προσθέσω πως ό,τι ισχύει για το σιτάρι, ισχύει για το ρύζι, ισχύει για το καλαμπόκι, ισχύει για την πατάτα, ισχύουν για όλα τα φυτικά, ζωικά, γαλακτοκομικά προϊόντα. Είναι ένα γεγονός πλέον αυτό και έχει τη σημασία του. 
     Άκουσα με προσοχή τον κύριο Υφυπουργό να περιγράφει μια κατάσταση, να μας μιλάει ότι έγιναν και κάποιες συναντήσεις, αλλά στο δια ταύτα, κύριε Πρόεδρε, σημαίνει ότι θα πρέπει να αρκεστούν οι σιτοπαραγωγοί στις τιμές που δίνει η παρέμβαση της Ευρωπαϊκής Ένωσης, 34,5 δραχμές ή σε αυτά που δίνει το εμπόριο κάποιες δραχμές παρά πάνω, μέσο όρο 40 δραχμές, λόγω, λέει, της υποβάθμισης της ποιότητας.
      Δεν είναι έτσι, κύριε Υπουργέ. Μπορεί σε ορισμένες περιοχές να υπάρχει αυτό που λέτε, αλλά μην το γενικεύετε. Υπάρχει συγκεκριμένη κατεύθυνση, ότι πρέπει να απελευθερωθούν οι αγορές και ο έμπορος ή ο μεταποιητής βιομήχανος ή να παίρνει από εδώ τα αγροτικά προϊόντα σε χαμηλές τιμές ή να του δίνετε το δικαίωμα να παίρνει από έξω όσες ποσότητες θέλει. 
      Γυρίζουμε δηλαδή σ’ ένα καθεστώς που υπήρχε πριν από εξήντα και εβδομήντα χρόνια, ότι ο παραγωγός θα είναι στο έλεος του εμπόρου και του μεταποιητή βιομηχάνου. Ε, λοιπόν, εδώ είναι το ζήτημα. Η Κυβέρνηση από ότι τουλάχιστον είπατε, δεν έχει την πολιτική βούληση να χτυπήσει και να χτυπήσει βέβαια προς το μέρος των εμπόρων και των βιομηχάνων, οι οποίοι θέλει να εκμεταλλεύονται τον μικρομεσαίο αγρότη και στη συγκεκριμένη περίπτωση τον σιτοπαραγωγό. 
      Κύριε Πρόεδρε, υπάρχει και το άλλο. Σαράντα δραχμές παίρνει το στάρι, αλλά το αλεύρι, το ψωμί που έρχεται ύστερα στην κατανάλωση, είναι οκτώ φορές παραπάνω, δηλαδή 360 δραχμές το ψωμί, όταν πριν από δέκα χρόνια αυτή η διαφορά ήταν μόνο προς το τριπλάσιο. 
      Τι συμπέρασμα βγάζουμε; Ότι έχουμε συμπίεση της πρώτης ύλης, συμπίεση του εισοδήματος του αγρότη, του σιτοπαραγωγού προς τα κάτω και αύξηση ύστερα όλων προς τα πάνω, είτε του εμπόρου είτε του μεταποιητή βιομηχάνου. 
      Και εδώ ακριβώς είναι το ζήτημα, κύριε Υπουργέ: Με αυτά που εξαγγείλατε δια μέσου του προσχεδίου, αυτά τα επιδόματα ελεημοσύνης δεν μπορούν να κρύψουν το χάσμα της φτώχειας που αγκαλιάζει ευρύτατα στρώματα της μικρομεσαίας αγροτιάς. Για μας, αν δεν υπάρξουν προστατευτικοί μηχανισμοί -και ένας τέτοιος μηχανισμός θα είναι ο παραγωγικός συνεταιρισμός που θα έχει την πλήρη στήριξη από την Κυβέρνηση, με την υλικοτεχνική υποδομή, με τους επιστήμονες δίπλα- δεν μπορεί να υπάρξει καλύτερο αύριο γενικότερα για την αγροτιά. 
      Γι αυτό την καλούμε, αν θέλετε, και στους αγώνες και στο συλλαλητήριο στις 9 Οκτωβρίου, για να δώσουμε μια νέα ώθηση σε αυτό που λέγεται μαζικό κίνημα, ώστε να αναγκάσει και την Κυβέρνηση και τους κεφαλαιούχους πραγματικά να δώσουν ένα μεγάλο μερίδιο από αυτά που του κλέβουν σε καθημερινή βάση. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζέκη. 
      Ο κύριος Υπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, εγώ συμφωνώ απόλυτα πως θα πρέπει να στηρίξουμε, να εξυγιάνουμε το συνεταιριστικό κίνημα, το οποίο αποτελεί στις δύσκολες πραγματικά ώρες που περνάει η ελληνική γεωργία ένα αποτελεσματικό μοχλό στήριξης των εισοδημάτων των αγροτών. 
      Δεν συμφωνώ, όμως, με αυτό που ακούστηκε ότι η Κυβέρνηση δεν πήρε μέτρα τώρα, στη δύσκολη αυτή συγκυρία για το στάρι. Δεν συμφωνώ ότι η Κυβέρνηση έμεινε απαθής. Και αυτό δεν το λέμε εμείς, το ότι δηλαδή σταθήκαμε στο ύψος των περιστάσεων, αλλά το λένε οι ίδιοι οι αγρότες. 
      Έχω στα χέρια μου επιστολή που απέστειλαν δέκα ενώσεις αγροτικών συνεταιρισμών, εκεί όπου παράγεται το σκληρό στάρι, που λένε το εξής: «Συγχαίρουμε την πολιτική ηγεσία του Υπουργείου Αγροτικής Ανάπτυξης και Τροφίμων. Αισθανόμαστε –σας διαβάζω κατά γράμμα αυτά τα οποία αναφέρει η επιστολή- για πρώτη φορά το Υπουργείο Αγροτικής Ανάπτυξης και Τροφίμων να βρίσκεται δίπλα μας, να στηρίζει και να προστατεύει με ουσιαστικούς ελέγχους την υγεία των Ελλήνων καταναλωτών, την υγιεινή και ασφάλεια των ζωοτροφών, κυρίως, όμως, να στηρίζει ένα από τα σημαντικότερα ελληνικά αγροτικά προϊόντα». 
      ΑΓΓΕΛΟΣ ΤΖΕΚΗΣ: Είναι γνωστή η πρακτική των γαλάζιων συνδικαλιστών. Όπως οι προηγούμενοι πράσινοι…
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής ανάπτυξης και Τροφίμων): Θέλω να πω επίσης ότι για την γενναία αυτή απόφαση που εκδώσαμε, δεχθήκαμε σειρά καταγγελιών και εξωδίκων από τους εισαγωγείς και τους εμπόρους. Επίσης δεχθήκαμε σειρά παρεμβάσεων από την πρεσβεία της Ρωσίας, της Ουκρανίας, του Καναδά. 
      Θέλω να πω ότι σε όλα αυτά αντέξαμε και πως με μέτρα που πήραμε και παίρνουμε, στηρίζουμε το εισόδημα των Ελλήνων αγροτών.  
      ΑΓΓΕΛΟΣ ΤΖΕΚΗΣ: Πώς το στηρίζετε;
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Το στηρίζουμε επίσης με το γεγονός ότι φέτος θα τους πληρώσουμε, πολύ νωρίτερα από κάθε άλλη χρονιά, τις θεαματικές ενισχύσεις του ΟΣΔΕ. Αυτό αποτελεί μια δέσμευση, όπως και με τα μέτρα που παίρνουμε για να μειώσουμε το κόστος της παραγωγής των αγροτικών προϊόντων. 
      Είναι μια δύσκολη χρονιά. Παρακολουθούμε την κατάσταση. Όπως σας είπα, φέραμε σε επαφή συνεταιριστικές οργανώσεις με παραγωγούς. Ήδη γίνονται αγοραπωλησίες μεταξύ αγροτών και συνεταιριστικών οργανώσεων, χωρίς τη μεσολάβηση εμπόρων. Πιστεύουμε ότι με τις ενέργειες αυτές θα απορροφηθούν τα αποθέματα και θα διαμορφωθούν υψηλότερες τιμές στο στάρι αλλά και στο ρύζι, στο οποίο αναφερθήκατε. 
      ΑΓΓΕΛΟΣ ΤΖΕΚΗΣ: Η τιμή, όμως, θα μείνει στις 38 με 40 δραχμές. 
      ΠΡΟΕΔΡΕΥΩΝ (Σωτήρης Χατζηγάκης): Κύριε Τζέκη, δεν έχετε το λόγο. 
      Ευχαριστώ πολύ, κύριε Υπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθεί από τα άνω δυτικά θεωρεία της Βουλής, αφού προηγουμένως ξεναγήθηκε σε χώρους του κτηρίου της Βουλής, το Δημοτικό Σχολείο Ουρσουλίνων, αποτελούμενο από εβδομήντα τέσσερις μαθητές και τρεις συνοδούς-δασκάλους. 
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Εισερχόμαστε τώρα στην πρώτη υπ’ αριθμόν 279/27-9-2004 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Απόστολου Φωτιάδη προς τον Υπουργό Οικονομίας και Οικονομικών, σχετικά με την ίδρυση και λειτουργία της Ακαδημίας του Λιμενικού Σώματος στην Αλεξανδρούπολη.
      Το ειδικότερο περιεχόμενο της επίκαιρης ερώτησης του κυρίου συναδέλφου έχει ως εξής:
      «Με απόφαση του Υπουργικού Συμβουλίου παραχωρήθηκε στο Υπουργείο Εμπορικής Ναυτιλίας έκταση εκατόν σαράντα οκτώ στρεμμάτων στην Νέα Χιλή Αλεξανδρούπολης για την κατασκευή της Ακαδημίας Λιμενικού Σώματος. 
      Με Κοινή Υπουργική Απόφαση του Υφυπουργού Οικονομίας και Οικονομικών και του Υπουργού Εμπορικής Ναυτιλίας ανατέθηκε στην ΚΕΔ η εκπόνηση μελέτης, η διαδικασία δημοπράτησης και η εκτέλεση του έργου της ανέγερσης των κτιριακών εγκαταστάσεων. 
      Με απόφαση της ΚΕΔ τον Ιούλιο του 2003 ανατέθηκε στον χρηματοοικονομικό σύμβουλο η κατά προτεραιότητα έναρξη της διαδικασίας για το συγκεκριμένο έργο. 
      Ταυτόχρονα, ξεκίνησε ο διαγωνισμός με δημοσίευση στην Επίσημη Εφημερίδα των Ευρωπαϊκών Κοινοτήτων.
Ο ανάδοχος αναλαμβάνει τη μελέτη, κατασκευή, χρηματοδότηση, λειτουργία και συντήρηση των κτηριακών εγκαταστάσεων της Λιμενικής Ακαδημίας. 
      Στις 17.12.2003 αποσφραγίστηκαν οι φάκελοι που υποβλήθηκαν από επτά κοινοπραξίες. Η επιτροπή προεπιλογής αναδόχου ήλεγξε τα τυπικά προσόντα και δικαιολογητικά των υποψηφίων και απέκλεισε για τυπικούς λόγους τον έναν από αυτούς, ο οποίος και υπέβαλε σχετική ένσταση κατά του αποκλεισμού του.
      Μετά τις εθνικές εκλογές διορίστηκε νέο Δ.Σ της Κ.Ε.Δ, το οποίο, όμως, επί έξι μήνες μέχρι το τέλος περίπου Αυγούστου δεν είχε συνεδριάσει ούτε μία φορά για να κρίνει τη βασιμότητα της ένστασης και να προχωρήσει στην επιλογή του τελικού αναδόχου.
      Ερωτάται ο κύριος Υπουργός Οικονομίας και Οικονομικών:
      Εξακολουθεί η Κυβέρνηση να στηρίζει την ίδρυση και λειτουργία της Ακαδημίας Λιμενικού Σώματος στην Αλεξανδρούπολη;
	Πότε προβλέπεται να συνεδριάσει το Δ.Σ της Κ.Ε.Δ για την κίνηση διαδικασίας επιλογής οριστικού αναδόχου; (Β’ φάση).»
	Ο Υφυπουργός Οικονομίας και Οικονομικών κ. Αδάμ Ρεγκούζας έχει το λόγο για τρία λεπτά.
	ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, με την αφορμή αυτής της ερώτησης θα πρέπει να πούμε ότι το κράτος δεν διακόπτεται. Οι κυβερνήσεις εναλλάσσονται, αλλά το κράτος συνεχίζει. Όσον αφορά τον στρατηγικό σχεδιασμό, λοιπόν, της προηγούμενης Κυβέρνησης για ένα καινοτόμο έργο, που καλείται να υλοποιηθεί μέσω της ΚΕΔ και μάλιστα με τη διαδικασία της συγχρηματοδότησης, θα ήταν αδύνατο για μας να πούμε όχι. Ασφαλώς και είμαστε –επειδή το θέτετε στην ερώτησή σας- υπέρ της συνέχισης αυτού του έργου, που θα στεγάσει μαθητές και εκπαιδευόμενους του Λιμενικού Σώματος. Σ’ εκείνο, όμως, που πρέπει να δείξετε κι εσείς την κατανόησή σας, κύριε συνάδελφε που κάνετε την ερώτηση, και το οποίο δεν πρέπει να ξεχνάτε, είναι ότι η Κυβέρνηση αυτή ανέλαβε το Μάρτιο. Είχαμε να αντιμετωπίσουμε τις ευρωεκλογές, είχαμε τους Ολυμπιακούς Αγώνες, υπήρξε η ένσταση του ομίλου των τριών εταιριών: της «LAMDA DEVELOPMENT» και της «LAMDA ESTATE DEVELOPMENT» με την «ΑΝΑΣΤΗΛΩΤΙΚΗ ΑΤΕ», υπάρχει σε εκκρεμότητα μία ένσταση για να κριθεί. Το Διοικητικό Συμβούλιο της ΚΕΔ δεν έχει εξετάσει ακριβώς αυτήν την ένσταση. Βρίσκεται σε διαδικασία η Επιτροπή προεπιλογής γνωμοδότησης για την υποβληθείσα ένσταση, σύμφωνα με το οποίο εξέφρασε άποψη προς το Διοικητικό Συμβούλιο της ΚΕΔ, το οποίο είναι αρμόδιο για την λήψη απόφασης κι εκκρεμεί η εκδίκαση της ένστασης στο Δ.Σ της ΚΕΔ, προκειμένου να προχωρήσει και να ολοκληρωθεί το έργο μετά την αξιολόγηση των ουσιαστικών προσόντων των υποψηφίων. Η διαδικασία αυτή βρίσκεται στο στάδιο της προεπιλογής των υποψηφίων και βέβαια εντός συντόμου χρονικού διαστήματος το διοικητικό συμβούλιο της ΚΕΔ θα συνέλθει για να αποφασίσει, κατά την άποψή μας θετικά –αυτή είναι η εντολή- υπέρ της συνέχισης αυτού του έργου.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ο κ. Απόστολος Φωτιάδης έχει το λόγο.
	ΑΠΟΣΤΟΛΟΣ ΦΩΤΙΑΔΗΣ: Κύριε Πρόεδρε, κύριοι συνάδελφοι, κύριε Υπουργέ, πραγματικά θέλω προκαταβολικά να εκφράσω την ικανοποίησή μου για την απάντηση όσον αφορά τη συνέχεια του κράτους, αλλά και διότι το πρωτοπόρον αυτό έργο με τη διαδικασία της ιδιωτικής χρηματοδότησης θα συνεχιστεί. Πραγματικά πρόκειται για ένα πολύ σημαντικό έργο και για το Λιμενικό Σώμα, αλλά και για την περιοχή. Πρέπει να πω ότι ήδη η προδικασία έχει προχωρήσει ιδιαίτερα σημαντικά. Το ξέρετε κι εσείς και το αναφέρατε ήδη προηγουμένως. Με απόφαση του Υφυπουργού Οικονομίας και Οικονομικών και Υπουργού Εμπορικής Ναυτιλίας έχει συσταθεί η συγκεκριμένη Λιμενική Ακαδημία. 
      Το Υπουργικό Συμβούλιο με απόφασή του -επιβεβαιώνοντας αυτήν την απόφαση των δύο Υπουργών- παρεχώρησε το ακίνητο επί του οποίου θα κτιστεί η Λιμενική Ακαδημία. Υπήρξε επιλογή του χρηματοοικονομικού συμβούλου για την υλοποίηση του συνολικού στρατηγικού σχεδίου της ΚΕΔ που θα υλοποιήσει ένα μεγαλεπήβολο όντως πρόγραμμα στέγασης με το πρωτοπόρο σύστημα της ιδιωτικής χρηματοδότησης. 
      Ειλικρινά εκφράζω και πάλι την ικανοποίησή μου για το γεγονός ότι η υλοποίηση αυτής της συγκεκριμένης Λιμενικής Ακαδημίας αποτελεί και για τη νέα ηγεσία του Υπουργείου Οικονομικών προτεραιότητα στο στρατηγικό σχέδιο της ΚΕΔ.
      Ήδη με τη δημοσίευση στην επίσημη εφημερίδα των Ευρωπαϊκών Κοινοτήτων, με την υποβολή επτά φακέλων από μεγάλες και σοβαρές εταιρείες, η εκκρεμότητα αυτή θα πρέπει να λυθεί. Να αποφασίσει η ΚΕΔ αν θα αποδεχθεί την ένωση ή όχι. Δεν είναι σημαντικό για τον τόπο ποιος θα πάρει το έργο. Θα το πάρει αυτός που θα δώσει την καλύτερη προσφορά. 
      Το πρώτο που θέλω να τονίσω -που είναι και αυτονόητο- είναι ότι με αυτήν τη διαδικασία της ιδιωτικής χρηματοδότησης ουσιαστικά δεν επιβαρύνεται το κράτος άμεσα με καμία δαπάνη -δεν έχει καμία απολύτως δαπάνη. Το δεύτερο είναι ότι ήδη υπάρχει το πλεονέκτημα του ότι δεν έχει η πολιτεία το άγχος του χρόνου παράδοσης γιατί η εταιρεία που θα τα αναλάβει έχει η ίδια το ενδιαφέρον να παραδώσει συντομότερα το έργο, γιατί θα αρχίσει να παίρνει την αποζημίωση χρήσεως από την παράδοση. 
      Αλλά και όσον αφορά την ποιότητα του έργου –είμαστε συνηθισμένοι στα δημόσια έργα να έχουμε πάντοτε μια αμφιβολία για την ποιότητα του έργου – θα ενδιαφέρει την ίδια την εταιρεία να έχει καλή ποιότητα, διότι με τη σύμβαση τη συντήρηση αναλαμβάνει η ανάδοχος εταιρεία. Η εταιρεία στα είκοσι περίπου χρόνια –λιγότερο ή περισσότερο, αυτό θα το επιλέξει το διοικητικό συμβούλιο της Κτηματικής Εταιρείας του Δημοσίου- θα έχει την υποχρέωση συντήρησης των κτηριακών εγκαταστάσεων. Άρα, θα έλεγα ότι έχει και το ενδιαφέρον να κάνει καλή δουλειά, να υπάρχει καλής ποιότητας εργασία για το κτηριακό.
      Εγώ σας μέμφομαι για ένα πράγμα, για την καθυστέρηση, γιατί πέρασαν επτά μήνες πλήρους απραξίας. Όμως ταυτόχρονα επαναλαμβάνω για μία φορά ακόμη την ικανοποίηση στην απάντηση του κυρίου Υπουργού ότι αποτελεί προτεραιότητα της Κυβέρνησης να συνεχίσει αυτό το πραγματικά στρατηγικής σημασίας για την ανάπτυξη της υπαίθρου έργο.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστούμε πολύ.
      Ο κύριος Υπουργός έχει το λόγο.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Νομίζω ότι η απάντηση είναι απλή και αυτονόητη. 
      Συμφωνούμε για τη συνέχιση και υλοποίηση αυτού του έργου. Θεωρώ λίγο αυστηρή την κριτική σας απέναντι στην Κυβέρνηση γιατί εγώ εξ αρχής σας είπα να συνυπολογίσετε στην κριτική σας το γεγονός ότι είμαστε καινούργια Κυβέρνηση, καθυστέρησε να γίνει η ανάληψη των καθηκόντων της διοίκησης στην ΚΕΔ και μεσολάβησαν και οι Ολυμπιακοί Αγώνες. Ακριβώς, λοιπόν, αυτήν την καθυστέρηση θα μπορούσε κανείς να τη θεωρήσει δικαιολογημένη. 
      Σε κάθε περίπτωση όμως το έργο θα συνεχιστεί, θα υλοποιηθεί και μάλιστα με το σύστημα PFI, που νομίζω ότι είναι ένα μοντέρνο σύστημα χωρίς επιβάρυνση του ελληνικού δημοσίου, στη δύσκολη μάλιστα οικονομική συγκυρία που βρισκόμαστε σήμερα. 
      Σας ευχαριστώ για την κατανόηση, κύριε συνάδελφε, και παρακαλώ στην ιδιαίτερη περιοχή σας να ενημερώσετε τους κατοίκους και να τους καθησυχάσετε ότι το έργο αυτό θα συνεχιστεί.
      ΠΡΟΕΔΡΕΥΩΝ (Σωτήρης Χατζηγάκης): Σας ευχαριστώ, κύριε Ρεγκούζα, και για τη συντομία της απαντήσεως και για την οικονομία του χρόνου. 
      Εισερχόμαστε στην τελευταία, με αριθμό 282/27.9.2004 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αλέξανδρου Αλαβάνου προς τους Υπουργούς Υγείας και Κοινωνικής Αλληλεγγύης και Δημόσιας Τάξης, σχετικά με τη λήψη των αναγκαίων μέτρων για τη μείωση των τροχαίων ατυχημάτων κλπ. 
      Το ειδικότερο περιεχόμενο της επίκαιρης ερώτησης του ερωτώντος Βουλευτή κ. Αλαβάνου έχει ως εξής:
      «Σύμφωνα με έρευνα της Ευρωπαϊκής Ένωσης που είδε πρόσφατα το φως της δημοσιότητας, η χώρα μας κατατάσσεται πρώτη στην Ευρώπη στα σοβαρά τροχαία ατυχήματα στα οποία εμπλέκονται πεζοί και ποδηλάτες. Ο μέσος όρος των πεζών που χάνουν τη ζωή τους σε τροχαία ανέρχεται στους τετρακόσιους πενήντα εννιά ετησίως, ενώ εντύπωση προκαλεί το γεγονός ότι η Ελλάδα, παρά την περιορισμένη χρήση, διατηρεί την πρώτη θέση και στα τροχαία με ποδήλατο. 
      Μελέτες της Ευρωπαϊκής Ένωσης δείχνουν ότι στις ηλικίες μεταξύ δεκατεσσάρων-εικοσιπέντε ετών τα τροχαία αποτελούν την πρώτη αιτία θανάτου, ένα στα τρία άτομα προβλέπεται ότι θα τραυματισθεί στη διάρκεια της ζωής σε τροχαίο και ο αριθμός των νεκρών από τροχαία το 2000 ανήλθε στους σαράντα χιλιάδες.
     Ερωτώνται οι κύριοι Υπουργοί:
     - Υπάρχουν στατιστικές μελέτες και στοιχεία που να δείχνουν τις αιτίες των ατυχημάτων, τον αριθμό των αναπηριών στους πεζούς, μοτοποδηλάτες και μοτοσυκλετιστές και το άμεσο ή έμμεσο μετρήσιμο κόστος τους;
     - Ποια άμεσα μέτρα θα λάβουν ώστε να αναβαθμισθεί η προστασία των πολιτών στο δρόμο και να εκπληρωθεί η δέσμευση της Ευρωπαϊκής Ένωσης για μείωση στο ήμισυ των θανάτων από τροχαία ατυχήματα μέχρι το 2010;»
     Ο Υφυπουργός Δημόσιας Τάξης κ. Μαρκογιαννάκης έχει το λόγο, για τρία λεπτά.
     ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημοσίας Τάξης): Κύριε Πρόεδρε, κύριοι συνάδελφοι, δυστυχώς η ερώτηση του συναδέλφου έγινε επίκαιρη εξαιτίας και του τραγικού περιστατικού που είχαμε πριν από δύο ημέρες στην Εθνική Οδό Αθηνών-Θεσσαλονίκης όπου έχασαν τη ζωή τους εφτά παιδιά και τραυματίστηκαν δεκάδες και που εκφράσαμε τη λύπη, τη συμπαράσταση και τα συλλυπητήρια μας και  που τα εκφράζω και τώρα. 
     Το πρόβλημα των τροχαίων, κύριοι συνάδελφοι, είναι ένα πρόβλημα πολυσύνθετο που δεν νομίζω ότι στα πλαίσια της απάντησης σε μία ερώτηση υπάρχει ο χρόνος να το αναλύσουμε. Οφείλω όμως, να πω ότι οι παράγοντες οι οποίοι ευθύνονται είναι πολλοί. Ασφαλώς ευθύνεται η πολιτεία, ευθύνονται όμως και οι οδηγοί αυτοκινήτων, μοτοποδηλάτων και οι πεζοί. Ευθύνεται, κυρίως θα έλεγα, η νοοτροπία ολόκληρης της κοινωνίας μας. Μία νοοτροπία η οποία, δυστυχώς, δεν έχει και πολύ μεγάλη σχέση με τη νομιμότητα. 
     Και το τεκμηριώνω αυτό υπενθυμίζοντας σ’ όλους σας το εξής: Πόσοι από εμάς δεν βλέπουν στους δρόμους οδηγούς να αναβοσβήνουν τα φώτα προειδοποιώντας τους συναδέλφους τους ότι λίγο παρακάτω υπάρχει η Τροχαία η οποία κάνει έλεγχο; Αυτό και μόνο δείχνει τη νοοτροπία η οποία διακατέχει την κοινωνία μας, μία νοοτροπία την οποία οφείλουμε όλοι μας κάποια στιγμή να αλλάξουμε. 
     Παρά το γεγονός ότι η  χώρα μας κατέχει τη δεύτερη θέση, αν δεν κάνω λάθος, στην Ευρωπαϊκή Ένωση από άποψη τροχαίων ατυχημάτων, είναι αλήθεια ότι τα τελευταία χρόνια στα πλαίσια κάποιας σοβαρής προσπάθειας που έχει γίνει και συνεχίζεται να γίνεται και του προγράμματος «Καθ’ Οδόν» έχουμε μία σημαντική μείωση των τροχαίων ατυχημάτων και κυρίως σημαντική μείωση των νεκρών. 
     Θα καταθέσω στη συνέχεια στο Τμήμα όλους τους στατιστικούς πίνακες που έχω στη διάθεσή μου, που εμφανίζουν την εικόνα, όπως αυτή διαγράφεται τα τελευταία χρόνια. Λέω όμως, στην Εθνική Αντιπροσωπεία ότι από το 1991 μέχρι και σήμερα υπήρξε αρχικά μία αυξητική τάση ιδία ως προς τους νεκρούς, με κορύφωση το έτος 1999 που είχαμε δύο χιλιάδες διακόσιους είκοσι εννέα νεκρούς, στη συνέχεια όμως, έχουμε μία κατιούσα πορεία για να φτάσουμε πέρσι να έχουμε χίλιους εξακόσιους εφτά νεκρούς. Φέτος απ’ ό,τι δείχνουν τα στατιστικά στοιχεία των πρώτων μηνών οι νεκροί θα περιοριστούν ακόμα περισσότερο. 
     (Στο σημείο αυτό ο Υφυπουργός Δημόσιας Τάξης κ. Χ. Μαρκογιαννάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     Όσον αφορά τους παθόντες από ατυχήματα που είτε ήταν ποδηλάτες είτε ήταν πεζοί, έχω να πω ότι από τα στατιστικά στοιχεία τα οποία υπάρχουν κατά το έτος 2002 είχαμε νεκρούς ποδηλάτες είκοσι δύο. Φέτος, το πρώτο οκτάμηνο είχαμε νεκρούς ποδηλάτες δέκα, μοτοποδηλάτες εξήντα έναν και είκοσι τέσσερις αντίστοιχα, μοτοσυκλετιστές διακόσιους πενήντα τέσσερις και εκατόν δεκατέσσερις αντίστοιχα. Το 2003 πεζούς είχαμε διακόσιους εβδομήντα εφτά και το 2004 εκατόν τριάντα επτά το πρώτο εξάμηνο. 
     Είναι ένας μεγάλος αριθμός ασφαλώς που όσον αφορά τους ποδηλάτες οφείλεται στην απειρία των επιβαινόντων στα ποδήλατα, στην απροσεξία και σ’ όλες τις άλλες παραβάσεις που κάνουν οι οδηγοί των αυτοκινήτων. Επίσης, στην ανυπαρξία λωρίδων στους δρόμους πάνω στις οποίες θα κινούνται οι ποδηλάτες, στο γεγονός ότι δεν υποχρεούνται να φέρουν και δεν φέρουν κράνος και στο ότι δεν υποχρεούνται και δεν έχουν άδεια οδήγησης. Όλα αυτά συνθέτουν μία εικόνα που δυστυχώς, επιτρέπει συμπεριφορά επιπόλαιη και εκ μέρους των ποδηλατών.
     Όσον αφορά τους πεζούς κύρια αιτία είναι η παράσυρση. Συνήθως επιχειρείται η διάβαση από σημεία που δεν επιτρέπεται αυτή. Δυστυχώς ο Έλληνας οδηγός δεν έχει μάθει ακόμα, όπως ο Ευρωπαίος κυρίως, να σέβεται τον πεζό απ’ όπου κι αν αυτός επιχειρεί να διέλθει στο οδόστρωμα. Ο αλλοδαπός οδηγός, ο οποίος κινείται σ’ έναν οποιοδήποτε δρόμο της Ελλάδος όταν βλέπει πεζό να επιχειρεί να διέλθει, σταματά και του δίνει την προτεραιότητα διότι έχει τη συναίσθηση ότι είναι το αδύνατο μέρος της υπόθεσης, ενώ αντίθετα ο Έλληνας οδηγός δεν το κάνει αυτό. 
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Υπουργέ.
      Ο κ. Αλέξανδρος Αλαβάνος έχει το λόγο.
      ΑΛΕΞΑΝΔΡΟΣ ΑΛΑΒΑΝΟΣ: Κύριε Πρόεδρε, όσο και αν φαίνεται απαράδεκτο, λυπάμαι που η ερώτηση αυτή πήρε τέτοια επικαιρότητα. Κατατέθηκε, αν θέλετε, ανύποπτα σε σχέση με το πρόσφατο τραγικό γεγονός.
      Αφού είναι εδώ ο Υφυπουργός Δημόσιας Τάξης, θα ήθελα να πω το εξής: Κύριε Υφυπουργέ, ερχόμενος στη Βουλή έβλεπα το Zeppelin και, αν θέλετε, ξέρω και τις κάμερες που είναι απέναντι στη Βασιλίσσης Σοφίας, στο Σύνταγμα και παντού. Θα ήθελα να πω ότι κατά τη γνώμη μου οι κυβερνήσεις ακολουθούν μία εντελώς λαθεμένη κατεύθυνση. Παρακολουθούν αυτό που δεν χρειάζεται να παρακολουθούνε, δηλαδή τους πολίτες στην κίνησή τους με αποτέλεσμα τον περιορισμό των ελευθεριών τους, κλπ. Δεν παρακολουθούμε αυτό που χρειάζεται να παρακολουθούμε, δηλαδή εκεί που χρειάζεται μία παρακολούθηση, προκειμένου αυτή να λειτουργεί εύρυθμα και με σεβασμό απέναντι στην ασφάλεια των πολιτών, είτε είναι τα ραντάρ για το Σινούκ είτε είναι οι κάμερες ή η Τροχαία γι’ αυτούς που κινούνται στους δρόμους.
      Τελικά, «Αλ Κάιντα» στην Ελλάδα είναι οι υποδομές των μεταφορών και «Μπιν Λάντεν» είναι ανεξάρτητοι εργολάβοι ή ασυνείδητοι οδηγοί στους δρόμους και έχουμε αυτό το αποτέλεσμα, δηλαδή έναν πόλεμο μέσα σε συνθήκες ειρήνης. Αυτά τα ψυχρά νούμερα που διαβάσατε για ποδηλάτες και μοτοσικλετιστές αφορούν παιδιά, νέους ανθρώπους. 
      Επειδή είναι εκτεταμένο το θέμα, εγώ θέλω να σας θέσω τρία ερωτήματα και θα ήθελα να έχω συγκεκριμένη απάντηση, κύριε Υπουργέ. Το πρώτο είναι το εξής: Είχαμε το Μαλιακό. Αποδείχτηκε ότι θα μπορούσαμε να μην τον είχαμε, αν υπήρχε έλεγχος σε μία σειρά ζητήματα, στις άδειες που έχουν οι οδηγοί, στις ηλικίες που έχουν οι οδηγοί, στη νταλίκα όπου έχουν φορτωθεί τα τζάμια, στο βάρος που έχει η νταλίκα και όλα αυτά σχετικά με το πώς ήταν το λεωφορείο.
      Ποιους αυστηρούς ελέγχους θα κάνουμε μετά το δυστύχημα του Μαλιακού; Θα ήθελα να ξέρω αν η Κυβέρνηση τώρα θα βάλει κάποιο προστατευτικό διαχωριστικό όσο λειτουργεί το «πέταλο». 
      Το δεύτερο που ήθελα να σας ρωτήσω είναι για τους μοτοσικλετιστές και τους ποδηλάτες. Στην Καλιφόρνια τα παιδιά που είναι τριών χρονών με ποδήλατα στο πάρκο, φοράνε κράνος. Στις Βρυξέλλες που έχω ζήσει πάρα πολύ, υπάρχουν ειδικές ζώνες για τα ποδήλατα. Στην Ελλάδα, στην οποία η μοτοσικλέτα παίζει ρόλο λόγω του κυκλοφοριακού αδιεξόδου, δεν υπάρχει καμία ρύθμιση. 
      Τι είδους συγκεκριμένες ρυθμίσεις προβλέπει να πάρει η Κυβέρνηση, για να προστατεύσουμε τους νέους ανθρώπους και να τους εκπαιδεύσουμε στο ποδήλατο και στη μοτοσικλέτα;
      Ευχαριστώ πολύ.
      ΠΡΟΕΔΡΕΥΩΝ ( Σωτήρης Χατζηγάκης): Ευχαριστώ, κύριε Αλαβάνο.
      Ο κύριος Υπουργός έχει το λόγο.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Βέβαια, εγώ τώρα απαντώ στην ερώτησή σας και απαντώ ουσιαστικά και σε πεπραγμένα μίας άλλης κυβέρνησης η οποία δεν υπάρχει σήμερα. διότι η σημερινή Κυβέρνηση έχει έξι μήνες ζωής και δεν νομίζω να απαιτεί κανείς σε ένα εξάμηνο να λύσει όλα τα προβλήματα. 
      Θα συμφωνήσω μαζί σας για το πρόβλημα του Μαλιακού, ένα πρόβλημα το οποίο έρχεται, συζητείται, παρέρχεται, διότι έχουμε –επαναλαμβάνω- ως κοινωνία, την εξής κακή νοοτροπία: Όταν έχουμε ένα πολύνεκρο δυστύχημα και έχουμε προπάντων νέους ανθρώπους νεκρούς, όλοι διαμαρτυρόμαστε, όλοι εξεγειρόμεθα και μετά από λίγες ημέρες, αφότου καταλαγιάσει ο θόρυβος, το ξεχνάμε. Αυτό είναι αλήθεια. Δεν έχουμε τη διαρκή εγρήγορση –επαναλαμβάνω- ως κοινωνία να αντιμετωπίσουμε ένα πρόβλημα.
      Αγαπητέ συνάδελφε, ο Μαλιακός είναι ένα έργο το οποίο έπρεπε να έχει γίνει προ πολλού, αλλά θα έπρεπε αυτή η ερώτηση – δεν ξέρω αν είχε γίνει- να απευθύνεται στον προκάτοχό μου ή στο προηγούμενο ΥΠΕΧΩΔΕ. 
      ΦΩΤΗΣ ΚΟΥΒΕΛΗΣ: Είχε γίνει.
      ΧΡΗΣΤΟΣ ΜΑΡΚΟΓΙΑΝΝΑΚΗΣ (Υφυπουργός Δημόσιας Τάξης): Αυτή τη στιγμή, το πρόβλημα το βλέπουμε. Ήδη, ο Υπουργός, ο κ. Σουφλιάς, έδωσε συγκεκριμένες ημερομηνίες έναρξης και αποπεράτωσης του έργου. 
      Όσον αφορά την παρατήρηση για τους αστυνομικούς ελέγχους, θα ήθελα να σας πω ότι πρέπει να γίνονται και είναι χρήσιμοι. Συζητούσα όμως προχθές με ανώτατο Αξιωματικό της Ελληνικής Αστυνομίας ο οποίος μου είπε ότι παρόμοιο πρόβλημα αντιμετωπίζουν και σε ένα δρόμο της Χαλκιδικής, κάπου κοντά στην Ασπροβάλτα. Κάποια στιγμή η Αστυνομία υποχρεώθηκε κάθε δύο, τρία χιλιόμετρα να έχει είτε περιπολικό είτε μοτοσικλετιστή. Στο ενδιάμεσο των δύο ελέγχων είχαμε τροχαία, διότι ήταν ένας δρόμος πολυσύχναστος, στενός και επιχειρούνταν υπερβάσεις, ιδιαίτερα όταν είχαμε μεγάλη κυκλοφορία. Έτσι είχαμε τα ατυχήματα.
      Μόλις έγινε στη μέση το διαχωριστικό, δεν έχουμε έκτοτε κανένα ατύχημα. Άρα είναι θέμα του πότε θα γίνει αυτό το περίφημο έργο. Ο Πρωθυπουργός εξήγγειλε προχθές συγκεκριμένα μέτρα τα οποία θα ληφθούν. 
      Όσον αφορά το θέμα της κυκλοφορίας των ποδηλάτων βλέπουμε ότι πραγματικά εδώ στην Ελλάδα υπάρχει μια «ασυδοσία». Δεν απαιτείται άδεια κυκλοφορίας, δεν απαιτείται άδεια οδήγησης, δεν απαιτείται κράνος, εκτός βέβαια από το γεγονός ότι δεν υπάρχουν ειδικές λωρίδες για τους ποδηλάτες, όπως είπατε προηγουμένως κλπ. Αυτά θα αντιμετωπιστούν.
      Θα ήθελα δε να σας πω και μια προσωπική μου θέση πάνω στο πρόβλημα που αντιμετωπίζουμε, ιδιαίτερα στα βαριά αδικήματα. Ακούστε. Θα πρέπει να γίνει νομοθετική παρέμβαση στο άρθρο 302 του Ποινικού Κώδικα.
      Κύριε Κουβέλη, εμείς που είμαστε νομικοί τα καταλαβαίνουμε καλύτερα. Υποχρεούνται οι εισαγγελείς, τα δικαστήρια και τα συμβούλια να κάνουν νομικούς ακροβατισμούς, προκειμένου και να τιμωρηθούν οι υπαίτιοι και να ικανοποιηθεί και η κοινή γνώμη, η οποία απαιτεί πράγματι την τιμωρία αυτών των ανθρώπων, των οποίων η αμέλεια, ως προς το αποτέλεσμα, δεν υπολείπεται. Όταν έχουμε νεκρούς πονάει η κοινωνία, πονάει ο πατέρας, πονάει η μάνα, είτε χάσουν το παιδί τους από έναν κακοποιό από πρόθεση είτε το χάσουν από αμέλεια. 
      Έχουμε νομοθετική ρύθμιση που δεν επιτρέπει ουσιαστικά στην εξ αμελείας ανθρωποκτονία την προσωρινή κράτηση. Οι ποινές οι οποίες προβλέπονται είναι μικρές και υποχρεώνονται οι εισαγγελείς και τα δικαστήρια –και καλώς πράττουν και το κάνουν- για να ικανοποιήσουν την κοινή γνώμη και για να λειτουργήσει και η γενική πρόληψη, όσον αφορά την εγκληματικότητα, να κάνουν αυτούς τους νομικούς ακροβατισμούς.
      Πρέπει να γίνει άμεσα παρέμβαση στο άρθρο 302 του Ποινικού Κώδικα και να υπάρχει βαριά τιμωρία για εκείνους, οι οποίοι έχουν διολισθήσει στην ενσυνείδητη αμέλεια. Όταν προβλέπεις ένα  ενδεχόμενο, με αυτό το οποίο κάνεις  –αναφέρομαι στην ενσυνείδητη αμέλεια- έστω και αν πιστεύεις ότι θα το αποφύγεις, τότε να τιμωρείσαι με ποινές οι οποίες θα είναι πολύ αυστηρότερες και όχι να έχουμε αυτές τις ελάχιστες ποινές. 
      Και βλέπετε τώρα τι γίνεται και με το «ΣΑΜΙΝΑ». Έχουμε εκ προθέσεως ενδεχόμενο δόλο και αμφισβητείται τώρα αν είναι από αμέλεια ή οτιδήποτε άλλο, με αποτέλεσμα να καταλήγουμε στην ατιμωρησία. Και όταν έχουμε την ατιμωρησία έχουμε και την ασυδοσία. 
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης):  Κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η με αριθμό 6/6/15.9.2004 επίκαιρη επερώτηση των Βουλευτών του Συνασπισμού Ριζοσπαστικής Αριστεράς κυρίων Αλεξάνδρου Αλαβάνου και Φώτη Κουβέλη, προς την Υπουργό Εθνικής Παιδείας και Θρησκευμάτων, σχετικώς με την κυβερνητική πολιτική στην εκπαίδευση.
      Πριν δώσω το λόγο στον πρώτο επερωτώντα, τον κ. Αλαβάνο, έχω την τιμή να ανακοινώσω στο Τμήμα πως ο Γραμματέας του Προεδρείου της Κεντρικής Ομάδας του ΠΑΣΟΚ, κ. Δημήτριος Ρέππας, ορίζει για τη συζήτηση της σημερινής επίκαιρης επερώτησης προς την Υπουργό Εθνικής Παιδείας και Θρησκευμάτων, σχετικώς με την κυβερνητική πολιτική στην εκπαίδευση, ως Κοινοβουλευτικό Εκπρόσωπο του ΠΑΣΟΚ, το Βουλευτή κ. Αθανάσιο Αλευρά.
      Ο κ. Αλαβάνος έχει το λόγο για δεκαπέντε λεπτά.
      ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε.
      Νομίζω ότι η επίκαιρη επερώτησή μας θίγει ένα μεγάλο επίκαιρο ζήτημα που αφορά σε όλες τις ελληνικές οικογένειες και στο παρόν και στο μέλλον της χώρας μας.
      Εκτιμώ ιδιαίτερα τον Υφυπουργό κ. Ταλιαδούρο που είναι εδώ, θα ήθελα  όμως να πω από την προ-προηγούμενη βδομάδα που υπήρχε μια αντίστοιχη ερώτηση του ΠΑΣΟΚ και έγινε μια συζήτηση, προέκυψαν δύο τεράστια ζητήματα. Αν δείτε τις ώρες κάλυψης, τα ποσοστά κάλυψης θεμάτων που έχουν σχέση με την εκπαίδευση στα ραδιοφωνικά ή στα τηλεοπτικά δελτία ειδήσεων ή τις σελίδες των εφημερίδων που αναφέρονται σ’ αυτά, είναι τεράστια. Και τα θέματα των μεταγραφών που προέκυψαν και τα θέματα της ασφάλειας των μαθητών στην κυκλοφορία είναι θέματα που σχετίζονται άμεσα με την εκπαίδευση που παρέχουμε.
      Γι’ αυτό εμείς θεωρούμε υποτίμηση στα προβλήματα αυτά, όχι στο Συνασπισμό της Ριζοσπαστικής Αριστεράς -έχουμε μία εξαμελή Κοινοβουλευτική Ομάδα, δεν είμαστε κάποιο από τα δύο μεγάλα κόμματα- το ότι δεν είναι εδώ η κυρία Υπουργός. Επειδή περιμένει η κοινή γνώμη, περισσότερο απ’ όλα, να ακούσει επίσημα και όχι στα γρήγορα, στα τηλεοπτικά παράθυρα, τοποθετήσεις του Υπουργείου, έπρεπε να είναι εδώ η κυρία Υπουργός.
      Ξαναλέω, εκτιμώ πολύ και θα δώσω και βάρος σ’ αυτά που θα μας πει ο κ. Ταλιαδούρος –και πιστεύω ότι θα είναι υπεύθυνα- αλλά από άποψη αν θέλετε ευαισθησίας απέναντι στην κοινή γνώμη, στους γονείς, στα προβλήματα που θίγονται θα έπρεπε να ήταν και η ίδια η κυρία Υπουργός και εγώ πιστεύω σύσσωμη η ηγεσία του Υπουργείου Παιδείας σ’ αυτήν την επερώτηση την οποία κάνουμε.
      Θα αναφερθώ, επειδή το θέμα είναι πολύ εκτεταμένο, κατ’ αρχήν στα επίκαιρα προβλήματα τα οποία συζητήθηκαν. Υπάρχουν προβλήματα τα οποία τα είδαμε να συζητούνται στην επερώτηση που είχε καταθέσει το ΠΑΣΟΚ όπως το ότι δυστυχώς αρχίζει η καινούργια χρονιά με ανοιχτά πολύ σημαντικά προβλήματα στο χώρο της εκπαίδευσης. Έχουμε για παράδειγμα το 37,5% των σχολείων στη Θεσσαλονίκη που έχουν διπλοβάρδιες –και καταλαβαίνουμε τι σημαίνει αυτό- έχουμε επίσης εκατόν σαράντα χιλιάδες ώρες χαμένες τη βδομάδα, επτά χιλιάδες καθηγητές οι οποίοι δεν τοποθετήθηκαν. Ειπώθηκε από την κ. Γιαννάκου ότι υπάρχουν προβλήματα εγκυμοσύνης ή κάποιων επιλογών που κάνουν οι καθηγητές κλπ. αλλά γιατί επαναλαμβάνεται το ίδιο σημείο κάθε φορά; Το φθινόπωρο για παράδειγμα έχουμε καταιγίδες αλλά προσπαθούμε με την Επιτροπή Πολιτικής Προστασίας και με τους μετεωρολόγους και άλλους να προλάβουμε τις καταιγίδες που θα έρθουν. Δεν θα σταματήσουν οι καθηγήτριες να περνάν εγκυμοσύνη, να κάνουν παιδιά, να υπάρχουν έκτακτα προβλήματα. Το ερώτημα που βάζουμε είναι, για ποιο λόγο γίνεται αυτή η διαδικασία και δημοσιεύεται στο φύλλο Εφημερίδας της Κυβέρνησης σχετικά με τις τοποθετήσεις των καθηγητών στις 31 Αυγούστου κάθε χρόνου. Για ποιο λόγο, κύριε Υπουργέ; Γιατί να μην το επιταχύνουμε δύο μήνες όταν είναι παρόντες κιόλας οι περισσότεροι καθηγητές στα σχολεία τους; Γιατί να μην εντοπίσουμε αυτούς τους δυο μήνες τα κενά που υπάρχουν προκειμένου το Σεπτέμβρη να αρχίσουν κανονικά τα σχολεία; Διότι ξέρουμε ότι η αρχή είναι το ήμισυ του παντός. 
      Όταν στα σχολεία τα οποία έχουν προβλήματα σήμερα δομικά, λειτουργικά, περιεχομένου –σε όλη την Ευρώπη και στην Ελλάδα ιδιαίτερα- έχουμε και καθαρά προβλήματα δυσλειτουργιών, έλλειψης καθηγητών και αλλαγής καθηγητών στο ίδιο μάθημα κλπ. καταλαβαίνετε τι βάσεις παίρνουν τα παιδιά. Αυτό είναι ένα σημείο.
      Δύο σημεία όμως μας προέκυψαν που δεν τα περίμενε κανείς με τέτοια διάσταση και ειδικά το θέμα που έχει σχέση με την ασφάλεια των μαθητών. Είχαμε αυτό το τραγικό ατύχημα που επαναλαμβάνει προηγούμενα τραγικά ατυχήματα και μπαίνει ένα θέμα, θα κλείσουμε τους μαθητές μέσα στα σχολεία; Το σχολείο θα είναι κλειστό στην κοινωνία; Το σχολείο θα παίξει το ρόλο του βρεφικού σταθμού που η εργαζόμενη μάνα ακουμπάει το μωράκι της και αυτό που περιμένει κυρίως είναι να φάει και να είναι ασφαλές από τους κινδύνους που μπαίνουν σε ένα μωράκι δύο ή τριών χρονών; Αυτήν την αντίληψη θα έχουμε; Γιατί ακούσθηκε και με προέλευση από το Υπουργείο ότι θα κόψουμε τις εκδρομές, θα κόψουμε τις κινήσεις των μαθητών. Θα μπούμε στη λογική πονάει χέρι, κόβει χέρι; Έχουμε ένα πρόβλημα το οποίο πρέπει να αντιμετωπίσουμε και επειδή δεν μπορούμε να το αντιμετωπίσουμε θα πούμε ότι στην Ελλάδα του 2004 τα παιδιά από τις επαρχιακές πόλεις δεν θα ταξιδεύουν στην Αθήνα και από την Αθήνα δεν θα ταξιδεύουν στην επαρχία με το σχολείο τους, με εκδρομές, με εκδηλώσεις με γεγονότα κλπ γιατί η Ελλάδα δεν μπορεί να προστατέψει την ασφάλειά τους. Δεν μπορούμε να το κάνουμε αυτό, δεν μπορούμε να μπούμε στη λογική ενός σχολείου-φυλακή. 
      Από την άλλη μεριά δεν μπορεί να διακινδυνεύουν και τα παιδιά. Και γι’ αυτό το ερώτημά μου είναι: Κύριε Υπουργέ, πότε θα παρθούν επιτέλους μέτρα; Πότε αυτά τα τουριστικά λεωφορεία τα οποία μεταφέρουν μαθητές είτε για να πάνε στο σχολείο τους καθημερινά είτε για να κάνουν τις εκδρομές τους ή τις επισκέψεις τους θα πληρούν τις προδιαγραφές;
      Πότε θα υπάρχει έλεγχος από το συνεργείο ότι το λεωφορείο είναι εντάξει; Πότε θα ξέρουμε ότι ο οδηγός έχει όλα τα απαραίτητα προσόντα; Πότε θα ξέρουμε ότι υπάρχουν ζώνες; Πότε θα τα κάνουμε όλα αυτά; Σας μιλώ για ζητήματα που έχουν να κάνουν με το Υπουργείο Παιδείας. Πριν από λίγο είχαμε μάλιστα επίκαιρη ερώτηση για τα γενικά μέσα προστασίας που χρειάζονται και πρέπει να ληφθούν και για το φοιτητικό πληθυσμό. Πότε όταν γίνονται οι μεγάλες μετακινήσεις, με τις εκδρομές, με τους Ολυμπιακούς ή Παραολυμπιακούς Αγώνες, θα υπάρχουν ειδικά μέτρα προστασίας και διαφύλαξης μίας ομαλής κυκλοφορίας στους δρόμους;
      Κύριε Υφυπουργέ, θα ήθελα απαντήσεις, αλλά και τις δικές σας αντιλήψεις πάνω σ’ αυτό το ζήτημα. Ποιος είναι ο στόχος; Ο στόχος είναι μία ελληνική οικογένεια να ξέρει καλά ότι, όταν το παιδί πηγαίνει με το σχολείο μία εκδρομή, έχει μικρότερους κινδύνους απ’ όσους θα είχε, εάν έμενε στο σπίτι ή πήγαινε στο μάθημά του. Αυτό είναι το πρώτο θέμα.
      Επίσης, υπάρχει αντίστοιχο ζήτημα και με τις μεταγραφές φοιτητών. Είδαμε ότι υπάρχει μία πάρα πολύ άσχημη κατάσταση. Δεν μπορούμε να πούμε ότι πρέπει να σταματήσουν εντελώς οι μεταγραφές, όταν υφίστανται κοινωνικοί και οικογενειακοί λόγοι. Για παράδειγμα, υπάρχουν οικογένειες με ένα γονιό ή με γονιό που έχει ανίατη πάθηση –σας αναφέρω μία ακραία περίπτωση, όμως πολλές φορές επαναλαμβανόμενη- όπου το αν φύγει ο γιος ή η κόρη των δεκαοκτώ χρονών ουσιαστικά τον κάνει να χάσει κάθε στήριξη. 
      Επιτέλους, πότε θα βάλουμε σαφή κριτήρια; Πότε θα γίνεται αυτή η επιλογή, όχι από ένα στενό συμβούλιο γύρω από τον πρύτανη, αλλά από την ολομέλεια των τμημάτων, όπως γίνεται ήδη κατά την πληροφόρηση που έχω, από το Μαθηματικό Τμήμα του Πανεπιστημίου Αθηνών, όπου μάλιστα δεν υπάρχουν παράπονα; Έτσι, τουλάχιστον, μου έχουν πει ότι δηλαδή δεν υπάρχουν παράπονα. 
      Πότε θα δημοσιεύονται οι μεταγραφές; Θα πρέπει να δημοσιεύονται σε μία πινακίδα της σχολής και να ανακοινώνεται εκεί ότι έγινε η μεταγραφή του τάδε φοιτητή, να αναφέρεται το όνομα και το επάγγελμα του πατέρα. Θα πρέπει να υπάρχει διαφάνεια, γιατί η διαφάνεια είναι μεγάλη προστασία. Κανένας επώνυμος, παρά μόνο αν είχε ένα πολύ ισχυρό και πραγματικό λόγο, δεν θα διακινδύνευε στα πανεπιστήμια, με όλους τους φοιτητές να μπει το όνομα του παιδιού του, το επάγγελμά του και η ιδιότητά του δημοσίως. Έχουμε μέσα προστασίας και η δημοσιότητα είναι το καλύτερο μέσο για να προστατευθούμε στα θέματα των μετεγγραφών. 
      Επομένως, θέλω σ’ αυτό το θέμα την απάντησή σας. Πονάει χέρι, κόβει χέρι; Θα αφήσουμε τη σημερινή κατάσταση, λέγοντας απλώς πέντε λόγια; Θα κάνουμε κάποιες ρυθμίσεις και ποιες; Νομίζω ότι και η Κυβέρνηση της Νέας Δημοκρατίας έχει ευθύνες γι’ αυτό το θέμα που έθιξα, αλλά υπάρχουν και παλαιότερες ευθύνες. 
      Θα σας δώσω σ’ αυτό το σημείο ένα στοιχείο που βρήκαμε σε φακέλους μας στο γραφείο. Υπάρχει ένα δημοσίευμα της εφημερίδας «Το Βήμα» τον Οκτώβριο του 1997 που λέει ότι έγιναν μετατοπίσεις στο Β΄ Κοινοτικό Πλαίσιο Στήριξης –αυτή η είδηση τότε παίρνει ένα τραγικό νόημα- και ότι από τα έργα του Υπουργείου Παιδείας μεταφέρθηκαν εβδομήντα πέντε δισεκατομμύρια δραχμές, τα οποία προστέθηκαν στους οδικούς άξονες. Δηλαδή εβδομήντα πέντε δισεκατομμύρια δραχμές δεν μπορούσε να τα απορροφήσει το Υπουργείο Παιδείας και έτσι πήγαν στους οδικούς άξονες και βλέπουμε και στους δύο τομείς τι αποτελέσματα έχουμε. 
      Η πρώτη κριτική που κάνω στην Κυβέρνησή σας, κύριε Υπουργέ, είναι ότι αρχίσαμε όχι μόνο με τα συνήθη προβλήματα, αλλά με νέα και πολύ οξυμένα προβλήματα στον τομέα της Παιδείας.
      Η δεύτερη κριτική που θέλω να κάνω, είναι η εξής: Θα διαβάσω ένα κομμάτι που περιγράφει πως ήρθαν τα νέα για τον πόλεμο του 1940 σε ένα χωριό. Ο μικρός βοσκός ρωτά τον παππού του για τον πόλεμο. Ο παππούς του απαντά ότι «έτσι είναι ο πόλεμος, κάθε τόσα χρόνια έρχεται το κακό, παίρνει νιους ανθρώπους και κανείς δεν ξέρει αν θα γυρίσουν». Τότε ο μικρός βοσκός φοβήθηκε πολύ για τον πατέρα του, αλλά ο γέροντας τον ησύχασε, λέγοντάς του ότι θα ερχόταν. Έπειτα ο μικρός, επειδή δεν καταλάβαινε, ρώτησε «πούθε, παππούλη, έρχεται αυτό το κακό, από τον ουρανό πάνω;» «Όχι, παιδί μου, από τους ανθρώπους» αποκρίθηκε ο παππούς. Η ουσία αυτού του κειμένου είναι ότι τον πόλεμο τον κάνουν οι άνθρωποι .
     Αυτό το κείμενο αποφασίζει η Κυβέρνηση της Νέας Δημοκρατίας και το Υπουργείο Παιδείας να το αφαιρέσει από το αναγνωστικό της Δ΄ Δημοτικού. Έχω εδώ ένα έγγραφο του Υπουργείου Εθνικής Παιδείας και Θρησκευμάτων που απευθύνεται στους διευθυντές και εκπαιδευτικούς των δημοτικών σχολείων –με ενημέρωσε γι’ αυτό η «Αγωνιστική Παρέμβαση», μια συνδικαλιστική δημοκρατική παράταξη των δασκάλων- και το οποίο  έχει ως θέμα: «Διορθώσεις στο τεύχος, «Συμπληρωματικές Οδηγίες για τη διδασκαλία των μαθημάτων στο Δημοτικό Σχολείο» και λέει: «Σας θέτουμε υπόψη διορθώσεις κλπ και στις διορθώσεις, στη σελίδα δεκαπέντε, τάξη τέταρτη, ενότητες που δεν θα διδαχθούν, προστίθεται στο τεύχος α΄ «Έτσι είναι ο πόλεμος». Αυτό το κείμενο είναι του Ηλία Βενέζη, κύριε Υπουργέ. Δεν είναι κανενός εξτρεμιστή, ούτε είναι αποσπάσματα του Κάστρο, ούτε του Τσε Γκεβάρα.  Είναι του Ηλία Βενέζη. Και επίσης, αφαιρεί η Κυβέρνηση της Νέας Δημοκρατίας –υπογραφή: διευθυντής Θεόδωρος Γούπος- το τεύχος β΄ «Ο Δρίμακος» που λέει για τους σκλάβους και ότι πρέπει να επαναστατήσουν για να καταργηθεί η δουλεία. Πάμε πίσω από τον Λίνκολν. 
     Το σχολείο είναι ένας χώρος αξιών, δεν είναι ένας κομματικός χώρος. Συμφωνούμε. Δεν θα έχουμε κομματικά μανιφέστα. Συμφωνούμε. Μερικές βασικές αξίες. Στις αξίες υπάρχει συμφωνία ανάμεσα σε όλες τις πολιτικές δυνάμεις; Όχι, δεν υπάρχει, σε μερικές αξίες όμως υπάρχει. Υπάρχουν αξίες που έχουν μια ανθρώπινη διάσταση, είναι οι αξίες των καθηγητών, της κοινωνίας μας, των εργαζομένων, του ευρωπαϊκού πολιτισμού, του παγκόσμιου πολιτισμού.
     Έρχεται, λοιπόν, στις 1.7.2004  η Κυβέρνηση της Νέας Δημοκρατίας –θα καταθέσω στα Πρακτικά και την εγκύκλιο και τα αποσπάσματα του Αναγνωστικού της Δ΄ Δημοτικού με το κείμενο του Βενέζη και το άλλο κείμενο- και το αφαιρεί. 
     Φοβάμαι, κύριε Υπουργέ, ότι έχουμε μια ιδεολογική επέμβαση ανησυχητικού χαρακτήρα και φοβάμαι μήπως είναι ένας πρόδρομος μιας μεγάλης στροφής στο περιεχόμενο της παιδείας. Αυτό δεν πρέπει να το κάνετε. Θα ήθελα εδώ και τώρα να μας διαβεβαιώσετε ότι θα καταργήσετε αυτήν την εγκύκλιο και δεν θα μπαίνουν τέτοιοι περιορισμοί και τέτοιες παρεμβάσεις στα παιδιά, στα σχολεία.
     Ένα τρίτο σημείο, κύριε Πρόεδρε, που ήθελα να θίξω έχει σχέση με μια ακόμα μεγαλύτερη στροφή που βλέπουμε στο θέμα της ιδιωτικοποίησης της παιδείας. Πήρατε απόφαση να γίνουν φροντιστήρια μέσα στα ιδιωτικά σχολεία. Η Κυβέρνηση σας πήρε αυτήν την απόφαση. Δηλαδή, είναι σαν μια κυβέρνηση που να λέει ό,τι «παραδέχομαι πως το δημόσιο πρόγραμμα σπουδών στη δευτεροβάθμια εκπαίδευση μιας χώρας της οποίας άξονας και ποσοτικά και ποιοτικά έπρεπε να είναι η δημόσια εκπαίδευση  που καθορίζει τα προγράμματα μαθημάτων κλπ., δεν αρκεί και άρα μπορεί να λειτουργούν μέσα στα ιδιωτικά σχολεία τα φροντιστήρια». Με αυτό τον τρόπο βάζετε νάρκη στο λύκειο, διότι το μεγάλο πρόβλημα του λυκείου είναι ότι δεν έχει μια σαφή ταυτότητα. Το λύκειο παραπαίει ανάμεσα στο να είναι μια βαθμίδα σπουδών αναγκαία –ο Συνασπισμός προτείνει να είναι υποχρεωτική η δωδεκάχρονη εκπαίδευση- και στο να είναι  μια προετοιμασία απλώς για τις κατατακτήριες εξετάσεις στα ΑΕΙ, χάνοντας έτσι εντελώς το περιεχόμενο και να μην το κάνει ούτε και αυτό, να το κάνουν περισσότερο από τα λύκεια τα ίδια τα φροντιστήρια. Το λύκειο το κάνατε ένα χαμαιλέοντα ανάλογα με το εξεταστικό σύστημα. 
     Τα τελευταία χρόνια άλλαξε τέσσερις-πέντε φορές το εξεταστικό σύστημα στα πανεπιστήμια και αλλάζει όλο το λύκειο. Με αυτό που κάνετε και με το να φέρνετε να νομιμοποιείτε στον ιδιωτικό χώρο τα φροντιστήρια, ουσιαστικά λέτε ότι παραιτούμαστε από το να στήσουμε μια εκπαιδευτική πολιτική, να δώσουμε περιεχόμενο στο λύκειο, να το κάνουμε αυτόνομο, να μπορούν να παίρνουν οι μαθητές μια γενική ανθρωπιστική μόρφωση, αλλά  και εξειδικευμένες γνώσεις. 
     Τελειώνω, κύριε Πρόεδρε, λέγοντας απλώς –θα έρθω σε κάποια θέματα στην δευτερολογία μου- την κατάσταση που είδαμε στο θέμα της ιδιωτικοποίησης, με αυτό το περίφημο πανεπιστήμιο La Verne της Καλιφόρνιας.
Εξακόσια παιδιά πηγαίνουν εκεί πέρα. Ο Σβαντζενέγκερ -ή δεν ξέρω ποιος άλλος- αποφάσισε μέσα στην οικονομική πολιτική του πανεπιστημίου να κλείσει το παράρτημα στην Αθήνα και εξακόσια παιδιά τι γίνονται τώρα; Υπάρχει το θέμα των εξακοσίων παιδιών. Λέει ότι θα πάνε στο Ιντιανάπολις, στο ένα, στο άλλο, αλλά τι θα γίνει μ’ αυτήν την αναρχία που υπάρχει σ’ αυτόν το χώρο, στο ότι δεν υπάρχουν ρυθμίσεις, ότι είναι το Υπουργείο Εμπορίου που ρυθμίζει τα κέντρα ελευθέρων σπουδών, ότι είναι λεφτά και όνειρα και χρόνια των παιδιών και των οικογενειών και έγιναν σκληρές προσπάθειες οι οποίες είναι «στον αέρα»; 
      Τι θα κάνετε; Θα αποδεχθείτε αυτήν τη σχιζοφρενική πολιτική που είχατε παραλάβει, αν θέλετε, όπου το Υπουργείο Εμπορίου επιτρέπει χωρίς έλεγχο, χωρίς διαβεβαιώσεις και χωρίς εγγυήσεις να λειτουργούν αυτά τα πανεπιστήμια και από την άλλη μεριά παιδιά και γονείς που στήριξαν εκεί τις ελπίδες τους να μην έχουν καμία κατοχύρωση; Κύριε Υπουργέ, απαντήστε μας.
	Σας ευχαριστώ.
	(Στο σημείο αυτό ο Βουλευτής κ. Αλαβάνος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Αλαβάνο.
	Κυρίες και κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτιρίου της Βουλής, σαράντα τέσσερις μαθητές και δύο συνοδοί-δάσκαλοι από το 2ο και 3ο Δημοτικό Σχολείο Νέας Ερυθραίας.
	Η Βουλή τους καλωσορίζει.
(Χειροκροτήματα από όλες τις πτέρυγες)
	Έχω την τιμή να ανακοινώσω στο Τμήμα το δελτίο αναφορών και ερωτήσεων της Τρίτης 5 Οκτωβρίου 2004.
	Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 1521/17-6-2004 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Ανάπτυξης, σχετικά με το έργο κατασκευής του αγωγού μέσης πίεσης φυσικού αερίου προς τη Χαλκίδα.
     Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παράγραφος  5 του Κανονισμού της Βουλής)
      Η με αριθμό 2715/26-8-2004 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη διαχείριση στερεών αποβλήτων στην Περιφέρεια Κρήτης.
      Επανερχόμαστε στη συζήτηση της επίκαιρης επερώτησης.
      Το λόγο έχει ο Υφυπουργός Εθνικής Παιδείας και Θρησκευμάτων κ. Ταλιαδούρος για εικοσιπέντε λεπτά.
	ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ευχαριστώ, κύριε Πρόεδρε.
	Κυρία και κύριοι συνάδελφοι, θα ήθελα και από το Βήμα αυτό να εκφράσω την οδύνη και τη θλίψη μας για το τραγικό ατύχημα στο οποίο χάθηκαν επτά μαθητές. 
      Το Υπουργείο Παιδείας και Θρησκευμάτων στις 23 Μαρτίου είχε στείλει εγκύκλιο σε όλα τα σχολεία που καθόριζε ένα πλαίσιο εκδρομών. Αυτό όριζε ότι πρέπει να ενημερώνεται η σχολική επιτροπή η οποία έχει και την ευθύνη, ότι ο συνοδός, που θα είναι σε κάθε λεωφορείο, έχει την ευθύνη πρώτον να ελέγχει την άδεια, το δίπλωμα και όλα τα συναφή έγγραφα του οδηγού, δεύτερον να ελέγχει αν το λεωφορείο έχει περάσει από ΚΤΕΟ και τρίτον να παρακολουθεί το όριο ταχύτητας και να παρεμβαίνει εάν ο οδηγός το υπερβαίνει. Το Υπουργείο Μεταφορών και Συγκοινωνιών είχε εκδώσει σχετική εγκύκλιο για να υπάρχουν σε όλα τα σχολικά λεωφορεία ζώνες ασφαλείας. Αυτά είναι μερικά από τα θέματα που έθεσε ο κ. Αλαβάνος. 
	Από κει και πέρα, ποτέ δεν είπαμε ότι θα κόψουμε τις εκδρομές διότι οι εκδρομές είναι μέσα στο πλαίσιο ενός ανοικτού σχολείου. Θέλουμε εκδρομές και εκπαιδευτικού, αλλά και ψυχαγωγικού χαρακτήρα. Αυτό που είπαμε είναι να δούμε και πάλι με διάλογο με την εκπαιδευτική κοινότητα όλο το πλέγμα, πέραν των μέτρων ασφαλείας που πριν από λίγο οι Υπουργοί είπαν ότι θα τηρούνται με τις νταλίκες, με τους δρόμους και με τα κιγκλιδώματα. 
      Τα θέματα που αφορούν τη σχολική εκδρομή, την ασφάλεια των μαθητών, τη σύμφωνη γνώμη των γονέων, το μέρος που θα πηγαίνουν, είναι εκπαιδευτικά ζητήματα και αυτά θα τα δούμε και πάλι, ούτως ώστε να μη συμβούν και στο μέλλον ανάλογα ατυχήματα.
    Κυρίες και κύριοι συνάδελφοι, με την επίκαιρη επερώτηση οι συνάδελφοι του Συνασπισμού ουσιαστικά επιχειρούν να διατυπώσουν το επιχείρημα ότι στο χώρο της εκπαίδευσης δεν έχει αλλάξει τίποτα προς το καλύτερο αυτούς τους έξι μήνες. Επιτρέψτε μου να έχω την αντίθετη άποψη και με στοιχεία να τεκμηριώσω ότι αυτούς τους έξι μήνες έχουν γίνει σοβαρότατα βήματα και έχουν ληφθεί ουσιαστικά μέτρα προς την κατεύθυνση της ουσιαστικής βελτίωσης και αναβάθμισης του εκπαιδευτικού μας συστήματος.
    Πρώτον, σε ό,τι αφορά τα κενά και τους διορισμούς εκπαιδευτικών στην πρωτοβάθμια και δευτεροβάθμια εκπαίδευση, θα ήθελα να σας πω ότι φέτος διορίστηκαν χίλιοι παραπάνω μόνιμοι εκπαιδευτικοί, οκτώ χιλιάδες εκατόν τριάντα έναντι επτά χιλιάδων εκατόν είκοσι επτά που είχαν διοριστεί πέρσι. Έχουμε δηλαδή μια αύξηση της τάξης του 14%. Αυτό δείχνει ότι η Κυβέρνηση ανταποκρίθηκε στο εκπαιδευτικό αίτημα για καλύτερο εκπαιδευτικό περιβάλλον με περισσότερους μόνιμους και όχι με χιλιάδες ωρομίσθιους εκπαιδευτικούς, όπως συνέβαινε στο παρελθόν.
    Επιλύθηκε το πρόβλημα των δύο χιλιάδων εκπαιδευτικών της ολυμπιακής παιδείας που ήσαν όμηροι επί τρία-τέσσερα χρόνια. Αντιμετωπίστηκε επίσης το καλοκαίρι με νομοθετική ρύθμιση οριστικά το πρόβλημα των χιλιάδων αναπληρωτών με μακρά θητεία στην αναπλήρωση, αφού εντός δύο ετών, διορίζονται ως μόνιμοι και έτσι δεν θα είναι όμηροι και ανασφαλείς, πράγμα που βοηθά την ποιότητα της παρεχόμενης εκπαίδευσης. 
    Σε ό,τι αφορά τα κενά που ενδεχομένως θα προκύψουν κατά τη διάρκεια της σχολικής χρονιάς, έχουμε προγραμματίσει με εγκεκριμένες πιστώσεις την πρόσληψη εννέα χιλιάδων εκπαιδευτικών. Ήδη έχουν προσληφθεί περίπου επτάμισι χιλιάδες εκπαιδευτικοί. 
    Επίσης, στις σχολικές μονάδες ειδικής αγωγής, εξασφαλίσαμε πρόσθετες πιστώσεις οκτακοσίων αναπληρωτών που ήδη έχουν διατεθεί και ήδη έχουν προσληφθεί. Και για πρώτη φορά εξασφαλίστηκαν πιστώσεις για όσους ωρομίσθιους καθηγητές τυχόν χρειαστεί. 
    Τα κενά που κατά καιρούς εμφανίζονται, είναι αποτέλεσμα ενός συστήματος τοποθετήσεων, μεταθέσεων και αποσπάσεων που πάσχει. Μέλημά μας είναι να το δούμε μέσα σ’ αυτήν τη χρονιά και να δούμε πώς μπορεί να αντιμετωπιστεί κατά τον καλύτερο τρόπο.
    Σήμερα επιχειρούμε με το ισχύον νομοθετικό πλαίσιο εκεί που υπάρχουν πλεονάζοντες να μετακινηθούν διά των αποσπάσεων εκεί όπου υπάρχουν κενά. 
    Δεύτερον, σε ό,τι αφορά τα βιβλία, φέτος όλα ανεξαιρέτως τα βιβλία τυπώθηκαν και βρισκόντουσαν στα σχολεία και διανεμήθηκαν στους μαθητές εγκαίρως, μολονότι υπήρχαν ελλιπείς πιστώσεις γι’ αυτό το θέμα. 
    Τρίτον, σε ό,τι αφορά την πρόσθετη διδακτική στήριξη και το πρόβλημα των απλήρωτων ωρομίσθιων καθηγητών, θα ήθελα να επισημάνω τα εξής. Το πρόγραμμα της πρόσθετης διδακτικής στήριξης, χρηματοδοτήθηκε στο πλαίσιο του ΕΠΕΑΕΚ για τη σχολική περίοδο από το 2000 μέχρι το 2003, οπότε και ολοκληρώθηκε σύμφωνα με τα εγκεκριμένα τεχνικά δελτία έργων και υποέργων.
    Κατά τη σχολική χρονιά 2003-2004, το πρόγραμμα υλοποιήθηκε χωρίς τεχνικό δελτίο και χωρίς χρηματοδότηση και γι’ αυτό οι εκπαιδευτικοί είναι απλήρωτοι. Με νόμο που φέραμε το καλοκαίρι στη Βουλή τον 3255, ρυθμίστηκε το πρόβλημα της χρηματοδότησης για τη χρονιά που μας πέρασε και επιπλέον προβλέπεται και χρηματοδότηση για τα επόμενα δύο χρόνια. Προβλέπεται λοιπόν η συνέχιση της χρηματοδότησης προγράμματος από το ΕΠΕΑΕΚ 2. 
    Τέταρτον, όσον αφορά τα ολοήμερα σχολεία, είναι απολύτως ανακριβής ο ισχυρισμός που γράφεται στην επερώτηση ότι αντί να προωθηθεί αναβάθμιση του θεσμού των ολοήμερων σχολείων, περικόπτονται σχολικές μονάδες. Το ακριβές είναι ότι από τον Μάιο είχε γίνει ο προγραμματισμός για την ίδρυση και λειτουργία ολοήμερων σχολείων. Σύμφωνα με τις οδηγίες της αρμόδιας διεύθυνσης πρωτοβάθμιας εκπαίδευσης οι πίνακες κατάταξης ήταν έτοιμοι εγκαίρως και απεστάλησαν εγκαίρως στις διευθύνσεις εκπαίδευσης. Και για το σχολικό έτος 2004-2005 αυξήθηκαν κατά εξακόσια τα ολοήμερα σχολεία, όσες ακριβώς και οι αιτήσεις που υπήρχαν. Δεν έμεινε ούτε μια αίτηση για ολοήμερο σχολείο χωρίς να ικανοποιηθεί. Όλα τα αιτήματα ικανοποιήθηκαν.
      Πέμπτον, σε ό,τι αφορά στο θέμα της Τεχνικής Επαγγελματικής Εκπαίδευσης θα ήθελα να σας υπενθυμίσω ότι ο Υφυπουργός Παιδείας, ο κ. Καλός, ανακοίνωσε πρόσφατα άμεσα μέτρα στήριξης των ΤΕΕ, όπως είναι η υλοποίηση όλων των ευρωπαϊκών προγραμμάτων που αφορούν την τεχνική εκπαίδευση, καθώς και η βελτίωση των κτιριακών υποδομών και ο εξοπλισμός των εργαστηρίων. 
      Προβλέπεται που θα γίνεται η πρακτική άσκηση των μαθητών των ΤΕΕ, προβλέπεται η λειτουργία γραφείων σύνδεσης με την αγορά εργασίας, τον επαγγελματικό προσανατολισμό και το εκπαιδευτικό υλικό. 
      Από εκεί και πέρα, ξεκινάμε την υλοποίηση της δέσμευσής μας για τη μετατροπή των ΤΕΕ σε επαγγελματικά λύκεια, ούτως ώστε το επαγγελματικό λύκειο να δίνει επαγγελματικές δεξιότητες και γνώσεις με αύξηση των γενικών γνώσεων, να είναι ισότιμο με το ενιαίο λύκειο και με τις ίδιες δυνατότητες πρόσβασης στην τριτοβάθμια εκπαίδευση.
      Έχουμε συγκεκριμένες προτάσεις και εργαζόμαστε προς αυτήν την κατεύθυνση. Θα τεθούν υπόψη όλων των φορέων οι προτάσεις που ετοιμάζονται στο Υπουργείο Παιδείας στον εθνικό διάλογο.
      Είναι επίσης ανακριβής ο χαρακτηρισμός που αναγράφεται στην επερώτηση, ότι παρατηρείται τάση συρρίκνωσης της δημόσιας εκπαίδευσης. Επιτρέψτε μου να σας πω, ότι από τα στοιχεία που έχουμε το αντίθετο δείχνει. Η ιδιωτική εκπαίδευση στην πρωτοβάθμια και δευτεροβάθμια Εκπαίδευση παρουσιάζει τάσεις συρρίκνωσης αφού έχει ζητηθεί η άρση άδειας και ίδρυσης πέντε σχολείων πρωτοβάθμιας, έξι σχολείων δευτεροβάθμιας και οκτώ ιδιωτικών ΙΕΚ. Επίσης, δεν ανταποκρίνεται στην πραγματικότητα ο ισχυρισμός ότι δεν λειτουργεί το σύστημα της δημόσιας δωρεάν παιδείας.
      Θα ήθελα να υπενθυμίσω ότι τα δημοτικά σχολεία ιδιαίτερα έχουν στελεχωθεί με μεγάλο αριθμό εκπαιδευτικών, με αποτέλεσμα σήμερα να παρουσιάζεται η μικρότερη αναλογία μαθητών ανά εκπαιδευτικό από όλες τις χώρες της Ευρώπης. Η αναλογία μαθητών ανά εκπαιδευτικό ανέρχεται σε έναν προς δώδεκα, εάν λάβουμε υπόψη δασκάλους και εκπαιδευτικούς ειδικοτήτων και σε έναν προς δεκατέσσερις εάν λάβουμε υπόψη μας μόνο τους δασκάλους.
      Οι αναλογίες αυτές παρέχουν τη δυνατότητα να εφαρμοστούν δωρεάν προγράμματα, πέρα από το κανονικό, τα οποία αναβαθμίζουν την ποιότητα της εκπαίδευσης. 
      Τα βιβλία χορηγούνται δωρεάν σε όλους χωρίς καν να υπάρχει υποχρέωση επιστροφής. Εφαρμόζεται δωρεάν πρόγραμμα ολοήμερου σχολείου, δωρεάν ειδικά προγράμματα για ένταξη μαθητών που παρουσιάζουν ιδιαίτερες δυσκολίες, δωρεάν πρόγραμμα ενισχυτικής και πρόσθετης διδασκαλίας. Οι Έλληνες φοιτητές δεν καταβάλουν ούτε τέλη εγγραφής, ούτε φοίτησης. Τα διδακτικά βιβλία παρέχονται δωρεάν σε όλους βάσει των σχετικών διατάξεων.
      Πράγματι –και σε αυτό θα συμφωνήσω- τα πανεπιστήμια και τα ΤΕΙ έχουν πρόβλημα χρηματοδότησης. Ο βασικός τους λόγος, όμως, ποιος είναι; Είναι ότι ενώ αυξήθηκε δραματικά ο αριθμός των φοιτητών την τελευταία πενταετία, το ύψος της χρηματοδότησης των ιδρυμάτων παρέμεινε σταθερό καθ’ όλη τη διάρκεια της πενταετίας. 
      Είναι χαρακτηριστικά τα εξής δύο παραδείγματα. Στα ΤΕΙ ο αριθμός των φοιτητών αυξήθηκε κατά ενενήντα χιλιάδες και ανάλογη, αντίστοιχη ήταν η αύξηση του αριθμού των καθηγητών. Δεν αυξήθηκαν όμως αντίστοιχα οι επιχορηγήσεις. Στο Πανεπιστήμιο Θράκης, στο Δημοκρίτειο Πανεπιστήμιο, το 1998 λειτουργούσαν έντεκα τμήματα, φοίτησαν έντεκα χιλιάδες φοιτητές, και υπήρχαν τριακόσια μέλη ΔΕΠ. Σήμερα λειτουργούν δεκαοκτώ τμήματα, φοιτούν είκοσι χιλιάδες φοιτητές, και υπηρετούν πεντακόσια μέλη ΔΕΠ. Προϋπολογισμός; Ο ίδιος. Γι’ αυτό τα πανεπιστήμια και τα ΤΕΙ αντιμετωπίζουν πρόβλημα χρηματοδότησης.
      Επίσης, θα πρέπει να σημειώσω, ότι ουδεμία πρόβλεψη υπήρχε στον τρέχοντα  προϋπολογισμό για ογδόντα δύο νέα τμήματα πανεπιστημίου και ΤΕΙ, η λειτουργία των οποίων εχρηματοδοτείτο από το ΕΠΕΑΕΚ με καταληκτική ημερομηνία την 31η Αυγούστου του 2004. 
      Επί δύο χρόνια δεν είχαν πληρωθεί τα φοιτητικά συγγράμματα. Εμείς, ήδη, εξασφαλίσαμε μία πρώτη πρόσθετη επιχορήγηση για το 2004 όλων των Ανωτάτων Εκπαιδευτικών Ιδρυμάτων ύψους περίπου 30.000.000 ευρώ. Θα επακολουθήσει και δεύτερη έκτακτη επιχορήγηση.
      Με έκτακτη πρόσθετη επιχορήγηση καταβάλλονται οι οφειλές παρελθόντων ετών για τα πανεπιστημιακά συγγράμματα. Για δε τα ογδόντα δύο νέα τμήματα, σε εκτέλεση σχετικής εντολής της Υπουργού κ. Γιαννάκου, η αρμόδια γραμματεία διαχείρισης του ΕΠΕΑΕΚ προχώρησε, ήδη από τις 5 Αυγούστου, στην έκδοση σχετικής ρυθμιστικής απόφασης, με την οποία παρατείνεται η χρηματοδότηση των ογδόντα δύο τμημάτων των πανεπιστημίων και των ΤΕΙ μέχρι το τέλος του έτους, που δημιουργήθηκαν στο πλαίσιο του προγράμματος διεύρυνσης της τριτοβάθμιας εκπαίδευσης. Και με άλλη απόφαση της Υπουργού, τα τμήματα αυτά εντάχθηκαν στο σχεδιασμό για χρηματοδότηση από τον τακτικό προϋπολογισμό του 2005.
      Σε ότι αφορά στα θέματα της φοιτητικής μέριμνας θα ήθελα να σας πω ότι το Ίδρυμα Εθνικής Νεότητας, το οποίο υπάγεται στο Υπουργείο Παιδείας, προσφέρει τις υπηρεσίες του περίπου σε δεκαεννιά φοιτητικές εστίες. Περίπου δέκα χιλιάδες άτομα διαμένουν και σιτίζονται. Θα πρέπει να προσθέσουμε άλλες χίλιες επτακόσιες κλίνες που εντάσσονται στο Πανεπιστήμιο Αθηνών και στο Πολυτεχνείο και θα λειτουργήσουν σύντομα. Οι οικότροφοι των εστιών δεν πληρώνουν ενοίκιο, καταβάλλουν ένα συμβολικό ποσό 4,41 ευρώ μηνιαίως, που επί σειρά ετών καταβάλλεται και διαχειρίζονται οι ίδιοι για τις δικές τους ανάγκες. Τα κριτήρια είναι κοινωνικά και οικονομικά. Βέβαιον είναι ότι πολλές απ’ αυτές τις εστίες είναι παλιές. Είναι της δεκαετίας του ’60 και του ’70  και παρά την αύξηση του αριθμού των φοιτητών δεν κατασκευάστηκαν νέες. Είναι μέσα στις προθέσεις μας να προχωρήσουμε σε ανέγερση νέων φοιτητικών εστιών. 
      Δεύτερον, σε ότι αφορά τη φοιτητική μέριμνα πολλά πανεπιστήμια και ΤΕΙ διαχειρίζονται δικές τους εστίες, όχι του ΕΙΝ, περίπου δεκαπέντε τον αριθμό για τη στέγαση φοιτητών. Και όπου δεν επαρκούν, μέσω της κρατικής επιχορήγησης, πληρώνουν ενοίκιο στους φοιτητές που δεν έχουν τις οικονομικές δυνάμεις. Θεσπίστηκε το ετήσιο στεγαστικό επίδομα 1000 ευρώ, για εκείνους που έχουν εισόδημα κάτω από 30.000 ευρώ ετησίως. Αυτό ήταν σχεδιασμένο το 2004 για πενήντα χιλιάδες φοιτητές, με ποσό 50.000.000. Ήδη επεξετάθη σε άλλους είκοσι χιλιάδες φοιτητές, δηλαδή σύνολο εβδομήντα χιλιάδες φοιτητές με δαπάνη 70.000.000 ευρώ μέσα στο 2004. Και το επεκτείναμε να καλύψει και εκείνους τους φοιτητές των οποίων ο τόπος κατοικίας είναι κάπου στην Αττική σε ακτίνα μεγαλύτερη των σαράντα χιλιομέτρων από το κέντρο και σπουδάζουν σε πανεπιστήμια και σε ΤΕΙ του κέντρου. Και βεβαίως επεξετάθη και στις νησιωτικές περιοχές του νομού Πειραιά, όπως είναι Κύθηρα, Σπέτσες, Πόρος. Θα πρέπει να σημειωθεί ότι οι φοιτητές αυτών των περιοχών δεν ελάμβαναν καμιά επιδότηση. Θα λαμβάνουν τώρα και αυτοί. 
      Οι πολύτεκνοι μετεγγράφονται αυτοδικαίως και συνεπώς δεν τίθεται γι’ αυτούς ουσιαστικά θέμα στέγασης. 
      Στο ερώτημα που θέτετε, αν και πότε προτίθεται η Κυβέρνηση να επεξεργαστεί και να παρουσιάσει ένα ολοκληρωμένο πρόγραμμα κάλυψης των αναγκών στέγασης και σε αυτό το οποίο ορθά είπατε για τη διπλοβάρδια, θα ήθελα να σας ενημερώσω ότι το πρόγραμμα σχολικής στέγης 2004-2006 παρουσιάστηκε στις 28 Ιουλίου 2004. Είναι μια ολοκληρωμένη μελέτη που μέσα σε αυτήν την τριετία προβλέπει πως το πρόβλημα της διπλοβάρδιας, κυρίως στο λεκανοπέδιο της Αττικής και στη Θεσσαλονίκη, θα αντιμετωπιστεί. 
      Πρέπει να σας πω ότι η διπλοβάρδια στην Αθήνα είναι 9,6%. Και βρισκόμαστε σε διαδικασία απόκτησης τριάντα έξι οικοπέδων, να ανεγερθούν διακόσιες αίθουσες, μελέτης τριάντα τεσσάρων διδακτηρίων, με διακόσιες ενενήντα τέσσερις αίθουσες και κατασκευή δεκαεννέα διδακτηρίων με διακόσιες εβδομήντα τέσσερις αίθουσες. Ευελπιστούμε ότι μετά την ολοκλήρωση του προγράμματος η διπλοβάρδια θα περιοριστεί στο 5,8% και όταν ολοκληρωθεί η αγορά των οικοπέδων στο 3,5%, την επόμενη τριετία. Είναι 67.000.000 ευρώ το κόστος του προγράμματος. Θα το καταθέσω στα Πρακτικά για να το έχετε υπ΄ όψιν σας. Και στη Θεσσαλονίκη η διπλοβάρδια ανέρχεται στο 17,9%, ενώ μέσα στο Δήμο Θεσσαλονίκης ανέρχεται στο 36,2%.
Τα ίδια μέτρα έχουμε λάβει και εκεί. Κατασκευάζονται ήδη σχολικά κτίρια. Η συνολική δαπάνη θα είναι της τάξεως των 45 εκατομμυρίων ευρώ περίπου, ούτως ώστε να περιοριστεί και εκεί, στο μέτρο του δυνατού, το πρόβλημα.
      Προχωρήσαμε ήδη στην προγραμματική μας δέσμευση για κατάργηση των εξετάσεων στη Β’ Λυκείου και μείωση των εξεταζομένων μαθημάτων κατά τρία στη Γ’ Λυκείου. Αυτά για την εισαγωγή στα ΑΕΙ. Πέραν αυτών, καταθέσαμε ολοκληρωμένη πρόταση στην πρόσφατη σύνοδο πρυτάνεων για τη δημιουργία ενός ολοκληρωμένου θεσμού δια βίου εκπαίδευσης, από τα σχολεία μέχρι και τα πανεπιστήμια. Σήμερα, σε λίγη ώρα, θα δώσουμε στη δημοσιότητα το νέο νόμο για τον εξορθολογισμό του θεσμού των μετεγγραφών. Πράγματι, εισάγουμε κριτήρια διαφάνειας: Να υποχρεούνται τα τμήματα των πανεπιστημίων να κοινοποιούν και στο Υπουργείο Παιδείας τον κατάλογο αυτών, οι οποίοι έχουν μετεγγραφεί. Αυτό ακριβώς για να υπάρχει διαφάνεια. Τα δε κριτήρια που τίθενται είναι απλά, σαφή, συγκεκριμένα, να μην υπάρχουν αόριστες έννοιες και δυνατότητες ερμηνειών και παρερμηνειών ή δυσκολιών στις ερμηνείες. Λαμβάνουμε ακόμη υπ΄ όψιν μας και τα κοινωνικά και τα οικονομικά κριτήρια των πολυτέκνων και των ατόμων που έχουν οικονομικό πρόβλημα. Ετοιμάζουμε ακόμη το νομοσχέδιο για το ΔΙΚΑΤΣΑ, την αναμόρφωση αυτού του μεγάλου προβλήματος που ταλανίζει πολλές χιλιάδες ελληνικών οικογενειών. Μόλις το ολοκληρώσουμε θα το δώσουμε στη δημοσιότητα για διάλογο και στη συνέχεια για τη Βουλή.
      Τι αποδεικνύεται από όλα αυτά; Αποδεικνύεται ότι μέσα σε έξι μήνες τα πράγματα έχουν ξεκινήσει και αλλάζουν προς το καλύτερο. Με βήματα συγκεκριμένα, όπως αυτά που σας ανέφερα, προσπαθούμε να αντιστρέψουμε την κατάσταση και το δυσάρεστο κλίμα γιατί θεωρούμε ότι η εκπαίδευση αποτελεί την πρωταρχική προτεραιότητα της πατρίδας μας και θέλουμε προς αυτήν την κατεύθυνση να στραφούμε. Και θέματα, όπως θεσμικού χαρακτήρα -για τα πανεπιστήμια παραδείγματος χάρη- θέματα επαγγελματικών δικαιωμάτων για τα ΤΕΙ, θέματα βελτίωσης της ποιότητας της εκπαίδευσης, θα τεθούν στο διάλογο που θα αρχίσει πάρα πολύ γρήγορα, γιατί θεωρούμε ότι μέσα από αυτές τις ανοιχτές διαδικασίες θα πετύχουμε συναίνεση και σύνθεση, η οποία κρίνουμε ότι είναι απαραίτητες για να προχωρήσει η εκπαίδευση στον τόπο μας.
      Θα ήθελα πολύ σύντομα να σχολιάσω –και θα κλείσω με αυτό- δύο θέματα που ο κ. Αλαβάνος ανέφερε στην πρωτολογία του. 
      Σε ό,τι αφορά τα φροντιστήρια στα ιδιωτικά σχολεία: Δεν ήταν απόφαση δική μας. Ήταν απόφαση των δικαστηρίων, του διοικητικού εφετείου, την οποία έκανε αποδεκτή η Κυβέρνηση και το Υπουργείο Παιδείας. 
      Σε ό,τι αφορά το ΕΠΕΑΕΚ οι παρατηρήσεις που αναφέρατε, κύριε Αλαβάνο, σχετικά με την απορροφητικότητα του ΕΠΕΑΕΚ αφορούν παλαιές χρήσεις. Σήμερα η λειτουργία του ΕΠΕΑΕΚ είναι πολύ καλή και μάλιστα μπορεί να χρησιμοποιήσει και τα αποθεματικά του λόγω επίδοσης στην απορροφητικότητά του. Το βελτιώνουμε συνεχώς στην απορροφητικότητα των κονδυλίων.
      Και σε ό,τι αφορά τα εργαστήρια ελευθέρων σπουδών: Εδώ πρέπει να πω ότι το Σύνταγμα απαγορεύει τη λειτουργία μη κρατικών, ιδιωτικών, πανεπιστημίων. Άρα, λοιπόν, η όποια προσέγγιση σ’ αυτό το θέμα θέλει ιδιαίτερη προσοχή για να μην παραβιάζουμε εκ πλαγίου τη συνταγματική διάταξη. Δεν μπορούμε να παραβιάσουμε το Σύνταγμα, οφείλουμε να το σεβαστούμε. Από κει και πέρα όλα τα μέτρα που μπορεί να ληφθούν θα τα συζητήσουμε. Σε καμία περίπτωση, όμως, δεν είναι ούτε μπορεί να μεταβληθούν τα εργαστήρια ελευθέρων σπουδών σε πανεπιστήμια, ούτε ευθέως ούτε πλαγίως. Και αυτό διότι έχουμε το Σύνταγμα και οφείλουμε να το σεβαστούμε. Σ’ αυτό είμαστε κατηγορηματικοί.
      Επεχείρησα στο χρόνο που είχα να αναφερθώ με συγκεκριμένα στοιχεία στην προσπάθεια που καταβάλει η Κυβέρνηση τους έξι μήνες να βελτιώσει αυτή την εικόνα.
      Είναι πολλά να γίνουν. Η παιδεία χρειάζεται και άλλα μέτρα, χρειάζεται και άλλη βελτίωση. Γι’ αυτό είμαστε εδώ, με τη συνεργασία όλων, να επιχειρήσουμε αυτές τις τομές για το καλό της πατρίδας μας.
      Σας ευχαριστώ πολύ.
      (Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Το λόγο έχει ο κύριος Κουβέλης.
      ΦΩΤΗΣ ΚΟΥΒΕΛΗΣ: Κύριε Υπουργέ, να ξεκαθαρίσουμε ένα ζήτημα ευθύς εξαρχής. Εμείς σας ελέγχουμε με την επερώτηση που συζητάμε, αναφορικά με αυτά που διαχειριστήκατε στο χρονικό διάστημα που είστε στην Κυβέρνηση και βεβαίως με την επερώτηση επιδιώκουμε αναμφισβήτητα να ανοίξουμε τα μεγάλα ζητήματα της παιδείας στη χώρα μας, μιας παιδείας η οποία βρίσκεται σε κρίση. Έχουμε απόλυτη επίγνωση του βαρύτατου όρου και του περιεχομένου του ότι βρίσκεται σε κρίση η παιδεία στη χώρα μας.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Θέλετε μερικά δεδομένα; Απωθούνται από το εκπαιδευτικό πλαίσιο της χώρας πάρα πολλά παιδιά. Οι γονείς καλούνται να συμβάλλουν από το οικογενειακό εισόδημα για την παιδεία των παιδιών. 
      Σας λέω χαρακτηριστικά και δεν το αμφισβητεί κανείς ότι περίπου το 80% του κόστους της παιδείας μεταφέρεται στον οικογενειακό προϋπολογισμό. Ελέγξτε τον αριθμό αυτό σε συνάφεια και με το γεγονός ότι στην Ελλάδα υπάρχουν αποδεδειγμένα, σύμφωνα με επίσημα στοιχεία, δύο εκατομμύρια εκατό χιλιάδες συμπολίτες μας κάτω από τα όρια της βιωσιμότητας, κάτω δηλαδή από τις 170.000 δραχμές το μήνα, για να μιλήσω με το παλαιό μας νόμισμα.
      Αυτά είναι μεγέθη τα οποία δεν μπορεί κανείς να αμφισβητήσει. Και φτάσαμε εκεί από παραλείψεις, από ελλείψεις, από αοριστίες εκπαιδευτικών ρυθμίσεων, παρά τις κατά καιρούς εξαγγελίες ότι το θέμα της παιδείας είναι ζήτημα άμεσης προτεραιότητας.
      Εσείς, η Νέα Δημοκρατία ως αντιπολίτευση, είχατε καταγγείλει επανειλημμένα το γεγονός ότι οι δαπάνες για την παιδεία στη χώρα μας υπολείπονται του μέσου κοινοτικού όρου, βρίσκονται καθηλωμένες στο 3,5% του ΑΕΠ, με αντίστοιχο μέσο όρο στην Ευρωπαϊκή Ένωση πάνω από 5%.
      Το θέμα είναι πολυσυζητημένο. Τι θα πράξετε με το συγκεκριμένο προϋπολογισμό που θα φέρετε στη Βουλή; Θα αυξήσετε τις δαπάνες για την παιδεία; Θα προσεγγίσετε το μέσο κοινοτικό όρο δαπανών για την παιδεία; Διότι εάν δεν δώσετε χρήματα στην παιδεία, είναι προφανές ότι δεν θα μπορούν να αντιμετωπιστούν ουσιώδη ζητήματα τα οποία υπάρχουν και παρακολουθούν αρνητικά την εξέλιξη και την πορεία του εκπαιδευτικού εν γένει συστήματος στη χώρα μας.
      Υπάρχει, επίσης, το μεγάλο ζήτημα της ανικανότητας αυτού του τόπου να απορροφήσει κοινοτικά κονδύλια για την παιδεία. Τι προτίθεστε σε σχέση με το ζήτημα αυτό να προωθήσετε;
      Συν τοις άλλοις, κυρίες και κύριοι συνάδελφοι, είναι θλιβερό και τραγικό να υπάρχουν εν αναμονή κοινοτικά κονδύλια και η χώρα μας να μην μπορεί να τα απορροφήσει, για να ενισχύσει το εκπαιδευτικό σύστημα.
      Βεβαίως υπάρχουν καταγεγραμμένα μεγάλα προβλήματα στην τριτοβάθμια εκπαίδευση, για να ξεκινήσω από την κορυφή της εκπαιδευτικής πυραμίδας και να πάω προς τα κάτω.
      Κύριε Υπουργέ, η κρατική χρηματοδότηση για τα πανεπιστήμια για το 2004 ανέρχεται, όπως σας είναι γνωστό, στα 160.000.000 ευρώ και όλοι οι πρυτάνεις, χωρίς καμία εξαίρεση, εκτιμούν ότι απαιτείται άμεση αύξηση της τάξης του 15%. Γνωρίζετε πάρα πολύ καλά ότι τα ΤΕΙ δεν μπορούν να λειτουργήσουν. Στις 6 Οκτωβρίου συναντώνται οι πρόεδροι των ΤΕΙ, προκειμένου να αποφασίσουν και πιθανολογώ έντονα, για να μη σας πω ότι έχω τη βεβαιότητα, ότι θα κηρύξουν καθολική αποχή από την άσκηση των καθηκόντων τους, διότι τα ΤΕΙ δεν μπορούν να λειτουργήσουν, όταν από τα χρήματα που παίρνουν, το 80% διατίθεται για την κάλυψη του εκτάκτου προσωπικού, των εκτάκτων εκπαιδευτικών και δεν έχουν τη δυνατότητα να αντιμετωπίσουν στοιχειώδεις λειτουργικές ανάγκες των ΤΕΙ.
     Και βλέπετε πώς απαξιώνεται σιγά-σιγά και το πανεπιστήμιο και τα Τ.Ε.Ι.
     Κύριε Υπουργέ, οφείλω να σας πω ότι συγκλονίστηκα όσο και αν το πιθανολογούσα, όταν πληροφορήθηκα ότι σύμφωνα με μία εξαιρετικά έγκυρη μέτρηση, τα ελληνικά πανεπιστήμια κατέχουν σε σύνολο πεντακοσίων την τετρακοσιοστή πεντηκοστή τη θέση. Τίθεται κατά συνέπεια ζήτημα περιεχομένου των σπουδών, τίθεται ζήτημα αναβάθμισης της τριτοβάθμιας εκπαίδευσης και αποσαφήνιση πολλών ζητημάτων που έχουν σχέση με τη λειτουργία τους όσο και την αυτονομία τους. 
     Κύριε Υφυπουργέ, αντιλαμβάνεστε ότι με τα δεδομένα αυτά δεν μπορούμε να μιλάμε για αποτελεσματική τριτοβάθμια εκπαίδευση. Και δεν μπορούμε να μιλάμε πότε; Σε μία πολιτική στιγμή όπου δεν υπάρχει αντίρρηση ότι στις νέες σχέσεις κατανομής εργασίας, τόσο στην κλίμακα της Ευρώπης όσο και παγκοσμίως, οι χώρες που θα πλεονεκτούν θα είναι εκείνες που θα έχουν επενδύσει στο τεράστιο, στο μεγάλης προτεραιότητας ζήτημα που λέγεται παιδεία. Αυτή η χώρα καθυστερεί, αγκομαχά, διώχνει παιδιά έξω από το εκπαιδευτικό σύστημα, καλεί τους πολίτες να μετέχουν με το 80% στις δαπάνες για την παιδεία. Αυτό προφανώς –και έχω επίγνωση του περιεχομένου του όρου- διαμορφώνει μια ταξική παιδεία, κύριε Υπουργέ. Διότι αυτοί που δεν έχουν τη δυνατότητα της συνεισφοράς στο 80% για να μορφώσουν τα παιδιά τους, είναι αυτοί που δεν θα δουν ποτέ τα παιδιά τους να μετέχουν στις καινούργιες εργασιακές σχέσεις που διαμορφώνονται στο νέο πίνακα κατανομής της εργασίας.
     Δεν μπορώ επίσης να αντιληφθώ, κύριε Υφυπουργέ, δεν μπορεί ο Συνασπισμός της Ριζοσπαστικής Αριστεράς να καταλάβει πώς είναι δυνατόν, πώς ανέχεται αυτό το κράτος, η όποια κυβέρνηση ή εσείς να ανοίγουν τα σχολεία, να γίνονται οι αγιασμοί και τα άλλα ποικιλώνυμα και να διαπιστώνονται ελλείψεις σε καθηγητές, ελλείψεις σε κτήρια και να τρέχουμε πίσω από τα γεγονότα, ως πολιτεία εννοώ, με εμβαλωματικές λύσεις να καλύψουμε αυτά τα θέματα.
     Χρειάζεται κατά συνέπεια και η απογραφή και η καταγραφή αλλά και ο ολοκληρωμένος σχεδιασμός για τα ζητήματα της παιδείας. Είναι μια απαράδεκτη κατάσταση. Και επαναλαμβάνω –θέλω να είμαι δίκαιος μαζί σας- ότι δεν διεκδίκησα, ούτε φιλοδοξήσαμε ότι μέσα στους έξι, επτά μήνες θα μπορούσατε να αντιμετωπίσετε το κτιριακό. Αλλά πρέπει να το θέσετε ως ζήτημα αμέσου προτεραιότητας, όπως αμέσου προτεραιότητας είναι και τα ζητήματα που αφορούν στους συντελεστές της εκπαίδευσης, που είναι οι ίδιοι οι καθηγητές.
     Κύριε Υπουργέ, επειδή πρέπει και εμείς να δεσμευθούμε με συγκεκριμένες θέσεις –το έχουμε κάνει επανειλημμένα- εμείς υποστηρίζουμε ότι σε κάθε περίπτωση όλα τα κενά που θα πρέπει να συμπληρώνονται, να καλύπτονται με μόνιμους διορισμούς. Όπου δεν καλύπτονται, ας θεωρήσουμε ότι είναι μια θέση υποχώρησης, τότε υποστηρίζουμε ότι πρέπει να προσληφθούν αναπληρωτές. Αλλά επιτέλους, πρέπει να καταργηθεί ο ωρομίσθιος καθηγητής. Αυτή είναι μία πρωτοτυπία, η οποία συν τοις άλλοις –δεν θα αναφερθώ στα άλλα ζητήματα- μαρτυρά ότι εδώ δεν υπάρχει σχεδιασμός, δεν υπάρχει πρόγραμμα, δεν υπάρχει διάθεση να γίνουν βαθιές τομές, προκειμένου το μεγάλο μέγεθος που λέγεται εκπαιδευτικός –αυτός συντελεί στην αναβάθμιση της εκπαίδευσης- να αντιμετωπίζεται όπως χρειάζεται. Και να σας πω και κάτι άλλο. Εάν δεν αναβαθμίσετε τις αποδοχές των εκπαιδευτικών, δεν θα μπορέσετε να τους έχετε, να τους έχουμε παρόντες, ουσιαστικά, δημιουργικά και αποτελεσματικά. Δεν υποστηρίζω ότι το εκπαιδευτικό προσωπικό δεν αποδίδει εξαιτίας των απαράδεκτων αποδοχών που λαμβάνει, υποστηρίζω όμως ότι εάν αναγνωρίζουμε ότι αυτοί είναι οι κύριοι συντελεστές, πρέπει να τους στηρίξουμε και πρέπει να τους στηρίξουμε με πολύ σαφή και συγκεκριμένο τρόπο και δεν το πράττουμε.
      Πρέπει να δει κανείς το μισθολόγιο των δικών μας εκπαιδευτικών και να το συγκρίνει με το μισθολόγιο των εκπαιδευτικών των άλλων χωρών μελών της Ευρωπαϊκής Ένωσης. Και αναφέρομαι στους αρχικούς συνεταίρους μας, τους δεκαπέντε και δεν προσθέτω τους άλλους δέκα που ενετάχθησαν στην Ευρωπαϊκή Ένωση. Αυτά όμως είναι ζητήματα τα οποία δεν μπορούν να αντιμετωπίζονται αποσπασματικά.
      Κύριε Υπουργέ, αναφερθήκατε στο θέμα του ΔΙΚΑΤΣΑ. Οφείλω να σας πω ότι δεν αρκεί να ανακαθορίσετε τη λειτουργία του ΔΙΚΑΤΣΑ. Χρειάζεται σε σχέση με το αντικείμενο του ΔΙΚΑΤΣΑ να πείτε πολύ καθαρά στα παιδιά ότι αν πας στο τάδε πανεπιστήμιο θα έχεις αυτή τη ρύθμιση, αν πας στο άλλο πανεπιστήμιο, θα έχεις εκείνη τη ρύθμιση. Δεν είναι δυνατόν να παγιδεύονται τα παιδιά, να ξενιτεύονται μέσα από τις ανεπάρκειες του δικού μας εκπαιδευτικού συστήματος, να μην τους λέμε την αλήθεια, να επιστρέφουν πίσω και να αντιλαμβάνονται ότι αυτά που δαπάνησαν σε χρόνο, σε κόπο, σε χρήμα, δεν αναγνωρίζονται από αυτό τον τόπο. Αυτό δε συνιστά υπεύθυνη στάση απέναντι στο μεγάλο κεφάλαιο που λέγεται ελληνική νεολαία. 
      Κατά συνέπεια δεν φτάνει να αναρυθμίσετε τη λειτουργία του ΔΙΚΑΤΣΑ και να οριοθετήσετε τις αρμοδιότητές του, αλλά θα πρέπει να μιλήσετε πολύ καθαρά με κείμενα νόμου, με συγκεκριμένες θεσμικού χαρακτήρα ρυθμίσεις τι γίνεται με τα αλλοδαπά πανεπιστήμια. 
      Συνεπώς υποστηρίζοντας την ανάγκη των βαθιών τομών όσο και ρήξεων –μη φοβάσθε τη λέξη στο χώρο της παιδείας- να σας ρωτήσω: Τι θα κάνετε επιτέλους με αυτό το αίτημα το οποίο υποβάλλεται και από την εκπαιδευτική κοινότητα και από άλλους; Σκέπτεστε την ελεύθερη πρόσβαση στην τριτοβάθμια εκπαίδευση κατ’ αντιστοιχία με όρους και συνθήκες που υπάρχουν στις άλλες ευρωπαϊκές χώρες; Διότι εδώ τι κάνουμε, κύριοι συνάδελφοι; Έχουμε μικρή την είσοδο στην τριτοβάθμια εκπαίδευση και έχουμε ανεστραμμένη τη χοάνη και εξέρχεται ένας κόσμος από εκεί χωρίς και την κατάλληλη εκπαίδευση, χωρίς και το ανάλογο και αντίστοιχο προς τις περιστάσεις περιεχόμενο σπουδών.
      Ελεύθερη πρόσβαση. Μην το φοβάσθε. Δανεισθείτε και αξιοποιήστε προτάσεις και εμπειρίες και από τις άλλες ευρωπαϊκές χώρες. 
      Αυτές είναι οι βαθιές τομές που πρέπει να γίνουν στην παιδεία. Διότι όλα τα άλλα ζητήματα αποτελούν, με τον τρόπο που αντιμετωπίζονται, εμβαλωματικές, αποσπασματικές παρεμβάσεις που δεν υπηρετούν το συνολικό αίτημα της αναβάθμισης της παιδείας με τρόπο που θα μπορεί να αντιστοιχείται με το επίπεδο της παιδείας που παρέχεται σε άλλες χώρες και μάλιστα σε ευρωπαϊκές χώρες, μαζί με τις οποίες συνυπάρχουμε, συναγωνιζόμαστε αλλά και ανταγωνιζόμαστε. Όλα τα άλλα, πιστέψτε με, δεν συνιστούν αυτήν τη βαθιά τομή για την οποία σας μίλησα. 
      Κύριε Υπουργέ, στην παρατήρηση του συναδέλφου του κ. Αλαβάνου αναφορικά με τη λειτουργία φροντιστηρίων στο χώρο των ιδιωτικών εκπαιδευτηρίων, είπατε ότι συμμορφωθήκατε με μία απόφαση του Διοικητικού Εφετείου, αν καλώς άκουσα. Αν έχετε δει την απόφαση, θα καταλάβετε ότι το Διοικητικό Εφετείο απεφάνθη με τον τρόπο αυτό, γιατί οι προηγούμενες κυβερνήσεις, όσο και εσείς, δεν νομοθετήσατε συγκεκριμένα για την απαγόρευση αυτή. 
      Ορθά έπραξε το Διοικητικό Εφετείο, έτσι έκρινε –δικαιούμαι βέβαια και εγώ να κρίνω την απόφασή του- και αξιοποίησε το κενό που υπάρχει και είπε ότι βεβαίως έχουν τη δυνατότητα και το δικαίωμα. 
      Αλλά σας λέω -πιστέψτε με- εξαιρετικά υπεύθυνα ότι αν θέλετε να απαγορεύσετε να λειτουργεί –όπως πρέπει να πράξετε- το φροντιστήριο μέσα στο χώρο των ιδιωτικών εκπαιδευτηρίων, νομοθετήστε το. Και θα είναι στέρεη η νομοθεσία στο θέμα αυτό, διότι θα έχετε απόλυτα την κάλυψη του άρθρου 16 του Συντάγματος, όπου παρέχει κυριαρχικό δικαίωμα στο κράτος να ρυθμίζει τα της εκπαίδευσης και προφανώς και τα της παιδείας. 
      Επομένως μην κρύβεστε πίσω από μία απόφαση του Διοικητικού Εφετείου. Αναλάβετε την ευθύνη και πείτε ευθέως συμφωνείτε ή διαφωνείτε.
      Και επειδή θέλω να είμαι επίμονος σε αυτό το ζήτημα σας ερωτώ, εάν δεν είχατε την απόφαση του Διοικητικού Εφετείου, την οποία χρησιμοποιείτε ως κάλυμμα, θα προχωρούσατε σε νομοθετική ρύθμιση για να απαγορεύσετε τη λειτουργία φροντιστηρίων μέσα σε ιδιωτικά εκπαιδευτήρια, ναι ή όχι; 
      Αυτά είναι τα πολύ συγκεκριμένα ζητήματα τα οποία αναδεικνύει η επερώτηση την οποία αναπτύξαμε. Εμείς κύριε Υπουργέ, θα παρακολουθούμε την πορεία του Υπουργείου σας αναφορικά με τα θέματα της παιδείας. Και θα τα παρακολουθούμε συστηματικά για έναν και μόνο λόγο: Για τον Συνασπισμό της Ριζοσπαστικής Αριστεράς η υπόθεση της παιδείας είναι το μεγάλο ζήτημα, είναι το μέγεθος της άμεσης προτεραιότητας. Όπου υπάρχουν θετικά θα τα στηρίξουμε, αλλά όπου βλέπουμε ελλείψεις και παραλείψεις στο μέτρο των δυνατοτήτων μας δεν θα παραλείπουμε να σας ελέγχουμε με όποιον τρόπο προσφέρεται από τον Κανονισμό της Βουλής. 
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Τμήμα ότι η Διαρκής Επιτροπή Εθνικής Άμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών «Κύρωση της τροποποίησης του άρθρου 1 της σύμβασης για την απαγόρευση ή περιορισμό χρήσης ορισμένων συμβατικών όπλων που μπορούν να θεωρηθούν ως εξαιρετικώς επιβλαβή ή ως προκαλούντα αδιακρίτως αποτελέσματα». 
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Πολύδωρας. 
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κάθε φορά που έχουμε κοινοβουλευτικό έλεγχο –επιβεβαιώθηκε αυτό θεαματικά με την επερώτηση την οποία ανέπτυξαν οι συνάδελφοι του Συνασπισμού- ο κοινοβουλευτισμός βγαίνει ωφελημένος. Και φιλοδοξούμε από τα ερεθίσματα που προκύπτουν από τη συζήτηση και από τις καινούργιες ιδέες που ρίπτονται  να βγαίνει και η Κυβέρνηση ωφελημένη. 
      Από τον κύριο Υφυπουργό είχαμε πολύ καλή πρόσληψη των θεμάτων που ηγέρθησαν. Φάνηκε αυτό από την απάντηση που έδωσε ο κ. Ταλιαδούρος. 
      Μιλάμε για την ελληνική παιδεία στο φθινόπωρο του 2004. Μιλάμε για την παιδεία με τα ευχάριστα των Ολυμπιακών Αγώνων, όπου νέοι άνθρωποι από τα θρανία και τα αμφιθέατρα συμμετείχαν στο θαύμα και στην επιτυχία των Ολυμπιακών Αγώνων. Είχαμε όμως και το προπέρσινο συμβάν που συνέβη στα Τέμπη, αλλά και το χθεσινό τροχαίο στον Μαλιακό όπου χύθηκε αίμα νέων παιδιών. Τα νέα αγγελούδια «τιμωρήθηκαν». Γιατί; Για να οδηγήσουν εμάς όχι σε ένα μοιρολόι –ασφαλώς εκφράζουμε την οδύνη μας και κλαίμε- αλλά στη συνειδητοποίηση της κατάστασης στα ζητήματα των εκδρομών, στο ζήτημα της παιδείας, της οδικής ασφάλειας, της κουλτούρας, του κοινωνικού πολιτισμού και στο ζήτημα της σμίκρυνσης του εγωισμού. Στη θέση του πρέπει να βάλουμε την κοινωνική αλληλεγγύη  συναντίληψη και συναλληλία, δηλαδή, να ξανασχοληθούμε από τα θρανία με τον ηθικό κανόνα.
      Νομίζω ότι η επερώτηση για την ελεύθερη σκέψη όλων των σκεπτομένων ανθρώπων, όλων των ελευθέρων, όλων των δημοκρατικών πολιτών όπως είμαστε σ΄ αυτήν την Αίθουσα και όπως είναι στη συντριπτική της πλειοψηφία η ελληνική κοινωνία, πρέπει να αφορά το περιεχόμενο της παιδείας. 
      Υπάρχει υπαινιγμός ή και ρητή αναφορά στην επερώτηση του Συνασπισμού, αλλά κάθε φορά θέλω να θυμίσω στους συναδέλφους της Βουλής, ότι μας συμπαρασύρει μια παράξενη δίνη της ρουτίνας και των τρεχόντων προβλημάτων  και χάνουμε το θέμα που είναι το περιεχόμενο της παιδείας. Το πολύ-πολύ να έχουμε πει –και είμαι από τους παλιούς σ’ αυτήν την Αίθουσα- τους τίτλους στα δύο κεφάλαια: Τη χρηστική γνώση –παραδεκτό, πρακτικές γνώσεις για το βιοπορισμό- και τη γενική παιδεία για το ήθος. Έχουν αναφερθεί επανειλημμένως αυτοί οι δύο τίτλοι. Και αν υποθέσουμε ότι επιχειρούμε να δούμε κατά πόσο παίρνουν υπόσταση αυτοί οι δύο τίτλοι στον τομέα της εκπαίδευσης, τα αποτελέσματα θα είναι πάρα πολύ δυσάρεστα. Φυσικά, δεν μιλάω για το εξάμηνο της πολιτικής ευθύνης της Νέας Δημοκρατίας για την παιδεία, αλλά για το μακρύ χρόνο όπου αυτή η αδράνεια ή η ολιγωρία ισχύει στα ζητήματα της εκπαίδευσης.
      Με άλλα λόγια, κάνω έκκληση στην ακαδημαϊκή κοινότητα γενικώς να μου φέρει κάποιες προσεγγίσεις στα δύο ζητήματα, το χρηστικό–πρακτικό και το γενικής παιδείας, του ήθους. Διότι, για το χρηστικό δεν είναι ευχάριστα τα πράγματα όταν ακούγονται από όλες τις αρμόδιες πλευρές –πάντως από αυτές που έχουν γνώση, γνώμη και πείρα για το θέμα- ότι άλλα πτυχία βγάζει η εκπαίδευση και άλλες γνώσεις και άλλες δεξιότητες ζητά η αγορά. Χάσαμε, λοιπόν, το χρηστικό!
      Θέλει έναν άλλο συντονισμό. Θέλει να επιτευχθεί ο στόχος. Επιβάλλεται να βάλουμε το στόχο μπροστά. Θέλει μια αντιστοιχία των ακαδημαϊκών προσόντων με διδασκαλία και πτυχίο, μια αντιστοιχία προς τη ζήτηση της αγοράς. 
      Ύστερα όσον αφορά στο κεφάλαιο του ήθους, στο κεφάλαιο της γενικής παιδείας, δεν είναι επιτρεπτό όχι μόνο αυτό που συμβαίνει με τις νταλίκες, αλλά γενικά αυτό που συμβαίνει στους δρόμους με τη μη παραχώρηση της προτεραιότητας, μ’ αυτήν την αναρχία στη συμπεριφορά, με τη μαγκιά και με τον εγωισμό, με αποτέλεσμα να φέρνουμε αυτές τις εκατόμβες της ασφάλτου -και τη βλέπουμε την αιτιώδη συνάφεια και σχέση- και την άλλη ώρα μια κοινωνία αληθινά –δεν θέλω να πω υποκριτικά- να κλαίει πάνω στις εκατόμβες!
      Εκεί όπου μπορεί να υπάρξει παρέμβαση για να διδάξουμε το σωστό, το καλό, το πρέπον και το πολιτισμένο είναι η αίθουσα του σχολείου και είναι οι όποιες άλλες συντεταγμένες κοινωνικές οντότητες, ο στρατός, οι μη κυβερνητικές οργανώσεις. Επίσης τα media, δηλαδή, η τηλεόραση, το ραδιόφωνο, οι εφημερίδες, ο τύπος που έχουν έναν εκ των πραγμάτων παιδαγωγικό χαρακτήρα και ρόλο, ασφαλώς πρέπει να μας θυμίσουν με έντεχνο τρόπο –δεν θέλω κανέναν κηδεμόνα στο κοινωνικό σύνολο- ποιο είναι το ηθικό, το δέον, το σωστό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα σας παρακαλώ την ανοχή σας γιατί είχα μία πλάνη όσον αφορά τη χρονική δυνατότητα στην παρέμβασή μου.
      Όσον αφορά τώρα το ζήτημα της επερώτησης, έχω συνοψίσει ότι τα πρακτικά ζητήματα τα οποία μπορούν να αποτελέσουν αντικείμενο συζήτησης, για φρέσκια πολιτική που θέλουμε από το Υπουργείο Παιδείας, είναι τρία.
      Ήταν πολύ εύστοχη η παρατήρηση του κ. Αλαβάνου. Τη συνομολογείτε εκ πλαγίου και εσείς, κύριε Υπουργέ. Γιατί να τοποθετούνται στις 30 Αυγούστου και όχι νωρίτερα, ώστε στις 30 Αυγούστου ή την 1η Σεπτεμβρίου να είμαστε έτοιμοι με όλα τα ημαρτημένα θεραπευμένα; Πολύ βάσιμη ερώτηση. Ενώνομαι σ’ αυτήν την παρατήρηση και ενώνομαι και με τη δική σας πρώτη απάντηση ότι το σύστημα των τοποθετήσεων, αποσπάσεων και μεταθέσεων έχει μία αδυναμία και θα πρέπει να το δούμε.
      Μια πρώτη αφετηρία σκέψεως και δράσεως είναι να πάμε πριν από τις 30 Αυγούστου για τις τοποθετήσεις και την τακτοποίηση όλων των κενών σ΄ ένα χρόνο που θα έχουμε την άνεση.
      Ένα δεύτερο ζήτημα είναι αυτό των ελευθέρων εργαστηρίων σε σχέση με το πανεπιστήμιο. Εδώ σας λέω ότι το δημόσιο πανεπιστήμιο το σεβόμαστε και έχουμε λόγους να είμαστε υπερήφανοι παρά τους τριγμούς, κλυδωνισμούς κλπ, που έχει η ανώτατη εκπαίδευση στην Ελλάδα. Οφείλουμε, όμως, να δούμε πολύ ρεαλιστικά εξήντα χιλιάδες τουλάχιστον περιπλανώμενα Ελληνόπουλα σε πανεπιστήμια είτε καλά είτε αμφίβολης ποιότητας του εξωτερικού. 
      Έχουμε πει πολλές φορές –δεν ξέρω αν έχετε υπάρξει και εσείς ρήτωρ της επιχειρηματολογίας αυτής- ότι δεν αποτελεί κώλυμα το Σύνταγμα, γιατί έχουμε τη διέξοδο του Νομικού Προσώπου Δημοσίου Δικαίου. Δράση απαιτείται. ‘Ενας μεγάλος και καλός συντονισμός των ενεργειών με δύο στόχους: 
      Ο πρώτος στόχος είναι να μαζέψουμε τα Ελληνόπουλα του εξωτερικού. Δεν έχουμε πολλά. Μην πάμε στην παράγραφο της υπογεννητικότητας. Να μην ξεματώνουν τα νοικοκυριά στα δίδακτρα και να μην έχουν την αγωνία τι γίνεται το παιδί κάπου στα Βαλκάνια ή σε ένα πανεπιστήμιο του εξωτερικού. Και θα βρεθεί η λύση και με επιστημονικό διάλογο. Το καλό πανεπιστήμιο Νομικό Πρόσωπο Δημοσίου Δικαίου, το μη κερδοσκοπικό, το μη κρατικό, μ΄ αυτόν το στόχο.
      Ο δεύτερος στόχος είναι πάνω στη σπουδή αυτών των κοινοτοπιών που κάνω εγώ εδώ τώρα, μήπως πάρουμε Βαλκάνιους να σπουδάσουν στα πανεπιστήμια αυτού του τύπου. Όχι Βαλκάνιους με την υποτιμητική έννοια, αλλά γείτονες. Πηγαίνουν σε πανεπιστήμια στη Βουλγαρία, στα βαλκανικά σύνορα, πηγαίνουν στο καλό πανεπιστήμιο της Μεσογείου, της Κύπρου. Μπορώ να είμαι υποδοχέας γειτόνων φοιτητών, οι οποίοι αναζητούν μια γνώση στην Ελλάδα, σ΄ ένα έγκυρο μη κρατικό πανεπιστήμιο, γιατί δεν ξέρω αν τα δημόσια πανεπιστήμια μπορούν να φτιάξουν τα τμήματα υποδοχής ξένων με την ίδια ευκολία, με τη λύση που λέμε τώρα και την έχουμε συζητήσει πολλές φορές.
      Το τρίτο θέμα που προκύπτει από την επερώτηση είναι όσον αφορά στις εκδρομές και τα ολοήμερα σχολεία σε σχέση με το πάρκινγκ. Τις εκδρομές να τις ασφαλίσουμε. Δεν θα φτιάξουμε τώρα το ανέκδοτο που μαθαίναμε στα αρχαία ελληνικά του Ζούκη με το όνειρο του άρχοντα, που είδε ότι το λιοντάρι έφαγε το παιδί του και έτσι το έκλεισε σε έναν πύργο ώστε να μη διατρέχει κίνδυνο από το λιοντάρι, αλλά έβαλε ζωγράφους, για να περνάει την ανία του το αρχοντόπουλο, και του έφτιαξαν murals, τοιχογραφίες, μεταξύ των οποίων και ένα λιοντάρι και καθώς το παιδί έγινε έφηβος, είδε το λιοντάρι στον τοίχο και είπε, «εσύ είσαι η αιτία που εγώ είμαι έγκλειστος εδώ» και πήγε να ξύσει με το χέρι του το λιοντάρι με έκφραση αποστροφής και έπαθε μόλυνση και πέθανε και έτσι το πεπρωμένον φυγείν αδύνατον. Δεν θέλω τέτοιους εγκλεισμούς για τα Ελληνόπουλα, τους μαθητές, αλλά θέλω ασφαλή πορεία στο δρόμο. Και υπάρχουν τρόποι.
      Το τελευταίο σημείο από το περιεχόμενο της επερώτησης που πρέπει να το επεξεργαστούμε είναι το ολοήμερο σχολείο. Το αναφέρει η επερώτηση. Το συζητήσαμε κάποτε εμείς ως Νέα Δημοκρατία απαξιωτικά. Όσο είναι έτσι, του ταιριάζει απαξιωτικός λόγος. Όταν γίνει το ολοήμερο με τις προϋποθέσεις που λέμε, ώστε να υπάρχει μια εναλλαγή ενδιαφερόντων και γνωστικών αντικειμένων και πάρει περιεχόμενο παιδαγωγικό το οκτάωρο, όσο θα είναι εκεί το παιδί, αυτό είναι στόχος.
     Αν είναι απλώς να το αφήνεις εκεί αμήχανο, χωρίς εναλλαγή γνωστικών αντικειμένων ή παιδαγωγικών θεμάτων, τότε θα είναι αναγκαστικά πάρκινγκ παιδιών. Στην ευθύνη τη δική μας είναι να συντονίσουμε τις δράσεις μας, έτσι ώστε όσο μείνει το παιδί στο σχολείο να έχει τον αθλητισμό, τη μουσική και τα κλασικά παραδοσιακά γνωστικά θέματα, ώστε να επενδύουμε σε αυτόν το χρόνο που είναι το παιδί στο ολοήμερο σχολείο και να είναι αρετή και όχι προβληματική συνθήκη. 
     Σας ευχαριστώ. 
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Πρέπει να πω στον εξαιρετικό κοινοβουλευτικό ρήτορα κ. Πολύδωρα και να θυμίσω, βέβαια, και στους άλλους ότι η συντομία είναι η δίδυμη αδερφή της σαφήνειας. 
     Έχω την τιμή να ανακοινώσω στο Τμήμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν σε χώρους του κτηρίου της Βουλής, 35 μαθητές και 2 συνοδοί-δάσκαλοι του 5ου Δημοτικού Σχολείου Νέας Σμύρνης. Η Βουλή τους καλωσορίζει. 
     (Χειροκροτήματα από όλες τις πτέρυγες)
     Δράττομαι της ευκαιρίας να αναφέρω ότι σήμερα είναι μέρα κοινοβουλευτικού ελέγχου με ένα  θέμα πάρα πολύ σημαντικό, που αφορά τους εκπαιδευτικούς και τους μαθητές για τα θέματα της παιδείας, που υπέβαλε το Κόμμα Συνασπισμού Ριζοσπαστικής Αριστεράς. Παρίστανται οι επερωτώντες Βουλευτές –γι’ αυτό δεν υπάρχει μεγάλος αριθμός Βουλευτών- οι Εκπρόσωποι των Κομμάτων, οι Κοινοβουλευτικοί και ο επερωτώμενος Υπουργός. 
     «Επερωτώ» στην κοινοβουλευτική γλώσσα σημαίνει ελέγχω την Κυβέρνηση για πράξεις και παραλείψεις. Γίνεται μια πολύ ενδιαφέρουσα συζήτηση. Είναι ένας κοινοβουλευτικός θεσμός πολύ σημαντικός. 
     Το λόγο τώρα έχει ο Κοινοβουλευτικός Εκπρόσωπος του ΠΑΣΟΚ κ. Αθανάσιος Αλευράς. 
     ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, πριν από δύο εβδομάδες το ΠΑΣΟΚ είχε την ευκαιρία να καταθέσει επίκαιρη επερώτηση προς το Υπουργείο Παιδείας και στη διάρκεια αυτής της συνεδρίασης, οι συνάδελφοι της Αξιωματικής Αντιπολίτευσης, είχαν την ευκαιρία να θέσουν με πληρότητα και σαφήνεια το σύνολο των απόψεων και των προβληματισμών που απασχολούν σήμερα το Κόμμα της Αξιωματικής Αντιπολίτευσης. 
     Θα μου επιτρέψετε σήμερα, με αφορμή την επερώτηση των συναδέλφων από το Συνασπισμό, να συνοψίσω τις βασικές μας τοποθετήσεις πάνω στα ζητήματα της εκπαίδευσης, έτσι όπως τα αντιλαμβανόμαστε εμείς σήμερα. 
     Η πρώτη και βασική παρατήρηση είναι ότι η Κυβέρνηση και σ΄ αυτόν τον τομέα στερείται ενός συγκεκριμένου σχεδιασμού, ο οποίος θα έχει αρχή, μέση και τέλος και ένα χρονικό βάθος, ώστε να πείθει για την αξιοπιστία και, βεβαίως, την αποτελεσματικότητά του. Αυτό θα πρέπει να επισημάνουμε ότι μπορεί σε μας να μην κάνει έκπληξη, όμως, για πολλούς καλόπιστους πολίτες και παρατηρητές των πολιτικών μας πραγμάτων έχει δημιουργήσει αίσθηση, κύριε Υπουργέ. Και έχει δημιουργήσει αίσθηση, διότι η Νέα Δημοκρατία για πολύ καιρό πριν από τις εκλογές διακήρυττε, σε όλους τους τόνους, ότι έχει το πρόγραμμα, το σχέδιο, τις δυνατότητες άμεσα να εφαρμόσει μία πολιτική η οποία θα ανατρέψει την κατάσταση στην εκπαίδευση και θα δημιουργήσει μια νέα πραγματικότητα. 
     Σήμερα διαπιστώνουμε ότι δυστυχώς δεν υπάρχει αυτό το σχέδιο. Υπάρχει μια πολιτική η οποία είναι περιπτωσιολογική. Κατά περιπτώσεις μάλιστα είναι εξόχως αναποτελεσματική. Υπάρχει επίσης, μια πολιτική η οποία δείχνει αντιφατική στα επί μέρους βήματά της, με αποτέλεσμα να μην μπορεί κανένας εύκολα να αξιολογήσει την πολιτική αυτή. 
     Οι συνάδελφοι του Συνασπισμού, στη σημερινή επερώτησή τους -από τη δική τους οπτική γωνία- παραθέτουν με αρκετή πληρότητα ένα σύνολο απόψεων για τα ζητήματα της εκπαίδευσης. Θα έλεγα ότι στο μεγάλο αυτό θέμα οι κομματικοί διαχωρισμοί ασφαλώς υποχωρούν και πρέπει να υποχωρούν, αλλά για να υποχωρήσουν πρέπει, πρώτον, η Κυβέρνηση να μη σηκώνει τη σημαία του κομματισμού στα πρώτα της βήματα μάλιστα και από την άλλη μεριά ανοίγει αυτόν τον περιβόητο διάλογο για ένα τόσο κρίσιμο και ουσιαστικό θέμα. 
     Στη διάρκεια αυτών των μηνών, όμως, κύριε Υπουργέ, αυτό το οποίο έχουμε δει και παρατηρήσει από την Κυβέρνηση είναι πρωτοβουλίες αιφνιδιαστικές και κομματισμός. 
      Το σύνολο των στελεχών της εκπαίδευσης αποκαθηλώθηκε μέσα σε ελάχιστο χρονικό διάστημα. Και μέσα σε ελάχιστες ώρες κρίθηκαν τα νέα στελέχη της διοίκησης της εκπαίδευσης με διαδικασίες οι οποίες ήταν εξόφθαλμα διαβλητές. Δεν θα ήμουν εκείνος ο οποίος θα αρνιόταν το δικαίωμα να αξιολογήσει μια νέα κυβέρνηση, μια νέα ηγεσία στο Υπουργείο Παιδείας τα στελέχη της εκπαίδευσης. Το γεγονός, όμως, ότι κρίνονται τα στελέχη της εκπαίδευσης και όλα χαρακτηρίζονται ανάξια, για να αντικατασταθούν από κάποιους άλλους κομματικά φίλους, δείχνει ότι το σύστημα της αξιολόγησης δεν είναι το δέον, δεν είναι αυτό που πρέπει να χαρακτηρίζει ένα σύγχρονο εκπαιδευτικό σύστημα και μια σύγχρονη εκπαιδευτική πολιτική. Διότι όταν τα στελέχη της εκπαίδευσης αισθάνονται ότι διοικούν στην εκπαίδευση και έχουν ρόλο στην εκπαίδευση όχι στο όνομα των προσόντων και των ικανοτήτων τους, αλλά στο όνομα των σχέσεών τους με την εκάστοτε πολιτική ηγεσία, τότε είναι σαφές ότι το μήνυμα είναι λάθος και η πολιτική είναι λάθος.
     Το δεύτερο μεγάλο ζήτημα είναι το ζήτημα της διαδικασίας. Η Υπουργός Παιδείας σήμερα, η οποία δεν τίμησε τους συναδέλφους του Συνασπισμού με την παρουσία της, ανακοινώνει –πρόκειται να ανακοινώσει ή ανακοίνωσε, δεν το ξέρω- ένα νέο σύστημα μετεγγραφών. Πολύ ευχάριστο θα ήταν σήμερα να χρησιμοποιήσει την ευκαιρία της επερώτησης των συναδέλφων και να ανακοινώσει αυτό το νέο σύστημα μετεγγραφών στη Βουλή. Δεν το έπραξε. Όπως δεν έπραξε και αυτό το οποίο θα επέβαλλε μια στοιχειώδης πολιτική συνεννόηση, να υπάρξει ένας διάλογος γι’ αυτό το μείζον θέμα, που μας ταλαιπώρησε τις προηγούμενες ημέρες, έτσι ώστε να δούμε εάν μπορεί να διαπιστωθεί μια ευρύτερη συνεννόηση γύρω από αυτό το θέμα.
     Με τον ίδιο τρόπο όμως, μετά από επτά μήνες άσκησης της διακυβέρνησης της χώρας, η νέα ηγεσία του Υπουργείου Παιδείας δεν έχει αποσαφηνίσει το πλαίσιο αυτού του περίφημου εθνικού διαλόγου, αν θα γίνει τελικά, με ποιους όρους και σε ποιες κατευθύνσεις. Έτσι αυτήν τη στιγμή βρισκόμαστε όλοι στην αδυναμία από τη μια μεριά, ευχέρεια από την άλλη, να κρίνουμε ελεύθερα και άνετα την Κυβέρνηση για πράξεις ή παραλείψεις, χωρίς όμως, να μπορούμε να αντιληφθούμε –και αυτή είναι η αδυναμία- μια συνολική προοπτική για τα θέματα της εκπαίδευσης. Πού θέλει να πάει επιτέλους αυτή η νέα Κυβέρνηση την εκπαίδευση; Μπορούμε να πληροφορηθούμε μετά από επτά μήνες;
     Αντ’ αυτού, είδαμε ένα αλαλούμ το οποίο επικράτησε με την ανακοίνωση του εξεταστικού συστήματος, στην αρχή της σχολικής χρονιάς, χωρίς ενημέρωση κανενός, χωρίς να προηγηθεί ένας υποτυπώδης διάλογος και από την άλλη μεριά μια επανεισαγωγή στο δημοτικό εξετάσεων, οι οποίες δημιουργούν μια φανερή ανασφάλεια, τουλάχιστον στις οικογένειες των παιδιών. Όλα αυτά δείχνουν ότι υπάρχουν αποσπασματικά μέτρα. Από τη μια μεριά περιορίζουμε ή καταργούμε τις εξετάσεις στη Β΄ Λυκείου, των οποίων ήταν, εν πάση περιπτώσει, προαιρετικός ο χαρακτήρας. Από την άλλη μεριά ανοίγουμε το θέμα των νέων εξετάσεων από το δημοτικό. Υπάρχουν θέματα μεγάλα και σοβαρά σε σχέση με την προοπτική των ολοήμερων σχολείων. Υπάρχουν θέματα μεγάλα και σοβαρά σε σχέση με τα κενά στις θέσεις των εκπαιδευτικών σε όλες τις βαθμίδες της εκπαίδευσης. Υπήρξαν τα ζητήματα με την καθυστέρηση στην ανακοίνωση των διορισμών.
     Δεν λέω ότι, από τη μια στιγμή στην άλλη, η Κυβέρνηση θα λύσει προβλήματα, τα οποία μπορεί να υπήρχαν και στο παρελθόν. Ζητώ, όμως, να κάνει πράξη αυτό για το οποίο δεσμεύτηκε στον ελληνικό λαό, δηλαδή πρώτον, ότι θα ανοίξει το διάλογο, για να υπάρξει επιτέλους κάποιου είδους συμφωνία πάνω σ΄ αυτά τα μεγάλα ζητήματα και δεύτερον, ότι θα έχει μια πρακτική, η οποία θα κατατείνει στην αντιμετώπιση έστω ορισμένων από τα προβλήματα. Εδώ ούτε το ένα βλέπουμε ούτε το άλλο. Και αυτό θα πρέπει να προβληματίσει σοβαρά την Κυβέρνηση, εάν θέλει στο αμέσως επόμενο χρονικό διάστημα να μη γίνει η εκπαίδευση αυτό το οποίο σήμερα εμφανίζεται να είναι. Δηλαδή τι; Ένας χώρος όπου ασκούνται κατά το δοκούν πολιτικές, χωρίς συνοχή μεταξύ τους και χωρίς να δείχνουν ότι υπακούουν σε ένα καλά μελετημένο και διαρθρωμένο σχέδιο.
     Είναι βέβαιο, κύριε Υπουργέ, ότι η Κυβέρνηση σήμερα είναι θύμα των προεκλογικών μεγαλοστομιών της. Δεν θα το κρίνω εγώ ούτε είμαι ο πλέον κατάλληλος να το κάνω. Θα το κάνει ο ελληνικός λαός στην κατάλληλη ώρα.
      Σημασία όμως, έχει να γνωρίζουμε ότι η κάθε μέρα στην εκπαίδευση που δεν εντάσσεται σε ένα καλά δομημένο εκπαιδευτικό σύστημα, θα είναι μία χαμένη μέρα. Και δεν έχουμε την πολυτέλεια και το περιθώριο χαμένων ημερών. Έχουμε αντίθετα την υποχρέωση να δουλέψουμε με προσοχή. Ποιος θα είναι ο χαρακτήρας των διαφόρων εκπαιδευτικών βαθμίδων; Τι θα γίνει με τα Τεχνικά και Επαγγελματικά Εκπαιδευτήρια, τα οποία καταργείτε μέσα σε μία νύχτα και τα αντικαθιστάτε με κάτι άλλο, το οποίο δεν μας ανακοινώνετε;
      Γιατί δεν μπορούν όλα αυτά να αντιμετωπιστούν οργανωμένα σε μία πολιτική εθνικού διαλόγου με τους κοινωνικούς εταίρους; Είναι μείζον το θέμα της χρηματοδότησης της εκπαίδευσης, στο οποίο συμφωνούν περίπου όλα τα κόμματα ή τουλάχιστον συμφωνούσαν προεκλογικά, για την αύξηση των δαπανών για την εκπαίδευση σε ένα ποσοστό 5%-5,5% του ΑΕΠ. Πώς θα εξασφαλιστεί αυτή η χρηματοδότηση;
      Δεν ξέρω εάν μπορείτε να είσθε περισσότερο διαφωτιστικός σε σχέση και με το νέο προϋπολογισμό, αλλά αυτό είναι ένα μείζον θέμα. Διότι κακά τα ψέματα σήμερα -σωστά το τόνισαν οι συνάδελφοι του Συνασπισμού- δεν θα πρέπει να βλέπουμε το εκπαιδευτικό σύστημα ως ένα εθνικό κατασκεύασμα, όπου ο καθένας θα δοκιμάζει τις αρετές της σκέψης και της ανάλυσής του, αλλά θα πρέπει να το δούμε μέσα στον ανταγωνιστικό κόσμο στον οποίο λειτουργεί.
      Το εκπαιδευτικό μας σύστημα, λοιπόν, πρέπει να είναι ανταγωνιστικό και να συνεχίσει να είναι ανταγωνιστικό προς όφελος ευρύτερων στρωμάτων της ελληνικής κοινωνίας, ώστε να μην καταλήξει τελικά η εκπαίδευση προνόμιο όσων έχουν περισσότερα χρήματα, γιατί τα περισσότερα χρήματα θα τους εξασφαλίζουν πρόσβαση στις μεγαλύτερες και τις καλύτερες δυνατότητες εκπαίδευσης και μόρφωσης.
      Πρέπει να λάβουμε υπόψη μας ότι βρισκόμαστε ακριβώς στο μεταίχμιο αυτών των εποχών, όπου τα παραδοσιακά κλειστά εκπαιδευτικά συστήματα του παρελθόντος δίνουν τη θέση τους σε έναν κόσμο ανταγωνιστικό, όπου τα εκπαιδευτικά συστήματα αρχίζουν να συστοιχούνται όχι με τη δυνατότητα όλων των παιδιών, όλων των οικογενειών -ανεξάρτητα από τη κοινωνική τους προέλευση- να έχουν πρόσβαση σε αυτά, αλλά συστοιχούνται και είναι αντίστοιχα με την οικονομική ικανότητα των ευπορότερων οικογενειών να τύχουν της πρόσβασης στα καλύτερα πανεπιστήμια.
      Στη Γερμανία αυτήν τη στιγμή, στη Γαλλία, όπως και σε άλλες ευρωπαϊκές χώρες, γίνεται πολύ μεγάλη συζήτηση με πρωτοποριακές ιδέες για τη φυσιογνωμία των Ανώτατων Εκπαιδευτικών Ιδρυμάτων, γιατί διαπίστωσαν δυστυχώς ότι στην ευρωπαϊκή ήπειρο έχει αρχίσει να μεγαλώνει η απόσταση των Ανώτατων Εκπαιδευτικών Ιδρυμάτων από τα αντίστοιχα των Ηνωμένων Πολιτειών.
      Αυτά τα ζητήματα, λοιπόν, εάν δεν μπουν σήμερα στο τραπέζι του διαλόγου και εάν δεν καταφέρουμε να συμφωνήσουμε σ’ ένα σχέδιο με αρχή, μέση και τέλος, φοβάμαι ότι θα είμαστε κατώτεροι των περιστάσεων. Επειδή είστε μία νέα Κυβέρνηση και επειδή είναι λογικό οι πολίτες να δείχνουν ανοχή -και επειδή αυτή η ανοχή μπορεί πολλές φορές να οδηγεί σε αδράνεια- σας κάνουμε έκκληση να πάρετε γρήγορα αποφάσεις, έτσι ώστε να μπορέσουμε να συνεννοηθούμε σ’ αυτό το μεγάλο θέμα.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Αντώνης Σκυλλάκος έχει το λόγο.
      ΑΝΤΩΝΗΣ ΣΚΥΛΛΑΚΟΣ: Η δική μας εκτίμηση είναι ότι η Κυβέρνηση έχει δρομολογήσει την πολιτική της στηριγμένη στο πλαίσιο της πολιτικής που εφάρμοσε για πολλά χρόνια το ΠΑΣΟΚ. Κατά τη γνώμη μας θα χειροτερέψει η κατάσταση στον τομέα της παιδείας, θα γίνουν πιο μεγάλοι οι ταξικοί φραγμοί για τις φτωχότερες οικογένειες και θα προχωρήσει παραπέρα η ιδιωτικοποίηση και η υποβάθμιση και θα είναι πολύ μεγαλύτερη η προσαρμογή στους κανόνες της αγοράς και όχι σ’ αυτό που χρειάζεται η παιδεία.
      Αυτό το τελευταίο δεν το κρύβει η Νέα Δημοκρατία ότι θέλει προσαρμογή σους νόμους της αγοράς. Άκουσα και την τοποθέτηση από την πλευρά του ΠΑΣΟΚ -φιλολογική συζήτηση για δραστηριοποίηση της Κυβέρνηση κ.λπ.- αλλά η κριτική του ήταν περιορισμένη μόνο στην αντικατάσταση στελεχών από πράσινων σε μπλε.
      Είναι παλιά υπόθεση, που επαναλαμβάνεται κάθε τόσο όχι μόνο στον τομέα της παιδείας αλλά σ’ όλο το δημόσιο, όταν αλλάζουν οι κυβερνήσεις. Και αυτή η περιορισμένη κριτική που ασκεί το ΠΑΣΟΚ επιβεβαιώνει ότι η Νέα Δημοκρατία συνεχίζει την πολιτική του ΠΑΣΟΚ στον τομέα της παιδείας.
      Πιο συγκεκριμένα, να στηρίξω την τοποθέτηση αυτή. Ζήτημα χρηματοδότησης. Από τη χρηματοδότηση θα κριθεί αν το παιδί χρειάζεται φροντιστήριο, αν ο πλούσιος έχει τις ίδιες δυνατότητες με το φτωχό, ποιο είναι το επίπεδο των σχολείων, της μόρφωσης. Πάρα πολλά κρίνονται από την χρηματοδότηση, βασικός μοχλός είναι η χρηματοδότηση.
      Κατατέθηκε χθες το σχέδιο προϋπολογισμού. Τι λέει το σχέδιο του προϋπολογισμού για την παιδεία; Αύξηση 7%. Τι σημαίνει 7%; Αν αφαιρέσουμε 3%, που τρέχει ο πληθωρισμός, τότε η αύξηση είναι 4%. Στις δηλώσεις του ο κ. Καραμανλής στην Έκθεση Θεσσαλονίκης είπε ότι η επιδίωξη είναι να φθάσουμε το 5% του ΑΕΠ από 3,5%. Αυτό σημαίνει, αν μείνει στάσιμο το ΑΕΠ και δεν αυξάνεται, 50% περίπου περισσότερα χρήματα για την παιδεία. Με αυξήσεις σαν τον προϋπολογισμό που έχουμε, πόσα χρόνια θα χρειαστούν για να φθάσουμε το στόχο αυτό, ακόμη και να εκτελεστεί -γιατί δεν εκτελείται, πολλές φορές είναι κάτω από το 7%, δηλαδή λέει 7% αλλά είναι λιγότερα τα χρήματα που δίνονται στο Υπουργείο Παιδείας- αυτός ο προϋπολογισμός; Θα χρειαστεί τουλάχιστον δώδεκα χρόνια για να το φθάσουμε. Τα ίδια έλεγε και το ΠΑΣΟΚ επί χρόνια.
       Άρα λοιπόν το κριτήριο δεν είναι οι υποσχέσεις, ούτε  κριτήριο για να κρίνουμε την πολιτική της Νέας Δημοκρατίας είναι το αν αυξήθηκαν λίγο οι διορισμοί, αν ποσοτικά έγινε κάπως μεγαλύτερος αριθμός διορισμών, αν αυξήθηκαν τα ολοήμερα σχολεία, αν υπήρξαν κάποιες μικροβελτιώσεις. Εμείς δεν θα αρνηθούμε ότι ήταν περισσότεροι οι διορισμοί. Το ζήτημα είναι τι γίνεται σε σύγκριση με τις ανάγκες. Αυτές οι ανάγκες διορισμών υπάρχουν; Γιατί χρειάζονται έκτακτοι, γιατί χρειάζονται ωρομίσθιοι, γιατί χρειάζονται αναπληρωτές και δεν παίρνετε μόνιμους υπαλλήλους που να καλύπτουν και τα κενά που παρουσιάζονται στη διάρκεια της χρονιάς; Χάριν του κόστους γίνεται αυτή η υπόθεση γιατί πληρώνετε λιγότερο με τις παραλλαγές των εργασιακών σχέσεων που εφάρμοσε το ΠΑΣΟΚ και που συνεχίζετε κι εσείς. Γι’ αυτό δεν κάνετε μαζικούς διορισμούς.
      Για τα ολοήμερα σχολεία άκουσα και τον Κοινοβουλευτικό Εκπρόσωπο της Νέας Δημοκρατίας. Προοπτική στο μέλλον είναι να καλύπτονται οι ανάγκες των μαθητών στα ολοήμερα σχολεία και από μουσική κι από αθλητισμό και από ξένες γλώσσες και να μην είναι αυτά «πάρκινγκ» μαθητών. Σωστό. Αλλά όραμα; Αυτά χρειάζονται χρήματα από τον κρατικό προϋπολογισμό, να πάρετε προσωπικό, να πληρωθούν περισσότερο οι καθηγητές που κάθονται περισσότερες ώρες -αν κάθονται περισσότερο- ή οι καινούργιοι, αν προσλαμβάνετε καινούργιους. Δεν ξέρω πώς λειτουργεί το σύστημα.
      Πανεπιστήμια, ΤΕΙ: έκτακτες επιχορηγήσεις. Με έκτακτες επιχορηγήσεις λύνεται το ζήτημα και με 7% αύξηση των δαπανών για την παιδεία στον προϋπολογισμό, ονομαστική αύξηση; Δεν θα προχωρήσει τίποτα με αυτήν τη χρηματοδότηση. 
      Δεύτερο ζήτημα: τι παραμένει από το ΠΑΣΟΚ και το συνεχίζει η Νέα Δημοκρατία; Το σχολείο να γίνεται προγυμναστήριο για τις Πανελλήνιες Εξετάσεις. Καλά κάνετε και καταργήσατε ορισμένα μαθήματα, αλλά λύνεται το ζήτημα, η λογική της οικογένειας, του παιδιού, που είναι  ο σκληρός ανταγωνισμός με όλα τα μέσα, με φροντιστήρια; Έκοψε φροντιστήρια για ορισμένα μαθήματα, θα αυξήσει τα φροντιστήρια για τα μαθήματα που έμειναν. Βάζετε εξετάσεις και στο δημοτικό και φοβάμαι ότι τα φροντιστήρια θα αρχίζουν από το δημοτικό, έτσι όπως πάει η υπόθεση. Όσο δεν αποδεσμεύεται το σχολείο από τις εξετάσεις για το πανεπιστήμιο δεν θα πρόκειται για πραγματική μόρφωση. Πρόκειται για συσσώρευση γνώσεων που δεν χρειάζονται στο μαθητή. Έχουμε συνολικότερη διαφωνία. Χρειάζεται ένα δωδεκάχρονο σχολείο και δεν προχωράτε, δεν δεσμεύεστε ότι θα υπάρξει δωδεκάχρονο σχολείο ενιαίο.
      Δεν συμφωνούμε με το Συνασπισμό για τη δωδεκάχρονη υποχρεωτική εκπαίδευση -και να διατηρηθεί δημοτικό, γυμνάσιο, λύκειο- για πολλούς λόγους που δεν προλαβαίνω να εξηγήσω. Χρειάζεται ενιαίο δωδεκάχρονο σχολείο και με άλλο περιεχόμενο, με περιεχόμενο βασικών γνώσεων και όχι αποστήθισης.
      Δεν είναι μόνο αυτά που είπε ο κ. Αλαβάνος. Αν ψάξουμε όλα τα βιβλία της ιστορίας και μια σειρά άλλα βιβλία, θα δούμε απόψεις ενάντια στη λογική και ενάντια στην επιστήμη. Η λογική είναι πώς ο μαθητής θα συσσωρεύσει περισσότερες γνώσεις και να πετύχει στις εξετάσεις, όχι να έχει κριτικό πνεύμα, όχι να ξέρει τα βασικά σε βάθος. Αυτό οδηγεί στο να μη γίνονται επιστήμονες, να μην υπάρχει πραγματική μόρφωση, να μην αναπτύσσεται ελεύθερη και κριτική προσωπικότητα στο νέο άνθρωπο. Αυτά ήταν στο ΠΑΣΟΚ επί χρόνια, αυτά ακολουθείτε κι εσείς.
      Τι άλλο κρατάτε; Κρατάτε το ΑΣΕΠ για εξετάσεις. Όταν υπήρχαν οι εξετάσεις του ΑΣΕΠ και καταργήθηκε η επετηρίδα, η ΔΑΚΕ το είχε καταγγείλει. Τώρα τα ξεχνάτε όλα αυτά.
      Πολλαπλές εργασιακές σχέσεις, καθηγητές πολλών ταχυτήτων. Το διατηρείτε αυτό. Υποστηρίζετε και λέτε ότι θα προχωρήσει αυτό που θεσμοθέτησε το ΠΑΣΟΚ: αξιολόγηση καθηγητών, αξιολόγηση σχολείων. Θα πάμε σε ελεγχόμενους καθηγητές «με το μαχαίρι στο λαιμό» και σε σχολεία πολλών ταχυτήτων, για να μπουν οι σπόνσορες μέσα και να μειώσετε τα έξοδα.
      Νομίζω πως έχετε εξαγγείλει ότι θα προχωρήσει η αυτοχρηματοδότηση με εργολάβους για να φτιάχνουν σχολεία μέσω του Οργανισμού Σχολικών Κτηρίων πατώντας στο πλαίσιο που υπάρχει από το ΠΑΣΟΚ. Να έχουμε σχολεία που από κάτω θα έχουν μαγαζιά, για να υπάρχουν έσοδα, και να τα εκμεταλλεύεται ο επιχειρηματίας!
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Μια μικρή ανοχή χρόνου.
      Μια και μιλάμε για την ιδιωτικοποίηση, δεν είναι μόνο το ζήτημα των φροντιστηρίων που ειπώθηκε ότι τάχα σας το επιβάλλει κάποια απόφαση. Το Σύνταγμα λέει ότι το κράτος έχει την ευθύνη για την παιδεία. Αν θέλατε, θα καταργούσατε κάθε ίχνος ιδιωτικής παιδείας με νόμο. Δεν το απαγορεύει το Σύνταγμα.
      Εμείς αυτής της άποψης είμαστε: όλη η δουλειά στο σχολείο. Να βοηθιούνται οι φτωχότεροι, να βοηθιούνται τα πιο αδύνατα παιδιά. Δωδεκάχρονο ενιαίο σχολείο, αποδέσμευση των πανεπιστημίων από τις εξετάσεις. Αυτή είναι η δική μας αντίληψη, ξεχωριστά από τα προγράμματα σπουδών και το περιεχόμενο των γνώσεων που πρέπει να αλλάξουν εντελώς κατεύθυνση σε πάρα πολλά ζητήματα.
      Η δική μας άποψη είναι ότι χρειάζεται αποκλειστικά δωρεάν παιδεία και δεν χρειαζόμαστε καθόλου τον ιδιωτικό τομέα της παιδείας. Είναι υποχρέωση του κράτους! Δεν μας το απαγορεύει κανένας. Είναι ζήτημα πολιτικής βούλησης.
      Άκουσα με προσοχή και τον κ. Πολύδωρα που έβαλε ως ιδέα να φτιάξουμε τέτοια μη κρατικά πανεπιστήμια για να σπουδάζουν οι γείτονες από άλλες βαλκανικές χώρες. Δηλαδή, μας έπιασε ο πόνος να σπουδάζουν σε μη κρατικά πανεπιστήμια από ξένες, βαλκανικές χώρες; Θα δουλεύουν για «την ψυχή του παππού» τους αυτά τα μη κρατικά, ιδιωτικά πανεπιστήμια ή -επιτρέψτε μου την έκφραση- για να οικονομάνε; Επιχειρήσεις είναι αυτά. Δηλαδή δεν καταλαβαίνω. Πάμε στη λογική εισαγωγής φοιτητών; Φτάνουν τα πανεπιστήμια για εμάς και θα κάνουμε εισαγωγή φοιτητών από τα Βαλκάνια; Δεν ξέρω αν είναι στις προθέσεις της Κυβέρνησης. Θα μας πείτε. Αυτή είναι η σκέψη.
      Εν πάση περιπτώσει, άλλο θέμα είναι ότι πατάτε στις απόψεις του ΠΑΣΟΚ ότι για το λύκειο παραμένετε στη λογική της διπλής κατεύθυνσης, ανεξάρτητα αν καταργείτε τα ΤΕΕ και δεν ξέρω τι θα κάνετε στη θέση τους. Πάτε στη διπλή κατεύθυνση και ο Συνασπισμός έχει λάθος άποψη πάνω σε αυτό το ζήτημα. Χρειάζεται ενιαίο σχολείο και μετά τα δώδεκα χρόνια του σχολείου να γίνει η όποια εξειδίκευση χρειάζεται.
      Τελειώνω λέγοντας ότι δεν θα συμφωνήσουμε με το Συνασπισμό στο εξής -στο γραπτό κείμενο, γιατί προφορικά δεν ειπώθηκε- ότι δηλαδή πρέπει να υπάρξει διάλογος ουσιαστικός, ισότιμος, πολιτικός και κοινωνικός.
     Νομίζω ότι θα έπρεπε να έχουν βγει συμπεράσματα. Ο λεγόμενος κοινωνικός διάλογος ή τα διάφορα συμβούλια και παρασυμβούλια που καθορίζονται από νόμο ή με αποφάσεις των Υπουργείων βοηθούν στο να περπατήσει η συναίνεση και να γίνεται συζήτηση τι θα χάσουν οι εργαζόμενοι ή τι αλλαγές προς τη χειρότερη κατεύθυνση, θα υπάρξουν και να υφαρπάξουν τη συναίνεση ή να κατευνάσουν την έντονη αντίδραση των κομμάτων και των κοινωνικών φορέων. Είμαστε, λοιπόν, αντίθετοι και σ’ αυτήν τη λογική.
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, έχω την τιμή να ανακοινώσω στο Τμήμα ότι οι Υπουργοί Οικονομίας και Οικονομικών, Ανάπτυξης και Απασχόλησης και Κοινωνικής Προστασίας κατέθεσαν σχέδιο νόμου: «Ανώνυμες εταιρείες διαχείρισης αμοιβαίων κεφαλαίων, οργανισμοί συλλογικών επενδύσεων σε κινητές αξίες, αμοιβαία κεφάλαια και άλλες διατάξεις».
     Παραπέμπεται στην αρμόδια Διαρκή Επιτροπή.
     ΑΝΤΩΝΗΣ ΣΚΥΛΛΑΚΟΣ: Κύριε Πρόεδρε, να συμπληρώσω κάτι.
     ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Σκυλλάκο.
     ΑΝΤΩΝΗΣ ΣΚΥΛΛΑΚΟΣ: Δεν είπα τίποτα για την ασφάλεια των μαθητών. Δεν λέω γενικά, αλλά με βάση την εγκύκλιο. Είναι πολύ δύσκολο ένας δάσκαλος ή ένας καθηγητής να ελέγχει τη λειτουργία του αυτοκινήτου, τα χαρτιά του οδηγού κλπ. Είναι σχεδόν αδύνατο να υλοποιηθεί αυτή η εγκύκλιος. Αυτό όμως, είναι προς συζήτηση στο μέλλον.
     Τώρα προέκυψε το εξής ζήτημα, που είδαμε στον Τύπο. Υπήρχαν εκατοντάδες πούλμαν για να έλθουν στους Παραολυμπιακούς. Δεν ήταν ένα πούλμαν, μία σχολική εκδρομή. Ήταν εκατοντάδες. Πενήντα από το Νομό Τρικάλων, τριάντα από το Νομό Καρδίτσας τις ίδιες ημέρες. Δεν θα έπρεπε είτε από το Υπουργείο σας είτε από το Υπουργείο Δημόσιας Τάξης να υπάρχουν συγκεκριμένοι έλεγχοι, όταν τις ίδιες ημέρες έρχονταν εκατοντάδες πούλμαν με μαθητές απ’ όλη την Ελλάδα με υποδείξεις της Κυβέρνησης; Περιμένω μία απάντηση σ’ αυτό.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Σκυλλάκο.
     Κύριε Υπουργέ, αν συμφωνείτε, να δευτερολογήσει ο κ. Αλαβάνος που είναι επερωτών, να δευτερολογήσει και ο κ. Κουβέλης και να απαντήσετε μετά εσείς.
     ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Βεβαίως, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Κύριε Κουβέλη, εσείς βέβαια έχετε και το δικαίωμα τριτολογίας, για πέντε λεπτά.
     ΦΩΤΗΣ ΚΟΥΒΕΛΗΣ: Θα το δω μετά, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Αλαβάνος.
     ΑΛΕΞΑΝΔΡΟΣ ΑΛΑΒΑΝΟΣ: Ευχαριστώ, κύριε Πρόεδρε. Ευχαριστώ και τους εκπροσώπους και της Νέας Δημοκρατίας και του ΠΑΣΟΚ και του ΚΚΕ που εμπλούτισαν τη συζήτηση.
     Άκουσα με προσοχή τον κύριο Υπουργό. Στο μυαλό μου έρχεται ένα έργο του Μπέργκμαν που λέγεται «Καλύτερες προθέσεις». Μιλάει για ένα ζευγάρι που έχουν τις καλύτερες προθέσεις και τελικά βάζουν φωτιά στο σπίτι τους.
     Δεν αμφισβητώ ίσως προθέσεις -σε μερικά σημεία αμφισβητώ και τις προθέσεις της Κυβέρνησης- αλλά νομίζω ότι το αποτέλεσμα είναι πάρα πολύ ανησυχητικό και θα αναφέρω μερικά σημεία.
     Κατ’ αρχήν, ένα θέμα που σας έθεσα και στο οποίο δεν δώσατε απάντηση είναι το εξής. Μαθαίνουμε τα παιδιά της Δ΄ δημοτικού τι είναι λογοκρισία. Όταν το παιδάκι δει ότι αυτό είναι στη σελίδα 50 και μετά στις σελίδες 51 και 52 που αναφέρονται σ’ ένα κομμάτι του Βενέζη που λέει ότι τον πόλεμο τον κάνουν οι άνθρωποι και δεν τον κάνει ο ουρανός, μαθαίνουμε το παιδάκι αυτό ότι μερικά πράγματα απαγορεύονται και μάλιστα απαγορεύονται τέτοιες αξίες.
     Θέλω μία απάντηση, κύριε Υπουργέ. Για την Αριστερά είναι πάρα πολύ σημαντικό ζήτημα. Δεν θα περιοριστούμε εδώ. Δεν θα το αφήσουμε να φύγει. Το θέμα της ελεύθερης διακίνησης των ιδεών και μάλιστα τέτοιων ιδεών είναι σημαντικό.
     Απευθύνομαι, αν θέλετε, και στον Πρωθυπουργό. Είναι και Υπουργός Πολιτισμού, σχετίζεται με καλλιτέχνες και θέλω να τον ρωτήσω πώς είναι δυνατόν η Κυβέρνηση της Νέας Δημοκρατίας να κόβει κείμενο του Ηλία Βενέζη από τα αναγνωστικά της Δ΄ Δημοτικού με εγκύκλιο του Υπουργείου Παιδείας. Θέλω απάντηση και τοποθέτηση σ’ αυτό, κύριε Υπουργέ.
     Δεν θα δεχθούμε εμείς μία τέτοιου είδους ιδεολογική επίθεση στην ελευθερία των ιδεών, την αποδεκτή -ξέρουμε ότι μιλάμε για παιδιά του δημοτικού- μέσα στα σχολεία. Θα είναι ένας πολύ κακός πρόδρομος και οφείλουμε ως Αριστερά να τον σταματήσουμε. Αυτό είναι το πρώτο θέμα.
     Το δεύτερο. Είναι λυπηρό που άρχισε το σχολείο και συζητάμε ακόμα για το αν άρχισε το σχολείο. Η όλη συζήτηση που κάνουμε είναι για τους εκπαιδευτικούς, για τις κενές θέσεις, για τα πόσα είναι διπλοβάρδια κλπ. Αντί να συζητάμε τι θα γίνει και πώς θα ανεβάσουμε το σχολείο ποιοτικά, ρωτάμε: άρχισε ή δεν άρχισε το σχολείο; Εδώ πέρα υπάρχουν πάρα πολλά προβλήματα από τη μεριά σας.
     Ένα από τα θέματα που θίχτηκαν που ήταν πάρα πολύ τρέχον, επίκαιρο και σημαντικό, αναφέρεται στην ασφάλεια της κίνησης των μαθητών.
      Είπατε ότι υπάρχει εγκύκλιος. Εντάξει, καλό είναι ότι υπάρχει εγκύκλιος, αλλά εφαρμόζεται αυτή η εγκύκλιος; Δεν εφαρμόστηκε και ήταν ένα δείγμα που είδαμε. Πώς θα εφαρμοστεί αυτή η εγκύκλιος και τι άλλα ειδικά μέτρα θα πάρει η Κυβέρνηση ώστε για τα παιδιά που πηγαίνουν εκδρομή και κάνουν πολιτιστικές επισκέψεις να νιώθει ο γονιός  μέσα του και να σκέφτεται ότι, εντάξει, σήμερα είμαι σίγουρος ότι το παιδί μου θα πάει εκδρομή με το σχολείο και είναι πιο ασφαλές απ’ ό,τι είναι στο σπίτι.
      Τρίτο σημείο, με τις μετεγγραφές. Αναφέρατε κάποια ζητήματα προηγουμένως ώστε να προωθηθούν και σας έθεσα κάποιο συγκεκριμένο τακτικό μέτρο, τη διαφάνεια απέναντι στους ίδιους τους φοιτητές. Δηλαδή να ανακοινώνονται να ονοματεπώνυμα και το επάγγελμα πατρός και μητρός και στο πανεπιστήμιο στο οποίο μετεγγράφεται ο φοιτητής και στο πανεπιστήμιο από το οποίο φεύγει. Εγώ νομίζω ότι μεγαλύτερη ασπίδα απ’ αυτό μαζί με όλα τα άλλα μέτρα δεν υπάρχει. Η δημοσιότητα είναι ο καλύτερος έλεγχος που τον καθένα από μας, είτε είναι Βουλευτής είτε είναι ταξιτζής είτε είναι οτιδήποτε άλλο, τον κάνει να αυτοπεριορίζεται και, αν θέλετε, να κινείται πάνω σε κώδικες συμπεριφοράς.
      Το τέταρτο είναι θέμα των κενών των εκπαιδευτικών. ‘Ολοι το αναγνωρίζουμε. Τώρα, αν είναι εκατό ή κάποιος άλλος αριθμός, δεν είναι εκεί το πρόβλημα. Υπάρχει πρόβλημα. Χαίρομαι που ο Κοινοβουλευτικός Εκπρόσωπος της Νέας Δημοκρατίας τάχθηκε μ’ αυτήν την πρόταση του Συνασπισμού. Δηλαδή, μέσα στην άνοιξη, μέχρι να αρχίσει το καλοκαίρι λύνονται τα θέματα μεταθέσεων, εκπαιδευτικών αδειών, διορισμών, αποσπάσεων, ώστε να έχουμε και ένα «μαξιλάρι» ένα δίμηνο μέσα στο καλοκαίρι  αν προκύψουν έκτακτα γεγονότα και να μην παρουσιαστεί άλλη φορά αυτή η κατάσταση. Δώστε μας μια αρχική γνώμη αν συμφωνείτε μ’ αυτήν την πρόταση του Συνασπισμού την οποία υιοθέτησε, επαναλαμβάνω, και ο εκπρόσωπος της Νέας Δημοκρατίας.
      Εδώ μιλώντας όμως για τους καθηγητές, κύριε Υπουργέ, βλέπουμε ότι υπάρχει μεγάλο πρόβλημα. Αναφέρθηκε ο κ. Κουβέλης, απλώς εγώ έτυχε να έχω και τον κατάλογο μπροστά μου. Ο Έλληνας καθηγητής έχει εισαγωγικό μισθό 12.556 ευρώ. Στη Γερμανία έχει 37.350 ευρώ με ίδιο κόστος ζωής  περίπου. Βλέπουμε ότι ο μισθός είναι τριπλάσιος. Ο μέσος όρος της Ευρωπαϊκής Ένωσης των δεκαπέντε είναι 23.159 ευρώ, ακριβώς το διπλάσιο δηλαδή. Επηρεάζει, είτε το θέλουμε είτε δεν το θέλουμε, και ηθικά και ωθεί σε αναζήτηση πόρων και σε μια καθημερινή αγωνία. Και όχι μόνο αυτό, κύριε Υπουργέ.
      Έχουμε το θέμα της εκπαίδευσης και επιμόρφωσης των εκπαιδευτικών. Ο Πρόεδρος της ΟΛΜΕ κ. Καλομοίρης λέει ότι είναι παγωμένα, ότι δεν ισχύουν τα προγράμματα επιμόρφωσης. Εδώ έχω ένα ενδιαφέρον κείμενο της Ευρωπαϊκής Ένωσης. Σε πολλά σημεία, αν θέλετε, έχω διαφωνία με τους προσανατολισμούς της, αλλά αυτό το κείμενο για την ποιότητα της σχολικής εκπαίδευσης είναι ενδιαφέρον. Βάζει ορισμένους δείκτες και ανάμεσα σ’ αυτούς βάζει την εκπαίδευση και την κατάρτιση των εκπαιδευτικών. Αν δεν τους αντιμετωπίσουμε με άλλον τρόπο, δεν θα επιλύσουμε αυτά τα ζητήματα.
      Τελειώνω, κύριε Πρόεδρε.
      Θέλω να αναφερθώ στο τελευταίο σημείο, στην κοινωνική ανισότητα. Έχουμε μεγάλες τάσεις κοινωνικής ανισότητας. Έχουμε αποχώρηση από το υποχρεωτικό σχολείο 7% στην Ελλάδα. Μιλάμε για το υποχρεωτικό σχολείο. Υπάρχουν περιοχές στη Ροδόπη που φθάνει το 22% και στις Σέρρες που φθάνει στο 17%. Στην Αθήνα πέραν του Κηφισού έχουμε διπλάσια ποσοστά από την Αθήνα ένθεν του Κηφισού. Είναι πολύ σοβαρά ζητήματα. Έχουμε προβλήματα αναλφαβητισμού στην Ελλάδα που, σύμφωνα με την έρευνα του Εθνικού Κέντρου Βιβλίου και της Γενικής Γραμματείας Εκπαίδευσης Ενηλίκων, φθάνει στον ενήλικο πληθυσμό στο 40%. Αυτά είναι μεγάλα ζητήματα.
      Άρα, και καταλήγω εδώ, κύριε Πρόεδρε, προβληματιστείτε, κύριε Υπουργέ, πάνω στις προτάσεις που κάνει ο Συνασπισμός για δωδεκάχρονη υποχρεωτική εκπαίδευση, εμπλουτισμό της εκπαίδευσης και προσαρμογή της στο νέο περιεχόμενο, στις νέες συνθήκες που ζούμε και ένα μεγάλο πολιτικό και κοινωνικό διάλογο. Εμείς, κύριε Σκυλλάκο, δεν φοβόμαστε. Δεν πάμε σε ένα διάλογο για να αφήσουμε κατά μέρος τις αξίες και τους στόχους που έχουμε ως Αριστερά, πάμε για να συζητήσουμε …
      ΑΝΤΩΝΗΣ ΣΚΥΛΛΑΚΟΣ: Και εδώ γίνεται διάλογος και δημόσιος.
      ΑΛΕΞΑΝΔΡΟΣ ΑΛΑΒΑΝΟΣ: ‘Oχι. Εμείς θέλουμε ένα διάλογο σε βάθος, επί της ουσίας, γενικό και εξειδικευμένο, προκειμένου να μπορέσουμε να θέσουμε μια εκπαίδευση η οποία θα αρμόζει σε μια Ελλάδα που προχωράει προς το μέλλον, γιατί η μεγαλύτερη επένδυση, αν θέλετε να χρησιμοποιήσουμε αυτόν τον όρο, είναι στο ανθρώπινο δυναμικό, στο να φτιάξουμε ανθρώπους με ευρείς ορίζοντες και ικανούς να ανταποκριθούν με κριτική ικανότητα και με προσαρμογή στις προκλήσεις των καιρών που αλλάζουν!
      Ευχαριστώ.
ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Φώτης Κουβέλης. 
      ΦΩΤΗΣ ΚΟΥΒΕΛΗΣ: Κύριε Πρόεδρε, επιλέγω να αναφερθώ σε ορισμένα ζητήματα για τα οποία θα ήθελα ο κύριος Υπουργός, αν το κρίνει, να δώσει μερικές απαντήσεις. 
      Κύριε Υπουργέ, θα αναφερθώ στο πάρα πολύ άμεσο. Στις 20 Σεπτεμβρίου 2004, δηλαδή περίπου δέκα ημέρες πριν, η ΟΛΜΕ διά του Προέδρου της κ. Καλομοίρη καταγγέλλει ότι εκατόν σαράντα χιλιάδες διδακτικές ώρες χάνονται εβδομαδιαίως. Επίσης, η ΟΛΜΕ και η ΔΟΕ μαζί καταγγέλλουν ότι λείπουν επτά χιλιάδες εκπαιδευτικοί και ζητούν συμπληρωματικούς διορισμούς αναπληρωτών.
      Έχετε κάνει κάτι συγκεκριμένο μέσα σ’ αυτό το δεκαήμερο; Προτίθεστε να καλύψετε, κατά τις επισημάνσεις της ΔΟΕ και της ΟΛΜΕ, αυτά τα κενά; Όπως επίσης δεν μας είπατε, κύριε Υπουργέ, τι θα κάνετε αναφορικά με τη χρηματοδότηση των Ανωτάτων Εκπαιδευτικών Ιδρυμάτων και των ΤΕΙ. Σας προειδοποιήσαμε ότι στις 6 Οκτωβρίου -το γνωρίζετε- γίνεται σύσκεψη των εκπροσώπων των ΤΕΙ και έχω τη βεβαιότητα ότι θα πάρουν αποφάσεις οι οποίες θα σημάνουν κλείσιμο των ΤΕΙ.
      Γι’ αυτά δεν είπατε τίποτα. Δεν αναλάβατε καμία δέσμευση αναφορικά με τις δαπάνες σε σχέση με το ΑΕΠ που θα δοθούν στην παιδεία, στην προσπάθειά μας να πλησιάσουμε, να εγγίσουμε, γιατί όχι και να υπερβούμε -είναι αναγκαίο να το υπερβούμε- το μέσο κοινοτικό όρο δαπανών για την παιδεία, διότι έχουμε σημειώσει καθυστέρηση εμείς ως χώρα.
      Άκουσα τον κ. Πολύδωρα να αναφέρεται στο περιεχόμενο των σπουδών. Είναι μείζον ζήτημα. Το θέσαμε και εμείς. Θα αποκαταστήσετε τη λυκειακή βαθμίδα στο πραγματικό περιεχόμενο και στις διαστάσεις που πρέπει να έχει, με το δεδομένο, κύριε Υπουργέ, ότι η λυκειακή βαθμίδα δεν λειτουργεί σύμφωνα με τους κανόνες παροχής της αναγκαίας γενικής παιδείας, αλλά με τους κανόνες και τις ανάγκες ουσιαστικά μιας προετοιμασίας για την είσοδο από τις πόρτες των Ανωτάτων Εκπαιδευτικών Ιδρυμάτων;
      Αντιλαμβάνεσθε ότι αυτή είναι μία κολοβή παιδεία η οποία δεν εξασφαλίζει την πνευματική, αν θέλετε, ανάταση του μαθητή και της μαθήτριας, την κατάλληλη μόρφωσή τους, έτσι ώστε να μπορέσουν πια να διαβούν και τις πόρτες των Ανωτάτων Εκπαιδευτικών Ιδρυμάτων. Αυτό είναι ένα πάρα πολύ σημαντικό ζήτημα για το Συνασπισμό. Εμείς θεωρούμε ότι αυτή η παιδεία είναι αναντίστοιχη τουλάχιστον προς εκείνο που εμείς διεκδικούμε ως περιεχόμενο της παιδείας.
      Για παράδειγμα, θα εμπλουτισθεί αυτό το περιεχόμενο -για να έλθω σε ένα θέμα που απασχόλησε όλους μας και όλοι ομνύαμε στο όνομα του αντιρατσισμού -με στοιχεία που θα αφορούν την πολυπολιτισμικότητα, τον αντιρατσισμό, την καταπολέμηση της ξενοφοβίας; Θα έχουμε από τη μεριά σας σχολεία τα οποία θα υπηρετούν αυτήν την πολυπολιτισμικότητα; Γνωρίζετε πόσο χρήσιμο είναι αυτό σε μία κοινωνία η οποία είναι ανοικτή πια, σε μία ευρωπαϊκή ήπειρο η οποία επίσης είναι ανοικτή και με το δεδομένο ότι όλοι μας -ο καθένας με τη δική του ένταση αναμφισβήτητα- έχουμε καταγράψει την ύπαρξη ρατσιστικών και ξενοφοβικών «λογικών» και στοιχείων.
      Κύριε Υπουργέ, η ΟΛΜΕ έρχεται πάλι και καταγγέλλει ότι μεροληπτήσατε αναφορικά με τις επιλογές στελεχών της εκπαίδευσης. Εγώ δεν θα επαναλάβω όσα είπα -και θυμάμαι ότι τα ακούσατε- όταν συζητούσαμε το σχετικό σχέδιο νόμου απευθυνόμενος στην Υπουργό, την κ. Γιαννάκου, αλλά θα σας πω τούτο. Κάποτε πρέπει να σταματήσει η λογική «έρχονται οι μπλε, διώχνουν τους πράσινους», «έρχονται οι πράσινοι, διώχνουν τους μπλε». Η στελέχωση της εκπαίδευσης προϋπέθετε αναγκαία τη διαμόρφωση των κριτηρίων, έτσι ώστε εφαρμόζοντας αυτά τα κριτήρια, οι κρίσεις να ήταν και αδιάβλητες και αντικειμενικές.
      Εσείς πήγατε από πάνω προς τα κάτω. Ξεκινήσατε από τη σκεπή για να οικοδομήσετε το σπίτι και επαναλάβατε βεβαίως μια απαράδεκτη πρακτική του παρελθόντος.
      Σεβόμενος το χρόνο ήθελα να σας κάνω μια επισήμανση, η οποία βεβαίως -το γνωρίζω, μη μου το πείτε- δεν αφορά ευθέως το Υπουργείο σας, το αφορά όμως, έμμεσα. 
      Στην Ελλάδα έχουμε ένα μεγάλο πρόβλημα, την υποχωρούσα και διαρκώς αποσαθρούμενη έρευνα, τα ερευνητικά κέντρα. Έχουμε ένα αξιόμαχο υλικό, ανθρώπινο στελεχικό δυναμικό εκεί, το οποίο δεν αξιοποιείται. Τα ερευνητικά κέντρα δεν εντάσσονται στη γενικότερη λειτουργία ενός εκπαιδευτικού συστήματος, όπως συμβαίνει, κύριε Πρόεδρε, σε όλες τις οργανωμένες χώρες, έτσι ώστε η έρευνα να βρίσκεται σε μια αμφίδρομη επικοινωνία με την εκπαίδευση και προφανώς τα αποτελέσματα της έρευνας να εξασφαλίζουν και την αναγκαία ικανότητα εφαρμογής τους μέσα στην ελληνική πραγματικότητα και την ελληνική κοινωνία. Σας ξαναλέω ότι ξέρω ότι δεν αφορά την καθ’ ύλην αρμοδιότητα του Υπουργείου σας, αλλά συνδέεται και με σας. 
      Αν συνεχιστεί αυτή η απαράδεκτη κατάσταση στα ερευνητικά κέντρα, βεβαιωθείτε ότι σε λίγο θα έχουμε κάποιους ερευνητές, οι οποίοι απλώς διά της παρουσίας τους θα προσδιορίζουν την ιδιότητά τους και όχι με την εργασία τους και το αποτέλεσμά τους.
      Συνεννοηθείτε με την Κυβέρνηση και δώστε μια υπεύθυνη απάντηση              -προφανώς όχι σήμερα- τι θα κάνετε με τις διοικήσεις των ερευνητικών κέντρων. Θα τις αλλάξετε, αξιοποιώντας διατάξεις του προσφάτου νόμου του Υπουργείου Εσωτερικών, Δημόσιας Διοίκησης και Αποκέντρωσης ή θα προχωρήσετε με διαδικασίες σεβασμού της αξιοκρατίας, αλλά και της ευρυθμίας και της ηρεμίας των ερευνητικών κέντρων; Διότι υπάρχει μια αναστάτωση. Σας βεβαιώνω και σας πληροφορώ γι’ αυτήν την αναστάτωση. Και δεν είναι δυνατόν αυτή η αναστάτωση να υπάρχει, διότι είναι κακός σύμβουλος στην ομαλή λειτουργία των ερευνητικών κέντρων. 
      Δεν εξαντλώ την αναφορά μου στην έρευνα και στα ερευνητικά κέντρα με τα όσα σας είπα. Είναι πολύ πιο μεγάλο το ζήτημα, είναι ζωτικής σημασίας για τη χώρα μας, αλλά ειδικότερα και για την παιδεία. 
      (Στο σημείο αυτό κτυπάει το προειδοποιητικό  κουδούνι λήξεως του χρόνου ομιλίας του κυρίου Βουλευτή) 
      Κύριε Πρόεδρε, θα μιλήσω ακριβώς οκτώ λεπτά. 
      Τέλος, θα ήθελα να σας ρωτήσω κάτι άλλο. Το ερωτώ, όχι αν θέλετε, μ’ ένα μικροπολιτικό τρόπο, αλλά για να διαπιστώσουμε πόσο αποτελεσματικά μπορεί να λειτουργεί και πρέπει να λειτουργεί ένα Υπουργείο.
      Γνωρίζατε, κύριε Υπουργέ, αυτήν την αθρόα, τη μαζική μετακίνηση των μαθητών από την επαρχία προς την Αθήνα, προκειμένου να παρακολουθήσουν τους Παραολυμπιακούς Αγώνες; Διότι πληροφορούμεθα διάφορα. Άλλοτε ότι γνωρίζατε, άλλοτε ότι δεν γνωρίζατε και ήταν απόφαση και επιλογή άλλων κέντρων. Και δεν εννοώ παράκεντρων. Η Εθνική Αντιπροσωπεία, αλλά και ο ελληνικός λαός πρέπει να έχουν συγκεκριμένη την άποψη του Υπουργείου. Διότι αν δεν γνωρίζατε τη μετακίνηση αυτή, κακώς και επικινδύνως θα προβληθεί αυτή η άγνοια, διότι ένα Υπουργείο πρέπει να έχει γνώση και να αναλαμβάνει τις ευθύνες του. Εάν γνωρίζατε, τότε λογικό είναι το ερώτημα. Γιατί δεν πήρατε τα κατάλληλα μέτρα;
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, θα ήθελα πρώτα να απαντήσω σε δύο επιμέρους θέματα. Όσον αφορά αυτό που είπε ο κ. Κουβέλης για το αν γνωρίζαμε για τη μετακίνηση, θα πω ότι το Υπουργείο Παιδείας δεν είχε δώσει εισιτήρια αλλού, παρά μόνο μέσα στο λεκανοπέδιο της Αττικής, ακριβώς για να αποφευχθούν αυτού του είδους οι μετακινήσεις, ιδιαίτερα σε μία περίοδο, όπως είναι ο Σεπτέμβριος, που υπάρχει μια αυξημένη μετακίνηση.
      Η απάντηση, λοιπόν, είναι ευθεία. Δεν γνωρίζαμε, δεν υπήρξε καμία ενημέρωση. Στο σημείο αυτό θα πρέπει να σας πω ότι ο πρόεδρος της σχολικής επιτροπής της Φαρκαδόνος δεν γνώριζε, ως όφειλε να γνωρίζει και ως όφειλαν οι αρμόδιοι να τον ενημερώσουν, ότι θα γίνει αυτή η μετακίνηση και αυτή η εκδρομή και όπως όριζε και η εγκύκλιος που είχαμε στείλει από τις 23 Μαρτίου στα σχολεία, όπου προσδιορίζαμε ένα πλαίσιο μετακινήσεων των μαθητών.
     Η δεύτερη απάντηση αφορά τον κ. Αλαβάνο. Επειδή δεν ήταν αντικείμενο της επερώτησης που είχα, θέλω να του πω ότι δεν γνωρίζω το θέμα για το βιβλίο που είπε. Εκείνο το οποίο εγώ μπορώ να σας διαβεβαιώσω σήμερα είναι δύο πράγματα:
     Πρώτον, δεν έχουμε απολύτως καμία πρόθεση να ελέγξουμε την ελεύθερη διακίνηση των ιδεών. Αλίμονο.
     Δεύτερον, θα δω το θέμα, να δω ακριβώς τι λέει αυτή η εγκύκλιος του διευθυντή, για να δούμε πώς έχει το θέμα και θα σας ενημερώσω εγκαίρως.
     Σε ό,τι αφορά τα θέματα του συγκεκριμένου σχεδιασμού, που ετέθησαν από τον Κοινοβουλευτικό Εκπρόσωπο του ΠΑΣΟΚ, θα ήθελα να πω ότι στο Υπουργείο Παιδείας έχουμε ένα σαφή και συγκεκριμένο σχεδιασμό. Το πρώτο βήμα είναι να νοικοκυρέψουμε την κατάσταση που έχουμε, διότι δεν μπορούμε να κάνουμε μεταβολές σ’ ένα περιβάλλον και σ’ ένα πλαίσιο σαθρό και με πάρα πολλά προβλήματα. Ο πρώτος μας στόχος, ο βραχυπρόθεσμος, είναι αυτός.
     Ο δεύτερος στόχος είναι μέσω του εθνικού διαλόγου, που πολύ σύντομα ξεκινάει, μέσα από όλη την κοινωνία, τα όργανα, τους θεσμούς, διότι και μεις πιστεύουμε ότι χρειάζεται ένας διάλογος για την παιδεία, ώστε να φτάσουμε σε λύσεις και αποφάσεις συναινετικές και συνθετικές, θα μπορέσουμε να δούμε μεσομακροπρόθεσμα τις μεταβολές που χρειάζονται, ώστε να βελτιώσουμε την ποιότητα της παρεχόμενης εκπαίδευσης. Διότι σε όλα τα ζητήματα, σε όλη την κριτική που ασκήθηκε εκεί καταλήγουμε, πώς και με ποιο τρόπο θα βελτιώσουμε την ποιότητα της εκπαίδευσης, πώς θα μπορέσει ο μαθητής να αναπτύξει την κριτική του σκέψη, την κριτική του ικανότητα, να ανοίξει το μυαλό του και όχι να παπαγαλίζει για να μπει με τέσσερα ή με πέντε κάτω από τη βάση σ’ ένα πανεπιστήμιο ή σε ένα ΤΕΙ και στη συνέχεια να μην μπορεί να βρει εργασία, διότι δεν υπάρχει καμία αντιστοιχία και καμία σύνδεση της αγοράς εργασίας της οικονομίας με το τι νέες σχολές γίνονται, τι νέα τμήματα γίνονται, πώς αναπτύσσονται τα πανεπιστήμια. Αν δείτε τον πίνακα των ανέργων πτυχιούχων, θα δείτε το δράμα των πτυχιούχων και των οικογενειών τους, οι οποίοι εισέρχονται σε κάποια ανώτατη σχολή με τόσο κόπο και στη συνέχεια, αφού πάρουν το πτυχίο, βλέπουν ότι δεν μπορούν να απορροφηθούν πουθενά.
     Είναι, λοιπόν, ένα σύνθετο θέμα, το οποίο έχει να κάνει από τη μια πλευρά με την εκπαίδευση, την ποιότητα, με το τι σχολείο και τι πανεπιστήμιο μπορούμε να συμβάλουμε και να βοηθήσουμε για τη βελτίωση της ποιότητας και από την άλλη έχει να κάνει και με την οικονομία, τι σχεδιασμούς κάνουμε για την οικονομία, τι οικονομική ανάπτυξη θέλουμε και τι στελέχη μπορούμε να δημιουργήσουμε για να βοηθήσουμε την ανάπτυξη και της οικονομίας και να δώσουμε εργασία σε αυτούς τους νέους.
     Βεβαίως δεν μπορούσε να γίνει, όπως είπε ο κ. Αλευράς, η ανακοίνωση του νέου νόμου περί μετεγγραφών σε μια διαδικασία επερώτησης. Δεν μπορεί να συμβεί αυτό το πράγμα. Διάλογος έγινε και για τις μετεγγραφές. Πρόσφατα, το Σαββατοκύριακο, επί δύο ημέρες στη σύνοδο των πρυτάνεων διά μακρών συζητήσαμε όλο το πρόβλημα το οποίο έχει αναπτυχθεί και συζητήσαμε και τις λύσεις. Και δεν έγινε μόνο στη σύνοδο των πρυτάνεων. Από το μήνα Μάιο είχα στείλει έγγραφο στα πανεπιστήμια που ζητούσα να πληροφορηθώ για τον αριθμό, τις διαδικασίες και τις λεπτομέρειες των μετεγγραφών και συζητούσαμε στο Υπουργείο γι’ αυτό το θέμα εδώ και μεγάλο χρονικό διάστημα.
     Δει δη χρημάτων και ιδιαίτερα για την εκπαίδευση. Το 3,5% είναι λίγο. Ο στόχος μας είναι να πάμε στο 5%, μέσα, όμως, στην τετραετία, όχι αύριο το πρωί. Ήδη, όμως, πρέπει να σας πω ότι μέσα στο 2004, με πρόσθετες επιχορηγήσεις -και είναι αυτό σημαντικό, αν θέλετε και ενδεικτικό της πορείας μας- μπορέσαμε και αντιμετωπίσαμε τα εξής θέματα: Πρώτα από όλα στα ΑΕΙ και στα ΤΕΙ, μια πρώτη έκτακτη επιχορήγηση ύψους 30 εκατομμυρίων ευρώ.
     Δεύτερον, αντιμετωπίζουμε τη λειτουργία των νέων τμημάτων, τα οποία χρηματοδοτούνται από το ΕΠΕΑΕΚ.
      Το ΕΠΕΑΕΚ έληγε στις 31 Αυγούστου και δεν υπήρχε πρόβλεψη για το πώς θα λειτουργήσουν μετά, γιατί στον προϋπολογισμό δεν υπήρχε δραχμή. Αντιμετωπίζουμε και αυτό το θέμα, όπως αντιμετωπίζουμε με έκτακτη επιχορήγηση το πρόβλημα της πληρωμής των συγγραμμάτων. Οι συγγραφείς είχαν να πληρωθούν εδώ και δύο, δυόμισι χρόνια.
      Επίσης αντιμετωπίζουμε τις πρόσθετες δαπάνες που χρειάστηκαν το 2004 για πρόσληψη μονίμου προσωπικού και αυξημένου αριθμού αναπληρωτών. 
      Ακόμα αντιμετωπίζουμε δαπάνες για τη φοιτητική μέριμνα. Το 2004 δώσαμε 20 εκατομμύρια ευρώ παραπάνω για το επίδομα των 1.000 ευρώ.
      Μέσα στο 2004 έχουμε πρόσθετες δαπάνες για να ξεκινήσει το πρόγραμμα που σας έχω καταθέσει στα Πρακτικά για τον ΟΣΚ το οποίο ήδη ξεκίνησε.
      Επιπλέον έχουμε 50 εκατομμύρια ευρώ πρόσθετες δαπάνες για την πρόσθετη διδακτική στήριξη που ήταν στο ΕΠΕΑΕΚ μέχρι το 2003 και δεν υπήρχε πρόβλεψη χρηματοδότησης του νέου προγράμματος για τη σχολική χρονιά που πέρασε. Πρόκειται για προηγούμενες οφειλές που προσπαθήσαμε να τις αντιμετωπίσουμε μέσα στο 2004. Είναι ή δεν είναι αυτό ένα σημάδι ότι προσπαθούμε να συμμαζέψουμε και να νοικοκυρέψουμε, ώστε να κτίσουμε και να προχωρήσουμε στη συνέχεια στη βελτίωση της εκπαίδευσης μέσα από τομές, ρήξεις, από διάλογο στην πορεία.
      Θα ήθελα να αναφερθώ στα πολλά κενά που δημιουργούνται. Πρώτα απ’ όλα οι εκτιμήσεις για τις εκατόν σαράντα χιλιάδες ώρες ήταν μόνο εκτιμήσεις και όχι πραγματικότητα. Τα επτά χιλιάδες κενά έχουν καλυφθεί από τότε μέχρι σήμερα.
      Βεβαίως, οι μόνιμοι διορισμοί μπορούν να γίνουν νωρίτερα και θα προσπαθήσουμε μέσα σ’ αυτήν τη χρονιά να το πετύχουμε. Μπορούν να γίνουν νωρίτερα κάποιες αποσπάσεις, όχι όλες, κάποιες εκπαιδευτικές άδειες για διδακτορικά κλπ.
      Όμως, δεν είναι τόσο εύκολο αυτό για θέματα υγείας. Για παράδειγμα είχαμε πέρυσι πέντε χιλιάδες επαπειλούμενες κυήσεις, πώς μπορούν να ελεγχθούν νωρίτερα; Είχαμε πέντε χιλιάδες επαπειλούμενες κυήσεις.
      ΦΩΤΗΣ ΚΟΥΒΕΛΗΣ: Η κύηση είναι απειλή;
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Επαπειλούμενη κύηση και όχι κύηση.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αυτό το θέμα πρέπει να το κοιτάξετε γιατί έχει πολύ ενδιαφέρον. Ο αριθμός είναι κάπως υπερβολικός.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Ο όρος «επαπειλούμενη κύηση» σημαίνει κύηση που έχει πρόβλημα.
      ΠΡΟΕΔΡΕΥΩΝ (Γεώργιος Σούρλας): Κύηση με πρόβλημα, ή μετά από συνεννόηση με το γιατρό.
      ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων): Βεβαίως, αυτό έχει πιστοποιητικό γιατρού.
      Πόσες άδειες εκπαιδευτικών υπάρχουν κάθε χρόνο για λόγους υγείας για είκοσι ημέρες ή ένα μήνα; Όταν υπάρχει μια άδεια για λόγους υγείας, εκεί δεν θα πρέπει αναγκαστικά να προσληφθεί ωρομίσθιος, ο οποίος πηγαίνει για να καλύψει το έκτακτο κενό;
      Έχουμε, λοιπόν, ένα μεγάλο δυναμικό στην εκπαίδευση της τάξεως των εκατόν πενήντα χιλιάδων ατόμων και δημιουργούνται πολλά προσωπικά προβλήματα, τα οποία δεν θα ήθελα να αναφέρω τώρα εδώ. Σε κάθε περίπτωση, όμως, μπορούμε όλη αυτήν την κατάσταση να δούμε πώς μπορεί να επιλυθεί καλύτερα.
      Επίσης, είναι γνωστό ότι οι οικογένειες δαπανούν πολλά για την εκπαίδευση των παιδιών τους, μολονότι και η πολιτεία δίνει πολλά. Μπορώ να σας πω ότι όλες αυτές οι δωρεάν παροχές, είναι σημαντικές. Βεβαίως, μπορούν να δοθούν ακόμα περισσότερα με τη σταδιακή αύξηση των δαπανών, κάτι που είναι δική μας δέσμευση.
      Όμως, αυτές οι δαπάνες, με τις οποίες επιβαρύνεται η οικογενειακή οικονομία, είναι κυρίως για τη λεγόμενη παραπαιδεία. Η παραπαιδεία δεν μειώνεται με μέτρα ελεγκτικά ή απαγορευτικά, αλλά με τη βελτίωση του επιπέδου της κύριας παιδείας και της κύριας εκπαίδευσης. Αυτό είναι το κρίσιμο θέμα, δηλαδή πώς θα μπορέσουμε να βελτιώσουμε ουσιαστικά την παιδεία, για να μαθαίνει ο μαθητής αυτά που πρέπει να μάθει στο σχολείο και να μην πηγαίνει να τα μάθει στο φροντιστήριο, μένοντας στο σχολείο μόνο για να περνά την ώρα του. 
      Εγώ δεν θα συμφωνήσω με τον κ. Σκυλλάκο στο ότι η αξιολόγηση των εκπαιδευτικών και του έργου τους θα έχει τιμωρητικό χαρακτήρα. Αντίθετα θα συμβάλει και θα βοηθήσει στην παρουσία του δασκάλου και του μαθητού στο σχολείο.
Αυτό ακριβώς το νόημα έχει η «εισαγωγή» των εξετάσεων στο δημοτικό. Σήμερα υπάρχουν στην πέμπτη και στην έκτη δημοτικού εξετάσεις και τεστ, αλλά δεν γίνονται από μία κοινή «τράπεζα» θεμάτων, ώστε να μπορείς να ελέγξεις αν το α΄ σχολείο, ο δάσκαλος στο α΄ σχολείο, ο μαθητής στο α΄ σχολείο αποδίδει και έχει προσλάβει τις απαιτούμενες γνώσεις ή όχι.
	Πρέπει, λοιπόν, να υπάρχει μία ενιαία «τράπεζα» θεμάτων για όλα τα σχολεία, ώστε να μπορεί να αξιολογείται το σχολείο και ο δάσκαλος, αλλά και ο μαθητής, για να μπορεί στη συνέχεια η πολιτεία να λαμβάνει μέτρα επιβοηθητικά και υποστηρικτικά εκείνων που υστερούν και που είναι αδύναμοι.
	Σε ό,τι αφορά τη λυκειακή βαθμίδα και το περιεχόμενο εκπαίδευσης, εκεί είναι η «καρδιά» του προβλήματος και συμφωνούμε απολύτως. Χρειάζεται και την κριτική σκέψη και πρέπει να διαμορφώσουμε πολίτες που ζουν σε μία κοινωνία ανοικτή, χωρίς ξενοφοβικά και ρατσιστικά συμπτώματα και απόψεις. Θέλουμε ελεύθερους και ανοικτούς πολίτες, με κριτική ικανότητα, με δυνατότητα σκέψης και παρέμβασης.
      Αυτή είναι η προσπάθειά μας και αυτό, όπως είπα και πριν, δεν μπορεί να γίνει παρά μόνο μέσα από μία μεγάλη, πλατιά συναίνεση, σύνθεση, μια διαδικασία όπου θα συμμετέχουν η κοινωνία, τα κόμματα, οι φορείς, όλοι, για να μπορέσουμε μέσα από εκεί να καθορίσουμε τους τρόπους με τους οποίους θα επιτύχουμε το στόχο που άλλωστε είναι κοινός.
      Δεν διαφωνούμε στο στόχο, όλοι τον θέλουμε. Εκεί είναι και το πρόβλημα της κατάταξης των πανεπιστημίων. Εδώ σχεδιάζουμε και την αξιολόγηση των ΑΕΙ με διαδικασίες όπου θα συμμετέχουν και τα ίδια τα ΑΕΙ, για να μπορούμε να συμβάλουμε στη βελτίωσή τους, βεβαίως και με την αύξηση των δαπανών και βεβαίως και με τη σύνδεση τους με την οικονομία και την αγορά.
      Δεν μπορεί τα πανεπιστήμια να είναι ξεκομμένα και να δρουν εν κενώ. Πρέπει να είναι συνδεδεμένα, χωρίς όμως να κατευθύνονται και να καθοδηγούνται από την αγορά. Έχουν αυτοδυναμία, αυτοτέλεια, ανεξαρτησία να προχωρήσουν όπως θέλουν, αλλά δεν μπορεί να μη λαμβάνουν υπόψη τους τι γίνεται έξω, τι γίνεται στην οικονομία, τι γίνεται στην αγορά. Νομίζω, λοιπόν, ότι έτσι θα μπορέσουμε να προχωρήσουμε.
      Θα αναφέρω δυο ειδικότερα θέματα: Ελεύθερη πρόσβαση στην τριτοβάθμια εκπαίδευση. Σήμερα όταν οκτώ στους δέκα μαθητές μπαίνουν στα πανεπιστήμια με βαθμό δραματικά κάτω από τη βάση ή δεν γνωρίζουν καλή ορθογραφία και κάνουν ορθογραφικά λάθη στην ελληνική γλώσσα, υπάρχει άλλο πρόβλημα. Το πρόβλημα δεν είναι στην ελεύθερη πρόσβαση, το πρόβλημα είναι στο λύκειο, είναι  όπως είπαμε και πριν, και στο τι παράγει το πανεπιστήμιο, πώς θα ανοίξει, πώς θα μπορέσει να βελτιωθεί.
	Πρόθεσή μας για τα ιδιωτικά σχολεία είναι να παρέμβουμε και να τροποποιήσουμε το νόμο για την ιδιωτική εκπαίδευση, ο οποίος είναι παμπάλαιος. Εκεί θα δούμε, κύριε Κουβέλη, πώς θα διαμορφωθεί η απόφαση του δικαστηρίου και για τα φροντιστήρια.
      Πρόθεσή μας είναι να αναμορφώσουμε το θεσμικό πλαίσιο των πανεπιστημίων. Στο ΔΙΚΑΤΣΑ θα κάνουμε τμήμα ουσιαστικής πληροφόρησης του νέου, που θέλει να πάει να μάθει τι είναι το πανεπιστήμιο, τι αναγνωρίζεται, τι αντιστοιχία έχει. Βεβαίως θα επιτύχουμε και επιτάχυνση των διαδικασιών, για να μην παρατηρούνται τα φαινόμενα της παρόδου των μηνών ή του έτους για να πάρει κάποιος την αναγνώριση της ισοτιμίας και της αντιστοιχίας. Είναι ένα θέμα για το οποίο θέλουμε να απλοποιήσουμε τις διαδικασίες, να ενισχύσουμε τη διαφάνεια, να επιταχυνθούν οι ρυθμοί μ’ ένα νέο σύστημα αναδιάρθρωσης του ΔΙΚΑΤΣΑ, μ’ ένα σύστημα παγίων αποφάσεων, ώστε να μη χρειάζεται τριμελής εισηγητική επιτροπή για να κρίνει το ίδιο θέμα ακριβώς που έκριναν οι προηγούμενοι.
      Πρέπει να υπάρχει ουσιαστική πληροφόρηση, να γνωρίζει ο Έλληνας πού θα πάει, εκεί που θα πάει, τι είναι αυτό το νέο τμήμα που θα σπουδάσει και αν μπορεί αύριο να έρθει εδώ να δουλέψει.
      Τα ΤΕΕ δεν τα καταργούμε μέσα σε μια νύκτα. Τα ενισχύουμε σήμερα, εξαγγείλαμε σήμερα τη μετατροπή τους σε επαγγελματικά λύκεια ισότιμα με τα γενικά λύκεια και μέσα στο διάλογο θα γίνει ουσιαστική συζήτηση για το πώς θα εξελιχθούν επαγγελματικά λύκεια.
     Εμείς πιστεύουμε στην τεχνική και επαγγελματική εκπαίδευση. Τη θεωρούμε ότι αποτελεί μία ισότιμη διέξοδο από επαγγελματικής πλευράς με τις σπουδές στο πανεπιστήμιο. Δεν είναι μονόδρομος το λύκειο και το πανεπιστήμιο. Υπάρχει και η δυνατότητα της τεχνικής και επαγγελματικής εκπαίδευσης, αλλά μιας εκπαίδευσης, η οποία θα δίνει τα απαραίτητα εφόδια, θα δίνει τις γενικές γνώσεις που χρειάζεται σήμερα η κοινωνία για να προσαρμοστεί εύκολα στα νέα δεδομένα και στις νέες εξελίξεις.
     Έτσι, λοιπόν, θα τηρηθούν όλες μας οι προεκλογικές δεσμεύσεις μέσα βεβαίως στο χρονικό πλαίσιο της τετραετίας.
     Ο εθνικός διάλογος στα κρίσιμα θέματα, στα θέματα ουσίας και θεσμών, όχι στα θέματα της διαχείρισης θα υπάρξει για όλα. Όπως σας είπα, στο πρώτο στάδιο επιχειρούμε την καλή διαχείριση, το νοικοκύρεμα και στη συνέχεια θα μπούμε στα ζητήματα αυτά τα θεσμικά, στα ζητήματα της βελτίωσης της εκπαίδευσης.
     Και σ’ αυτόν το διάλογο καλούμε όλους και όλοι θα κληθούν να καταθέσουν την άποψή τους για να βγάλουμε το συνθετικό συμπέρασμα, τα συνθετικά μέτρα, τις συνθετικές διαδικασίες για το καλό της εκπαίδευσης και για το καλό της πατρίδας μας.
     Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 6/6/15.9.2004 επίκαιρης επερώτησης των Βουλευτών του Συνασπισμού Ριζοσπαστικής Αριστεράς κυρίων Αλέξανδρου Αλαβάνου και Φωτίου Κουβέλη προς την Υπουργό Εθνικής Παιδείας και Θρησκευμάτων, σχετικώς με την κυβερνητική πολιτική στην εκπαίδευση.
	Παρακαλώ το Τμήμα όπως εξουσιοδοτήσει το Προεδρείο για την υπ’ ευθύνη του επικύρωση των Πρακτικών των κατωτέρω συνεδριάσεων: ΚΘ'  της Τρίτης 21 Σεπτεμβρίου.2004, Λ΄ της Τετάρτης 22 Σεπτεμβρίου.2004, ΛΑ΄ της Πέμπτης 23 Σεπτεμβρίου 2004, ΛΒ΄ της Τρίτης 28 Σεπτεμβρίου.2004, ΛΓ΄ της Τετάρτης 29 Σεπτεμβρίου.2004  (πρωινής), ΛΔ΄ της Τετάρτης 29 Σεπτεμβρίου 2004 (απογευματινής) και ΛΕ΄ της Πέμπτης 30 Σεπτεμβρίου 2004.
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Γεώργιος Σούρλας): Το Τμήμα παρέσχε τη ζητηθείσα εξουσιοδότηση για την υπ’ ευθύνη του Προεδρείου επικύρωση των Πρακτικών των συνεδριάσεων: ΚΘ΄ της Τρίτης 21 Σεπτεμβρίου.2004, Λ΄ της Τετάρτης 22 Σεπτεμβρίου 2004, ΛΑ΄ της Πέμπτης 23 Σεπτεμβρίου 2004, ΛΒ΄ της Τρίτης 28 Σεπτεμβρίου 2004, ΛΓ΄ της Τετάρτης 29 Σεπτεμβρίου 2004 (πρωινής), ΛΔ΄ της Τετάρτης 29 Σεπτεμβρίου 2004 (απογευματινής) και ΛΕ΄ της Πέμπτης 30 Σεπτεμβρίου 2004.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
	ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 13.40΄ λύεται η συνεδρίαση για την προσεχή Δευτέρα 4 Οκτωβρίου 2004 και ώρα 18.00΄, με αντικείμενο εργασιών του Σώματος κοινοβουλευτικό έλεγχο, σύμφωνα με την ημερήσια διάταξη που θα διανεμηθεί.
      Η ΠΡΟΕΔΡΟΣ                                       ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 30/9/04                    ΣΕΛ.1

