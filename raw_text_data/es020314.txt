

ΣΥΝΕΔΡΙΑΣΗ ΡΕ'
Πέμπτη, 14 Μαρτίου 2002
ΠΙΝΑΚΑΣ ΠΕΡΙΕΧΟΜΕΝΩΝ

ΘΕΜΑΤΑ


Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή Δ. Σιούφα, σελ.
3. Ανακοινώνεται ότι τη συνεδρίαση παρακολουθούν μαθητές από το 14ο Γυμνάσιο Αθηνών, πολιτικοί επιστήμονες από τη Φιλανδία το 12ο Δημοτικό Σχολείο Νίκαιας και το Δημοτικό Σχολείο Κυριακίου Βοιωτίας, σελ.
4. Συζήτηση για τις αιτήσεις άρσης ασυλίας των Βουλευτών Π. Αντωνακόπουλου, Ε. Κοντομάρη, Κ. Τασούλα και Ά. Τζέκη, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 19 Μαρτίου 2002, σελ.
4) Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων, σχετικά με τη λειτουργία του Σεισμολογικού Εργαστηρίου του Πανεπιστημίου της Πάτρας, σελ.
β) Προς τον Υπουργό Γεωργίας, σχετικά με την πρόσληψη εποχικού προσωπικού στον Οργανισμό Ελληνικών Γεωργικών Ασφαλίσεων, σελ.
γ) Προς τον Υπουργό Δικαιοσύνης, σχετικά με την απόδραση Αλβανού εμπόρου ναρκωτικών, από την αίθουσα του Εφετείου Κακουργημάτων Αθηνών, σελ.
δ) Προς τον Υπουργό Οικονομίας και Οικονομικών i) σχετικά με την τροποποίηση της διαδικασίας εκλογής των ανεξαρτήτων ελεγκτών για τις εισηγμένες στο Χρηματιστήριο ανώνυμες εταιρείες, με στόχο την προστασία των μικρομετόχων, σελ.
ii) σχετικά με το κλείσιμο των ανέλεγκτων φορολογικών υποθέσεων των μικρομεσαίων, το φόρο συνάφειας κλπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών:
α) Η Διαρκής Επιτροπή Εθνικής Άμυνας και Εξωτερικών Υποθέσεων, καταθέτει την έκθεσή της στο σχέδιο νόμου του Υπουργείου Εξωτερικών "Κύρωση της Συνθήκης της Νίκαιας που τροποποιεί τη Συνθήκη για Ευρωπαϊκή Ένωση, τις Συνθήκες περί ιδρύσεως των Ευρωπαϊκών Κοινοτήτων και ορισμένες συναφείς πράξεις, καθώς και των σχετικών πρωτοκόλλων και των δηλώσεων, που περιλαμβάνονται στην Τελική Πράξη", σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουγγρικής Δημοκρατίας για τη συνεργασία και την αμοιβαία παροχή βοήθειας στον τομέα της πρόληψης και εξάλειψης των συνεπειών των φυσικών και ανθρωπογενών καταστροφών και σοβαρών ατυχημάτων, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΝΔΡΕΟΥΛΑΚΟΣ Α., σελ.
ΒΑΛΥΡΑΚΗΣ Σ., σελ.
ΔΡΥΣ Γ., σελ.
ΕΥΘΥΜΙΟΥ Π., σελ.
ΚΑΚΛΑΜΑΝΗΣ Ν., σελ.
ΚΑΧΡΙΜΑΚΗΣ Μ., σελ.
ΝΑΣΙΩΚΑΣ Ε., σελ.
ΞΗΡΟΤΥΡΗ Α., σελ.
ΠΕΤΣΑΛΝΙΚΟΣ Φ., σελ.
ΣΠΗΛΙΟΠΟΥΛΟΣ Κ., σελ
ΣΤΡΙΦΤΑΡΗΣ Π., σελ.
ΦΩΤΙΑΔΗΣ Α., σελ.
Β. Επί των αιτήσεων άρσης ασυλίας
ΚΟΥΒΕΛΗΣ Φ., σελ.
ΜΑΚΡΗ Ζ., σελ.
ΠΑΠΑΓΕΩΡΓΙΟΥ Γ., σελ.
ΣΚΥΛΛΑΚΟΣ Α., σελ.
ΤΖΕΚΗΣ Α., σελ.


ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β'
ΣΥΝΕΔΡΙΑΣΗ ΡΕ'
Πέμπτη, 14 Μαρτίου 2002


Αθήνα, σήμερα στις 14 Μαρτίου 2002, ημέρα Πέμπτη και ώρα 10.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 13-3-2002 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΡΔ΄ συνεδριάσεώς του, της Τετάρτης 13 Μαρτίου 2002 σε ό,τι αφορά στην ψήφιση στο σύνολο του σχεδίου νόμου: 1. "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας για διεθνή οδική μεταφορά επιβατών και εμπορευμάτων" 2. "Κύρωση της Συμφωνίας μεταξύ του Υπουργείου Μεταφορών και Επικοινωνιών της Γεωργίας και του Υπουργείου Μεταφορών και Επικοινωνιών της Ελληνικής Δημοκρατίας στον τομέα των Ταχυδρομείων".)
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Μιχαήλ Καρχιμάκη, Βουλευτή Λασιθίου, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμαρχος Λαμιέων ζητεί επιχορήγηση για την εκπόνηση μελετών περιαστικών αλσυλλίων. 
2) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Σύλλογος απανταχού Ροβολιαριτών Φθιώτιδας ζητεί την κατασκευή δρόμου σύνδεσης του χωριού Ροβολιαρίου με τη Ρεντίνα Καρδίτσας.
3) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Δρυμαλίας Κυκλάδων ζητεί τη θεσμοθέτηση αρμοδιοτήτων στους ΟΤΑ που δεν έχουν πολεοδομική υπηρεσία, για την αντιμετώπιση θεμάτων προστασίας του φυσικού και δομημένου περιβάλλοντος.
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Σίφνου ζητεί την πύκνωση των ακτοπλοϊκών δρομολογίων από και προς τη νήσο Σίφνο.
5) Οι Βουλευτές κύριοι ΓΕΩΡΓΙΟΣ ΑΜΠΑΤΖΟΓΛΟΥ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η κα Κουτούφου Άννα ζητεί την τροποποίηση του άρθρου 62 του ν. 2676/99 που αφορά στις συντάξεις χηρείας γυναικών κάτω των 40 ετών.
6) Οι Βουλευτές κύριοι ΦΩΤΗΣ ΚΟΥΒΕΛΗΣ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία η Κοινότητα Φολέγανδρου ζητεί την ίδρυση υποκαταστήματος της Εθνικής Τράπεζας στη Φολέγανδρο.
7) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αριστείδης Καραπάντσος, κάτοικος Νικοτσάρας Δράμας ζητεί να του χορηγηθεί σύνταξη γήρατος από τον ΟΓΑ.
8) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κα Πηνελόπη Κουφατζή κάτοικος Δράμας ζητεί την επίλυση συνταξιοδοτικού της προβλήματος με τον ΟΓΑ.
9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Αβραάμ Πασιανίδης, κάτοικος Αγοράς Δράμας ζητεί να του χορηγηθεί σύνταξη γήρατος από τον ΟΓΑ.
10) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Σκοπέλου ζητεί αν μη μειωθούν τα ακτοπλοϊκά δρομολόγια από και προς τη νήσο Σκόπελο.
11) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ κατέθεσε δημοσίευμα εφημερίδας στο οποίο ζητείται να μην καταργηθεί η ΣΕΛΕΤΕ.
12) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία ο Δήμος Κάστρου Κυλλήνης Ηλείας ζητεί τη συνέχιση της λειτουργίας του ταχυδρομικού γραφείου Κυλλήνης.
13) Ο Βουλευτής Ηλείας κ. ΒΑΣΙΛΕΙΟΣ ΚΟΡΚΟΛΟΠΟΥΛΟΣ κατέθεσε αναφορά με την οποία τέως πρόεδροι κοινοτήτων Νομού Ηλείας ζητούν τη νομοθετική ρύθμιση συνταξιοδότησής τους.
14) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία το Επιμελητήριο Ιωαννίνων υποβάλλει προτάσεις του σχετικές με το σχέδιο οικονομικής ανασυγκρότησης των Βαλκανίων.
15) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Σύλλογος Διπλωματούχων Μηχανικών Κοζάνης ζητεί την άμεση στελέχωση, με πρόσθετο προσωπικό, του πολεοδομικού γραφείου Κοζάνης.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στον κίνδυνο χρήσης ναρκωτικών στα Σχολεία.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η διενέργεια ελέγχου των εργασιών στον ποταμό Φοίνικα.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίσπευση της μελέτης για τον ποταμό Διακονιάρη.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επίλυση του προβλήματος στέγασης των λαθρομεταναστών στην Πάτρα Αχαΐας.
20) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο κ. Κατενώφ, κάτοικος Καλλιθέας ζητεί τη θέσπιση κριτηρίων για την ηλεκτροδότηση αυθαιρέτων κατοικιών ατόμων με ειδικές ανάγκες ή ατόμων που έχουν την επιμέλεια ΑΜΕΑ.
21) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αργιθέας Καρδίτσας ζητεί την επίλυση του προβλήματος ύδρευσης του οικισμού Τριλόφου Πετρωτού Αργιθέας.
22) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Καρδίτσας Αργιθέας Καρδίτσας ζητεί να υπαχθεί η περιοχή Πύλης Τρικάλων στη ΔΟΥ Μουζακίου.
23) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αργιθέας Καρδίτσας ζητεί οικονομική ενίσχυση για τη διάνοιξη εσωτερικών δρόμων στην περιοχή του.
24) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία Βορειοηπειρώτες φοιτητές ζητούν την επανεγγραφή τους στα ελληνικά πανεπιστήμια ως έλληνες εξωτερικού.
25) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία ο Εξωραϊστικός και Εκπολιτιστικός Σύλλογος Ασπροπύργου ΝΕΑ ΖΩΗ ζητεί τον έλεγχο του τρόπου διαβίωσης των αθίγγανων στην περιοχή του.
26) Η Βουλευτής Πέλλας κα ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Ομοσπονδία Βορειοηπειρωτικών Σωματείων Δελβίνου, Αγίων Σαράντα και Διασποράς ζητεί τη χρηματοδότηση της.
27) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Βενιαμίν Σκουδαρόπουλος μαιευτήρ ζητεί την επαναπρόσληψή του στο Γενικό Νοσοκομείο Νάουσας.
28) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Πυροσβεστικών Υπαλλήλων Κρήτης ζητεί τη στελέχωση της με πρόσθετο προσωπικό.
29) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία Πολιτικοί Υπάλληλοι Υ.Δ.Τ. καταγγέλλουν παράνομες προαγωγές στο βαθμό του Διευθυντή πολιτικών υπαλλήλων του Υπ. Δημ.Τάξης.
30) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Ένωση Αγροτικών Συνεταιρισμών επαρχίας Ελασσόνας ζητεί τη λύση της απεργίας των γεωτεχνικών. 
31) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Συνταξιούχων ΤΕΒΕ, Εμπόρων και Αυτοκινητιστών Επαρχίας Σητείας ζητεί την καταβολή της επιδότησης 2000-2001 στους ελαιοπαραγωγούς της επαρχίας Σητείας Κρήτης.
32) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί διευκρινίσεις σχετικά με τις επενδύσεις στον αγροτικό τομέα στο Νομό Λασιθίου βάσει του Γ΄ ΚΠΣ.
33) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Επιμελητήριο Λασιθίου υποβάλλει τις προτάσεις του σχετικά με το νέο τρόπο υποβολής της Αναλυτικής Περιοδικής Δήλωσης στο ΙΚΑ.
34) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία Αγροτικοί Σύλλογοι της Ιεράπετρας Κρήτης ζητούν διευκρινίσεις από την εταιρεία Γεωπονικό Σπίτι ΑΕΒΕ για το υβρίδιο τομάτας ΒΑΥΑ.
35) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Αναπτυξιακός Σύλλογος Πολιτών Ελούντας υποβάλλει προτάσεις για τη σύνταξη του δασολογίου στην περιοχή Ελούντας Λασιθίου.
36) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία 180 συμβασιούχοι του Δημοσίου στην υπηρεσία δασών ζητούν την υπαγωγή τους στις διατάξεις του άρθρου 17 του Ν.2839/2000 και κατά συνέπεια τη μονιμοποίησή τους.
37) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο Σύλλογος Εκτάκτων Αρχαιολόγων Παράρτημα Βορείου Ελλάδας ζητεί την προσμέτρηση της προϋπηρεσίας των μελών του στα δημόσια και ιδιωτικά έργα καθώς και τη μετατροπή των συμβάσεών του σε αορίστου χρόνου.
38) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία ο Δήμος Λευκάδας ζητεί χρηματοδότηση για την αγορά της Ιστορικής Οικίας Ζαμπελίων στην περιοχή του.
39) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Γεώργιος Κουζουλάρης, κάτοικος ΗΠΑ καταγγέλλει τη παράνομη προσθήκη κτίσματος από γείτονα σε οικόπεδό του στο Λιτόχωρο Πιερίας και ζητεί την αποκατάσταση της ζημιάς που υπέστη. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1132/29-8-2001 ερώτηση δόθηκε με το υπ' αριθμ. 2897/27-9-2001 έγγραφο από τον Υπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης 1132/29-8-2001 που κατέθεσε στη Βουλή ο Βουλευτής κ. Ιωάννης Βαρβιτσιώτης, σας γνωρίζουμε τα ακόλουθα:
1. Το έργο σύνδεσης του νέου διεθνούς αεροδρομίου στα Σπάτα με το κέντρο της Αθήνας με προαστικό σιδηρόδρομο έχει ήδη δρομολογηθεί.
Η έναρξη λειτουργίας του προαστικού σιδηροδρόμου έχει απαρχής συνδεθεί με τους Ολυμπιακούς Αγώνες και αυτός ο στόχος υλοποιείται χωρίς παρέκκλιση. Συγκεκριμένα, παραδίδεται ένας τεράστιος όγκος εργασίας μελετητών και συμβούλων και βρίσκεται στην τελική φάση η διαγωνιστική διαδικασία για την ανάθεση των έργων (Παρατίθεται πίνακας με την πορεία των διαγωνισμών και των έργων του προαστικού).
Σημειώνεται τέλος ότι ο ματαιωθείς διαγωνισμός αφορούσε σύμβουλο για την επιλογή φορέα για την ανάπτυξη και λειτουργία (με σύμβαση παραχώρησης) του προαστικού. Ο διαγωνισμός ματαιώθηκε δεδομένου ότι για το σύνολο σχεδόν των έργων του προαστιακού εξασφαλίστηκε η απαιτούμενη χρηματοδότηση από Προγράμματα της Ε.Ε.
(Συνημμένα σας αποστέλλεται πίνακας όπου φαίνεται η πορεία των έργων του Προαστικού σιδηροδρόμου).
2. Πέραν της προβλεπόμενης δημιουργίας του κλάδου του Προαστιακού Σιδηροδρόμου προς το Α/Δ μέχρι το 2004, η ΑΤΤΙΚΟ ΜΕΤΡΟ Α.Ε. (ΑΜ) έχει ήδη ξεκινήσει τις διαδικασίες για τη σιδηροδρομική σύνδεση του Α/Δ με το δίκτυο Μετρό.
Η επέκταση αυτή, που σε πρώτη φάση, μέχρι τις αρχές του 2004, προγραμματίζεται να λειτουργεί σε δύο σταθμούς (στον Σταυρό και στη Δ. Πλακεντίας) θα επιτρέψει τη μετεπιβίβαση των επιβατών του Α/Δ στο δίκτυο του Μετρό, ενώ στο σχεδιασμό της ΑΜ προβλέπεται και η δυνατότητα κοινής χρήσης της σιδηροδρομικής γραμμής και γενικότερα της σιδηροδρομικής υποδομής επί της Αττικής Οδού και από συρμούς του Μετρό, εξασφαλίζοντας απ' ευθείας σύνδεση με το Α/Δ των Σπάτων.
3. Αναφορικά με τη λεωφορειακή εξυπηρέτηση προς/από το Δ.Α.Α., σύμφωνα με τα στοιχεία που τηρούνται στις αρμόδιες Υπηρεσίες του Ο.Α.Σ.Α., οι λεωφορειακές γραμμές λειτουργούν απολύτως ικανοποιητικά, διακινούν κατά μέσο όρο 10.000 επιβάτες ημερησίως και τα λεωφορεία παρουσιάζουν μέση πληρότητα 31 επιβατών ανά διαδρομή.
Για την εξυπηρέτηση των ταξιδιωτών μέσω του νέου Διεθνούς Αεροδρομίου Αθηνών έχουν τεθεί σε 24ωρη λειτουργία τρεις νέες λεωφορειακές γραμμές EXPRESS.
- Η πρώτη γραμμή Ε95-ΣΥΝΤΑΓΜΑ - ΔΙΕΘΝΕΣ ΑΕΡΟΛΙΜΕΝΑΣ ΑΘΗΝΩΝ έχει αφετηρία το Σύνταγμα, συχνότητα εξυπηρέτησης ανά 20' και διέρχεται από τις λεωφόρους Βασ. Σοφίας, Μεσογείων και μέσω της Αττικής Οδού καταλήγει στο Αεροδρόμιο.
- Η δεύτερη γραμμή Ε94 - ΣΤΑΘΜΟΣ ΕΘΝΙΚΗ ΑΜΥΝΑ - ΔΙΕΘΝΕΣ ΑΕΡΟΛΙΜΕΝΑΣ ΑΘΗΝΩΝ έχει αφετηρία το Σταθμό Μετρό Εθνική Άμυνα και συχνότητα εξυπηρέτησης ανά 10'.
Οι δύο γραμμές παρέχουν συνδυασμένη συχνότητα εξυπηρέτησης από το Σταθμό Εθνικής Άμυνας ανά 6,5'.
- Η τρίτη γραμμή Ε96 - ΠΕΙΡΑΙΑΣ - ΔΙΕΘΝΗΣ ΑΕΡΟΛΙΜΕΝΑΣ ΑΘΗΝΩΝ συνδέει το λιμάνι του Πειραιά (Πλ. Καραϊσκάκη) με το Αεροδρόμιο κατά μήκος της παραλιακής Λ. Ποσειδώνος και Λ. Βάρης - Κορωπίου και έχει συχνότητα εξυπηρέτησης ανά 15'.
Στις γραμμές αυτές δρομολογούνται ειδικά λεωφορεία αντιρρυπαντικής τεχνολογίας, κλιματιζόμενα, διαμορφωμένα με χώρο για αποσκευές και εφοδιασμένα με ράμπα για εμποδιζόμενα άτομα. Επίσης για την καλύτερη και ανετότερη εξυπηρέτηση των επιβατών δρομολογούνται και αρθρωτά λεωφορεία στη γραμμή Ε95.
Η λειτουργία των γραμμών συνοδεύτηκε από εκτενές πρόγραμμα συντονισμένης και συνεχούς ενημέρωσης του επιβατικού κοινού και το οποίο περιλαμβάνει:
- Διανομή δίγλωσσων ενημερωτικών εντύπων από κεντρικά σημεία της Αθήνας, τους σταθμούς Η.Σ.Α.Π. και ΜΕΤΡΟ από τον Ε.Ο.Τ. και το Αεροδρόμιο.
- Τοποθέτηση τεσσάρων ειδικών πλαισίων στο χώρο των αφίξεων του Αεροδρομίου για την απεικόνιση των λεωφορειακών γραμμών εφοδιασμένα με προσθήκες απ' όπου οι επιβάτες προμηθεύονται πληροφοριακά έντυπα τα των αστικών συγκοινωνιακών της Αθήνας.
- Ανάρτηση των δρομολογίων και των διαδρομών όλες τις στάσεις των γραμμών του Αεροδρομίου.
Διανομή αγγλόφωνου χάρτη του Οργανισμού Αστικών Συγκοινωνιών Αθηνών όπου αναφέρεται ειδικά η συγκοινωνιακή εξυπηρέτηση του αεροδρομίου.
Ο Υπουργός
ΧΡΙΣΤΟΣ ΒΕΡΕΛΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 1150/30-8-01 ερώτηση δόθηκε με το υπ' αριθμ. 125/16-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων ακόλουθη απάντηση:
"Απαντώντας στην ερώτηση 1150/30-8-2001 που κατέθεσαν στη Βουλή οι Βουλευτές κ.κ. Ιορδάνης Τζαμτζής, Μαρία Κόλλια - Τσαρουχά, Μιχαήλ Χαλκίδης, Ηλίας Φωτιάδης, Ανέστης Αγγελής, Νικόλαος Κορτσάρης, Αλέξανδρος Κοντός, Ζέττα Μακρή, Γεώργιος Κωνσταντόπουλος, Μιχάλης Παπαδόπουλος, Χρήστος Ζώης, Γεώργιος Γαρουφαλιάς, Γεώργιος Ορφανός, Πόπη Φουντουκίδου, Αδάμ Ρεγκούζας, Ευριπίδης Στυλιανίδης, Σπήλιος Σπηλιωτόπουλος, Κώστας Καραμπίνας, Κων/νος Τσιπλάκης, Βασίλειος Βύζας και Γεώργιος Σαλαγκούδης,
παρακαλούμε να πληροφορήσετε τους κυρίους Βουλευτές σε θέματα της αρμοδιότητάς μας και σύμφωνα με τα στοιχεία της ΕΥΔΕ/Υδρευσης, Αποχέτευσης και Επεξεργασίας Λυμάτων Μείζονος Περιφέρειας Θεσσαλονίκης, της Δ/νσης Ύδρευσης - Αποχέτευσης, της Δ/νσης Εγγειοβελτιωτικών Έργων του ΥΠΕΧΩΔΕ, της Περιφέρειας Κεντρικής Μακεδονίας, της Περιφέρειας Ανατολικής Μακεδονίας και Θράκης και της Περιφέρειας Δυτικής Μακεδονίας τα εξής: 
1. Για την αντιμετώπιση του προβλήματος υδροδότησης της Θεσσαλονίκης έχει προγραμματιστεί μέσα από το Γ΄ ΚΠΣ (Ταμείο Συνοχής 2000 - 2006) το έργο Ύδρευση Θεσσαλονίκης από τον ποταμό Αλιάκμονα το οποίο εγκρίθηκε με συνολικό προϋπολογισμό 40.131.336 Ευρώ, ως συνεχιζόμενο έργο (γέφυρα) από το Β΄ ΚΠΣ (Ταμείο Συνοχής 1994 - 1999). 
Συγκεκριμένα το έργο της ύδρευσης Θεσσαλονίκης από τον ποταμό Αλιάκμονα περιλαμβάνει τα ακόλουθα: 
* Διυλιστήρια νερού (1ο στάδιο) και δεξαμενή πόσιμου νερού 75.000 m3.
* Σύστημα μεταφοράς νερού του ποταμού Αλιάκμονα στα διυλιστήρια (επισκευές υφιστάμενης διώρυγας Αλιάκμονα - Αξιού και σύστημα αυτοματισμού, ολοκλήρωση έργων υδραγωγείου από Αξιό έως αντλιοστάσιο Σίνδου, έργα προστασίας σίφωνα Αξιού, επισκευή αντλιοστασίου Σίνδου). 
*. Συστήματα μεταφοράς πόσιμου νερού μέχρι το δίκτυο της ΒΙΠΕΘ και μέχρι τις δεξαμενές Διαβατών, Ευόσμου, Πολίχνης, Νεαπόλεως, Καλλιθέας, Βλατάδων, Τούμπας και Καλαμαριάς (αγωγοί, αντλιοστάσιο Διαβατών, δεξαμενές Ευόσμου, Διαβατών κλπ). 
* Επεμβάσεις για περιορισμό των απωλειών του δικτύου ύδρευσης της ΕΥΑΘ. 
Το εν λόγω έργο κατασκευάζεται ήδη με προοπτική περαίωσης εντός του 2002 για να δώσει στη Θεσσαλονίκη 150.000 m3 /νερό ημερησίως άμεσα, ενώ με τη σταδιακή ολοκλήρωση των επόμενων σταδίων και φάσεων κατασκευής, θα δώσει μελλοντικά έως 600.000 m3/ημερησίως. 
Στο παραπάνω έργο περιλαμβάνεται επιπλέον η εκπόνηση μελέτης για το 2oστάδιο των διυλιστηρίων Αλιάκμονα η οποία θα βασιστεί στα αποτελέσματα της λειτουργίας του διυλιστηρίου που θα αρχίσει μέσα στο 2002. Στη συνέχεια, αντιμετωπίζεται η κατάθεση νέου αιτήματος στο Ταμείο Συνοχής για την κατασκευή του 2ου σταδίου των διυλιστηρίων ώστε το έργο να υδροδοτεί τη Θεσσαλονίκη με παροχή 300.000 m3/ημερησίως. 
2. Για την αντιμετώπιση των προβλημάτων ύδρευσης στους Νομούς της Μακεδονίας και της Θράκης πληροφορούμε τους κυρίους Βουλευτές τα ακόλουθα: 
Όσον αφορά την Περιφέρεια Κεντρικής Μακεδονίας, έχουν εγκριθεί από το ΥΠΕΘΟ, στο πλαίσιο του Ταμείου Συνοχής της περιόδου 2000 - 2006 τα παρακάτω έργα: 
* Κατασκευή τροφοδοτικού αγωγού ύδρευσης Δήμου Κατερίνης, (& αποχέτευση ακαθάρτων και ομβρίων υδάτων, εκσυγχρονισμός και επέκταση ΕΕΛ Δήμου Κατερίνης), προϋπολογισμού 20.000.000 ευρώ. 
* Κατασκευή και βελτίωση δικτύου ύδρευσης Δήμου Σερρών, προϋπολογισμού 11.000.000 ευρώ. 
* Ολοκλήρωση έργων ύδρευσης (και αποχέτευσης, επεξεργασίας λυμάτων) Δήμου Σιθωνίας, προϋπολογισμού 30.959.300 ευρώ. 
Στο πλαίσιο του Γ΄ ΠΕΠ της Κεντρικής Μακεδονίας είναι προενταγμένα, ή έχουν εγκριθεί με απόφαση του Περιφερειακού Συμβουλίου Κεντρικής Μακεδονίας και θα προτείνει για ένταξη τα έργα του παρακάτω πίνακα: 
(Ο σχετικός πίνακας υπάρχει στο τεύχος των Πρακτικών της Βουλής)
3. Για την αντιμετώπιση των προβλημάτων ύδρευσης στους Νομούς της διοικητικής ενότητας της Περιφέρειας Δυτικής Μακεδονίας έχει δοθεί από το Β΄ ΚΠΣ και το Ταμείο Συνοχής για υδρεύσεις αστικών κέντρων και Δημοτικών Διαμερισμάτων, ποσό που ξεπερνάει τα 10,6 δις. Ενδεικτικά αναφέρονται:
* Ύδρευση Φλώρινας 1,5 δις (Ταμείο Συνοχής). 
* Ύδρευση Γρεβενών 300 εκατ (ΠΕΠ). 
* Ύδρευση Οινόης 460 εκατ. (ΠΕΠ) 
καθώς και 117 μικρότερα έργα από 20-200 εκατ., συνολικού προϋπολογισμού 8,3 δις περίπου. 
Επίσης από τα Ολοκληρωμένα Προγράμματα Ανασυγκρότησης Γρεβενών, Κοζάνης και Φλώρινας Καστοριάς δόθηκαν 3,7 δις περίπου. 
Από το ΕΠΤΑ δόθηκαν πάνω από 2,5 δις για υδρεύσεις. 
Η Περιφέρεια Δυτικής Μακεδονίας έχει εκπονήσει μελέτη με τίτλο: "Ολοκληρωμένος σχεδιασμός τομέα ύδρευσης στην Περιφέρεια Δυτικής Μακεδονίας και καθορισμός προτεραιοτήτων για τα έργα του Γ΄ ΚΠΣ. Οι υδρευτικές ανάγκες προκύπτουν ως συνάρτηση του πληθυσμού, των ημερήσιων αναγκών σε νερό και διαφοροποιείται σε χειμερινή και θερινή περίοδο λόγω των αυξανομένων αναγκών σε νερό για ύδρευση και για άρδευση κατά την καλοκαιρινή περίοδο. 
Προγραμματίζονται να δοθούν από το Γ΄ ΚΠΣ για έργα προστασίας περιβάλλοντος (υδρεύσεις κλπ) 14 δις. 
Από τα Ολοκληρωμένα Προγράμματα Ανασυγκρότησης Γρεβενών Κοζάνης και Φλώρινας-Καστοριάς (ΟΠΑΓΚ και ΟΠΑΦΚ) πρόκειται να δοθούν 6 δις για την περίοδο 2002-2004 με στόχο την επίλυση των προβλημάτων Ύδρευσης του συνόλου των οικισμών της Περιφέρειας Δυτικής Μακεδονίας ακόμη και σε ακραίες καιρικές συνθήκες (έντονες περιόδους ξηρασίας). 
Από το Ταμείο Συνοχής προγραμματίστηκαν τα ακόλουθα έργα για υδρεύσεις:
* Φράγμα Πραμόριτσας προϋπολογισμού 10 δις το οποίο υλοποιείται
* Ύδρευση Κοζάνης προϋπολογισμού 9,5 δις. 
* Φράγμα Ιλαρίωνα το οποίο έχει ξεκινήσει. Μέχρι σήμερα υλοποιήθηκε έργο περίπου 6 δις (σήραγγα εκτροπής). Η ολοκλήρωση του υπολοίπου έργου κόστους 48 δις θα γίνει στα αμέσως επόμενα χρόνια. 
Θα προστεθούν στη Β' φάση για ένταξη στο Ταμείο Συνοχής οι Υδρεύσεις Γρεβενών και Φλώρινας. 
4. Η Περιφέρεια Ανατολικής Μακεδονίας-Θράκης διαθέτει πολύ αξιόλογους επιφανειακούς και υπόγειους υδατικούς πόρους, όπως τους δύο διακρατικούς ποταμούς Νέστο και Έβρο, τις λιμνοθάλασσες, το υψηλό βροχομετρικό ύψος της, το υπόγειο υδατικό δυναμικό που έχει εντοπισθεί από το ΙΓΜΕ με ερευνητικά προγράμματα τα οποία χρηματοδοτήθηκαν από το ΚΠΣ. Για το λόγο αυτό η ομώνυμη Περιφέρεια δεν αντιμετωπίζει έντονα προβλήματα ύδρευσης. 
Τέλος πληροφορούμε τους κ.κ Βουλευτές ότι ο προγραμματισμός των εγγειοβελτιωτικών έργων είναι αρμοδιότητας του συνερωτώμενου Υπουργείου Γεωργίας σύμφωνα με τις ισχύουσες διατάξεις του Π.Δ/γματος 3881/1985.
Ο Υπουργός
Κ. ΛΑΛΙΩΤΗΣ"
3. Στην με αριθμό 1151/30.8.01 ερώτηση δόθηκε με το υπ' αριθμ. 50743/24.9.01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση της ερώτησης 1151/30.8.01 που κατέθεσε ο Βουλευτής κ. Δ. Τζαμτζής και σε ότι αφορά τη δική μας αρμοδιότητα, σας πληροφορούμε τα ακόλουθα:
1.Οι αποδιδόμενοι στους ΟΤΑ α΄ βαθμού πόροι (Κ.Α.Π.) είναι συνάρτηση τόσο των εισπραττόμενων από το Υπουργείο Οικονομικών φόρων (εισοδήματος, τελών κυκλοφορίας, τόκων κατάθεσης) όσο και του ύψους των φόρων που επιστρέφονται.
2.Σύμφωνα με τα στοιχεία που τηρούνται στο Γ.Λ. του Κράτους, τα μέχρι σήμερα αποδοθέντα κονδύλια στους ΟΤΑ α΄βαθμού, ανέρχονται σε 340 δις. δρχ. περίπου. Το υπόλοιπο προς απόδοση ποσό για το τρέχον έτος, θα εξαρτηθεί από την πορεία των εισπράξεων των αντίστοιχων εσόδων και το ύψος των γραμμένων στον προϋπολογισμό πιστώσεων.
3. Η αναφερόμενη υποχρέωση των ΟΤΑ α΄ βαθμού για την κατάρτιση τριετών προϋπολογισμών, δεν προκύπτει από καμμία εγκύκλιο του Γ.Λ. του Κράτους τόσο για την εκτέλεση του προϋπολογισμού του τρέχοντος έτους, όσο και για την κατάρτιση του Π/Υ του έτους 2002.
Ο Υφυπουργός
ΓΕΩΡΓΙΟΣ ΔΡΥΣ"
4. Στην με αριθμό 1152/30.8.01 ερώτηση δόθηκε με το υπ' αριθμ.1052/26.9.01 έγγραφο από την Υφυπουργό Υγείας, Πρόνοιας η ακόλουθη απάντηση:
"Απαντώντας στην με αριθμό 1152/30.8.2001 ερώτηση που κατατέθηκε στη Βουλή από τον Βουλευτή κ. Λ. Παπανικολάου σχετικά με τη στελέχωση της Μονάδας Τεχνητού Νεφρού στο Ν.Γ.Ν.-Κ.Υ. Κυπαρισσίας σας γνωρίζουμε ότι:
Με την προκήρυξη του Γενικού Γραμματέα της Περιφέρειας Πελοποννήσου (ΦΕΚ 249/6.7.01 τ. ΑΣΕΠ) προκηρύχθηκαν μεταξύ άλλων οι παρακάτω θέσεις τακτικού προσωπικού για το Ν.Γ.Ν. -Κ.Υ. Κυπαρισσίας.
Δύο (2) θέσεις του κλάδου ΤΕ Νοσηλευτών-τριών
Δύο (2) θέσεις του κλάδου ΤΕ Μαιών-ευτών
Τέσσερις (4) θέσεις του κλάδου ΔΕ Αδελφών Νοσοκόμων
Η προθεσμία υποβολής των αιτήσεων των υποψηφίων έληξε την 13/8/2001 και αναμένεται η έκδοση των αποτελεσμάτων από την επιτροπή που έχει ορίσει ο Γενικός Γραμματέας της Περιφέρειας Πελοποννήσου.
Επιπλέον σας γνωρίζουμε ότι η κατανομή του προσωπικού στα τμήματα γίνεται από το ΔΣ του Νοσοκομείου.
Η Υφυπουργός
Χ. ΣΠΥΡΑΚΗ"
5. Στην με αριθμό 1180/31.8.01 ερώτηση δόθηκε με το υπ' αριθμ. 331/27.9.01 έγγραφο από την Υφυπουργό Υγείας, Πρόνοιας η ακόλουθη απάντηση:
"Απαντώντας στη με αριθμό 1180/31.8.01 ερώτηση που κατατέθηκε στη Βουλή από τον Βουλευτή κ. Στ. Καλογιάννη, σχετικά με τη μέθοδο καταπολέμησης του καρκίνου του προστάτη του 'Ελληνα καθηγητή της Ιατρικής στην Ουάσιγκτον κ. Παναγιώτη Κουτρουβέλη, σας πληροφορούμε τα εξής:
Το Υπουργείο Υγείας και Πρόνοιας ουδέποτε αρνήθηκε την προσφορά διαπρεπών Ελλήνων Επιστημόνων του εξωτερικού. Η έγκριση όλων των ερευνών - μελετών, που αφορούν την Υγεία αποτελεί αρμοδιότητα του Κεντρικού Συμβουλίου Υγείας (ΚΕ.Σ.Υ.).

Η Υφυπουργός
Χ. ΣΠΥΡΑΚΗ")
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Καρχιμάκη.
Κύριοι συνάδελφοι, έχω την τιμή να ανακοινώσω στο Σώμα το δελτίο των αναφορών και ερωτήσεων της Τρίτης 19 Μαρτίου 2002.
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παρ.5 Καν. Βουλής)
1. Η με αριθμό 3559/7-12-2001 Ερώτηση του Βουλευτή της Νέας Δημοκρατίας κ. Αθηναίου Φλωρίνη προς τον Υπουργό Οικονομίας και Οικονομικών, σχετικώς με τη μείωση της τιμής των οικοπέδων που παραχωρήθηκαν σε δημότες του Δημοτικού Διαμερίσματος Φλογητών Νομού Χαλκιδικής.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου (Άρθρο 130 παρ.5 Καν. Βουλής)
1. Η με αριθμό 3868/20-12-2001 Ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με τη λειτουργία της Κυνηγετικής Συνομοσπονδίας κλπ.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 463/11-3-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Σπηλιόπουλου προς τον Υπουργό Εθνικής Παιδείας και Θρησκευμάτων, σχετικώς με τη λειτουργία του Σεισμολογικού Εργαστηρίου του Πανεπιστημίου της Πάτρας.
Η επίκαιρη ερώτηση του κ. Σπηλιόπουλου έχει ως εξής:
"Κύριε Υπουργέ, είναι γνωστό ότι η περιοχή της Δυτικής Ελλάδας είναι ιδιαίτερα σεισμογενής. Το Σεισμολογικό Εργαστήριο της Πάτρας ξεκίνησε από το 1991 στην εγκατάσταση ενός πλήρους δικτύου σεισμολογικών σταθμών για τη σεισμολογική παρακολούθηση της περιοχής της Δυτικής Ελλάδας. Επιπλέον, δραστηριοποιείται στην έρευνα των προσεισμικών σημάτων και αποτελεί πρωτοπορία στον τομέα αυτόν σε παγκόσμιο επίπεδο.
Όπως σας είναι ήδη γνωστό, το Σεισμολογικό Εργαστήριο στερείται ακόμη και του τελείως απαραίτητου προσωπικού για τη στοιχειώδη λειτουργία ως επιστημονικού, ερευνητικού και εκπαιδευτικού εργαστηρίου και σε αντίθεση με τους αντίστοιχους φορείς της Αθήνας, Θεσ/νίκης και ΓΕΩΔΥ.
Παρά τις σχετικές επισημάνσεις της Γενικής Γραμματείας Πολιτικής Προστασίας του ΟΑΣΠ, του ιδίου του εργαστηρίου και των φορέων της Δυτικής Ελλάδας (Βουλευτών, Δημάρχων, κλπ.) και παρά τις διαβεβαιώσεις του Υπουργείου, καμία θέση από την τελευταία κατανομή του Υπουργείου Παιδείας δεν έφθασε στο Σεισμολογικό Εργαστήρι.
Σε περίπτωση διακοπής λειτουργίας του Σεισμολογικού Εργαστηρίου λόγω έλλειψης προσωπικού το κόστος θα είναι τεράστιο τόσο για την επιστήμη, αλλά και για την αντισεισμική θωράκιση της Δυτικής Ελλάδας.
Δεν θέλουμε να πιστέψουμε ότι η πίεση που ασκείται στο Σεισμολογικό Εργαστήρι της Πάτρας από την έλλειψη της απαραίτητης στελέχωσης εντάσσεται στον γνωστό ανταγωνισμό που υπάρχει σε σχέση με τα άλλα σχετικά ιδρύματα.
Ερωτάται ο Υπουργός:
Κατόπιν όλων αυτών και επειδή θεωρούμε επιβεβλημένη και αναγκαία την ομαλή λειτουργία του Εργαστηρίου της Πάτρας, σας ζητούμε να μας πληροφορήσετε τι προτίθεστε να πράξετε άμεσα για την επίλυση του προβλήματος στελέχωσης του Σεισμολογικού Εργαστηρίου Πάτρας;"
Ο Υπουργός Εθνικής Παιδείας και Θρησκευμάτων κ. Πέτρος Ευθυμίου έχει το λόγο για τρία λεπτά να πρωτολογήσει:
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Πράγματι ο κύριος Βουλευτής αναφέρεται σε ένα θέμα υπαρκτό, ένα θέμα το οποίο μας απασχόλησε και εμάς. Ζητώ όμως την προσοχή σας. Υπάρχει μια συμφωνία όλων των κομμάτων ότι τα πανεπιστήμια είναι αυτοδιοικούμενα ιδρύματα. Και αυτή η προστασία του αυτοδιοίκητου είναι εγγυημένη αλυσιδωτά από τα Συντάγματά μας από το 1975 και με νομοθεσία αυστηρή και συγκεκριμένη. Θα ήθελα να τονίσω ότι τα αυτοδιοικούμενα ιδρύματα προστατεύουν την αξιοπιστία τους με τις επιλογές τους. Προστατεύουν το κύρος τους με τις ενέργειές τους.
Το Υπουργείο Παιδείας γνωρίζοντας το θέμα έστειλε πάρα πολύ συγκεκριμένα όταν έκανε τις κατανομές στις 27.6.2001 τις θέσεις ΕΤΕΠ και ΕΔΥΠ. Έστειλε προσθέτως στο Πανεπιστήμιο Πατρών και τα έγγραφα της Γενικής Γραμματείας Προστασίας του Υπουργείου Εσωτερικών και του Οργανισμού Αντισεισμικής Προστασίας του ΥΠΕΧΩΔΕ σχετικά με το θέμα της στελέχωσης του Εργαστηρίου Σεισμολογίας, προκειμένου να ληφθούν υπόψη κατά την κατανομή των θέσεων του προσωπικού οι οποίες είχαν διατεθεί στο Πανεπιστήμιο Πατρών. 
Επίσης αποστείλαμε ειδικό έγγραφο στην πρυτανεία του Πανεπιστημίου Πατρών με ημερομηνία 29.10.2001 και επισημάναμε το ζήτημα του Εργαστηρίου Σεισμολογίας. 
Αξίζει να σημειωθεί ότι η πρυτανεία του Πανεπιστημίου Πατρών συνηγόρησε προς αυτήν την κατεύθυνση, αλλά στο Τμήμα Γεωλογίας στο οποίο ανήκει το Εργαστήριο Σεισμολογίας του Καθηγητή κ. Τσελέντη δεν ενέκρινε την κίνηση αυτής της θέσης για το Εργαστήριο Γεωλογίας.
Από τα παραπάνω, κυρίες και κύριοι Βουλευτές, προκύπτει με σαφήνεια ότι το Υπουργείο έπραξε το χρέος του. Θα έλεγα δε, χρησιμοποιώντας όσο πιο λεπτές διατυπώσεις μπορώ, ότι το έπραξε στα όρια της δικαιοδοσίας του, στα όρια τα επιτρεπτά, τα οποία δεν θα μπορούσαν να θεωρηθούν παρέμβαση στις εσωτερικές αποφάσεις ενός αυτοδιοικούμενου ιδρύματος. 
Είναι φανερό ότι το Τμήμα Γεωλογίας, στο οποίο ανήκει ο κ. Τσελέντης, οφείλει να δώσει λύση, καθώς η θέση έχει διατεθεί και μάλιστα είμαστε έτοιμοι ως Υπουργείο εφόσον οι προηγούμενες θέσεις δεν προκηρύχθηκαν προς αυτήν την κατεύθυνση, να συμβάλουμε με κατ' εξαίρεση αν χρειαστεί εκχώρηση θέσεων, αλλά που θα οδηγούν στη συγκεκριμένη κατεύθυνση και όχι σε άλλες περιοχές.
Θέλω να πω, με τους περιορισμούς που μου επιβάλλει η θέση μου, ότι ήμουν όσο περισσότερο μπορούσα σαφής. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σπηλιόπουλος έχει το λόγο για δύο λεπτά να αναπτύξει την ερώτησή του.
ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, κατ' αρχήν θέλω να πω ότι η επίκαιρη αυτή ερώτηση είχε γίνει αρκετά πριν και δεν έχει καμία σχέση με κάποια δημοσιεύματα που υπάρχουν τον τελευταίο καιρό στα Μέσα Μαζικής Ενημέρωσης. 
Είναι ένα υπαρκτό θέμα το θέμα του Σεισμολογικού Εργαστηρίου της Πάτρας. Είναι γνωστό επίσης σε όλους το πόσο σημαντική δουλειά κάνει, κατ' αρχήν στον εκπαιδευτικό τομέα, αλλά και στον κοινωνικό τομέα κάνει σημαντικό έργο, γιατί ενημερώνει τα σχολεία και τους μαθητές, αλλά επίσης δραστηριοποιείται και στον τομέα πρόγνωσης των σεισμών, ένα θέμα το οποίο είναι ανοικτό, όπως παραδέχεται η επιστημονική κοινότητα. Αλλά το Σεισμολογικό Εργαστήριο, κύριε Υπουργέ, είναι γνωστό και σε σας -και βεβαίως είναι τα πράγματα όπως τα είπατε- λειτουργεί με δύο διοικητικούς και έναν τεχνικό υπάλληλο. Δεν είναι δυνατόν ένα επιστημονικό εργαστήριο να λειτουργήσει με αυτόν τον τρόπο και μάλιστα να κάνει μία τόσο μεγάλη δουλειά. 
Εδώ μπαίνει ένα ερώτημα: Τι σημαίνει αυτοδιοίκητο στα πανεπιστήμια, όταν υπάρχει το σαφές ενδιαφέρον της πολιτείας για συγκεκριμένο λόγο, μέσω του ΟΑΣΠ, μέσω της Πολιτικής Προστασίας, μέσω του ιδίου του Υπουργείου, αλλά και της τοπικής κοινωνίας; Ποια είναι η σύνδεση στο τέλος-τέλος των πανεπιστημιακών ιδρυμάτων με την τοπική κοινωνία, τις αγωνίες της και τα προβλήματά της; Οι θέσεις αυτές όπως πολύ σωστά είπατε -και έτσι είναι- εδόθησαν για ένα συγκεκριμένο λόγο, αλλά πήγαν για άλλους λόγους και μοιράστηκαν κατά τους συσχετισμούς που αναπτύσσονται κάθε φορά μέσα στα εκπαιδευτικά ιδρύματα.
Με ικανοποιεί, κύριε Υπουργέ, η πρόταση που καταθέσατε ότι εάν είναι δυνατόν να συνεργαστεί το πανεπιστήμιο και το Γεωλογικό Τμήμα, έστω και κατ' εξαίρεση να δούμε τη στελέχωση του Εργαστηρίου της Πάτρας, γιατί φοβούμαι -και δεν το λέω αυτό για κανέναν άλλο λόγο- ότι εάν τα πράγματα μείνουν ως έχουν, το Σεισμολογικό Εργαστήριο της Πάτρας θα κλείσει και τότε θα είναι μεγάλο πλήγμα και για την επιστήμη, αλλά και για την αντισεισμική θωράκιση της περιοχής της δυτικής Ελλάδας, που είναι ιδιαίτερα σεισμογενής. Και αυτό δεν το λέμε εμείς που είμαστε από τη δυτική Ελλάδα, το λέει όλη η επιστημονική κοινότητα.
Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογήσει.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε και εγώ θέλω να πιστεύω ότι το Πανεπιστήμιο Πατρών ακριβώς επειδή όλοι οι τομείς του, όλα τα τμήματά του έχουν την ιδιαίτερη σημασία τους, ένα εργαστήρι σεισμολογίας είναι ένα εργαστήριο πολύτιμο και εκπαιδευτικό και ερευνητικό ειδικά σ' αυτήν τη χώρα. 
Δεν έχω παρά να προσθέσω και εγώ ότι θέλω να έχετε τη βεβαιότητα ότι εφόσον το Γεωλογικό Τμήμα συμβάλλει προς αυτήν την κατεύθυνση, το Υπουργείο Παιδείας είναι έτοιμο ακόμη και καθ' υπέρβαση να πράξει το δικό του καθήκον προς την ενίσχυση της λειτουργικής αρτιότητας του Εργαστηρίου Σεισμολογίας. Θέλω να πιστεύω ότι θα δοθεί λύση σ' αυτό το πρόβλημα. 
Δεν θα συμφωνήσω με τον κύριο Βουλευτή ότι πρέπει να θέσουμε ερωτήματα περί του αυτοδιοικήτου των ιδρυμάτων. Προφανώς αυτό πρέπει να ενισχυθεί ακόμα περισσότερο. Επανέρχεται όμως, το θέμα ότι ένα αυτοδιοικούμενο ίδρυμα προβάλλει, εδραιώνει το κύρος και την αξιοπιστία του με τις δικές του επιλογές. Και κατά τούτο είμαι βέβαιος ότι κάθε πανεπιστημιακό τμήμα και κάθε ίδρυμα θα κάνει τις πρέπουσες επιλογές.
ΠΡΟΕΔΡΕΥΩΝ (Παναγιώτης Σγουρίδης): Δεύτερη είναι η με αριθμό 465/11.3.2002 επίκαιρη ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας και Πρόνοιας, σχετικώς με τη λήξη της προθεσμίας προσαρμογής των ιδιωτικών κλινικών, όσον αφορά τις νέες προδιαγραφές υποδοχής, τη σύνθεση προσωπικού κλπ.
Η επίκαιρη ερώτηση του κ. Ν. Κακλαμάνη είναι η ακόλουθη:
"Είναι γνωστό ότι σε λίγες ημέρες λήγει η προθεσμία την οποία έχουν οι ιδιωτικές κλινικές προκειμένου να "προσαρμοστούν" τόσο στις νέες προδιαγραφές υποδομής όσο και στη νέα σύνθεση προσωπικού.
Είναι, επίσης, γνωστό ότι η βασική υπόσχεση εκ μέρους της Κυβέρνησης για αύξηση των νοσηλίων ικανοποιήθηκε τυπικά από 1.1.2002 (περίπου 2.000 δρχ. !!), ουσιαστικά όμως τα Ταμεία, εκτός εξαιρέσεων, δεν έχουν ανταποκριθεί ακόμη στις υποχρεώσεις τους.
Έτσι το αίτημα των ιδιωτικών κλινικών για παράταση της καταληκτικής γι' αυτές ημερομηνίας της 15ης Μαρτίου 2002 τουλάχιστον μέχρι τα τέλη του έτους είναι απόλυτα δικαιολογημένο, αφού έτσι θα τους δοθεί κάποιος χρόνος με βάση τα νέα οικονομικά δεδομένα να ανταποκριθούν στις υποχρεώσεις τους.
Τυχόν άρνηση της ηγεσίας του Υπουργείου Υγείας και Πρόνοιας να ικανοποιήσει αυτό το αίτημα οδηγεί με μαθηματική ακρίβεια στο κλείσιμο των μικρών και μεσαίων ιδιωτικών κλινικών.
Κατόπιν των ανωτέρω, ερωτάται ο κύριος Υπουργός:
Προτίθεται να αναλάβει νομοθετική πρωτοβουλία προκειμένου να επιλυθεί το συγκεκριμένο πρόβλημα;"
Θα ήταν σωστό να αναγράφουμε πια από την 1.1.2002 τις τιμές όχι σε δραχμές αλλά σε ευρώ. 
Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε είναι και αυτό θέμα προσαρμογής.
Πραγματικά, κύριε συνάδελφε, θίγετε ένα θέμα που και υπαρκτό είναι και σημαντικό. Το προεδρικό διάταγμα 235/2000 για τη σωστότερη λειτουργία των ιδιωτικών κλινικών, είναι ένα σημαντικό νομοθέτημα και διαμορφώνει υποχρεωτικά νέες συνθήκες, νέους χώρους, νέες συνθήκες ασφάλειας, νέες συνθήκες πυρασφάλειας, αναλογία ιατρών, νοσηλευτών, εργαζομένων προς τους νοσηλευόμενους, εξοπλισμό, εργαστηριακή υποστήριξη κλπ. Βεβαίως, δεν είναι εύκολη, γρήγορη και απόλυτη η προσαρμογή των ιδιωτικών κλινικών στο καινούριο καθεστώς. Γι' αυτό δώσαμε μέχρι σήμερα παρατάσεις. Σήμερα είναι η τελευταία μέρα της παράτασης για την προσαρμογή τους.
Η πλειοψηφία των ιδιωτικών κλινικών έχει προσαρμοστεί στις νέες συνθήκες. Υπάρχει όμως ακόμη, όπως και εσείς λέτε στην ερώτησή σας, ικανός αριθμός ιδιωτικών κλινικών που δεν έχουν προσαρμοστεί ακόμα. Υπάρχουν πολλοί λόγοι για τους οποίους δεν προσαρμόστηκαν, μερικοί εκ των οποίων είναι αντικειμενικοί. Παραδείγματος χάρη η προσαρμογή των νοσηλίων έγινε από 1ης Ιανουαρίου, αλλά πράγματι από πολλά ταμεία ακόμη δεν έχουν πληρωθεί ή έγιναν και γίνονται επεκτάσεις και βρίσκονται κάποιες κλινικές ή πολλές κλινικές σε περίοδο μεταστέγασης. Δεν ολοκληρώθηκαν όμως όλες αυτές οι επεκτάσεις. Υπάρχουν και γι' αυτό πολλοί λόγοι όπως και οι φετινές καιρικές συνθήκες, αλλά και δυσκολίες να δοθούν άδειες πυρασφάλειας κλπ. 
Όλο αυτό τον καιρό παρακολουθούμε το θέμα από κοντά και είχαμε συναντήσεις. Είχαμε συναντήσεις με τον Πρόεδρο της Πανελλήνιας Ένωσης Ιδιωτικών Κλινικών, ο οποίος προβάλλοντας όλα αυτά τα στοιχεία ζήτησε σαν τελευταία παράταση μία εξάμηνη προθεσμία με την οποία να μπορέσουν να προσαρμοστούν όλοι και να μη φέρουμε σε δύσκολη θέση τις μικρές κυρίως ιδιωτικές κλινικές, οι οποίες δυσκολεύονται και περισσότερο.
Έτσι, λοιπόν, κύριε συνάδελφε, και με τη δική σας παρέμβαση δεχόμαστε την πρότασή σας. Η Κυβέρνηση θα αναλάβει νομοθετική πρωτοβουλία για να δοθεί εξάμηνη παράταση μέχρι τις 14-9-2002. Νομίζουμε ότι αυτός ο χρόνος είναι και εύλογος και ικανός για να προσαρμοστούν ομαλά προς το νέο καθεστώς οι κλινικές. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κακλαμάνης έχει το λόγο. 
ΝΙΚΗΤΑΣ ΚΑΚΛΑΜΑΝΗΣ: Κύριε Υφυπουργέ, με ικανοποιεί η απάντησή σας, άσχετα αν εμείς ζητήσαμε παράταση μέχρι τέλος του χρόνου. 
Τώρα, θα ήθελα να ζητήσω -παρ' ότι γνωρίζω ότι δεν μπορεί να επέμβει ο κ. Σπυρόπουλος- να δοθεί αυτό που ισχύει από 1-1-2002 και να ανταποκριθούν τα ταμεία, ώστε να καταβληθεί αυτό το επιπλέον νοσήλιο εκ 2.000 δραχμών. Σε επίπεδο Υπουργείου Υγείας δεν υπάρχει θέμα παρέμβασης. Αυτό ισχύει σε επίπεδο Κοινωνικών Ασφαλίσεων. Δεν ξέρω πόσα ευρώ είναι. 
ΠΡΟΕΔΡΕΥΩΝ (Παναγιώτης Σγουρίδης): Είναι 30 ευρώ. 
ΓΕΩΡΓΙΟΣ ΔΡΥΣ ( Υπουργός Γεωργίας): Όχι και 30 ευρώ! 
ΠΡΟΕΔΡΕΥΩΝ (Παναγιώτης Σγουρίδης): Είναι 6 ευρώ. 
ΝΙΚΗΤΑΣ ΚΑΚΛΑΜΑΝΗΣ: Αυτά τα επιπλέον ευρώ να δοθούν και για τις ιδιωτικές γενικές κλινικές και για τις ψυχιατρικές. 
Χαίρομαι διότι είπατε ότι εντός των προσεχών ημερών θα φέρετε τη ρύθμιση. Δράττομαι της ευκαιρίας για να σας επαναφέρω μία πρόταση που σας έχουμε κάνει σαν κόμμα. Πάρτε την πρωτοβουλία εθελοντικά και όχι υποχρεωτικά όσες μικρές και μεσαίες ιδιωτικές κλινικές θέλουν να αλλάξουν χρήση και να μετατραπούν είτε σε γηριατρικές είτε σε κλινικές φυσικής ιατρικής και αποκατάστασης να τους ενθαρρύνουμε να το κάνουν. Θα υπάρξει μεγάλο όφελος εξοικονόμησης κλινών για τα δημόσια νοσοκομεία. Θα αντιμετωπιστεί και ένα κοινωνικό πρόβλημα, το οποίο είναι υπαρκτό. Δεν το λέω αυτό για να γίνει τώρα σε σχέση με τη νομοθετική ρύθμιση για την εξάμηνη παράταση. Είναι ένα θέμα που πρέπει να το συζητήσετε. Θα υπάρξουν πολλές θετικές επιπτώσεις για το δημόσιο σύστημα υγείας. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Με την πρωτολογία μου κάλυψα το θέμα. Όσον αφορά την πρόταση του κ. Κακλαμάνη πρέπει να πω ότι κάνουμε διάλογο. Πιστεύω ότι στο διάλογο που έχουμε με τις ιδιωτικές κλινικές μέσα στο γενικότερο σχεδιασμό μπορεί να εξεταστεί. Θα τη δούμε. 
ΠΡΟΕΔΡΕΥΩΝ (Παναγιώτης Σγουρίδης): Τέταρτη είναι η με αριθμό 468/11-3-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τον Υπουργό Γεωργίας σχετικώς με την πρόσληψη εποχιακού προσωπικού στον Οργανισμό Ελληνικών Γεωργικών Ασφαλίσεων. 
Η επίκαιρη ερώτηση της κας Ξηροτύρη-Αικατερινάρη έχει ως εξής: 
"Από τις πρόσφατες καταστροφικές ζημιές των χιονοπτώσεων και του παγετού προέκυψαν έκτακτες εποχιακές ανάγκες σε προσωπικό για τον έλεγχο των ζημιών κύρια στο φυτικό και ζωικό κεφάλαιο με σκοπό την άμεση αποζημίωση των παραγωγών. Η Κυβέρνηση διαπίστωσε την ανάγκη αυτή γι' αυτό και αποφάσισε την πρόσληψη εποχιακού προσωπικού 720 ατόμων. Η διαδικασία όμως πρόσληψης αποδεικνύεται διάτρητη, με συγκεκριμένα κρούσματα αδιαφάνειας και όπως φαίνεται εξυπηρέτησης ημετέρων. 
Διαπιστώνεται ότι: 
Χωρίς αιτιολόγηση ανατέθηκε η αρμοδιότητα εξέτασης των αιτήσεων και πρόσληψης στη Δ/νση Διοικ/κης και Οικονομική Υποστήριξης του ΕΛΓΑ αντί για τα Υποκαταστήματα του ΕΛΓΑ, όπως είχε αρχικά οριστεί. 
Δεν ανακοινώθηκε εξαρχής ο αναγκαίος αριθμός εποχιακού προσωπικού ανά Νομαρχία ή Περιφέρεια πέραν του συνολικού αριθμού των 720 για όλη τη χώρα. 
Δεν προσδιορίστηκαν τα κριτήρια πρόσληψης σε περίπτωση που οι υποψήφιοι, όπως ήταν αναμενόμενο θα ήταν παραπάνω από τις προς κάλυψη θέσεις. 
Επειδή είναι απαράδεκτο ένα σύστημα πρόσληψης προσωπικού εκτός ΑΣΕΠ, λόγω έκτακτων και επειγουσών αναγκών, να χρησιμοποιείται όπως έχει καταγγελθεί από το Εργατικό Κέντρο για πελατειακές σχέσεις. 
Ερωτάται ο κύριος Υπουργός:
Πώς αντιμετωπίζει τη διαδικασία πρόσληψης του εποχιακού προσωπικού και τον τρόπο που την υλοποιεί ο ΕΛΓΑ. 
Με ποιες άμεσες ενέργειες θα σταματήσει την αδιαφανή και άδικη για τους υποψήφιους επιλογή και με ποια μέτρα θα αποκαταστήσει τη νομιμότητα στη διαδικασία αυτή.". 
Ο κ. Δρυς έχει το λόγο.
ΓΕΩΡΓΙΟΣ ΔΡΥΣ ( Υπουργός Γεωργίας): Κύριε Πρόεδρε, κυρίες και κύριοι συνάδελφοι, είναι γνωστό ότι τα ακραία καιρικά φαινόμενα τα οποία επεκράτησαν την τελευταία εβδομάδα του 2001 και την πρώτη εβδομάδα του 2002 προκάλεσαν σημαντικότατες ζημιές στον πρωτογενή τομέα της οικονομίας μας. Για την αντιμετώπιση αυτών των μεγάλων φυσικών καταστροφών, το Υπουργείο Γεωργίας για πρώτη φορά ανέθεσε στον ΕΛΓΑ το συντονισμό του όλου έργου, των υπηρεσιών του δημόσιου τομέα για την έγκαιρη καταγραφή και εξατομίκευση των ζημιών.
Για την υλοποίηση του εγχειρήματος αυτού συγκροτήθηκε στον ΕΛΓΑ κεντρική συντονιστική επιτροπή από υπαλλήλους των δύο φορέων δηλαδή του ΕΛΓΑ, των ΠΣΕΑ, και εκπροσώπων των τριτοβάθμιων συνεταιριστικών και συνδικαλιστικών οργανώσεων καθώς επίσης και επιστημονική επιτροπή. Παράλληλα σε κάθε υποκατάστημα του ΕΛΓΑ συγκροτήθηκαν περιφερειακές ομάδες με την ίδια σύνθεση που θα αναλάβουν την υποστήριξη του όλου έργου. 
Στα πλαίσια, λοιπόν, των αρμοδιοτήτων που ανετέθησαν στον ΕΛΓΑ εγκρίθηκε πρόσληψη εποχικού προσωπικού 720 ατόμων με σχέση εργασίας ιδιωτικού δικαίου ορισμένου χρόνου. Η πρόσληψη του προσωπικού αυτού έγινε σύμφωνα με το άρθρο 20 του ν. 2190. Ο έλεγχος του ΑΣΕΠ καθορίζει τη συνδρομή των προϋποθέσεων πρόσληψης προσωπικού που θέλει το άρθρο 20 του ν. 2190 δηλαδή στο είδος των αναγκών και κατά πόσον αυτές είναι επείγουσες και απρόβλεπτες καθώς επίσης και την διάρκεια απασχόλησης, που δεν πρέπει να ξεπερνάει τους οκτώ μήνες από την επέλευση του γεγονότος.
Όσον αφορά το σκέλος της ερώτησής σας που αναφέρεται στο μη καταμερισμό του αριθμού των προσληπτέων ανά υποκατάστημα του Οργανισμού, αυτό οφείλεται -και νομίζω ότι το κατανοείτε- στην πραγματική αδυναμία να υπολογισθούν εκ των προτέρων οι ανάγκες σε προσωπικό του κάθε υποκαταστήματος οι οποίες ανέκυψαν σταδιακά και συνεχίζουν να ανακύπτουν ανάλογα με τις προκύπτουσες εργασιακές ανάγκες. Αξίζει να τονισθεί ότι η διενέργεια των εν λόγω προσλήψεων, κατ' εξαίρεση της συνήθους διαδικασίας, η εφαρμογή της οποίας θα απαιτούσε πολύ μεγάλο χρονικό διάστημα πέραν των τεσσάρων μηνών, θα ήταν ανεπίκαιρη να αντιμετωπίσει τα έκτακτα αυτά φαινόμενα ή το αναγκαίο επακόλουθο της προσπάθειας για την έγκαιρη πραγματοποίηση όλων των σταδίων του έργου της εκτίμησης των ζημιών και της καταβολής των αποζημιώσεων σύμφωνα με τις σχετικές μας δεσμεύσεις.
Κλείνοντας θέλω να σας ενημερώσω ότι για πρώτη φορά στην ιστορία του αγροτικού ασφαλιστικού συστήματος της χώρας κατετέθη στην Ευρωπαϊκή Επιτροπή σε ενάμιση μήνα από όταν έγιναν οι ζημιές, πλήρης φάκελος με τον οποίο ζητείται η κοινοτική συνδρομή. Αν δεν είχαμε κάνει αυτά με τον ΕΛΓΑ και τα ΠΣΕΑ, σας διαβεβαιώ ότι θα ήταν αδύνατο να ικανοποιήσουμε τις απαιτήσεις των πληγέντων αγροτών μας.
ΠΡΟΕΔΡΕΥΩΝ (Παναγιώτης Σγουρίδης): Η κα Ξηροτύρη-Αικατερινάρη έχει το λόγο.
ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Υπουργέ, δεν μου απαντάτε στην ερώτησή μας. Αναλύετε την εισαγωγή την οποία έχω κάνει και εγώ στην ερώτησή μου. Και βέβαια συμφωνώ ότι ο ΕΛΓΑ -και σας το λέγαμε και παλιότερα- πρέπει να ενισχυθεί με προσωπικό, πρέπει να συνεργασθεί με τις υπηρεσίες των ΠΣΕΑ, οι οποίες πραγματικά είναι αδύναμες, για να μπορέσει να τακτοποιήσει πολύ σύντομα και να αποδώσει τα θέματα των επιδοτήσεων και της καταγραφής των ζημιών. Όλα αυτά σας τα έχουμε πει και δεν σας καλούμε να μας πείτε γιατί έχετε προβεί στην πρόσληψη εποχιακού προσωπικού. Και αυτό ήταν ανάγκη να γίνει. Όμως, σας λέμε αποφασίσατε για επτακόσιους είκοσι εργαζόμενους να τους πάρετε. Δεν έχετε κάνει μία κατανομή ούτε ανά περιφέρεια ούτε ανά νομό, τι θα κάνετε. Εσείς τώρα μου λέτε ότι συστήσατε και επιστημονική επιτροπή που θα στηρίζει ΕΛΓΑ και ΠΣΕΑ, συστήσατε και περιφερειακές υπηρεσίες. Ε, αυτές οι υπηρεσίες δεν μπορούν να βρουν ένα μπούσουλα να διαφυλάξουν αυτήν τη διαδικασία, να δουν τι ανάγκες υπάρχουν και πώς θα πάρουν αυτά τα νέα παιδιά;
Λοιπόν, πέρα από αυτά τα οποία μου λέτε, θα πρέπει να μου απαντήσετε μετά, πώς θα διασφαλίσετε αυτήν τη διαδικασία την οποία εσείς θέλετε να την αναδείξετε ως πολύ σημαντική. Εμείς βέβαια λέμε ότι θα πρέπει να είναι προετοιμασμένο το κράτος και να έχει τους υπαλλήλους που παίρνει μέσω του ΑΣΕΠ για να αντιμετωπίσει αυτά τα θέματα, αλλά οι έκτακτες ανάγκες φέτος ήταν ιδιαίτερα μεγάλες και έτσι προχωρήσατε σε αυτές τις προσλήψεις. 
Τι έγινε, όμως, με την πρώτη εφαρμογή αυτού του μέτρου των προσλήψεων; Το αναθέσατε σε μία Διεύθυνση του ΕΛΓΑ της κάθε νομαρχίας και εκεί σύμφωνα με την καταγγελία του Εργατικού Κέντρου της Αρκαδίας, στην οποία στηρίχθηκα για να κάνω την ερώτησή μου, είκοσι επτά νέοι άνθρωποι πήγαν και έκαναν τα χαρτιά τους και ενώ η απόφαση λέει ότι η σειρά προτεραιότητας στην πρόληψη θα είναι αυτή που κατέθεσαν τις αιτήσεις τους ως ένα αντικειμενικό κριτήριο, εσείς έχετε πάρει από τη σειρά του δέκατου ως δέκατου όγδοου και μάλιστα άτομα σε θέση διοικητικού, ενώ δήλωσαν ότι θέλουν να πάνε για χειριστές ηλεκτρονικών υπολογιστών κοκ. 
Σας παρακαλώ, κύριε Υπουργέ, δύο τινά είναι πολύ ουσιαστικά: Να προλάβουμε να καταγράψουμε σωστά και σύντομα όλες αυτές τις καταστροφές που έχουν γίνει και από την άλλη πλευρά μην απογοητεύετε άλλο με τις παράνομες προσλήψεις τη νεολαία και μην τη γυρίζετε σε παλιές εποχές, αυτήν τη νεολαία που ζει με το φάσμα της ανεργίας.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, έχετε δύο λεπτά για να δευτερολογήσετε. 
ΓΕΩΡΓΙΟΣ ΔΡΥΣ (Υπουργός Γεωργίας): Κύριε Πρόεδρε, να επαναλάβω για άλλη μια φορά -νομίζω ότι δεν έγινε κατανοητό επαρκώς- ότι η πρόσληψη του εκτάκτου προσωπικού του ΕΛΓΑ για την αντιμετώπιση των ζημιών που προέκυψαν από τις καταστροφές του Δεκεμβρίου και του Ιανουαρίου, έγινε με εφαρμογή των διατάξεων του άρθρου 20 του νόμου 2190 και όπως γνωρίζετε δεν έχουμε αρμοδιότητα ούτε δυνατότητα να παρέμβουμε στις διατάξεις του Νόμου αυτού. 
Όπως γνωρίζετε, ο ΕΛΓΑ δεν μπορεί να έχει το μόνιμο προσωπικό στο οποίο εσείς αναφερθήκατε, διότι το κόστος λειτουργίας του θα είναι τεράστιο. Γι' αυτό προσλαμβάνει έκτακτο προσωπικό, ανάλογα με τις ανάγκες που εκάστοτε προκύπτουν. 
Φέτος, κατά προτεραιότητα, δώσαμε τη δυνατότητα να προσληφθεί το προσωπικό αυτό και νομίζω ότι το έργο που έχει επιτελέσει ο ΕΛΓΑ στους τρεις αυτούς μήνες είναι πολύ σημαντικό. Αυτό το έργο έγινε με το μόνιμο και το έκτακτο προσωπικό. 

ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν μου απάντησε. Ήταν απάντηση αυτή, κύριε Πρόεδρε; 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στις Επίκαιρες Ερωτήσεις δεύτερου κύκλου:
Πρώτη θα συζητηθεί η δεύτερη με αριθμό 462/11-3-2002 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς τους Υπουργούς Δικαιοσύνης, Δημοσίας Τάξης, σχετικώς με την απόδραση Αλβανού εμπόρου ναρκωτικών, από την αίθουσα του Εφετείου Κακουργημάτων Αθηνών. 
Η Επίκαιρη Ερώτηση του κ. Ανδρεουλάκου είναι η ακόλουθη: 
Ο εικοσιοκτάχρονος Αλβανός Φατμίρ Καλέμι δικαζόταν στο Εφετείο Κακουργημάτων Αθηνών μαζί με δύο συνεργούς του για εμπορία ναρκωτικών. Μετά την απαγγελία της καταδικαστικής απόφασης ισοβίου καθείρξεως, συνεργάτες και συγγενείς των κατηγορουμένων που είχαν κατακλύσει την αίθουσα, προκάλεσαν πανδαιμόνιο και φυγάδευσαν τον Καλέμι, ο οποίος έγινε άφαντος. 
Είναι άξιο απορίας, πώς ο εισαγγελέας της έδρας ζήτησε την αποδέσμευση των κρατουμένων από τις χειροπέδες, παρά την αντίθεση των αστυνομικών, πώς ο πρόεδρος του δικαστηρίου, προτού απαγγείλει την τόσο αυστηρή απόφαση για ειδεχθείς κακοποιούς, δεν συνεννοήθηκε με τη φρουρά για την ένταση των μέτρων φρούρησης και πώς το Τμήμα Μεταγωγών δεν έλαβε οίκοθεν τα ενδεικνυόμενα μέτρα για την αποτροπή της απόδρασης και των εξευτελιστικών για το κύρος της δικαιοσύνης επεισοδίων. 
Κατόπιν των ανωτέρων, ερωτώνται οι κύριοι Υπουργοί:
Σε ποιες συγκεκριμένες ενέργειες προτίθενται να προβούν για τον έλεγχο του συγκεκριμένου επεισοδίου και την αποτροπή ανάλογων επεισοδίων στο μέλλον; 
Ο κ. Πετσάλνικος ο Υπουργός Δικαιοσύνης, έχει το λόγο για τρία λεπτά να πρωτολογήσει.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Ευχαριστώ, κύριε Πρόεδρε. 
Σε ό,τι αφορά το αναφερόμενο στην ερώτηση του συναδέλφου περιστατικό που συνέβη την 1/3/2002 στο Εφετείο Κακουργημάτων Αθηνών, θα ήθελα πρώτα απ' όλα να υπογραμμίσω, ότι διενεργήθηκε άμεσα έρευνα από τη Διεύθυνση της Αστυνομίας Αθηνών και από αυτήν προέκυψε, ότι από την αρμόδια αστυνομική υπηρεσία, στα πλαίσια της αποστολής της Ελληνικής Αστυνομίας, είχαν ληφθεί την 1/3/2002 μέτρα φρούρησης των κρατουμένων και τήρησης της τάξης στην αίθουσα του ανωτέρου δικαστηρίου όπου διεξαγόταν η εν λόγω δίκη. 
Για τη συνοδεία και τη φρούρηση των κρατουμένων, καθώς και την τήρηση της τάξης εντός της αίθουσας του δικαστηρίου είχαν διατεθεί επτά αστυνομικοί. Ήταν δηλαδή αρκετά ικανοποιητικός ο αριθμός των αστυνομικών. 
Από την έρευνα του περιστατικού αυτού που διενεργήθηκε από τη Διεύθυνση Αστυνομίας Αθηνών, εκτιμάται πράγματι ότι ο αριθμός αυτός των αστυνομικών ήταν ικανοποιητικός σε σχέση βέβαια με τον αριθμό των κρατουμένων. Τα γεγονότα τα οποία έλαβαν χώρα στην αίθουσα του δικαστηρίου ήταν, όμως, εντελώς απρόβλεπτα και αιφνιδιαστικά. Αιφνιδίασαν και τον ίδιο τον πρόεδρο του δικαστηρίου, ένας έμπειρος εφέτης όπως ξέρετε, ο οποίος μάλιστα στην αναλυτική αναφορά περιγράφει τα γεγονότα και αυτό ακριβώς, δηλαδή το απρόβλεπτο και το αιφνιδιαστικό των γεγονότων είχε ως αποτέλεσμα τη δημιουργία αυτών των προβλημάτων. Για την πλήρη διαλεύκανση της υπόθεσης έχει επιληφθεί και η δικαιοσύνη μετά από προανάκριση που διενεργήθηκε από το Αστυνομικό Τμήμα Αμπελοκήπων. Έχουν σχηματιστεί δύο δικογραφίες, η μία αφορά τους δύο αστυνομικούς από τους επτά -διερευνώνται οι τυχόν ευθύνες- και για την πλήρη διαλεύκανση της όλης υπόθεσης και τον καταλογισμό, αν εντοπιστούν, πειθαρχικές ευθύνες σε βάρος των αστυνομικών, καθώς και κατά παντός άλλου υπευθύνου έχει διαταχθεί από τη Διεύθυνση Αστυνομίας Αθηνών η διενέργεια ένορκης διοικητικής εξέτασης. 
Τέλος, πρέπει να πω ότι για την αποτροπή ανάλογων επεισοδίων στο μέλλον και ειδικότερα για την καλύτερη εποπτεία και τον αποτελεσματικότερο έλεγχο των δικαστηρίων της Σχολής Ευελπίδων, αλλά και του Εφετείου Αθηνών και για τη λήψη των αναγκαίων μέτρων για την τήρηση της τάξης στους ανωτέρω χώρους και την πρόληψη αξιοποίνων πράξεων και αποδράσεων ήδη από τις 4 Μαρτίου από τη Διεύθυνση Αστυνομίας Αθηνών έχουν δοθεί στην αρμόδια υπηρεσία, δηλαδή στην Υποδιεύθυνση Μεταγωγών Δικαστηρίων Αθηνών πρόσθετες εντολές και οδηγίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Ανδρεουλάκος έχει το λόγο για δύο λεπτά.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Κύριε Πρόεδρε, για τις ζημιές που γίνονται σε πολίτες από άσχημες καιρικές συνθήκες, η Κυβέρνηση έχει υιοθετήσει τον όρο "ακραία καιρικά φαινόμενα". Έτσι δεν υπάρχει καμία ευθύνη. Τώρα, λοιπόν, βλέπω ότι υιοθετείτε, κύριε Υπουργέ, και το "απρόβλεπτο" των επεισοδίων. Μα, εδώ αυτό ελέγχουμε. Θα πρέπει να λαμβάνονται όλα τα μέτρα, ώστε σε κάθε περίπτωση να μη διασαλεύεται η τάξη μέσα στα δικαστήρια και να μη διασύρεται το κύρος του κράτους, διότι, μην ξεχνάμε, η δικαιοσύνη, οι Ένοπλες Δυνάμεις και τα Σώματα Ασφαλείας συγκροτούν το σκληρό πυρήνα του κράτους. 
Όταν ο πολίτης πληροφορείται ότι τέτοια επεισόδια γίνονται μέσα στο χώρο των Δικαστηρίων, κατά την απονομή της δικαιοσύνης, δηλαδή να εκπέμπονται ύβρεις ακατονόμαστες εναντίον των δικαστών, μπουκάλια επί της έδρας και να διαφεύγει έμπρος ναρκωτικών ο οποίος κατεδικάσθη για εμπορία δέκα κιλών ηρωίνης, αντιλαμβάνεσθε ότι νιώθει ανασφαλής και προστάτευτος.
Είπατε ότι ήταν απρόβλεπτο και αιφνιδιαστικό, ότι οι δυνάμεις που είχαν διατεθεί ήταν οι προσήκουσες, άρα, λοιπόν, δεν υπάρχει ευθύνη; Άρα, λοιπόν, θα ζούμε συνεχώς τέτοια επεισόδια που προκαλούν ανασφάλεια στους πολίτες; 
Εγώ έθεσα δύο ερωτήματα. Εξέφρασα μία δισκελή απορία, κύριε Πρόεδρε. Εφόσον έχουμε να κάνουμε με έναν έμπορο ναρκωτικών, των δέκα κιλών ηρωίνης, γιατί αποδεσμεύεται; Μετά τη διακοπή δε, για να εκδοθεί η απόφαση μεσολαβεί ένα χρονικό διάστημα, κύριε Υπουργέ. Σ' αυτό το χρονικό διάστημα, γιατί να μην υπάρχουν χειροπέδες για έναν επικίνδυνο εγκληματία, έναν επικίνδυνο κακοποιό; Καλά κατά τη διάρκεια της ακροαματικής διαδικασίας δεν πρέπει να δεσμεύεται. Όταν, όμως, πρόκειται να εκδοθεί μία απόφαση, η οποία απόφαση θα είναι ισόβια κάθειρξη, πρέπει να γίνεται συνεννόηση της έδρας, του εισαγγελέως και του προέδρου του δικαστηρίου με τη φρουρά, για να λαμβάνονται ηυξημένα μέτρα ασφαλείας προς αποτροπή επεισοδίων. Αυτά ερωτώ και απάντηση δεν παίρνω. Στοιχειώδης πρόβλεψη. 
Όταν θα καταδικάσεις ένα αλλοεθνές στοιχείο, το οποίο έχει τη δυνατότητα να αποδράσει και να εξαφανιστεί στην αλλοδαπή -διότι έγινε άφαντος, κύριε Πρόεδρε- δεν πρέπει προτού απαγγελθεί απόφαση να γίνεται συντονισμός μεταξύ εισαγγελέως, προέδρου και φρουράς; 
Σ' αυτά τα ερωτήματα δεν πήρα απάντηση, κύριε Υπουργέ, και παρακαλώ στη δευτερολογία σας να μου απαντήσετε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε δύο λεπτά να δευτερολογήσετε.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μου κάνει εντύπωση, κύριε Πρόεδρε, και το περιεχόμενο, αλλά και ο τόνος της ομιλίας του κ. Ανδρεουλάκου, ο οποίος έχει εμπειρία μεγάλη, απ' ό,τι γνωρίζω, από τις δίκες.
ΑΠΟΣΤΟΛΟΣ ΑΝΔΡΕΟΥΛΑΚΟΣ: Έχω, αλλά τέτοια επεισόδια δεν έχουν γίνει ξανά.
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Μάλιστα, είπε ο κ. Ανδρεουλάκος ότι, όταν συμβαίνουν απρόβλεπτα καιρικά φαινόμενα, η Κυβέρνηση τότε λέει ότι δεν έχει ευθύνη.
Όντως δεν έχει ευθύνη. Αν συμβεί ένα καιρικό φαινόμενο, δεν ευθύνεται η Κυβέρνηση, εκτός εάν εσείς, όταν ήσασταν κυβέρνηση, προγραμματίζατε τον καιρό. Αυτό είναι άλλο θέμα. 
Κύριε Ανδρεουλάκο, στην περίπτωση αυτή κανονικά δεν θα έπρεπε εγώ, ως Υπουργός Δικαιοσύνης, να αναφέρομαι στον τρόπο διεύθυνσης της διαδικασίας, γιατί γνωρίζετε πολύ καλά ότι, αυτή η αρμοδιότητα είναι του προεδρεύοντος του δικαστηρίου. Και μάλιστα ο εφέτης με την αναλυτική του αναφορά, περιγράφει τα γεγονότα. Αιφνιδιάστηκε και ο ίδιος. Αυτό είναι εμφανέστατο. Πρόκειται μάλιστα για έμπειρο εφέτη. Είχαν διατεθεί επτά αστυνομικοί για τους τρεις κατηγορουμένους. Ο αριθμός αυτός είχε κριθεί ικανοποιητικός. Ήταν απρόβλεπτο και αιφνιδιαστικό το γεγονός. Εσείς, όμως, με αφορμή ένα απρόβλεπτο, αιφνιδιαστικό και μεμονωμένο γεγονός, προσπαθείτε να γενικεύσετε τις διαπιστώσεις σας και μιλάτε περί μη λειτουργίας των δικαστηρίων κλπ.. Με συγχωρείτε πολύ, αλλά όσοι μας ακούν μπορούν να βγάλουν τα συμπεράσματά τους. 
ΑΠΟΣΤΟΛΟΣ ΑΝΔΡΕΟΥΛΑΚΟΣ: Δεν είπα αυτό. 
ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δικαιοσύνης): Είπατε και κάτι άλλο: "Γιατί βγήκαν οι χειροπέδες;"
Μα, κύριε Ανδρεουλάκο, και ο Κώδικας Ποινικής Δικονομίας, αλλά και το π.δ. 141/1991 -επί των ημερών σας εξεδόθη- λένε πολύ συγκεκριμένα ότι "τα φρουρούμενα άτομα δεν φέρουν χειροπέδες μέσα στην αίθουσα του δικαστηρίου". Δηλαδή τα όργανα της τάξης ορθώς εφήρμοσαν τους νόμους και τις διατάξεις. Πιο κάτω αναφέρεται ότι "για την πρόληψη απόδρασης κλπ. ο επικεφαλής διατάσσει μέρος της δύναμης να περιβάλει τους φρουρούμενους κατηγορούμενους στα εδώλια και πίσω από αυτά". Αυτό ακριβώς είχε κάνει η Αστυνομία με τους επτά αστυνομικούς. 
Συμφωνώ απόλυτα ότι στην περίπτωση αυτή πρέπει να καταθέσουμε τον προβληματισμό με βάση αυτήν, αν θέλετε, την εμπειρία για το τι πρέπει να γίνει, ώστε να αποφευχθούν μελλοντικά παρόμοια γεγονότα. Νωρίτερα σας ανέγνωσα και τις διαταγές που έχουν εκδοθεί από πλευράς των αρμοδίων υπηρεσιών της Αστυνομίας, να υπάρχει μεγαλύτερη προσοχή και να λαμβάνονται περισσότερα μέτρα προς πρόληψη παρομοίων φαινομένων σε έκτακτες, απρόβλεπτες περιστάσεις, όπως αυτή. 
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην πρώτη με αριθμό 464/11-3-2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μιχάλη Καρχιμάκη προς τον Υπουργό Οικονομίας και Οικονομικών, σχετικώς με την τροποποίηση της διαδικασίας εκλογής των ανεξαρτήτων ελεγκτών για τις εισηγμένες στο Χρηματιστήριο Ανώνυμες Εταιρείες, με στόχο την προστασία των μικρομετόχων. 
Η επίκαιρη ερώτηση του κ. Καρχιμάκη έχει ως εξής: 
"Από το 1992, με την τροποποίηση του νόμου που κατήργησε το Σώμα Ορκωτών Ελεγκτών για τις Α.Ε. και τη διαμόρφωση του θεσμικού πλαισίου, ώστε ο έλεγχος να γίνεται από ιδιωτικές ελεγκτικές εταιρείες, θεωρώ ότι αμφισβητείται από πολλούς η ποιότητα των ελέγχων, γεγονός που σχετίζεται με τον τρόπο επιλογής τους από τη Γ.Σ. των μετόχων των εισηγμένων στο χρηματιστήριο εταιρειών. Ειδικά δε και μετά το μεγάλο σκάνδαλο της ΕΝΡΟΝ η αμφισβήτηση έχει πάρει μεγάλες διαστάσεις. 
Για τις εταιρείες, λοιπόν, που υπάρχει σημαντικός αριθμός μικρομετόχων είναι καθοριστικό γι' αυτούς η εξασφάλιση αξιόπιστου μηχανισμού ελέγχου των οικονομικών τους στοιχείων. 
Όμως, το τελευταίο διάστημα έχει γίνει πολλή συζήτηση για τις επενδυτικές επιλογές που έκαναν διοικήσεις εισηγμένων εταιρειών, με αποτέλεσμα κυρίως να θιγούν οι μικρομέτοχοι χωρίς να υπάρχει η δυνατότητα επαρκούς και αποτελεσματικού ελέγχου γι' αυτές τις επιλογές. 
Με δεδομένο δε ότι στην ελληνική πραγματικότητα οι μεγαλομέτοχοι ασκούν και τη διοίκηση της εταιρείας ουσιαστικά έχουν την πλειοψηφία, για να εκλέξουν τους ελεγκτές που θα τους ελέγξουν. Μπορεί, λοιπόν, να πει κανείς ότι στις περιπτώσεις αυτές οι διοικούντες είναι και ελέγχοντες και ελεγχόμενοι. 
Κύριε Υπουργέ, με βάση τα παραπάνω και προκειμένου να υπάρξει αυτή η διασφάλιση στο ελληνικό χρηματιστήριο, θεωρώ ότι απαιτείται από πλευράς σας η αλλαγή του θεσμικού πλαισίου στον τρόπο εκλογής των ελεγκτών που διενεργούν τους ελέγχους στις εισηγμένες στο χρηματιστήριο Α.Ε..
Ερωτάστε, κύριε Υπουργέ:
1. Προτίθεστε να τροποποιήσετε το θεσμικό πλαίσιο, έτσι ώστε κατά την ψηφοφορία εκλογής των ελεγκτών οι συμμετέχοντες στη διοίκηση των εισηγμένων εταιρειών να στερούνται του δικαιώματος ψήφου, προκειμένου να υπάρξει αξιοπιστία και να επιτευχθεί η διασφάλιση της ανεξαρτησίας, της διαφάνειας και των δικαιωμάτων των μικρομετόχων;
2. Θα μειώσετε το χρόνο που μπορεί μια ελεγκτική εταιρεία να παρέχει ελεγκτικό έργο σε εισηγμένη ανώνυμη εταιρεία στο χρηματιστήριο;"
Ο Υφυπουργός κ. Φωτιάδης έχει το λόγο για τρία λεπτά να πρωτολογήσει. 
Ορίστε, κύριε Φωτιάδη. 
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κυρίες και κύριοι συνάδελφοι, ένα όντως σημαντικό θέμα θέτει με την ερώτησή του ο αγαπητός συνάδελφος και φίλος κ. Καρχιμάκης, σχετικά με τη διαφάνεια των συναλλαγών και την κατοχύρωση των μετόχων, μικρών ή μεγαλύτερων, των εισηγμένων στο χρηματιστήριο εταιρειών. 
Θέλω να θυμίσω ότι η Βουλή πρόσφατα, πριν από μία εβδομάδα, στα πλαίσια αυτά ψήφισε διάταξη, με την οποία προβλέπεται η υποχρεωτική εφαρμογή των διεθνών λογιστικών προτύπων από την 1-1-2003 κατά την κατάρτιση των δημοσιευμένων οικονομικών καταστάσεων από τις ανώνυμες εταιρείες, των οποίων οι μετοχές είναι εισηγμένες στο χρηματιστήριο. 
Η υιοθέτηση των διεθνών λογιστικών προτύπων προκύπτει μέσα από τις διεθνείς οικονομικές εξελίξεις, καθώς και τη συνειδητοποίηση της ανάγκης εναρμόνισης, η οποία γίνεται ολοένα και πιο έντονη από τα μέσα της δεκαετίας του 1990.
Σταδιακά, από το 1995 ειδικότερα, οι νομοθεσίες πολλών κρατών-μελών επιβάλλουν τη χρήση των διεθνών λογιστικών προτύπων. Η οικονομική κρίση που ξέσπασε στην Νοτιοανατολική Ασία το 1998 κατέστησε ακόμη πιο επιτακτική την ανάγκη για αξιόπιστα λογιστικά πρότυπα. Την ίδια χρονιά η ομάδα των G7 κάλεσε όλες τις χώρες να μεριμνήσουν για την εφαρμογή διεθνών λογιστικών προτύπων, ενώ το 2000 η επιτροπή της Βασιλείας εξέφρασε την υποστήριξή της προς αυτήν την κατεύθυνση.
Σήμερα στην Ευρωπαϊκή Ένωση από τις επτά χιλιάδες περίπου εταιρείες με εισηγμένους τίτλους στα χρηματιστήρια οι τριακόσιοι εφαρμόζουν διεθνή λογιστικά πρότυπα σύμφωνα με τα αμερικανικά και τα διεθνή λογιστικά πρότυπα, τα οποία εισαγάγαμε εμείς πριν από λίγες μέρες.
Πρέπει να πούμε ότι κοντά στα υπόλοιπα η διαφάνεια των συναλλαγών θα ενισχυθεί ακόμη περισσότερο με πρωτοβουλίες οι οποίες θα αφορούν τους μηχανισμούς λογιστικής τυποποίησης και ελέγχου των επιχειρήσεων. Ο λογιστικός και διαχειριστικός έλεγχος των επιχειρήσεων θα αναβαθμιστεί. Η πρόσφατη εμπειρία της ΕΝΡΟΝ, όπως σωστά παρατηρεί ο συνάδελφος, οδηγεί πολλές χώρες σε ανάληψη πρωτοβουλιών προκειμένου να έχουμε καλύτερη ποιότητα και περισσότερες διασφαλίσεις.
Στα πλαίσια αυτά θα προωθηθούν και στη χώρα μας αλλαγές στον τρόπο που γίνονται οι έλεγχοι, αλλά και στην οργάνωση του ελεγκτικού επαγγέλματος. Οι πρωτοβουλίες αυτές στο συγκεκριμένο τομέα θα λάβουν οριστική μορφή μετά από μια διαδικασία διαβούλευσης που θα γίνει πολύ σύντομα. Η συζήτηση θα γίνει μέσα σε γενικότερα πλαίσια -λαμβάνοντας υπόψη και την πρόταση του συναδέλφου. Για παράδειγμα θα υπάρχει πρόβλεψη για αντικατάσταση του ορκωτού ελεγκτή κάθε τρία χρόνια και της ελεγκτικής εταιρείας μετά από ένα μέγιστο διάστημα. Θα υπάρχει επίσης πρόβλεψη για απαγόρευση παροχής συμβουλών και ελεγκτικού έργου και για κίνητρα για την εκπαίδευση των ορκωτών ελεγκτών.
Πρέπει επίσης να εξετασθούν σοβαρά ορισμένες αλλαγές στο σύστημα εισαγωγής στο Σώμα Ορκωτών Ελεγκτών, σε εναρμόνιση με τα ισχύοντα σε άλλες χώρες, όπου υπάρχει ουσιαστικά απελευθέρωση του επαγγέλματος των ορκωτών ελεγκτών. Αυτό που προέχει, όμως, είναι ότι η οποιαδήποτε αλλαγή θα πρέπει να διασφαλίζει υψηλές προδιαγραφές για το ελεγκτικό επάγγελμα.
Ευχαριστώ πολύ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Καρχιμάκης για δύο λεπτά.
ΜΙΧΑΗΛ ΚΑΡΧΙΜΑΚΗΣ: Κύριε Υπουργέ, πριν από μερικές μέρες ψηφίσαμε το νόμο για την ενίσχυση της επιχειρηματικότητας και θεσπίστηκε η διάταξη για την καθιέρωση των διεθνών λογιστικών προτύπων. Θεωρώ ότι αυτή η διάταξη είναι μόνο το πλαίσιο, το οποίο τηρείται σε πάρα πολλές χώρες και θα εφαρμοστεί και στη χώρα μας, απαιτείται, όμως, μια εξειδίκευση.
Στην Ελλάδα είχαμε πρόσφατα παραδείγματα τα οποία οδήγησαν, μέσα από χειρισμούς των διοικήσεων των εισηγμένων εταιρειών στο χρηματιστήριο, τους ελέγχους σε μια κατεύθυνση την οποία ήθελαν οι ίδιες οι διοικήσεις, με αποτέλεσμα να θιγούν τα δικαιώματα και τα συμφέροντα των μικρομετόχων.
Πιστεύω ότι στο επόμενο νομοσχέδιο που θα φέρετε εξειδικεύοντας αυτά τα μέτρα, θα πρέπει να εισαχθεί διάταξη με την οποία θα απαγορεύεται στη γενική συνέλευση των μετόχων, όπου γίνεται η επιλογή των ελεγκτών, η ψήφος των διοικούντων. Γιατί οι διοικούντες καθορίζουν και τον έλεγχο και είναι σημαντικό στο ότι στον "ΟΙΚΟΝΟΜΙΚΟ ΤΑΧΥΔΡΟΜΟ" της περασμένης εβδομάδας σε μια συνέντευξη του κ. Κόπερλαντ, ο οποίος είναι επικεφαλής της ΜΟΝΙΤΟΡ ΓΚΡΟΥΠ, επισημαίνει ότι θεωρεί άχρηστες τις σημερινές μεθόδους χρηματοοικονομικής διοίκησης.
(Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Λέει συγκεκριμένα: "Οι ελεγκτικοί μηχανισμοί αντιμετωπίζουν σύγκρουση συμφερόντων, καθώς, ενώ θεωρητικά λειτουργούν για το συμφέρον των μετόχων, προσλαμβάνονται από τους μάνατζερ και τη διοίκηση για να ελεγχθούν οι ίδιοι". Σχήμα οξύμωρο. "Οι μάνατζερ μπορούν να τους απολύσουν αν δεν συμφωνήσουν με τα αποτελέσματα των ερευνών τους ή μπορούν να τους δώσουν κίνητρα για να είναι καλοί μαζί τους". Καταλαβαίνετε, κύριε Υπουργέ, ότι χρειάζεται μια περισσότερη και μια καλύτερη θωράκιση, έτσι ώστε να αποκτήσουμε ένα κλίμα εμπιστοσύνης ειδικά στους μικρομετόχους οι οποίοι τα τελευταία χρόνια έχουν θιγεί.
ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, συμφωνούμε κατ' αρχήν με τις παρατηρήσεις του κυρίου συναδέλφου. Η εισαγωγή των διεθνών λογιστικών προτύπων αποτελεί μια από τις πρωτοβουλίες που έχουμε πάρει και οι οποίες στοχεύουν στην αύξηση της διαφάνειας και της ανταγωνιστικότητας των ελληνικών επιχειρήσεων.
Πρέπει να πω στον κύριο συνάδελφο και στη Βουλή, ότι είναι έτοιμο νομοσχέδιο και θα κατατεθεί σύντομα στη Βουλή, με το οποίο εισάγονται οι αρχές της εταιρικής διακυβέρνησης στις ελληνικές επιχειρήσεις.
Πρέπει επίσης να πω ότι η υιοθέτηση των ενιαίων λογιστικών προτύπων, όπως είναι και τα διεθνή λογιστικά πρότυπα που ψηφίσαμε πρόσφατα, θα έχει θετικές επιπτώσεις στις επιχειρήσεις και κατ' επέκταση σε ολόκληρη την αγορά, καθώς θα συνεισφέρει στη διαφάνεια της εφαρμογής των κανόνων, λειτουργίας της εγχώριας κεφαλαιαγοράς.
Επίσης πρέπει να πούμε ότι η υποχρεωτική εφαρμογή των διεθνών λογιστικών προτύπων για εταιρείες, των οποίων οι μετοχές διαπραγματεύονται στο χρηματιστήριο, συμβάλλει στη δημιουργία μιας ενιαίας πανευρωπαϊκής χρηματιστηριακής αγοράς με μεγαλύτερο βάθος και υψηλότερη ρευστότητα, καθώς και την ενίσχυση της προστασίας των επενδυτών. Η εφαρμογή αυτών των προτύπων θα βελτιώσει τη γενικότερη εικόνα του Χρηματιστηρίου Αξιών Αθηνών και θα συμβάλει στην προσέλκυση ξένων επενδύσεων, οι οποίες μπορούν να αποτελέσουν ένα πολύ σημαντικό μοχλό ανάπτυξης της οικονομίας μας. 
Οι προτάσεις, αγαπητέ συνάδελφε, θα ληφθούν σοβαρά υπόψη και κατά τη συζήτηση στη Βουλή με το νέο νομοσχέδιο θα έχουμε τη δυνατότητα να αναφερθούμε αναλυτικότερα σε αυτές, γιατί όντως είναι ένα πρόβλημα το οποίο απασχολεί την ελληνική οικονομία, αλλά και το Υπουργείο Εθνικής Οικονομίας και Οικονομικών.
Ευχαριστώ, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, θα ήθελα να παρακαλέσω την προσοχή σας για το θέμα το οποίο -ως μη όφειλε, νομίζω, τουλάχιστον σε ό,τι αφορά τους τόνους και το ύφος των τοποθετήσεων- απασχόλησε χθες το Σώμα και αφορά τη λειτουργία του Σώματος με το νέο Κανονισμό.
Γνωρίζετε ότι η αρχική διάταξη του Συντάγματος προέβλεπε ότι τα νομοσχέδια παραπέμπονται στις Διαρκείς Επιτροπές, με εξαίρεση εκείνα που πρέπει να ψηφίζονται από την Ολομέλεια, θα συζητούνται και θα ψηφίζονται και θα ολοκληρώνεται η διαδικασία τους στις Διαρκείς Επιτροπές. Προσετέθη η διάταξη αυτή, διότι αρκετοί συνάδελφοι είχαν τη σωστή άποψη -είχα και εγώ αυτήν την άποψη- ότι πρέπει στην Ολομέλεια να έρχονται και τα νομοσχέδια αυτά και αφού θα έχει εξαντληθεί η νομοτεχνική εργασία στις Επιτροπές, στην Ολομέλεια θα γίνεται η πολιτική συζήτηση που πάντοτε, νομίζω, είναι αναγκαία για οποιοδήποτε νομοσχέδιο. 
Μας απασχολούσε πάντοτε το θέμα, πώς θα μπορούσε να διεξάγεται αυτή η συζήτηση -που πολλές φορές διαμορφώνεται και διαμορφώνονται και οι θέσεις κάθε πλευράς και από μια παράγραφο, από μια διάταξη ενός νομοσχεδίου- και συγχρόνως να μη δεσμεύεται είτε η Βουλή να ψηφίσει ένα νομοσχέδιο ή η Κυβέρνηση θα υποχρεώνεται να αποσύρει αυτό το νομοσχέδιο. Η διάταξη που τέθηκε στο Σύνταγμα αναφέρει ότι η συζήτηση αυτή στην Ολομέλεια γίνεται ενιαία επί της αρχής, των άρθρων και του συνόλου.
Θα έπρεπε, λοιπόν, να βρούμε μια διέξοδο στο πρόβλημα, το οποίο ενεφανίζετο, χωρίς όμως να επιστρέψουμε σε μία εποχή της οποίας τα μηνύματα είναι πολύ νωπά. Τότε που είτε υπό το πρόσχημα της βελτίωσης μιας διάταξης είτε διότι ο Υπουργός υποτίθεται ότι απεδέχετο κάποιες απόψεις που διατυπώθηκαν -πολλές φορές ήταν και απόψεις δικές του, που θεωρούσε ότι όντως διατυπώθηκαν και από το Σώμα- άλλαζε τελευταία στιγμή το νομοσχέδιο. 
Τότε έγινε η ρύθμιση του Συντάγματος, ότι πρέπει να περνά τουλάχιστον μία εβδομάδα πριν αρχίσει η συζήτηση στην επιτροπή και ότι πρέπει οι τροπολογίες και των Υπουργών και των Βουλευτών -διότι καμία φορά μία τροπολογία Βουλευτού ήταν ουσιαστικά τροπολογία του Υπουργού- να κατατίθενται πριν από τρεις μέρες. Αυτό σαν αρχή, την οποία αποδεχτήκαμε όλοι, δεν θα έπρεπε με τίποτα να ανατρέψουμε. 
Ταυτόχρονα δεν θα έπρεπε αυτή η πολιτική συζήτηση εδώ που προσπαθούν όλοι να είναι του υψηλοτέρου δυνατού επιπέδου να μην έχει και κάποια πρακτικά αποτελέσματα σε επιμέρους ζητήματα. Όπως είπα πριν, μπορεί μία και μόνη διάταξη να ανατρέπει όλο το σκεπτικό με το οποίο ένα κόμμα ή ένας Βουλευτής τοποθετείται υπέρ ή κατά ενός νομοσχεδίου. 
Επ' αυτού όλοι μας -οι παλαιότεροι έχουμε και μεγαλύτερη πείρα- ξέρουμε ότι έχει διαμορφωθεί μία κοινοβουλευτική πρακτική. Το Κοινοβούλιο πάντοτε έχει τη δυνατότητα της ευελιξίας, αρκεί να υπάρχει καλή πίστη και η πρόθεση και η διάθεση να βρίσκουμε λύσεις στα προβλήματα. Γι' αυτό, λοιπόν, θέλω να σας υπενθυμίσω -διότι χθες έγινα και στόχος προσωπικών επικρίσεων και είναι άδικο- ότι και στην Διάσκεψη των Προέδρων και εδώ όταν μίλησα, εξέθεσα το πρόβλημα και είπα ότι δεν παίρνω θέση αυτήν τη στιγμή. Διότι, είναι και η άποψη εκείνη ότι δεν θα πρέπει να ανοίξουμε μία πόρτα, την οποία αποφασίσαμε όλοι οριστικά να κλείσουμε, δηλαδή, να έρχεται ο Υπουργός την τελευταία στιγμή με τις τροπολογίες ή με τις αναδιατυπώσεις και ουσιαστικά να ανατρέπει -χωρίς καν το Σώμα να είναι ενημερωμένο- όλο το σκεπτικό με το οποίο απεδέχθη η επιτροπή ένα νομοσχέδιο και συγχρόνως να υπάρχει η δυνατότητα η Βουλή να πιέσει τον Υπουργό, για κάποιο θέμα το οποίο έκρινε ότι ήταν λάθος να αντιμετωπίζεται, έστω και αν αυτό έχει συζητηθεί στην επιτροπή. 
Επειδή στο θέμα αυτό έχουν διατυπωθεί απόψεις και από συνταγματολόγους και εμείς έχουμε διαφορετικές απόψεις, γι' αυτόν το λόγο είπα και νομίζω ότι αυτά τα θεσμικά θέματα, αγαπητοί συνάδελφοι, πρέπει με περίσκεψη και μελέτη -και κλεισμένοι ίσως στο γραφείο μας, παρά εκτοξεύοντας μύδρους και λογίδρια- να τα αντιμετωπίζουμε. Διότι δεν είναι απλώς θέμα του τι επιθυμούμε ή δεν επιθυμούμε, αλλά τι μπορεί να αντιμετωπίσουμε στη συνέχεια ως πρόβλημα, αν με επιπολαιότητα αντιμετωπίσουμε ένα μικρότερο πρόβλημα που μπορεί να αποδειχτεί ότι είναι αυτό που έχουμε τώρα μπροστά μας. 
Καταλήγω, έχοντας υπόψη την ελαστικότητα που πάντα πρέπει να διακρίνει τη λειτουργία ενός πολιτικού Σώματος, διότι εμείς δεν είμαστε νομοπαρασκευαστική επιτροπή, είμαστε πολιτικό Σώμα. Οι επιτροπές λειτουργούν και πολιτικά και νομοπαρασκευαστικά και νομοτεχνικά. Η Ολομέλεια είναι πολιτικό κατ΄εξοχήν Σώμα και δεν θα πρέπει να κατατρύχεται με τα επιμέρους και τη φράση εκείνη και την άλλη, μέσα από την οποία ξεφεύγει η πολιτική θέση. Γι΄ αυτό και ο κόσμος λέει: "Μα, στο Κοινοβούλιο δεν έχει κανείς συγκεκριμένη πολιτική άποψη" ή "όλοι λένε τα ίδια" κλπ.
Η πρακτική μας, λοιπόν, μας οδηγεί στο εξής και σας θυμίζω το νομοσχέδιο του Υπουργείου Εθνικής Οικονομίας: Εκεί απέσυρε ο Υπουργός, κάτω από μία συζήτηση που έγινε μέσα στο Σώμα, μία επιμέρους διάταξη εκείνου του νομοσχεδίου. Με ποιο σκεπτικό; Πάλι με το σκεπτικό της κοινοβουλευτικής μας πρακτικής. Με ρώτησε αν μπορεί να την αποσύρει και του είπα, "Βεβαίως μπορείτε". Εφόσον μπορεί να αποσυρθεί ολόκληρο το νομοσχέδιο, ασφαλώς μπορεί να αποσυρθεί και ένα άρθρο, ασφαλώς μπορεί να αποσυρθεί και μία επιμέρους διάταξη.
Πρώτον λοιπόν, η Βουλή μπορεί αν δεν συμφωνεί να τοποθετηθεί και να υποχρεώσει τον Υπουργό ή να αποσύρει ολόκληρο το νομοσχέδιό του ή να αποσύρει την απαράδεκτη για τη Βουλή διάταξη.
Χθες εάν ο κ. Λοβέρδος δεν έλεγε ότι το πρόβλημα στο νομοσχέδιό του αντιμετωπίζεται διότι η πρόταση που ετέθη αφορούσε προγράμματα τα οποία θα εκινούντο στο πλαίσιο αυτού του νόμου, θα μπορούσε και εκεί να διαμορφωθεί η διάταξη εκείνη έτσι ώστε να ενσωματωθεί μία άποψη και μία πρόταση που προέκυπτε από την όλη αυτή συζήτηση. Να μη γινόμαστε, λοιπόν, υπερβολικοί. Για όλα τα προβλήματα υπάρχουν λύσεις, αρκεί να υπάρχει καλή πίστη.
Εγώ πιστεύω ότι σε ό,τι αφορά το μείζον θέμα που είναι η κατάθεση και η συζήτηση τροπολογιών κλπ. αυτό είναι καλό και είναι υπεύθυνο εκ μέρους μας να μην το λύνουμε μια κι έξω αλλά να περιμένουμε διότι διαμορφώνουμε μια πρακτική που θα ακολουθήσει πολύ χρόνο στο βάθος. Σε ό,τι αφορά αυτό το στάδιο παρακαλώ να μείνουμε σ' αυτό που σας είπα από τις πρώτες μέρες, δηλαδή: Μια διάταξη δεν συμφωνεί το Σώμα να ψηφιστεί. Ο Υπουργός ή εμμένει σ' αυτή και έχει τον κίνδυνο να καταψηφιστεί το νομοσχέδιό του ή την αποσύρει ή την αναμορφώνει. Δέχεται μια άποψη και την ενσωματώνει. Σ' αυτό το στάδιο νομίζω ότι μπορούμε έτσι να αντιμετωπίσουμε το πρόβλημά μας και, όπως σας είπα από την πρώτη μέρα να δούμε πώς περπατάει αυτός ο νέος Κανονισμός, πώς προχωρεί, γιατί μπορεί να έχουμε και άλλα ζητήματα που πρέπει να αντιμετωπίσουμε, τα οποία αν μεν αντιμετωπίζονται μέσα από την κοινοβουλευτική πρακτική, θα τα αντιμετωπίσουμε. Αν δεν αντιμετωπίζονται και θέλουν και τροποποίηση, θα τα τροποποιήσουμε. Άλλωστε δεν είμαστε εμείς για τον Κανονισμό, ο Κανονισμός είναι για το Κοινοβούλιο. Βέβαια το Σύνταγμα είναι πάνω από όλους μας και πρέπει να το σεβόμαστε. Ήθελα να σας κάνω αυτήν την ανακοίνωση. Δεν είναι για να κάνουμε συζήτηση πάνω σ' αυτό το θέμα τώρα, απλώς να σας πω κάτι… 
ΣΗΦΗΣ ΒΑΛΥΡΑΚΗΣ: Κύριε Πρόεδρε, για ένα λεπτό το λόγο επ' αυτού…
ΠΡΟΕΔΡΟΣ (Απόστολος Κακλαμάνης): Να σας πω κάτι, με συγχωρείτε. Είναι δώδεκα παρά δέκα. Στις δώδεκα δέχομαι τον Πρόεδρο του Ιράν. Σας ζητώ συγγνώμη. Θέλω να σας παρακαλέσω, έκανα έκκληση και στην αρχή στην καλή πίστη όλων. Βλέπετε ότι προσπαθώ…
ΣΗΦΗΣ ΒΑΛΥΡΑΚΗΣ: Με τον ίδιο τρόπο ανταποκρίνομαι στη δική σας καλή πίστη. Θα παρακαλούσα, έστω και αν αποχωρήσετε από το Προεδρείο, να έχουμε τη δυνατότητα…
ΠΡΟΕΔΡΟΣ (Απόστολος Κακλαμάνης): Κύριε συνάδελφε, ειδικά και προσωπικά σας παρακαλώ μην καταστρέψετε, συνεχίζοντας μια συζήτηση, κάτι το οποίο προσπαθώ αυτήν τη στιγμή να διαμορφωθεί.
ΣΗΦΗΣ ΒΑΛΥΡΑΚΗΣ: Αν μου αφήσετε πέντε λεπτά νομίζω ότι …
ΠΡΟΕΔΡΟΣ (Απόστολος Κακλαμάνης): Ναι, αλλά μπορείτε να μου πείτε με ποιο δικαίωμα δεν θα δώσω άλλα πέντε λεπτά και σε άλλο συνάδελφο;
ΣΗΦΗΣ ΒΑΛΥΡΑΚΗΣ: Άρα δεν έχουμε το δικαίωμα ομιλίας.
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Όχι, δεν είπα αυτό. Με όλη την αγάπη και το σεβασμό, δεν είπα αυτό. Ο καθένας μπορεί να εννοήσει τι είπα. Αν δώδεκα η ώρα πρέπει να φύγω…
ΣΗΦΗΣ ΒΑΛΥΡΑΚΗΣ: Το Προεδρείο λειτουργεί.
ΙΩΑΝΝΗΣ ΒΑΡΒΙΤΣΙΩΤΗΣ: Μα, το Προεδρείο λειτουργεί, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εγώ θα σας κάνω μια έκκληση. Χθες έγινε μία μεγάλη συζήτηση εδώ πέρα. Εγώ θα σας παρακαλέσω πάρα πολύ. Έκανα μια ανακοίνωση στο Σώμα..
ΙΩΑΝΝΗΣ ΒΑΡΒΙΤΣΙΩΤΗΣ: Η ανακοίνωση δεν θέλει μια συζήτηση, κύριε Πρόεδρε;
ΠΡΟΕΔΡΟΣ (Απόστολος Κακλαμάνης): Κύριε συνάδελφε, ο Κανονισμός λέγει ότι επί των ανακοινώσεων του Προέδρου δεν γίνεται συζήτηση αλλά, επαναλαμβάνω,…
(Θόρυβος στην Αίθουσα)
Κύριοι συνάδελφοι, απευθύνομαι σε όλους σας. Γνωρίζετε πάρα πολύ καλά ότι εμείς εδώ συζητούμε -και πρέπει να συζητούμε- με πλήρη άνεση.
ΣΗΦΗΣ ΒΑΛΥΡΑΚΗΣ: Προφανώς.
ΠΡΟΕΔΡΟΣ (Απόστολος Κακλαμάνης): Πολλές φορές αυτή η άνεση με την οποία συζητούμε χρησιμοποιείται σε βάρος μας, σε βάρος του θεσμού μας. Εγώ σας είπα αυτήν τη στιγμή κάτι με το οποίο, υποθέτω, ότι θα συμφωνείτε. Δεν είναι μια σωστή διέξοδος αυτήν τη στιγμή; 
ΣΗΦΗΣ ΒΑΛΥΡΑΚΗΣ: Κύριε Πρόεδρε, θα είχα τελειώσει σε δύο λεπτά. Θα παρακαλούσα να έχω το λόγο για ένα λεπτό.
ΙΩΑΝΝΗΣ ΒΑΡΒΙΤΣΙΩΤΗΣ: Κι εγώ για ένα λεπτό.
(Θόρυβος στην Αίθουσα)
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, αφήστε με να κάνω και αυτό που πρέπει.
ΣΗΦΗΣ ΒΑΛΥΡΑΚΗΣ: Κύριε Πρόεδρε, η ένταση χθες -αν εκεί αναφέρεστε στον επιπόλαιο χειρισμό- οφείλεται κατά βάση στο χειρισμό του Προεδρείου. Θα το περάσουμε αυτό. Δεν αναφέρομαι σε σας. 
ΠΡΟΕΔΡΟΣ (Απόστολος Κακλαμάνης): Το αποδέχομαι αυτό, γιατί εγώ ευθύνομαι. ….
ΣΗΦΗΣ ΒΑΛΥΡΑΚΗΣ: Η πρόθεσή μου δεν είναι να αποδώσω ευθύνες προφανώς. Γνωρίζετε προσωπικά ότι έχει υπάρξει μακροτάτη, τουλάχιστον ενός χρόνου συζήτηση πάνω σ' αυτό το ζήτημα…..
ΠΡΟΕΔΡΟΣ (Απόστολος Κακλαμάνης): Κύριε Βαλυράκη, σας εκλιπαρώ ειλικρινά επ' αυτών που είπα να απαντήστε. Είναι χρήσιμα αυτά που είπα; 
ΣΗΦΗΣ ΒΑΛΥΡΑΚΗΣ: Μπορώ να μιλήσω για ένα λεπτό; 
ΠΡΟΕΔΡΟΣ (Απόστολος Κακλαμάνης): Κύριε Βαλυράκη, είναι χρήσιμα αυτά που είπα; 
ΣΗΦΗΣ ΒΑΛΥΡΑΚΗΣ: Προφανώς. 
ΠΡΟΕΔΡΟΣ (Απόστολος Κακλαμάνης): Αφήστε τότε με πρωτοβουλία δική μου, εφόσον αυτά που είπα είναι χρήσιμα, να συνεχίσουμε τη συζήτηση αυτή. Μου κάνετε αυτήν τη χάρη; 
(Χειροκροτήματα από την πτέρυγα του ΠΑΣΟΚ)
Σας ευχαριστώ πάρα πολύ. Εγώ ο ίδιος θα έχω την πρωτοβουλία αυτή. 
Κύριοι συνάδελφοι, αν και δε θέλω τα χειροκροτήματα, σας ευχαριστώ, γιατί ίσως χρειαζόταν αυτήν τη στιγμή η επίνευσή σας. Εάν αυτά που σας είπα τώρα σας ικανοποιούν, σας ευχαριστώ και παρακαλώ να αναμείνετε, αφού έχω και εγώ τις απόψεις ειδικών, τι θα κάνουμε οριστικά. Σας ευχαριστώ πολύ. 
(Χειροκροτήματα από την πτέρυγα του ΠΑΣΟΚ)
( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση, εξήντα δύο μαθητές και πέντε καθηγητές-συνοδοί από το 14ο Γυμνάσιο Αθηνών. 
Η Βουλή τους καλωσορίζει.
(Χειροκροτήματα από όλες τις πτέρυγες)
Επανερχόμαστε στη συζήτηση των επικαίρων ερωτήσεων.
Θα συζητηθεί η τρίτη επίκαιρη ερώτηση δευτέρου κύκλου με αριθμό 466/11.3.2002 του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη προς τον Υπουργό Οικονομίας και Οικονομικών, σχετικά με το κλείσιμο των ανέλεγκτων φορολογικών υποθέσεων των μικρομεσαίων, το φόρο συνάφειας κλπ. 
Η επίκαιρη ερώτηση του κ. Στριφτάρη έχει ως εξής:
"Αγανάκτηση και διαμαρτυρία προκαλεί στους μικρέμπορους, βιοτέχνες και επαγγελματίες, η εμμονή της Κυβέρνησης στη φορομπηχτική πολιτική με τις "ανέλεγκτες" υποθέσεις και το φόρο "συνάφειας".
Ερωτάται ο κύριος Υπουργός εάν η Κυβέρνηση θα επιμείνει στην άδικη και παράνομη φοροεπιδρομή ενάντια στους μικροεπιχειρηματίες, τη στιγμή μάλιστα που φοροαπαλλάσει το μεγάλο κεφάλαιο και με κάθε τρόπο στηρίζει την ασύδοτη δράση του".
Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριοι συνάδελφοι, τίθεται ένα σημαντικότατο ζήτημα που απασχόλησε την ελληνική κοινωνία τις τελευταίες ημέρες που αφορά το κλείσιμο των φορολογικών υποθέσεων και της συνάφειας.
Πρέπει να σας πω ότι πρόκειται για μία ιδιαίτερα ευνοϊκή ρύθμιση για τους φορολογούμενους, μια ρύθμιση η οποία όσον αφορά το θέμα των ανέλεγκτων υποθέσεων αποτελούσε κοινό πάγιο και ομόφωνο αίτημα των φορέων όλης της Ελλάδος προκειμένου να κλείσουν οι εκκρεμότητες του παρελθόντος, να κλείσει το άγχος των επιχειρήσεων που υπέκειντο σε μια διαδικασία ελέγχου η οποία κρατούσε σε βάθος χρόνου δέκα ετών.
΄Ετσι, λοιπόν, ικανοποιώντας το αίτημα των ίδιων των φορέων, πρωτοβάθμιων, δευτεροβάθμιων και τριτοβάθμιων οργανώσεων των επαγγελματιών, βιοτεχνών, εμπόρων και των λοιπών φορολογούμενων, το Υπουργείο των Οικονομικών και ιδιαίτερα ο Υπουργός Οικονομικών απεδέχθη το συγκεκριμένο αίτημά τους.
Ταυτόχρονα θέλω να τονίσω ότι μετά από σκληρές πραγματικά συζητήσεις και διάλογο με τους φορείς ειδικότερα τους τριτοβάθμιους εκπροσώπους των φορολογούμενων καταλήξαμε σε μια συμφωνία η οποία έγινε αποδεκτή και από τους εκπροσώπους παρά τις επιμέρους διαφωνίες, παρά το ότι ζητούσαν πολύ περισσότερα από αυτά στα οποία καταλήξαμε, αυτό το οποίο προέχει είναι ότι υπήρξε, μια ομόφωνη μεταξύ Υπουργείου και των φορέων θέση για την αποδοχή των συγκεκριμένων ρυθμίσεων.
Όσον αφορά τις ρυθμίσεις και της συνάφειας αλλά και του κλεισίματος, πρέπει να πούμε ότι είναι προαιρετικές. Όταν είναι προαιρετικές, σημαίνει ότι όποιος θεωρεί ότι τον ευνοεί η συγκεκριμένη ρύθμιση μπορεί να την αποδεχθεί. Αυτοί οι οποίοι θα κάνουν χρήση των δυνατοτήτων που παρέχουν οι δύο ρυθμίσεις, το λέω με απολυτότητα, θα ωφεληθούν. Αυτοί που δεν θα κάνουν χρήση, δεν θα βλαπτούν. Θα υπόκεινται στην ίδια ακριβώς μεταχείριση, δεν θα γίνει δυσμενέστερη η θέση τους, θα είναι στην ίδια ακριβώς θέση που βρίσκονταν και πριν τη θέσπιση των συγκεκριμένων ρυθμίσεων. Άρα είναι απόλυτη επιλογή του φορολογούμενου να κάνει τον αυτοέλεγχό του, γιατί πρόκειται περί αυτοελέγχου με συγκεκριμένες προϋποθέσεις, συγκεκριμένους όρους και τους ίδιους ακριβώς όρους που θα κάνουν τον έλεγχο και οι ελεγκτές των αρμοδίων ελεγκτικών κέντρων. Εμείς λέμε μην περιμένετε να έρθει ο ελεγκτής να σας κάνει τον έλεγχο, συγκεκριμένη είναι η διαδικασία του ελέγχου από την πλευρά των ελεγκτικών οργάνων, κάντε την μόνοι σας, κάντε μόνοι σας τον έλεγχο και αν νομίζετε ότι σας συμφέρει να υποβάλετε τη δήλωση, πράξτε το και θα ωφεληθείτε τις προσαυξήσεις και τα πρόστιμα τα οποία φτάνουν μέχρι και 400%. Κανένας δεν πιέζεται να υποβάλλει τη δήλωση, αν κατά την απόλυτη δική του επιλογή και αν κρίνει ότι τον συμφέρει η συγκεκριμένη ρύθμιση, μπορεί να επιλέξει τη διαδικασία του αυτοελέγχου, της υποβολής των συγκεκριμένων δηλώσεων και αναδρομικά για το κλείσιμο των υποθέσεών του, αλλά και για τη συνάφεια, προκειμένου να αποφύγει μελλοντικό δειγματολογικό έλεγχο, όπως προβλεπόταν από τον πάγιο φορολογικό νόμο. Ο έλεγχος δεν μπορεί να αποκλειστεί, προβλεπόταν και στο παρελθόν και ισχύει σήμερα και στο μέλλον, άρα αυτόν τον ίδιο έλεγχο θα υποστεί και πάλι όποιος τυχόν δεν θελήσει εκούσια να αποδεχθεί τις συγκεκριμένες ρυθμίσεις.
ΠΡΟΕΔΡΕΥΩΝ (Παναγιώτης Σγουρίδης): Ο κ. Στριφτάρης έχει το λόγο.
ΠΑΝΑΓΙΩΤΗΣ ΣΤΡΙΦΤΑΡΗΣ: Παρακολούθησα με προσοχή τον κύριο Υφυπουργό. Θέλω να πω δύο πράγματα. Ήθελα να απαντήσει ο κύριος Υπουργός γιατί έγιναν τα αντικειμενικά κριτήρια και ο προσδιορισμός του εισοδήματος του μικροεπιχειρηματία με βάση το μοναδικό συντελεστή κέρδους. Δεν έγινε για να κλείνουν αυτόματα οι φορολογικές τους δηλώσεις; Τουλάχιστον αυτά γράφουν τα Πρακτικά, όταν ψηφίστηκαν οι δύο νόμοι. Ότι και τα αντικειμενικά κριτήρια με τον κ. Μάνο τότε Υπουργό έγιναν για να τελειώνουν μια και καλή να μην τους έχουμε φορουποτελείς για πέντε, δέκα, είκοσι χρόνια.
Το δεύτερο είναι ότι επανερχόμαστε μετά από δέκα χρόνια και τους λέμε 1993-1998, ανέλεγκτες υποθέσεις. Δηλαδή, όταν εσείς το κράτος τους προσδιορίζει ποιο είναι το φορολογητέο εισόδημα και δεν λαμβάνει υπόψη ούτε βιβλία ούτε παραστατικά, τίποτα, τόσα τετραγωνικά μαγαζί, τόσους υπαλλήλους, τόσο ενοίκιο, ο συντελεστής είναι τόσο, τόσο είναι το φορολογητέο εισόδημα, γιατί τώρα τους λέμε ότι αυτά θα τα ξαναελέγξουμε;
Υπάρχει περίπτωση μια μικρή επιχείρηση να έχει ζημιές, κύριε Υπουργέ; Κάτι τέτοιο δεν τους το αναγνωρίζετε. Μέχρι 5 εκατομμύρια λέει εισπράξεις, που δεν ξέρω αν μπορεί να ζήσει και οποιοδήποτε μαγαζάκι με 5 εκατομμύρια εισπράξεις εκτός και αν πουλάει αέρα, γιατί κάτι πρέπει να αγοράσει για να πουλήσει. Και του λέτε, θα πληρώσει 360 χιλιάρικα. Και αν δεν τα πληρώσει, δεν δείξει καλή θέληση, θα πάμε να τον ελέγξουμε, θα δώσουμε και εντολή, όπως έχουμε δώσει στις φοροελεγκτικές υπηρεσίες, αυτό που έχει μέχρι 20 εκατομμύρια τζίρο θα του κόβετε 5 εκατομμύρια πρόστιμο και του ανοίγετε το λάκο και του λέτε, θες να πέσεις μόνος σου μέσα ή να σε ρίξω εγώ. Αυτή είναι η ουσία των ρυθμίσεων. Και βρήκατε τώρα τρεις και συφωνήσατε. Ούτε διοικητικό συμβούλιο στη ΓΕΣΕΒΕ έγινε ούτε στην ΕΣΕΕ ούτε στα επιμελητήρια. Οι τρεις πρόεδροι συμφωνήσανε και ξέρουμε τι πήραν πίσω για να συμφωνήσουν σε αυτήν τη ρύθμιση που κάνατε. Τρεις μόνο συμφωνήσανε ο δε πρόεδρος της ΕΣΕΕ ούτε δέχθηκε και ούτε μπορούσε να πάει στον Εμπορικό Σύλλογο της Αθήνας να ανακοινώσει αυτά που συμφωνήσατε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ. Έχετε το λόγο για δύο λεπτά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, απαντώντας γίνεστε βασιλικότερος του βασιλέως. Οι ίδιοι οι φορολογούμενοι με δεκάδες, εκατοντάδες αιτήματά τους έχουν ζητήσει το κλείσιμο των υποθέσεων και οι ίδιοι φορολογούμενοι διά των εκπροσώπων τους απεδέχθησαν τη συγκεκριμένη ρύθμιση.
ΣΠΥΡΙΔΩΝ ΣΤΡΙΦΤΑΡΗΣ: Μα γιατί τις έχετε ανοικτές;
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε συνάδελφε, προσωπικά ο ίδιος δέχθηκα εκατοντάδες πρωτοβάθμιες, δευτεροβάθμιες και τριτοβάθμιες οργανώσεις και μοναδικό τους αίτημα είναι να κλείσουν οι εκκρεμείς υποθέσεις. Δεν δέχθηκα ούτε ένα αίτημα, ούτε ένα -το τονίζω- αίτημα σε αντίθετη κατεύθυνση, κανείς δεν ζήτησε να μην κλείσουν.
ΣΠΥΡΙΔΩΝ ΣΤΡΙΦΤΑΡΗΣ: Γιατί είναι εκκρεμείς σας ρωτάω. 
ΠΡΟΕΔΡΕΥΩΝ (Παναγιώτης Σγουρίδης): Κύριε Στριφτάρη, είστε χρόνια Βουλευτής εδώ μέσα. Ξέρετε τη διαδικασία. Γιατί φωνάζετε; Συνεχίστε, κύριε Υπουργέ.
ΣΠΥΡΙΔΩΝ ΣΤΡΙΦΤΑΡΗΣ: Να απαντάει σ' αυτό που ρωτάω και όχι σ' αυτό που θέλει αυτός.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Στριφτάρη.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Η αλήθεια μπορεί να πονάει μεν, αλλά αυτή είναι, τι να κάνουμε, κύριε συνάδελφε; Έχετε μείνει πίσω. Προσπαθείτε να ποδηγετήσετε ένα κίνημα το οποίο δεν υπάρχει, γιατί είναι μόνιμο, πάγιο και σύσσωμο του επιχειρηματικού, βιοτεχνικού, εμπορικού και λοιπού επαγγελματικού κόσμου το ζήτημα του κλεισίματος των φορολογικών υποθέσεων. Αυτή είναι η αλήθεια. 
Ξέρετε τη δική μας θέση ως Υπουργείο Οικονομικών, ότι απ' αρχής εδώ και πολλά χρόνια δεν είχαμε καμία πρόβλεψη να κλείσουμε τις υποθέσεις. Και μάλιστα η θέση του Υπουργείου Οικονομικών είναι όχι άλλο κλείσιμο με τρόπο μηχανικό των υποθέσεων αυτών. Όμως αποδεχθήκαμε το συλλογικό αίτημα. Τείναμε ευήκοον το ους στο αίτημα, το παλλαϊκό, 100% αίτημα των φορολογουμένων, για να κλείσουν οι υποθέσεις και να αποφευχθεί το άγχος και εκκρεμότητες μιας δεκαετίας, ώστε να περιοριστούν τα συμπτώματα της διαφθοράς που συνεπάγεται ο τακτικός έλεγχος και ο οποίος καταγγέλλεται και από εσάς πολλές φορές, ώστε τελικώς να βαδίσουμε σε μια νέα εποχή όπου με τη χρήση της σύγχρονης τεχνολογίας και ο έλεγχος θα είναι πιο εύκολος, αλλά και η δυνατότητα συμμόρφωσης των φορολογουμένων προς τους κανόνες του φορολογικού δικαίου θα είναι πιο συνεπής. Επομένως, δεν πρέπει να κατηγορείτε την Κυβέρνηση η οποία αποδέχθηκε -το ξανατονίζω- αίτημα του 100% των φορέων, τουλάχιστον όσο μπορούμε να εκτιμήσουμε έχοντας υπόψη τα εκατοντάδες υπομνήματα που έχουμε πάρει. 
Και πρέπει να πω, κύριε Πρόεδρε, ότι δεν θα υπάρξει καμιά επιβάρυνση ούτε με τον έναν τρόπο ούτε δηλαδή με το κλείσιμο αλλά ούτε και με τη συνάφεια για επιχειρήσεις που δηλώνουν τα ακαθάριστα έσοδά τους κανονικά. Εν πάση περιπτώσει, λέμε ότι όποιος νομίζει ότι αδικείται απ' αυτήν την πρόταση μπορεί να μην κάνει χρήση του ευεργετικού δικαιώματος, να κάνει τον αυτοέλεγχο μόνος του, αφού αυτή είναι προαιρετική. 
ΠΡΟΕΔΡΕΥΩΝ (Παναγιώτης Σγουρίδης): Ήσασταν σαφής, κύριε Υπουργέ.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Αυτοέλεγχο λέμε στο φορολογούμενο και από εκεί και πέρα προαιρετικά υποβάλλει ή όχι τη δήλωσή του. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην υπ' αριθμόν 467/11-3-2002 τρίτη επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδας κ. Αντώνιου Σκυλλάκου προς τον Υπουργό Εργασίας και Κοινωνικών Ασφαλίσεων σχετικώς με την καταβολή των δεδουλευμένων στους απολυμένους της επιχείρησης ΜΙΝΙΟΝ κλπ.
Η επίκαιρη ερώτηση δεν θα συζητηθεί. Ήταν εδώ ο κύριος Υπουργός, έλειπε ο κύριος συνάδελφος, ήρθε ο κύριος συνάδελφος, λείπει ο κύριος Υπουργός. Θα επανέλθει και θα ξανασυζητηθεί.
Συνεπώς, κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην
ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης σύμφωνα με την ειδική ημερήσια διάταξη, άρθρο 62 του Συντάγματος, για τις αιτήσεις άρσεως της ασυλίας των Βουλευτών:
1. Παναγιώτη Αντωνακόπουλου
2. Ευτυχίου Κοντομάρη
3. Κωνσταντίνου Τασούλα
4. Άγγελου Τζέκη
Ο Εισηγητής εκ μέρους της Πλειοψηφίας είναι ο κ. Παπαγεωργίου. Εκ μέρους της Νέας Δημοκρατίας είναι η κα Ζέττα Μακρή. Εκ μέρους του Κομμουνιστικού Κόμματος Ελλάδας ο κ. Σκυλλάκος και ο κ. Κουβέλης εκ μέρους του Συνασπισμού της Αριστεράς και της Προόδου.
Ορίστε, κύριε Παπαγεωργίου, έχετε το λόγο. Πόσο χρόνο θέλετε; 
ΓΕΩΡΓΙΟΣ ΠΑΠΑΓΕΩΡΓΙΟΥ: Πέντε λεπτά, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε πέντε λεπτά.
ΓΕΩΡΓΙΟΣ ΠΑΠΑΓΕΩΡΓΙΟΥ: Η πρώτη περίπτωση αφορά στο συνάδελφο Βουλευτή τον κ. Αντωνακόπουλο. Ζητείται η άδεια για να ασκηθεί σε βάρος του ποινική δίωξη γιατί όταν ήταν Αντινομάρχης Ηλείας υπέγραψε μια απόφαση, με την οποίαν εξαιρούσε από την κατεδάφιση μια οικοδομή στην περιοχή της Αμαλιάδας. Η οικοδομή αυτή είχε ανεγερθεί με βάση οικοδομική άδεια που είχε εκδοθεί από την υπηρεσία, η οποία εκ των υστέρων απεδείχθη ότι κακώς είχε εκδοθεί.
Είναι επιβεβλημένο από το νόμο σ' αυτές τις περιπτώσεις πράγματι να εξαιρείται από την κατεδάφιση οικοδομής. Την ίδια γνώμη είχε και το ΣΧΟΠ της περιοχής, όπως και η προϊσταμένη αρχή, η Διεύθυνση Περιβάλλοντος και Χωροταξίας της Δυτικής Ελλάδας. Κατά συνέπεια, δεν πρέπει να δοθεί η αιτουμένη άδεια, πέραν του ότι είναι και μία πράξη κατά κάποιον τρόπο πολιτική. Αφορούσε στη διοίκηση που ασκούσε ως Αντινομάρχης. 
Η δεύτερη περίπτωση αφορά στο συνάδελφο Βουλευτή τον κ. Ευτύχιο Κοντομάρη. Κατηγορείται για παραβίαση κανόνων οικοδομικής του άρθρου 286 του Ποινικού Κώδικα και του προεδρικού διατάγματος 13 του 1929 περί επικινδύνων οικοδομών.
Πράγματι, το 1992 είχε υποβάλει ως μηχανικός το φάκελο για την έκδοση άδειας οικοδομής για την προσθήκη τρίτου ορόφου σε διώροφη οικοδομή στη Νίκαια. Η οικοδομή αυτή στους σεισμούς του 1999 υπέστη ρωγμές και με αφορμή τις διενέξεις μεταξύ των περισσότερων συνιδιοκτητών, επιμέρους οριζόντιων ιδιοκτησιών αυτής της οικοδομής το πράγμα οδηγήθηκε δικαστικά στην ποινική δικαιοσύνη και μ' αυτόν τον τρόπο εμπλέκεται και ο Βουλευτής. 
Νομίζω ότι δεν υπάρχει άμεση εμπλοκή και ευθύνη του συναδέλφου Βουλευτή, διότι σε κάθε περίπτωση είχε παραιτηθεί από την επίβλεψη της οικοδομής και ποτέ μάλλον δεν την άσκησε, διότι η οικοδομή ανεγέρθηκε πολύ αργότερα όταν ο συνάδελφος ήταν Νομάρχης Θεσσαλονίκης και στη συνέχεια Βουλευτής.
Η τρίτη περίπτωση αφορά στο συνάδελφο Βουλευτή τον κ. Κωνσταντίνο Τασούλα. Κατηγορείται ότι ύστερα από μήνυση του κ. Βασιλείου Τσακιρτζή τάχα απαίτησε εκβιαστικά 70 εκατομμύρια σύμφωνα με τη μήνυση κατ' ιδίαν με τον καταγγέλοντα, αργότερα στην κατάθεσή του με άλλον μάρτυρα παρουσία, ο οποίος, σημειωτέον και όλως περιέργως, μεταξύ της ασκήσεως της μηνύσεως και της καταθέσεως του μηνυτή είχε αποβιώσει.
Ο κύριος συνάδελφος ενήργησε πολύ χρηστά, προκειμένου να προστατεύσει τα συμφέροντα του Δήμου Κηφισιάς, διότι ο κ. Τσακιρτζής ήθελε να ανεγείρει οικοδομή που θα καταλάμβανε και τριακόσια τετραγωνικά μέτρα από κοινόχρηστο χώρο που ανήκε στο Δήμο Κηφισιάς. Σημειωτέον ότι η σωστή του αυτή θέση δεν είχε να κάνει με το γεγονός ότι τάχα προσπαθούσε να προσεταιριστεί, ώστε να προτείνει το οτιδήποτε μη μεμπτόν στο μηνυτή, αλλά μέχρι σήμερα και αγωγή στο Πολυμελές έχει ασκηθεί, αλλά και ο Δήμος Κηφισιάς επιμένει στην ίδια θέση.
Θέλω εντελώς παρεμπιπτόντως να πω ότι με τις περιπτώσεις του συναδέλφου από τη θητεία του ως Δημάρχου της Κηφισιάς έχει ασχοληθεί πολλές φορές το Σώμα. Νομίζω ότι όλες αυτές οι καταγγελίες και μάλιστα μετά από τόσο μακρό χρονικό διάστημα -τετραετία και πενταετία- από τότε που θήτευσε σαν δήμαρχος είναι υποκινούμενες και γίνονται από πολιτική σκοπιμότητα. Διότι σύμφωνα με στοιχεία που μας έδωσε ο Βουλευτής όλες αυτές οι καταγγελίες -θα το πω έτσι- "ταξιδεύουν" στα Ιωάννινα. Μάλιστα και ο τελευταίος μηνυτής ταξίδευσε στα Ιωάννινα προκειμένου υποτίθεται να διαμορφώσει ένα "κακό" προφίλ για τον κύριο συνάδελφο Βουλευτή, που όμως βεβαίως δεν ευσταθεί. Προτείνω, λοιπόν, να μη γίνει δεκτή ούτε αυτή η αίτηση.
Τέλος, στην περίπτωση του κ. Τζέκη: Στις 15-4-1999 μαζί με άλλους πολίτες πράγματι κατέλαβαν το οδόστρωμα της οδού Ευζώνος, προκειμένου να εμποδίσουν τα νατοϊκά στρατεύματα να κατευθυνθούν προς το Κοσσυφοπέδιο. Νομίζω ότι οι βομβαρδισμοί στο Κοσσυφοπέδιο και η επέμβαση των νατοϊκών δυνάμεων είναι ένα θέμα που συγκίνησε τους περισσότερους Έλληνες. Πιστεύω ότι είχε όλο το δικαίωμα ο συνάδελφος, όπως και οι άλλοι συμπολίτες μας, να διαμαρτυρηθούν μ' αυτόν τον ειρηνικό τρόπο. Ήταν μία πολιτική έκφραση και βεβαίως ερίζεται πέραν της ηθικής αξίας που έχει η συμβολική ενέργεια του Βουλευτή κατά πόσο είναι και συνταγματικό να διέρχονται ξένα στρατεύματα από τη χώρα μας και συνεπώς κατά πόσο είναι βάσιμη αυτή η κατηγορία.
Νομίζω και οι τέσσερις περιπτώσεις -και τελειώνω, κύριε Πρόεδρε- είναι από τις περιπτώσεις εκείνες που αν θα δώσουμε άδεια θα ταλαιπωρηθούν πράγματι οι συνάδελφοι Βουλευτές και δεν είναι από εκείνες τις περιπτώσεις για τις οποίες λένε ότι οι Βουλευτές αλληλοκαλύπτονται, ώστε να μη δίνεται άδεια και να μη διώκονται στα δικαστήρια. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Και εμείς ευχαριστούμε, κύριε Παπαγεωργίου. 
Κύριοι συνάδελφοι, έχω την τιμή να ανακοινώσω στο Σώμα ότι:
Πρώτον, η Διαρκής Επιτροπή Εθνικής Άμυνας και Εξωτερικών Υποθέσεων, καταθέτει την έκθεσή της στο σχέδιο νόμου του Υπουργείου Εξωτερικών "Κύρωση της Συνθήκης της Νίκαιας που τροποποιεί τη Συνθήκη για Ευρωπαϊκή Ένωση, τις Συνθήκες περί ιδρύσεως των Ευρωπαϊκών Κοινοτήτων και ορισμένες συναφείς πράξεις, καθώς και των σχετικών πρωτοκόλλων και των δηλώσεων, που περιλαμβάνονται στην Τελική Πράξη". 
Δεύτερον, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Εσωτερικών, Δημόσιας Διοίκησης και Αποκέντρωσης "Κύρωση Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ουγγρικής Δημοκρατίας για τη συνεργασία και την αμοιβαία παροχή βοήθειας στον τομέα της πρόληψης και εξάλειψης των συνεπειών των φυσικών και ανθρωπογενών καταστροφών και σοβαρών ατυχημάτων".
Επίσης θέλω να ανακοινώσω στο Σώμα ότι από τα βόρεια θεωρεία της Βουλής παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, δεκαπέντε άτομα, πολιτικοί επιστήμονες, από τη Φιλανδία.
Η Βουλή τους καλωσορίζει.
(Χειροκροτήματα)
Η κα Ζέττα Μακρή έχει το λόγο.
ΖΩΗ ΜΑΚΡΗ: Για τον κ. Παναγιώτη Αντωνακόπουλο. 
Τηρώντας τη νόμιμη διαδικασία η Εισαγγελία Πρωτοδικών Ηλείας ζήτησε την παροχή άδειας της Βουλής για δίωξη του Βουλευτή Τάκη Αντωνακόπουλου, που εγκαλείται ότι τέλεσε το αδίκημα της παραβάσεως καθήκοντος, εξαιρώντας, με απόφασή του, από την κατεδάφιση ισόγεια οικοδομή. 
Από τη μελέτη των στοιχείων της δικογραφίας αλλά και των σχετικών διατάξεων του νόμου προκύπτει ότι είναι δυνατή, υπό προϋποθέσεις, η αναστολή της κατεδάφισης ορισμένων κτισμάτων. Ειδικότερα, η αναστολή χορηγείται όταν έχει ήδη εκδοθεί άδεια, μετά από προηγηθέντα έλεγχο της αρμόδιας πολεοδομικής υπηρεσίας, που μεταγενέστερα ανακλήθηκε, εκτός αν η ανάκληση οφείλεται σε υποβληθέντα αναληθή στοιχεία ή σε ανακριβείς αποτυπώσεις της υπάρχουσας πραγματικής κατάστασης.
Καίτοι το ουσιαστικό μέρος της δικογραφίας δεν αποτελεί αντικείμενο προβληματισμού για τη Βουλή, στην προκειμένη περίπτωση, φαίνεται πως πράγματι δεν υπεβλήθησαν εκ μέρους των ενδιαφερομένων απολύτως ακριβή στοιχεία ή εάν υπεβλήθησαν, τα είχε υπ' όψη της άλλης υπηρεσία, όχι αρμόδια.
Όμως ακόμη και στην περίπτωση αυτή, η αναστολή από την κατεδάφιση αποφασίζεται από το νομάρχη με την σύμφωνη γνώμη του ΣΧΟΠ του νομού, το οποίο γνωμοδοτεί, λαμβάνοντας υπό όψη του τα οριζόμενα εκ του νόμου.
Ακόμη, συνεπώς και εάν όφειλαν τα μέλη του ΣΧΟΠ Ηλείας να προβούν σε καλύτερο και ακριβέστερο έλεγχο των στοιχείων για την επίδικη οικοδομή, ακόμη και εάν δεν εξάντλησαν όσα μπορούσαν, εντός του πεδίου της ευθύνης τους και όφειλαν ή έπρεπε να γνωμοδοτήσουν και να εισηγηθούν διαφορετικά στο νομάρχη, ο τελευταίος και εν προκειμένω ο διωκόμενος συνάδελφος δεν μπορούσε παρά να υπογράψει, την ομόφωνη απόφαση του οργάνου, όπως άλλωστε και ο νόμος ορίζει.
Δεν υπάρχει, συνεπώς, κανένας απολύτως λόγος να αρθεί η ασυλία του συναδέλφου και να δυσκολευτεί στην άσκηση των πολιτικών του καθηκόντων, όταν η πρόθεση να παραβεί τα καθήκοντά, που τότε ο αναπληρωτής νομάρχης ασκούσε, δεν προκύπτει από κανένα στοιχείο, από αυτά που ετέθησαν υπ' όψη της Βουλής.
Για τον κ. Ευτύχιο Κοντομάρη.
Ο εισαγγελέας Πειραιά ζητεί από τη Βουλή την άδεια για την άσκηση ποινικής διώξης σε βάρος του συναδέλφου Βουλευτού Κέρκυρας Ευτύχιου Κοντομάρη για παραβίαση των κανόνων της οικοδομικής (άρθρο 286 Π.Κ.)
Ο συνάδελφος, με την ιδιότητα του μηχανικού ανέλαβε την ανέγερση προσθήκης τρίτου ορόφου σε προϋπάρχουσα οικοδομή.
Από τα έγγραφα προκύπτει ότι η ήδη εκδοθείσα το 1967 οικοδομική άδεια δεν προέβλεπε την ανέγερση μελλοντικώς τρίτου ορόφου. Εγκαλείται δε ο συνάδελφος ότι το 1992 για την έκδοση της οικοδομικής άδειας για την προσθήκη τρίτου ορόφου παρουσίασε ψευδή στοιχεία και η κακή κατασκευή και η επβάρυνση της υπάρχουσας παλαιάς οικοδομής είχαν σαν αποτέλεσμα η τελευταία να υποστεί ζημιές, που προκλήθηκαν από το σεισμό της 7/9/99.
Από τα προσκομισθέντα στοιχεία, όμως, δεν μπορούμε να διαπιστώσουμε την ευθύνη ή το βαθμό υπαιτιότητας του συναδέλφου, τη δυνατότητα, που είχε να ελέγξει ή να επέμβει στην υπάρχουσα οικοδομή και κυρίως, αν οι ρηγματώσεις των τοίχων οφείλοντο στην προσθήκη του τρίτου ορόφου ή στην παλαιότητα της οικοδομής και η και στον προηγούμενο σεισμό του 1981 που είχε ήδη επιβαρύνει το κτίριο. 
Πέραν τούτων όταν άρχισαν οι εργασίες οικοδόμησης ο συνάδελφος ασκούσε ήδη καθήκοντα νομάρχη, είχε ειδοποιήσει ότι δεν μπορεί να επιβλέπει τις εργασίες και σε κάθε περίπτωση πρέπει να αναφέρουμε ότι είχε ήδη εκδοθεί η άδεια μετά από τον κατά νόμο προηγηθέντα έλεγχο. 
Κατά την άποψή μας, σε κάθε περίπτωση η μη χορήγηση άδειας για την άσκηση ποινικής διώξεως δεν παραγράφει τυχόν ποινικές ευθύνες του συναδέλφου, δεν είναι σκόπιμο να αρθεί η ασυλία του, που θα συνεπάγεται δυσκολίες και προβλήματα στην άσκηση του λειτουργήματός του. 
Σε ό,τι αφορά τον κ. Τασούλα ο Εισαγγελέας Πρωτοδικών Αθηνών ζητεί την άρση ασυλίας του συναδέλφου, ώστε να διωχθεί για τις πράξεις της κακουργηματικής εκβίασης, σε απόπειρα, της παράβασης καθήκοντος αλλά και της δωροδοκίας. 
Ο συνάδελφος μηνύεται γιατί προ πενταετίας, με την ιδιότητα του Δημάρχου Κηφισιάς, στο γραφείο του σε "κατ' ιδίαν συνάντηση" ζήτησε εκβιαστικά από εργολάβο οικοδομών 70 εκατομμύρια δραχμές για να άρει τα εμπόδια που η αρμόδια πολεοδομική αρχή δημιουργούσε και να κτίσει ο καταγγέλλων εμπορικό κέντρο. 
Το γεγονός της παρελεύσεως πολύ μεγάλου χρονικού διαστήματος μεταξύ της δήθεν τελέσεως του αδικήματος και της αντιδράσεως του μηνυτή γεννά εύλογες απορίες και ερωτηματικά. Οι δε αντιφάσεις μεταξύ μηνύσεως και καταθέσεως για την παρουσία και άλλου αυτήκοου μάρτυρος που ήδη έχει αποβιώσει, κατά την τέλεση του εγκλήματος της εκβίασης, μας επιτρέπει να αντιληφθούμε την έλλειψη ειλικρίνειας και βασίμως να αμφιβάλλουμε για την ορθότητα των ισχυρισμών του μηνυτή. 
Μελετώντας την ογκώδη δικογραφία αντιλαμβάνεται κανείς ότι τυχόν άρση της ασυλίας του συναδέλφου μόνο προβλήματα θα του δημιουργήσει στην άσκηση του λειτουργήματός του. Άλλωστε σχετικά δημοσιεύματα στον τοπικό τύπο που ο συνάδελφος είχε την καλοσύνη να μου προσκομίσει, αποδεικνύουν ότι οι λόγοι της διώξεως εναντίον του είναι, αν όχι αποκλειστικά, κυρίως και προεχόντως πολιτικοί.
'Oσοι μετέχουμε στην Επιτροπή Δημόσιας Τάξης έχουμε διαπιστώσει ότι υπάρχει μια συντονισμένη προσπάθεια σπιλώσεως του συναδέλφου, που μέχρι στιγμής τουλάχιστον δεν είχε καμία δικαστική τύχη. Και έχουμε την εντύπωση ότι όχι μόνο για ηθικούς, αλλά και για ουσιαστικούς λόγους δεν πρέπει να συναινέσουμε στην άρση της ασυλίας του και να ταλαιπωρηθεί ως Βουλευτής να αποδείξει ότι δεν ευθύνεται για την εφαρμογή ομόφωνων αποφάσεων του Δημοτικού Συμβουλίου του και για αναπόδεικτες αιτιάσεις. 
Τέλος, για το συνάδελφο κ. Τζέκη υπάρχει το αίτημα για παροχή άδειας της Βουλής για δίωξη του συναδέλφου για παρακώλυση συγκοινωνιών. 
Ο εν λόγω συνάδελφος, μαζί με άλλα άτομα τοποθέτησε κάθετα το αυτοκίνητο της συζύγου του με αποτέλεσμα να διακοπεί η κυκλοφορία στη νέα εθνική οδό Αθηνών - Ευζώνων για περισσότερο από πέντε ώρες. Στην ενέργεια αυτή προέβη για να διαμαρτυρηθεί για τη διέλευση από τη χώρα μας στρατιωτικών δυνάμεων του ΝΑΤΟ και για να καταδικάσει τους βομβαρδισμούς του λαού της Γιουγκοσλαβίας. 
Ανεξάρτητα από το αν προκλήθηκε ή όχι κίνδυνος από τη συγκεκριμένη ενέργεια του Βουλευτή Θεσσαλονίκης, που είναι απαραίτητο στοιχείο για την πραγμάτωση του αδικήματος της παρακώλυσης συγκοινωνιών, δεν μπορούμε να παραβλέψουμε το γεγονός ότι στη χώρα μας ο αποκλεισμός εθνικών και όχι μόνο οδών, είναι συνηθισμένος τρόπος διαμαρτυρίας. Όταν γνωρίζουμε όλοι ότι οπαδοί ποδοσφαιρικών ομάδων αποκλείουν κεντρικές οδικές αρτηρίες για να εμποδίσουν με επιτυχία τον υποβιβασμό της ομάδος τους, όταν οι αγρότες δεν τιμωρούνται λόγω παραγραφής και ορθώς για την τέλεση του ιδίου αδικήματος, κινητοποιούμενοι για τα δίκαια αιτήματά τους, όταν σε μία μεγάλη μερίδα του ελληνικού λαού έχει παγιωθεί ότι ο ανορθόδοξος αυτός τρόπος διαμαρτυρίας είναι άλλες φορές η μοναδική αποτελεσματική αντίδραση και άλλες απολύτως επιβεβλημένος, είναι κατά την άποψή μας τουλάχιστον υπερβολικό να απαιτούμε από έναν Βουλευτή να μη συμπαρασταθεί σε ανθρώπους, που όπως και αυτός πιστεύουν ότι πρέπει με το δυναμικό αυτόν τρόπο να εκφράσουν την αντίδρασή τους για πολιτικές επιλογές. 
Η ενέργεια του συναδέλφου έχει σχέση με την άσκηση των βουλευτικών του καθηκόντων και έχει κάθε δικαίωμα, το δικαίωμα που αναγνωρίζεται σε κάθε Έλληνα πολίτη να εκφράζει δημόσια όχι μόνο τη γνώμη του, αλλά και την ενεργό συμπαράστασή του, καλυπτόμενος πλήρως από το ακαταδίωκτο του άρθρου 62 του Συντάγματος. Ευχαριστώ πολύ. 
ΠΡΟΕΔΡΕΥΩΝ (Παναγιώτης Σγουρίδης): Τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα εκατόν ογδόντα χρόνια από την Ελληνική Επανάσταση, είκοσι οκτώ μαθητές και μαθήτριες και τρεις συνοδοί-δάσκαλοι από το 12ο Δημοτικό Σχολείο Νίκαιας. 
Η Βουλή καλωσορίζει τα παιδιά. 
(Χειροκροτήματα απ' όλες τις πτέρυγες)
Ο κ. Σκυλλάκος, Κοινοβουλευτικός Εκπρόσωπος του Κομμουνιστικού Κόμματος Ελλάδας, έχει το λόγο για πέντε λεπτά. 
ΑΝΤΩΝΗΣ ΣΚΥΛΛΑΚΟΣ: Όσον αφορά τη δίωξη του κ. Τζέκη θεωρούμε απαράδεκτη τη δίωξη αγωνιστών της ειρήνης και όλων όσων διαμαρτύρονται είτε ενάντια στη νέα τάξη πραγμάτων είτε για τα αιτήματά τους τα αγροτικά, τα εργατικά, τα κοινωνικά. 
Υπάρχει ένα ολόκληρο θέμα. Εκείνη την περίοδο γίνονταν μια σειρά από ανάλογες εκδηλώσεις διαμαρτυρίας και φαίνεται ότι ορισμένες θα πάνε στο ακροατήριο. 
Εμείς θεωρούμε και γι' αυτήν την υπόθεση και για ανάλογες υποθέσεις ότι η δίωξη είναι πολιτικά και ηθικά απαράδεκτη γιατί, πρώτον, πρόκειται για συγκεκριμένη πολιτική ενέργεια και, δεύτερον, για νόμιμη και ηθικά διαμαρτυρία, όταν η συντριπτική πλειοψηφία του ελληνικού λαού ήταν αντίθετη στους βομβαρδισμούς και στην αιματοχυσία που προκάλεσαν οι Αμερικανοί και οι σύμμαχοι στη Γιουγκοσλαβία. 
Το πρόβλημα που μπαίνει απ' αυτήν την άποψη είναι και όταν έχουμε ανάλογες διαμαρτυρίες, που καμιά φορά δεν συγκεντρώνουν και τη συντριπτική πλειοψηφία, τι γίνεται σ΄ αυτές τις περιπτώσεις; Νομίζω ότι είναι σωστή η άποψη που ακούστηκε σ' αυτήν την Αίθουσα, την οποία από χρόνια υποστηρίζουμε και πρέπει να λυθεί και με τη νομολογία των δικαστηρίων. Πρέπει να ξεκινήσουμε από τη Βουλή και να φθάσουμε στα δικαστήρια και να πούμε ότι τέτοιες μορφές διαμαρτυρίας είναι πράγματι συνδικαλιστική ή, εν πάση περιπτώσει, κοινωνική δραστηριότητα και δεν συνιστούν παράβαση του Ποινικού Κώδικα και δεν αποτελούν την παράβαση της παρακώλυσης των συγκοινωνιών.
Εμείς ζητούμε πέρα από τα άλλα να σταματήσει και αυτή η υπόθεση και ανάλογες υποθέσεις, διότι πλήττουν τα δημοκρατικά δικαιώματα διεκδίκησης των Ελλήνων πολιτών.
Όσον αφορά την περίπτωση του κ. Τασούλα είναι προφανές το θέμα. Είχαμε ανάλογη δίωξη και παλιότερα. Ο κ. Τασούλας υπερασπίστηκε την ιδιοκτησία του δήμου με απόφαση του δημοτικού συμβουλίου. Σε ένα χώρο που θεωρείται δημοτικός δεν επέτρεψε στον εργολάβο να τον αξιοποιήσει οικοδομικά και καλώς έπραξε. Επίσης και ο χρόνος μήνυσης -άργησε πολύ ο μηνυτής- και τα δημοσιεύματα και οι συνεντεύξεις που έδωσε ο μηνυτής στην περιφέρεια που εκλέγεται ο κ. Τασούλας, στα Ιωάννινα, δείχνουν ότι υπάρχει και πολιτική σκοπιμότητα σε βάρος του. Είναι περίπτωση στην οποία θα πρέπει να αρνούμαστε πάντα την άρση της ασυλίας.
Όσον αφορά τον κ. Αντωνακόπουλο, ήταν βοηθός νομάρχη, συμμετείχε σε ένα όργανο. Στα πλαίσια λοιπόν των καθηκόντων του πήρε υπόψη του τις εισηγήσεις της Διεύθυνσης Περιβάλλοντος της Περιφέρειας και της Πολεοδομίας της Νομαρχίας. Δεν μπορούσε να πράξει διαφορετικά. Έπρεπε να κινηθεί στη βάση όσων εισηγούνται οι τεχνοκράτες. Δεν νομίζω ότι μπορούμε να πούμε "ναι" στην άρση της ασυλίας του.
Τέλος για την περίπτωση του κ. Κοντομάρη, το πρόβλημα είναι αν αυτός είχε την ευθύνη και την αρμοδιότητα να ελέγξει το κτίσιμο του τρίτου ορόφου της επίμαχης οικοδομής. Σύμφωνα με τα στοιχεία που υπάρχουν, ήδη ο κ. Κοντομάρης είχε γίνει νομάρχης, είχε παραιτηθεί από την επίβλεψη της οικοδομής και η επίβλεψη της οικοδομής γινόταν από άλλο μηχανικό. Οπότε δεν αξίζει τον κόπο να σύρεται στα δικαστήρια ένας συνάδελφος και να διασύρεται για ζητήματα για τα οποία δεν ήταν υπεύθυνος αυτός κατά την κρίσιμη περίοδο.
Και για τις τέσσερις περιπτώσεις είμαστε κατά της άρσης της ασυλίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κουβέλης έχει το λόγο.
ΦΩΤΗΣ ΚΟΥΒΕΛΗΣ: Σε ό,τι αφορά το συνάδελφο κ. Παναγιώτη Αντωνακόπουλο, να μη δοθεί η άδεια για την άρση της ασυλίας του, διότι πολιτική δραστηριότητα προώθησε με τις συγκεκριμένες επιλογές που έκανε από τη θέση του βοηθού νομάρχη.
Για τον κ. Ευτύχιο Κοντομάρη ομοίως να μη δοθεί η άδεια για την άρση της βουλευτικής του ασυλίας, διότι η πράξη για την οποία φέρεται να κατηγορείται αφορά σε περίοδο κατά την οποία ο κ. Κοντομάρης ήταν νομάρχης.
Και στην περίπτωση του κ. Κωνσταντίνου Τασούλα δεν πρέπει να δοθεί η άδεια για την άρση της ασυλίας του. 
Θεωρώ όμως υποχρέωσή μου να επισημάνω για άλλη μια φορά, κύριε Πρόεδρε, ότι τα όρια της πολιτικής αντιπαλότητας πρέπει να προσδιορίζονται από κανόνες ηθικής και δεοντολογίας. Και αυτοί οι κανόνες φαίνεται ότι παραβιάζονται βάναυσα σε ό,τι αφορά την περίπτωση του κ. Τασούλα, στη βάση τουλάχιστον δημοσιευμάτων του τοπικού, γιαννιώτικου, Τύπου, τα οποία ο κ. Τασούλας είχε τη δυνατότητα να μας φέρει στη Διαρκή Επιτροπή για να δούμε και το συγκεκριμένο περιεχόμενο των σχετικών δημοσιευμάτων.
Σε ό,τι αφορά τον κ. Άγγελο Τζέκη, πρέπει να επισημάνω, κύριε Πρόεδρε, ότι αυτή η ποινική δίωξη είναι προσβλητική όχι μόνο για το Βουλευτή αλλά για τον κάθε Έλληνα πολίτη, με το δεδομένο ότι κατά παραδοχή, συνταγματική και πολιτική, δεν επιτρέπεται η διέλευση ξένων στρατευμάτων από τη χώρα αν δεν υπάρχει νόμος του κράτους και μάλιστα ψηφισμένος με αυξημένη πλειοψηφία.
Ο κ. Τζέκης με τη συγκεκριμένη πράξη του δεν έκανε τίποτα άλλο παρά να υπερασπισθεί το Σύνταγμα πράγμα που είναι υποχρέωση όχι μόνο του 'Ελληνα Βουλευτή, αλλά και του κάθε πολίτη κατά το ακροτελεύτιο άρθρο του Συντάγματος. 'Oχι μόνο δεν πρέπει να δοθεί άδεια για την άρση της βουλευτικής ασυλίας του κ. Τζέκη, αλλά η Βουλή των Ελλήνων πρέπει να σταθεί αλληλέγγυα προς όλους τους πολίτες οι οποίοι διώκονται για πράξη όμοια με αυτή για την οποία αβασίμως και προκλητικώς κατηγορείται ο κ. Τζέκης. 
Και για τις τέσσερις λοιπόν περιπτώσεις να μη δοθεί άδεια για την άρση της βουλευτικής ασυλίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
Θα σας δώσουμε και εύσημα.
ΑΓΓΕΛΟΣ ΤΖΕΚΗΣ: Δεν χρειαζόμαστε εύσημα, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εμείς σας τα δίνουμε.
ΑΓΓΕΛΟΣ ΤΖΕΚΗΣ: Θέλω να πληροφορήσω το Σώμα ότι τον Απρίλιο του 1999 δεν ήμουν Βουλευτής. Μαζί με τους υπόλοιπους συναγωνιστές, φίλους της ειρήνης και συντρόφους μου, ανταποκριθήκαμε στο κάλεσμα φιλειρηνικών κινήσεων και του αντιπολεμικού κινήματος που είχε δημιουργηθεί στην περιοχή μας. Ο Νομός Θεσσαλονίκης και ευρύτερες περιοχές της Κεντρικής Μακεδονίας είχαν μεταβληθεί σε στρατοκρατούμενες περιοχές από τις ευρωνατοϊκές δυνάμεις. 'Ηταν σημεία συγκέντρωσης, διέλευσης και προώθησης δυνάμεων προς το Κοσσυφοπέδιο και προς την ευρύτερη περιοχή των Βαλκανίων.
Οι πράξεις των πέντε και η δική μου ήταν πράξεις πατριωτικές. Πρώτον, διότι δεν μπορούσαμε να δεχθούμε ότι η χώρα είχε μεταβληθεί σε ένα απέραντο ευρωνατοϊκό στρατόπεδο. Δεύτερον, διότι βλέπαμε ότι ετίθετο θέμα εθνικής ανεξαρτησίας. Τρίτον, διότι το Σύνταγμα λέει ότι πρέπει να υπάρχει νόμος από τη Βουλή με αυξημένη πλειοψηφία. 
Εκείνη δε την εποχή είκοσι δικαστές του Συμβουλίου της Επικρατείας με ανακοίνωσή τους που δημοσιεύθηκε στον Τύπο έθεταν ευθέως ζήτημα συνταγματικότητας.
Παράλληλα η πράξη μας ήταν και πράξη διεθνιστικής αλληλεγύης προς ένα λαό ο οποίος δοκιμαζόταν για εβδομήντα οκτώ ημέρες από τους ανελέητους βομβαρδισμούς των ευρωνατοϊκών δυνάμεων. Κρίνουμε ότι η πράξη μας δεν ήταν αντίθετη προς τους νόμους. Βέβαια μία τέτοια πράξη θα χρειασθεί να έρθει σε αντίθεση με τους νόμους, γιατί πάνω και από τους νόμους είναι η εθνική ανεξαρτησία, η λαϊκή κυριαρχία και προπαντός η αλληλεγγύη προς τους λαούς που δοκιμαζόντουσαν εκείνη την εποχή.
Βέβαια βλέπουμε με έκπληξη μέσα στο κατηγορητήριο να μας κατηγορούν για παρακώλυση συγκοινωνιών χωρίς να αναφέρει η εισαγγελεύς πρωτοδικών Κιλκίς, γιατί έγινε το συγκεκριμένο κατ' αυτήν παράπτωμα, ενώ οι μάρτυρες κατηγορίας αναφέρουν ξεκάθαρα ότι εκεί έγινε παρεμπόδιση μιας μεγάλης νατοϊκής φάλαγγας. 
Πιστεύουμε ότι είναι θετική η σημερινή εισήγηση των υπολοίπων κομμάτων πάνω σ' αυτό το θέμα, γιατί θα αποτελέσει ένα καλό στοιχείο υπεράσπισης για τους υπόλοιπους πέντε συντρόφους-συναγωνιστές που θα πάνε στην ακροαματική διαδικασία. 
Βεβαίως γνωρίζουμε τι προβλέπει το Σύνταγμα στο ακροτελεύτιο άρθρο του. 'Ομως και αν δεν προέβλεπε κάτι τέτοιο, πιστεύουμε ότι είναι στα χέρια του ελληνικού λαού να υπερασπισθεί τις βασικές αρχές της εθνικής ανεξαρτησίας, της λαϊκής κυριαρχίας και της αλληλεγγύης προς λαούς που δοκιμάζονται από ευρωνατοϊκές δυνάμεις.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα δυτικά θεωρεία της Βουλής, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", "180 Χρόνια από την Ελληνική Επανάσταση", είκοσι οκτώ μαθητές και τρεις συνοδοί δάσκαλοι από το Δημοτικό Σχολείο Κυριακίου Βοιωτίας. 
Η Βουλή τους καλωσορίζει. 
(Χειροκροτήματα απ' όλες τις πτέρυγες)
Κύριοι συνάδελφοι, δεν υπάρχει άλλος εγγεγραμμένος να μιλήσει.
Κηρύσσεται περαιωμένη η συζήτηση επί των αιτήσεων άρσεως ασυλίας των Βουλευτών κυρίων Παναγιώτη Αντωνακόπουλου, Ευτύχιου Κοντομάρη, Κωνσταντίνου Τασούλα και Άγγελου Τζέκη. 
Η λήψη απόφασης αναβάλλεται για άλλη συνεδρίαση.
Οι αναφορές και οι ερωτήσεις δεν θα συζητηθούν την ερχόμενη Τρίτη 19 Μαρτίου 2002.
Ο Βουλευτής Καρδίτσας κ. Δημήτριος Σιούφας ζητεί ολιγοήμερη άδεια απουσίας του στο εξωτερικό.
Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς η Βουλή ενέκρινε τη ζητηθείσα άδεια.
Στο σημείο αυτό, κύριοι συνάδελφοι, δέχεσθε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 12.40' λύεται η συνεδρίαση για την Τρίτη 19 Μαρτίου 2002 και ώρα 18.00' με αντικείμενο εργασιών του Σώματος νομοθετική εργασία, σύμφωνα με την ημερήσια διάταξη που έχει διανεμηθεί.


Ο ΠΡΟΕΔΡΟΣ ΟΙ ΓΡΑΜΜΑΤΕΙΣ










 


