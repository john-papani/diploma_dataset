ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄ 
ΣΥΝΟΔΟΣ Β΄ 
ΣΥΝΕΔΡΙΑΣΗ ΡΞΑ΄

Παρασκευή 23 Ιουνίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Δευτέρας 26 Ιουνίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εθνικής Παιδείας και Θρησκευμάτων σχετικά με την ανάκληση εγκυκλίου του Γενικού Γραμματέα του Υπουργείου, με την οποία απαγορεύεται η είσοδος στα σχολεία εκπροσώπων των κομμάτων κατά τη διάρκεια των ωρών λειτουργίας κ.λπ., σελ.
β) Προς τον Υπουργό Οικονομίας και Οικονομικών σχετικά με τη λήψη μέτρων ελέγχου του αυξημένου κόστους του χρήματος που χορηγείται από τις Τράπεζες προς τους δανειολήπτες κ.λπ., σελ.
γ) Προς τον Υπουργό Πολιτισμού σχετικά με τη χρηματοδότηση της Ορχήστρας των χρωμάτων για την πληρωμή των  μουσικών και των εργαζόμενων και τη συνέχιση του έργου της, σελ.
5. Συζήτηση Επερώτησης Βουλευτών του ΠΑΣΟΚ προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τα δημόσια έργα , σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίων νόμων:
α) Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Συνεργασίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου στους τομείς φυσικού αερίου και πετρελαίου», σελ.
β) Ο Υπουργός Οικονομίας και Οικονομικών κατέθεσε σχέδιο νόμου: «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις», σελ.
γ) Ο Υφυπουργός Πολιτισμός και οι Υπουργοί Οικονομίας και Οικονομικών και Ανάπτυξης κατέθεσαν σχέδιο νόμου: «Ίδρυση , οργάνωση και λειτουργία αθλητικών επαγγελματικών ενώσεων και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΒΟΥΛΓΑΡΑΚΗΣ Γ., σελ.
ΔΟΥΚΑΣ Π., σελ.
ΚΑΛΟΣ Γ., σελ.
ΚΑΝΕΛΛΗ Λ., σελ.
ΚΟΥΒΕΛΗΣ Φ., σελ.
ΣΚΥΛΛΑΚΟΣ Α., σελ.

Β. Επί της Επερώτησης:
ΒΑΡΒΙΤΣΙΩΤΗΣ Μ., σελ.
ΒΛΑΤΗΣ Ι., σελ.
ΓΕΙΤΟΝΑΣ Κ., σελ.
ΜΑΓΚΡΙΩΤΗΣ Ι., σελ.
ΞΑΝΘΟΠΟΥΛΟΣ Θ., σελ.
ΠΑΠΑΝΔΡΕΟΥ Β., σελ.
ΣΟΥΦΛΙΑΣ Γ., σελ.
ΣΠΗΛΙΟΠΟΥΛΟΣ Κ., σελ.
ΤΣΑΚΛΙΔΗΣ Ι., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΡΞΑ΄
     Παρασκευή 23 Ιουνίου 2006
     Αθήνα, σήμερα στις 23 Ιουνίου 2006, ημέρα Παρασκευή και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται η κυρία Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από την κ. Λιάνα Κανέλλη, Βουλευτή Α΄ Αθηνών, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Η Βουλευτής Κερκύρας κ. ΑΝΤΖΕΛΑ ΓΚΕΡΕΚΟΥ και ο Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ κατέθεσαν δημοσίευμα εφημερίδας στο οποίο ζητείται η λήψη άμεσων μέτρων για την εύρυθμη λειτουργία του ιδρύματος παίδων «ΜΗΤΕΡΑ».
     2) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά με την οποία ο Σύλλογος Οικογένειας Ανοιχτού Θεραπευτικού Προγράμματος «ΑΡΙΑΔΝΗ» ζητεί την οικονομική ενίσχυση πολιτιστικών εκδηλώσεών του.
     3) Η Βουλευτής Α΄ Θεσσαλονίκης κ. ΧΡΥΣΗ ΑΡΑΠΟΓΛΟΥ κατέθεσε αναφορά με την οποία Παλιννοστούντες Ομογενείς από την πρώην Σοβιετική Ένωση ζητούν να τους χορηγηθεί η ελληνική ιθαγένεια.
     4) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Οργανισμός ΤΟΕ Ζώνης Αράχθου ζητεί να ξεκινήσουν άμεσα εργασίες αποκατάστασης του αρδευτικού φράγματος Ιμαρέτ.
     5) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Παγκληρική – Παλλαϊκή Αγωνιστική Κίνηση ζητεί τη συμμετοχή του εφημεριακού κλήρου στην επιτροπή συγκρότησης για τη σύνταξη νομοσχεδίου σχετικά με το θέμα της Εκκλησιαστικής Δικαιοσύνης.
     6) Ο Βουλευτής Πρέβεζας κ. ΕΥΑΓΓΕΛΟΣ ΠΑΠΑΧΡΗΣΤΟΣ κατέθεσε αναφορά με την οποία το Σωματείο Ξενοδοχοϋπαλλήλων Δήμου Πάργας και Συναφών Επαγγελμάτων ζητεί να ορισθεί ανταποκριτής του Ο.Α.Ε.Δ. στην πόλη της Πάργας για την εξυπηρέτηση των δικαιούχων του επιδόματος ανεργίας.
     7) Ο Βουλευτής Πιερίας κ. ΑΘΑΝΑΣΙΟΣ ΠΑΠΑΓΕΩΡΓΙΟΥ κατέθεσε αναφορά με την οποία οι Εργαζόμενοι στις Δασικές Υπηρεσίες Περιφέρειας Κεντρικής Μακεδονίας ζητούν να αναγνωρισθούν θεσμικά ως δασικοί υπάλληλοι όλοι ανεξαίρετα οι υπάλληλοι που τοποθετούνται και υπηρετούν στις δασικές υπηρεσίες.
     8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Επιτροπή Αθλητισμού Νομού Λασιθίου ζητεί την άμεση επαναχρηματοδότηση των αθλητικών έργων του Νομού Λασιθίου.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Δικαστικών Υπαλλήλων Νομού Λασιθίου ζητεί την άμεση κάλυψη των κενών οργανικών θέσεων των Δικαστικών Υπηρεσιών του  Νομού Λασιθίου.
     10) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσιεύματα εφημερίδων τα οποία επισημαίνουν τις μεγάλες ελλείψεις οδηγών ασθενοφόρων στα Κέντρα Υγείας του Νομού Λάρισας.
     11) Η Βουλευτής Πέλλης κ. ΘΕΟΔΩΡΑ ΤΖΑΚΡΗ κατέθεσε αναφορά με την οποία η κ. Κυριακή Μουρατίδου, κάτοικος Αψάλου Πέλλης, ζητεί τη στήριξη με οικονομικά και ασφαλιστικά μέτρα των ελεύθερων επαγγελματιών του Νομού Πέλλης.
     12) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο ΤΟΕΒ Κουτσοποδίου Αργολίδας καταγγέλλει τον Ο.Σ.Ε. για αυθαίρετη και παράνομη είσπραξη δικαιώματος διέλευσης υδροσωλήνων από τις γραμμές.
     13) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία η Ένωση Αγροτικών Συνεταιρισμών Λάρισας – Τυρνάβου – Αγιάς ζητεί τη λήψη μέτρων για την προστασία του εγχώριου παραγομένου γάλακτος και κρέατος.
     14) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο ΤΟΕΒ Μάτι – Τυρνάβου Λάρισας ζητεί την άμεση δανειοδότησή του από κρατικό φορέα.
     15) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο Πολιτιστικός – Εξωραϊστικός Σύλλογος Βαλτακίου Δ/Δ Λαγίου «ΤΟ ΚΑΡΑΒΙ» ζητεί την επανεξέταση της θεσμοθετημένης ζώνης Α΄ στο Βαλτάκι του Δήμου Κροκεών Λακωνίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 11244/30-5-06 ερώτηση του Βουλευτή  κ. Σάββα Εμινίδη, δόθηκε με το υπ’ αριθμ. 69/2006/9-6-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση και σας ενημερώνουμε ότι η Κ.Υ.Α. 17829/26.04.2006 των τριών Υπουργείων σχετικά με την ένταξη ή εξαίρεση περιοχών που χαρακτηρίζονται τουριστικά υπεραναπτυγμένες έγινε ύστερα από μελέτη των υπηρεσιών, διαβούλευση με τους φορείς και βάσει πάγιας γραμμής της τουριστικής πολιτικής που είναι η ενίσχυση τουριστικών επενδύσεων που προσανατολίζονται σε υψηλού επιπέδου και ποιοτικό τουρισμό. Συνεπώς; η ενίσχυση ξενοδοχείων υψηλών κατηγοριών είναι ενταγμένη στο γενικό πνεύμα και κατεύθυνση του αναπτυξιακού νόμου.
     Σε κάθε περίπτωση, οι λειτουργούσες χαμηλών κατηγοριών ξενοδοχειακές μονάδες (των οποίων ο αριθμός είναι ήδη μεγάλος) έχουν τη δυνατότητα να ενισχυθούν σημαντικά προκειμένου να εκσυγχρονισθούν και να γίνουν ανταγωνιστικές, μέσω δύο συγκεκριμένων δράσεων του Ε.ΠΑΝ. (2.2.2 και 2.2.3. για τον εκσυγχρονισμό Μικρών και Μεσαίων τουριστικών Επιχειρήσεων).
     Η Υπουργός
     ΦΑΝΗ ΠΑΛΛΗ ΠΕΤΡΑΛΙΑ»
     2. Στην με αριθμό 11123/26-5-06 ερώτηση του Βουλευτή  κ. Παναγιώτη Σγουρίδη δόθηκε με το υπ’ αριθμ. 58/2006/14-6-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Σε απάντηση της ανωτέρω ερώτησης, σας επισυνάπτουμε τα σχετικά στοιχεία και σχόλια της Ε.Τ.Α. Α. Ε.
     Η Υπουργός
     ΦΑΝΗ ΠΑΛΛΗ ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 11014/23-5-06 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 47/2006/8-6-06 έγγραφο από την Υπουργό Τουριστικής Ανάπτυξης η ακόλουθη απάντηση:
     «Απαντώντας στην ανωτέρω ερώτηση, σας επισυνάπτουμε έγγραφο του Διευθύνοντος Συμβούλου της Ε.Τ.Α. Α.Ε. και σας ενημερώνουμε ότι στόχος του Υπουργείου Τουριστικής Ανάπτυξης είναι η αξιοποίηση και ο εκσυγχρονισμός των υπαρχουσών εγκαταστάσεων στο πλαίσιο μιας ολοκληρωμένης τουριστικής αξιοποίησης της ευρύτερης περιοχής ώστε να αποτελέσει πόλο έλξης.
     Η Υπουργός
     ΦΑΝΗ ΠΑΛΛΗ ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     4. Στην με αριθμό 11065/24-5-06 ερώτηση του Βουλευτή  κ. Μιχαήλ Καρχιμάκη δόθηκε με το υπ’ αριθμ. 1662/16-6-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 56584/14-6-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή Κ. Μ. Καρχιμάκη.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 11152/26-5-06 ερώτηση των Βουλευτών κυρίων Δημητρίου Τσιόγκα και Νικολάου Γκατζή δόθηκε με το υπ’ αριθμ. 1682/16-6-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σε απάντηση της ανωτέρω ερώτησης που κατέθεσαν οι Βουλευτές κ.κ. Τ. Τσιόγκας, Ν. Γκατζής, σας διαβιβάζουμε συνημμένα το με αριθ. πρωτ. 1885/13-6-06 έγγραφο του Ειδικού Γραμματέα του Γ΄ ΚΠΣ για θέματα αρμοδιότητας του Υπουργείου Αγροτικής Ανάπτυξης και Τροφίμων.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 11136/26-5-06 ερώτηση του Βουλευτή  κ. Αναστασίου Σιδηρόπουλου δόθηκε με το υπ’ αριθμ. 1678/16-6-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 51507/14-6-2006 έγγραφο του Προέδρου του Οργανισμού Πληρωμών και Ελέγχου Κοινοτικών Ενισχύσεων Προσανατολισμού και Εγγυήσεων (ΟΠΕΚΕΠΕ) σε απάντηση της ανωτέρω ερώτησης του Βουλευτή κ. Α. Σιδηρόπουλου.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ, κυρία Κανέλλη. 
     Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 26 Ιουνίου 2006.
     Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 4 του Κανονισμού της Βουλής) 
     1.-Η με αριθμό 826/20.6.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση πληρωμής των καπνοπαραγωγών του Νομού Καρδίτσης από τις καπνοβιομηχανίες της περιοχής κ.λπ..
     2.-Η με αριθμό 837/20.6.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαΐδου προς τον Υπουργό Εμπορικής Ναυτιλίας, σχετικά με την απελευθέρωση των ακτοπλοϊκών συγκοινωνιών κ.λπ..
     3.-Η με αριθμό 831/20.6.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Απασχόλησης και Κοινωνικής Προστασίας και Υγείας και Κοινωνικής Αλληλεγγύης, σχετικά με τη λήψη μέτρων κοινωνικής και στεγαστικής συνδρομής για τη στήριξη των αστέγων της χώρας μας κ.λπ..
     Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 4 του Κανονισμού της Βουλής)
     1. Η με αριθμό 832/20.6.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τον Υπουργό Δημόσιας Τάξης, σχετικά με τη λήψη μέτρων αντιμετώπισης των φαινομένων οργανωμένου εγκλήματος στο Ρέθυμνο κ.λπ..
     2. Η με αριθμό 836/20.6.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Τουριστικής Ανάπτυξης και Απασχόλησης και Κοινωνικής Προστασίας, σχετικά με τις απολύσεις προσωπικού στο Ξενοδοχείο SAN STEFANO στην Κέρκυρα κ.λπ..
     3.-Η με αριθμό 830/20.6.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με την ολοκλήρωση των έργων της Λεωφόρου Ασπροπύργου κ.λπ..
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των 
     ΕΠΙΚΑΙΡΩΝ ΕΡΩΤΗΣΕΩΝ
     Επίκαιρες ερωτήσεις πρώτου κύκλου:
     Η πρώτη με αριθμό 823/20.6.2006 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Μπαντουβά προς τον Υπουργό Οικονομίας και Οικονομικών, σχετικά με τη λήψη μέτρων ενίσχυσης των ξενοδοχειακών επιχειρήσεων κ.λπ., διαγράφεται λόγω κωλύματος του κυρίου Υπουργού.
     Η δεύτερη με αριθμό 821/20.6.2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τον Υπουργό Μακεδονίας-Θράκης, σχετικά με την επίλυση συνταξιοδοτικών θεμάτων των εργαζομένων στην HELEXPO Α.Ε. κ.λπ., διαγράφεται λόγω κωλύματος του κυρίου Υπουργού.
     Τρίτη είναι η με αριθμό 834/20.6.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς την Υπουργό Εθνικής Παιδείας και Θρησκευμάτων, σχετικά με την ανάκληση εγκυκλίου του Γενικού Γραμματέα του Υπουργείου, με την οποία απαγορεύεται η είσοδος στα σχολεία εκπροσώπων των κομμάτων κατά τη διάρκεια των ωρών λειτουργίας κ.λ.π..
     Η επίκαιρη ερώτηση του κυρίου συναδέλφου έχει ως εξής:
     «Με την υπ’ αριθμόν 2158/2.6.2006 εγκύκλιο που υπογράφεται από τον Γενικό Γραμματέα του Υπουργείου Παιδείας κ. Ανδρέα Καραμάνο και έχει σταλεί στις σχολικές μονάδες, απαγορεύεται η είσοδος στους εκπροσώπους των κομμάτων, των δημοτικών και νομαρχιακών παρατάξεων καθώς και στους εν ενεργεία εκπροσώπους της Νομαρχιακής και Τοπικής Αυτοδιοίκησης κατά τη διάρκεια των ωρών λειτουργίας του σχολείου. 
     Η εγκύκλιος αυτή επιβάλλει μια αντιδημοκρατική πρακτική απαγόρευσης στους εκπροσώπους των κομμάτων, των δημοτικών και νομαρχιακών παρατάξεων να έχουν δικαίωμα να επισκέπτονται τα σχολεία σε ώρα διαλείμματος για να προβάλλουν τις απόψεις τους και να συζητούν με τους εκπαιδευτικούς, χωρίς να διαταράσσεται η εκπαιδευτική διαδικασία.
     Ερωτάται η κυρία Υπουργός εάν προτίθεται να ανακαλέσει την παραπάνω εγκύκλιο, που εγκαινιάζει μια επικίνδυνη, αντιδημοκρατική πρακτική».
     Στην ερώτηση του κ. Σκυλλάκου θα απαντήσει ο Υφυπουργός Εθνικής Παιδείας και Θρησκευμάτων κ. Καλός.
     Ορίστε, κύριε Υπουργέ, έχετε το λόγο
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, κυρία και κύριοι συνάδελφοι, καμία αντιδημοκρατική πρακτική ή τακτική ή στρατηγική δεν βρίσκεται στο νου και στα σχέδια της Κυβέρνησης και του Υπουργείου Παιδείας, όσον αφορά στο συγκεκριμένο θέμα, για το οποίο ο εκλεκτός συνάδελφος κατέθεσε την ερώτησή του. 
     Όμως, θα ήθελα να σας πω, κύριε συνάδελφε, ότι σύμφωνα με τα μέχρι σήμερα καθιερωμένα –και το τονίζω αυτό- η απρόσκοπτη λειτουργία των σχολείων αποτελεί για το Υπουργείο Παιδείας διαχρονικώς –ασχέτως του ποιος κυβερνά, μιλώ για μεγάλη περίοδο χρόνου- αξία αδιαπραγμάτευτη, η οποία απορρέει από την αρχή του σεβασμού της εκπαιδευτικής διαδικασίας. Στοιχημένος σε αυτήν την αρχή, ο Γενικός Γραμματέας του Υπουργείου Παιδείας, ο κ. Καραμάνος, έστειλε αυτήν την εγκύκλιο, επειδή υπήρχαν πάρα πολλά αντιφατικού τύπου ερωτήματα για χορήγηση αδειών επισκέψεων στα σχολεία σε όλη τη χώρα, από διάφορους υποψηφίους μεμονωμένους για τις δημοτικές ή νομαρχιακές εκλογές, ή από παρατάξεις υποψηφίων. Και αυτό επειδή εμείς θέλουμε να διατηρηθεί το σχολείο ως χώρος ηρεμίας, δηλαδή χώρος, στον οποίο η εκπαιδευτική διαδικασία να μην έρχεται –αν θέλετε- σε επαφή με αντιθέσεις, κυρίως και εν όψει των δημοτικών και νομαρχιακών εκλογών, αντιθέσεις οι οποίες πολλές φορές είναι ισχυρότερες των κομματικών εν όψει των εθνικών εκλογών. Και γνωρίζετε πολύ καλά, κύριε Σκυλλάκο, ότι πάρα πολλές από αυτές τις αντιθέσεις μεταξύ προσώπων, τοπικών υποψηφίων κ.λπ. είναι πολύ εντονότερες από αυτές που έχουμε ανάμεσα στα κόμματα στις εθνικές εκλογές, γιατί έχουν τοπικό χαρακτήρα και γιατί έχουν προσωπικό χαρακτήρα. 
     Θέλουμε, λοιπόν, να διατηρηθεί η ηρεμία και γι’ αυτό εστάλη από τον κ. Καραμάνο αυτή η απαγόρευση επισκέψεων συγκεκριμένων τέτοιων υποψηφίων, που θα ήθελαν να μιλήσουν για την υποψηφιότητά τους σε μαθητές και καθηγητές. Θέλουμε, λοιπόν, να προστατέψουμε το σχολείο από τέτοιες εντάσεις και μάλιστα σε ένα σχολείο το οποίο προσπαθούμε να το αποπολώσουμε από πολλών ειδών τέτοιες επισκέψεις. Δηλαδή, πάρα πολλοί φορείς -και όχι μόνο πολιτικοί, κύριε Σκυλλάκο, και όχι μόνο υποψήφιοι σε τοπικές, δημοτικές και νομαρχιακές εκλογές- ζητούν πολλές φορές να το επισκεφθούν και κλείνουν τα προγράμματα, κλείνουν τα διαλείμματα, δημιουργείται ένα αδιαχώρητο επισκέψεων στο ελληνικό σχολείο. Ακολουθήσαμε λοιπόν -σας διαβεβαιώ- την ίδια πρακτική προς όλους. 
     Θα ήθελα να σας πω δε ότι, αν μέχρι σήμερα αποτελεί έθιμο -θα ήθελα να με προσέξετε εδώ- για το σχολείο η προσπάθεια να μείνει μακριά από τέτοιες εντάσεις η σχολική ζωή και η εκπαιδευτική διαδικασία, αυτό στηρίζεται και στην πολιτική προηγουμένων κυβερνήσεων. Σας αναφέρω ότι το 1985, επί υπουργίας του πρώην Προέδρου της Βουλής, του κ. Απόστολου Κακλαμάνη -και την καταθέτω στα Πρακτικά, για να ενημερωθείτε γι’ αυτήν- υπήρχε υπουργική απόφαση, η οποία ισχύει και δεν έχει ανακληθεί μέχρι σήμερα.
     (Στο σημείο αυτό  ο Υφυπουργός Εθνικής Παιδείας και Θρησκευμάτων κ. Γεώργιος Καλός καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
     Η απόφαση αυτή εντέλλετο στους διευθυντές όλων των σχολείων ότι απαγορεύεται κάθε ομιλία πολιτικού περιεχομένου προς μαθητές ή εκπαιδευτικούς μέσα στο χώρο του σχολείου από εκπροσώπους φορέων, κομμάτων, από φορείς συλλογικών οργάνων ή από άλλα πρόσωπα.
     Εν τέλει είναι βέβαιο ότι και η ώρα του διαλείμματος, γιατί βλέπω ότι και αυτό το αναφέρετε κύριε Σκυλλάκο, είναι και αυτή μια ώρα πάρα πολύ χρήσιμη. Οι καθηγητές αυτήν την ώρα δεν είναι ελεύθεροι. Γονείς επισκέπτονται το σχολείο. Φορείς επισκέπτονται το σχολείο και άνθρωποι οι οποίοι – συγκεκριμένα στελέχη- έρχονται από το Υπουργείο Παιδείας για να φέρουν προγράμματα, να δουν και να βαθμολογήσουν την εξέλιξη προγραμμάτων. Αυτός ο χρόνος είναι χρόνος που πρέπει να τον σεβαστούμε.
     Αν από εκεί και μετά αποφασίσουμε, διότι δεν θέλουμε να έχουμε αιτιάσεις περί αντιδημοκρατικότητος, μετά από διάλογο στον οποίο είμαστε ανοικτοί εδώ στο Κοινοβούλιο και κρίνουμε –τα κόμματα που μετέχουν στη δημόσια κοινοβουλευτική ανταλλαγή απόψεων- ότι μπορούμε να συζητήσουμε ένα νέο status, υπό την προϋπόθεση μη διατάραξης της σχολικής ζωής, ώστε να βρούμε κάποιες διεξόδους γι’ αυτού του είδους τις επισκέψεις, όταν αυτές προάγουν τη δημοκρατία και την ενημέρωση, θα έλεγα ότι αυτό μπορούμε να το συζητήσουμε στην Επιτροπή Μορφωτικών Υποθέσεων και να δούμε πού μπορεί να πάει ή ως πού μπορεί να πάει.
     ΠΡΟΕΔΡΕΥΩΝ (Σωτήρης Χατζηγάκης): Ο κ. Σκυλλάκος έχει το λόγο.
     ΑΝΤΩΝΗΣ ΣΚΥΛΛΑΚΟΣ: Υπάρχει μία πρακτική δεκάδων χρόνων ανεξάρτητα από την υπουργική απόφαση του τότε Υπουργού κ. Κακλαμάνη. Εδώ και είκοσι χρόνια και στις δημοτικές και στις βουλευτικές εκλογές οι υποψήφιοι επισκέπτονται όλο το δημόσιο τομέα –όχι ειδικά τα σχολεία- και τα σχολεία. Ποτέ δεν διανοήθηκε κανείς να μιλήσει στους μαθητές ή να διακόψει την ώρα του μαθήματος για να κάνει την εμφάνισή του και να πει αυτά που θέλει. 
     Υπάρχει το μεγάλο διάλειμμα που μαζεύονται οι εκπαιδευτικοί. Εγώ επανειλημμένα έχω πάει σε πάρα πολλά σχολεία. Υπάρχει σεβασμός στον ομιλητή και δεν υπάρχουν αντιπαραθέσεις την ώρα που γίνεται αυτή η συζήτηση. Υπάρχει ένας πολιτισμός πλέον. Με σεβασμό κάθονται όλοι και ακούνε τον ομιλητή. Για ποιο λόγο πρέπει να αλλάξουμε αυτήν την πρακτική; 
     Και αν αλλάξουμε αυτήν την πρακτική θα την αλλάξουμε και στον υπόλοιπο δημόσιο τομέα; Εμείς ανησυχούμε από τέτοια μέτρα και πολύ περισσότερο όταν γίνεται μια ολόκληρη συζήτηση και για τον περιορισμό ή την υπονόμευση του ασύλου στα πανεπιστήμια. Να μην μπορεί να μπει ένας υποψήφιος δήμαρχος! 
     Εμείς λέμε όχι στην παρεμπόδιση της εκπαιδευτικής διαδικασίας. Γι’ αυτό μιλάμε για το διάλειμμα. Εν πάση περιπτώσει το ίδιο θα μας πουν και σε μια δημόσια υπηρεσία, σε ένα Υπουργείο. Δεν θα μπορούμε να μπούμε μέσα, γιατί θα πουν ότι απασχολούμε τους υπαλλήλους. Και μάλιστα όχι μόνο σε μας αλλά σε όλα τα κόμματα, εκεί επιτρέπεται και κατά την ώρα που λειτουργεί η υπηρεσία. Δεν υπάρχει διάλειμμα εκεί. 
     Εν πάση περιπτώσει αν το βλέπετε διαφορετικά κάποια στιγμή θα συνεδριάσει η διακομματική επιτροπή στο Υπουργείο Εσωτερικών. Όχι όμως να λέτε αποφασίζουμε και διατάσσουμε και μάλιστα με απόφαση του Γραμματέα που δεν ξέρω τι ισχύ έχει η απόφασή του όταν δεν υπογράφει ο Υπουργός. Εμείς ανεξάρτητα από την εξέλιξη σε αυτό το πρόβλημα, ζητάμε να ανακληθεί αυτή η εγκύκλιος και να μην εφαρμοστεί. Εμείς ως κόμμα και οι υποψήφιοι που υποστηρίζουμε θα πηγαίνουμε σε σχολεία. Τι να σας πω τώρα; Ότι ορισμένα πράγματα επιβάλλονται στην πράξη; Δεν θέλουμε να χαλάμε τη διαδικασία. Αλλά όχι έτσι. Για μας είναι ευρύτερο δημοκρατικό ζήτημα να μπορούν οι υποψήφιοι και οι Βουλευτές να πηγαίνουν σε όλο το δημόσιο τομέα χωρίς να παρεμποδίζουν κανενός τη λειτουργία. Ζητάμε, λοιπόν, να ανακληθεί η εγκύκλιος.
     ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κύριος Υπουργός.
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, δεν θα ήθελα να βγουν συμπεράσματα από την απάντησή μου για την άσκηση πολιτικής ή για τη θέση, τέλος πάντων, της Κυβέρνησης όσον αφορά τις επισκέψεις στον ευρύτερο δημόσιο τομέα. 
     Μίλησα για το σχολείο –ειδικά για το σχολείο- και με την απάντησή μου έθεσα τις βάσεις για να καταλάβετε ότι εμείς διαχωρίζουμε –αυτή είναι η εκπαιδευτική πολιτική μας- το σχολείο από τον υπόλοιπο δημόσιο τομέα και θέλουμε, όχι να αποτρέψουμε τα κόμματα ή τους υποψηφίους –δεν είναι μιάσματα για να μην μπουν στο σχολείο- αλλά θέλουμε να προστατεύσουμε τη ζωή του σχολείου από οτιδήποτε μπορεί να προκληθεί, έστω και σ’ ένα διάλειμμα. 
     Για παράδειγμα, κύριε Σκυλλάκο, πείτε ότι έρχονται δύο αντίθετες παρατάξεις στο διάλειμμα και θέλουν και οι δύο την ίδια ώρα να επισκεφτούν την αίθουσα και να μιλήσουν!
     ΛΙΑΝΑ ΚΑΝΕΛΛΗ: Μεγάλοι άνθρωποι είναι, κύριε Υπουργέ!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Σας παρακαλώ! Δεν γενικεύεται η συζήτηση. Πείτε ότι έρχονται δύο αντίθετες παρατάξεις, δύο αντίθετοι υποψήφιοι. Εδώ έχουμε υποψηφίους δημάρχους σε συγκεκριμένες περιοχές, που είναι μάλιστα και εκπαιδευτικοί και είναι και συγγενείς. Αν αυτοί οι άνθρωποι μπουν στο σχολείο με την ένταση που έχουν, λόγω των αντιθέσεων που υπάρχουν μεταξύ τους…
     ΑΝΤΩΝΗΣ ΣΚΥΛΛΑΚΟΣ: Υπάρχουν πολλά διαλείμματα, κύριε Υπουργέ!
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εντάξει, ωραία! 
     Εμείς, λοιπόν, απαντάμε ότι πρώτον, η εγκύκλιος ήθελε να προλάβει τέτοιες καταστάσεις και δεύτερον, είναι συνεπής στη γενικότερη πολιτική της να «αποπολώσει» το σχολείο από τις πολλές επισκέψεις, που στο κάτω-κάτω τώρα επικαιροποιημένες, δικαιολογούνται να είναι πολλές. 
     Όμως, αν θέλετε να το δείτε από πλευράς γενικότερης τακτικής –και να το δούμε το θέμα- δεν κλείνουμε το διάλογο. Μάλιστα, σας είπα και σας προέτρεψα να τα πούμε αυτά όχι στην Επιτροπή του Υπουργείου Εσωτερικών, αλλά στην Επιτροπή Μορφωτικών Υποθέσεων και να βάλουμε τέσσερα-πέντε standards, τέσσερις-πέντε σταθερές, τις οποίες θα μπορούμε να ακολουθούμε με απόλυτο σεβασμό και όχι, κύριε Σκυλλάκο, με πρακτικές του τύπου «εμείς θα επισκεπτόμεθα τα σχολεία». Δηλαδή, γράφουμε το Υπουργείο Παιδείας στα παλαιότερα των υποδημάτων μας; Δεν νομίζω ότι θέλετε να το κάνετε αυτό! 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Αφήστε, λοιπόν, να το δούμε. Εξάλλου, έχουμε χρόνο μπροστά μας. 
     ΛΙΑΝΑ ΚΑΝΕΛΛΗ: De facto επιβλήθηκε μέχρι τώρα. Τι ακυρώνετε δηλαδή; 
     ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Αφήστε να το δούμε, να δούμε δηλαδή υπό ποιες σταθερές, οι οποίες να είναι κοινά αποδεκτές και για τον εκπαιδευτικό κόσμο της χώρας, μπορούμε να προστατεύσουμε αυτές τις επισκέψεις, να τις κάνουμε να είναι αποδοτικές και να μην αφήσουμε χρόνους ή, αν θέλετε, καταστάσεις οι οποίες δεν μπορούν να ελέγχονται κι από εκεί και μετά, ευχαρίστως να γίνονται. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
     Τώρα θα συζητήσουμε την τέταρτη επίκαιρη ερώτηση με αριθμό 828/20-6-2006 του Βουλευτού του Συνασπισμού της Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης, Οικονομίας και Οικονομικών, σχετικά με τη λήψη μέτρων ελέγχου του αυξημένου κόστους του χρήματος που χορηγείται από τις Τράπεζες προς τους δανειολήπτες κ.λπ..
     Το ειδικότερο περιεχόμενο της επίκαιρης ερώτησης του κ. Κουβέλη έχει ως εξής:
     «Με τις ανωτέρω (α) και (β) σχετικές μας ερωτήσεις μας επισημαίνουμε το υψηλό κόστος του χρήματος με το οποίο δανείζουν οι Τράπεζες τα νοικοκυριά και δηλώναμε ότι το σύστημα του ανταγωνισμού δεν λειτουργεί αποτελεσματικά, με συνέπεια τα ελληνικά νοικοκυριά να διαθέτουν πολύ μεγαλύτερο μέρος του εισοδήματός τους για αποπληρωμή τραπεζικών δανείων σε σχέση με τους άλλους ευρωπαίους πολίτες, διότι οι όροι με τους οποίους δανείζονται είναι επαχθέστεροι εκείνων που εφαρμόζονται στις χώρες της Ευρωπαϊκής Ένωσης.
     Τη διαπίστωση αυτή αναδεικνύει στην πρόσφατη συνέντευξή του ο Διοικητής της Τράπεζας Ελλάδος και προτείνει τη λήψη πρόσθετων νομοθετικών μέτρων για την ενίσχυση του ρόλου αυτής, καθώς και τη δυνατότητα παρέμβασής της στη διαμόρφωση των κριτηρίων και των κανόνων συναλλαγών με βάση τα οποία οι Τράπεζες θα εισπράττουν προμήθειες ή έξοδα από τις δανειακές συμβάσεις και τις τραπεζικές υπηρεσίες που παρέχουν. 
     Επειδή με τη θέση του διοικητή της Τράπεζας της Ελλάδος αναφέρεται ότι διαφωνεί η Ένωση Ελληνικών Τραπεζών και δεδομένου ότι το θέμα της ορθής και ομαλής λειτουργίας του τραπεζικού συστήματος είναι καίριο κοινωνικό ζήτημα», ερωτώνται οι κύριοι Υπουργοί ποια είναι η θέση τους αναφορικά με τις διατυπωθείσες πρόσφατες απόψεις του διοικητή της Τράπεζας της Ελλάδας για τον έλεγχο της λειτουργίας του τραπεζικού συστήματος στη χώρα μας και σε ποιες συγκεκριμένες ενέργειες προτίθενται να προβούν άμεσα για την ενίσχυση του ελέγχου των πιστωτικών ιδρυμάτων, την προστασία των πελατών-δανειστών και την ορθολογικοποίηση της λειτουργίας του τραπεζικού συστήματος;»
     Στην ερώτηση του κ. Κουβέλη θα απαντήσει ο Υφυπουργός Οικονομίας και Οικονομικών κ. Δούκας.
     Ορίστε, κύριε Υπουργέ, έχετε το λόγο. 
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητέ συνάδελφε, μας απασχολεί όχι μόνο το κόστος δανεισμού των νοικοκυριών, αλλά και το μέγεθος του δανεισμού. Έχουμε φτάσει σε δανεισμό του ιδιωτικού τομέα ύψους 150.000.000.000 ευρώ, δηλαδή περίπου 14.000 ευρώ κατά κεφαλήν και 55.000 ευρώ ανά ελληνική τετραμελή οικογένεια περίπου. Σε αυτό το χρέος πρέπει να προσθέσει κανείς και το χρέος του κεντρικού δημοσίου, που έχει πλέον ξεπεράσει τα 220.000.000.000 ευρώ. 
     Πρέπει, όμως, να λάβουμε υπ’ όψιν τα ακόλουθα: 
     Πρώτον, ότι ούτε η Κυβέρνηση ούτε η Τράπεζα της Ελλάδος μπορεί να καθορίσει την τιμολογιακή πολιτική των τραπεζών για τα δάνεια. Η τραπεζική αγορά είναι πλέον πανευρωπαϊκή, όπως είναι πανευρωπαϊκή και η αγορά στην οποία απευθύνονται οι τράπεζες, για ν’ αντλήσουν κεφάλαια για να κάνουν τα δάνεια. Η αγορά άντλησης χρημάτων για τις τράπεζες, δηλαδή η διατραπεζική αγορά και η αγορά καταθέσεων είναι και αυτή πλέον πανευρωπαϊκή. 
     Αυτά που προσπαθούμε να κάνουμε είναι φυσικά η εποπτεία της Τράπεζας της Ελλάδος να είναι σωστή και σύμφωνα πάλι με τους ευρωπαϊκούς νόμους και να δουλεύουν σωστά και οι υπηρεσίες προστασίας του ανταγωνισμού και οι υπηρεσίες προστασίας του καταναλωτή. 
     Έχω εδώ μαζί μου μια απάντηση της Ένωσης Ελληνικών Τραπεζών. Σας διαβάζω μερικά χαρακτηριστικά σημεία και θα συζητήσουμε τα υπόλοιπα αργότερα. Γράφει, λοιπόν, ο Γενικός Γραμματέας της Ένωσης Ελληνικών Τραπεζών: 
     «Σύμφωνα με τα στοιχεία που παρατίθενται στην ως άνω έκθεση του διοικητή της Τραπέζης της Ελλάδος και στον πίνακα 6.4, παρατηρούμε ότι το μέσο επιτόκιο των δανείων στην Ελλάδα κινείται πάνω από το μέσο σταθμικό επιτόκιο στη ζώνη του ευρώ (διότι το κόστος δανεισμού των ελληνικών τραπεζών είναι χειρότερο από το κόστος δανεισμού των μεγαλύτερων ευρωπαϊκών τραπεζών) αλλά είναι κάτω από το μέγιστο επιτόκιο, δηλαδή υπάρχουν χώρες στη ζώνη του ευρώ με επιτόκια υψηλότερα από τα αντίστοιχα ελληνικά.»
     Γράφει επίσης: «Σας γνωρίζουμε ότι οι τράπεζες τηρούν την πράξη του διοικητή της Τράπεζας της Ελλάδος υπ’ αριθμόν 2501/31-10-2002, όσον αφορά την ενημέρωση των συναλλασσομένων με τα πιστωτικά ιδρύματα και με τους όρους που διέπουν τις συναλλαγές.»
     Τέλος, όσον αφορά το ζήτημα της ενίσχυσης των αρμοδίων της Τράπεζας της Ελλάδος με ανάθεση σε αυτή των αρμοδιοτήτων του Υπουργείου Ανάπτυξης που άπτονται του ν. 2251/1994, όσον αφορά τα τραπεζικά προϊόντα, η Ένωση Ελληνικών Τραπεζών μας λένε πως όχι μόνο δεν διαφωνεί, όπως αναφέρεται στην ερώτησή σας, αλλά επικροτεί και υποστηρίζει μια τέτοια ρύθμιση, αφού η  Τράπεζα της Ελλάδος διαθέτει και την εμπειρία και την εξειδίκευση από την άσκηση των εποπτικών της αρμοδιοτήτων. 
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Ορίστε, κύριε Κουβέλη, έχετε το λόγο.
     ΦΩΤΗΣ ΚΟΥΒΕΛΗΣ: Κύριε Πρόεδρε, πρέπει να επισημάνω ότι το θέμα αυτό έχει τεθεί και στο πρόσφατο όσο και στο μακρινότερο παρελθόν. Ήδη από την 31η Οκτωβρίου 2005, με προηγούμενη επίκαιρη ερώτησή μας, κύριε Υπουργέ, αναδείξαμε το συγκεκριμένο ζήτημα της υπερφόρτωσης των δανείων που συνάπτουν οι Έλληνες πολίτες, ιδιαίτερα οι καταναλωτές Έλληνες πολίτες. Και τότε και σήμερα παίρνουμε την απάντηση ότι σας απασχολεί, ότι θέλετε να το δείτε και ότι προτίθεστε να πάρετε κάποια μέτρα. 
     Δυστυχώς, όμως, ο χρόνος κυλά και το αποτέλεσμα, κύριε Πρόεδρε, είναι ότι έχουμε ένα «καπέλο» στα επιτόκια και στα έξοδα που επιβάλλουν οι ελληνικές τράπεζες στους δανειολήπτες, με αποτέλεσμα τα υπερκέρδη των τραπεζών να είναι τεράστια. 
     Θα σας έλεγα, κύριε Υπουργέ –και επιλέγω τη διατύπωση- ότι πρόκειται για κέρδη «χυδαίας» διάστασης. Από τα στοιχεία που προανέφερα αυτό δικαιολογεί την τεράστια αύξηση κατά 118% στα καθαρά ενοποιημένα κέρδη των τραπεζών το 2005, που ανήλθαν –ακούστε, κύριε Πρόεδρε- σε 2.596.000.000 ευρώ, δηλαδή υπερδιπλασιάστηκαν σε σχέση με το 2004.
     Η Επιτροπή Ανταγωνισμού τι κάνει, κύριε Υπουργέ; Βεβαίως, ζούμε σε ένα ελεύθερο καθεστώς αγοράς και ανεξάρτητα από τις διαφωνίες που μπορεί να έχει οιοσδήποτε με αυτό το καθεστώς, υπάρχουν δυνατότητες να παρέμβει η πολιτεία, προκειμένου να περιορίσει αυτή την ασυδοσία των ελληνικών τραπεζών, οι οποίες ξεπερνούν κατά πολύ την κερδοσκοπική συμπεριφορά όλων των άλλων τραπεζών της Ευρωζώνης.
     Η Επιτροπή Ανταγωνισμού έχει υποχρέωση να ελέγξει -και είναι και δική σας υποχρέωση, διότι ασκείτε την πολιτική εποπτεία- τη μονοπωλιακή ή, αν θέλετε επιεικέστερα, την ολιγοπωλιακή συμπεριφορά των τραπεζών.
     Είστε υποχρεωμένοι και την Επιτροπή Ανταγωνισμού να ενεργοποιήσετε, αλλά έχετε τη δυνατότητα, υπερασπιζόμενοι τον υγιή ανταγωνισμό έστω, να λάβετε νομοθετικά μέτρα. 
     Ο διοικητής της τράπεζας, με τον οποίο οι διαφωνίες μας σε άλλα θέματα είναι συγκεκριμένες και τεράστιες, μιλάει για την ανάγκη λήψης μέτρων και δεν μπορεί να εμφανίζεται η Ένωση Τραπεζών και να λέει –ξαφνικά θα έλεγα προσχηματικά και υποκριτικά- ότι συμφωνεί με το διοικητή της Τράπεζας της Ελλάδας και από την άλλη μεριά να συνεχίζει αυτή την κερδοσκοπική και αδηφάγα συμπεριφορά έναντι των Ελλήνων καταναλωτών-πολιτών. 
     Γνωρίζετε πάρα πολύ καλά πόσο δυσβάσταχτοι είναι αυτοί οι όροι για τους Έλληνες πολίτες, οι οποίοι -μέσα από μία οικονομική δύσπραγη πραγματικότητα- προσφεύγουν για να αντιμετωπίσουν τα προβλήματά τους στο δανεισμό από τις τράπεζες.
     Νομίζω ότι δεν δικαιούστε περαιτέρω να μιλάτε για το ενδιαφέρον σας για τη λήψη μέτρων, όταν εδώ και δύο και πλέον χρόνια δεν έχετε κάνει τίποτα, δεν έχετε ενεργοποιήσει υφιστάμενους θεσμούς και δεν έχετε λάβει μέτρα, που έχετε νομοθετική δυνατότητα να λάβετε. 
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κουβέλη.
     Κύριε Υπουργέ, έχετε το λόγο.
     ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε συνάδελφε, ήμουν σαφής πριν. Δεν μπορούμε εμείς να καθορίζουμε την τιμολογιακή πολιτική των τραπεζών. 
     Αυτό το οποίο κάνουμε είναι ότι έχουμε ζητήσει από τις εποπτικές αρχές να εντατικοποιήσουν τους ελέγχους και όσον αφορά την προστασία του καταναλωτή και την ενημέρωση των συναλλασσομένων για τους όρους που διέπουν τις συναλλαγές. Έχουμε ζητήσει από την Επιτροπή Ανταγωνισμού να εντείνει τους ελέγχους για να βεβαιωθεί ότι δεν υπάρχουν συνεννοήσεις κάτω από το τραπέζι μεταξύ των τραπεζών.
     Επίσης, επαναλαμβάνω ότι πρέπει να λάβετε υπ' όψιν σας ότι και το κόστος δανεισμού των τραπεζών από τις αγορές είναι υψηλότερο από το μέσο ευρωπαϊκό και ότι οι επισφάλειες των τραπεζών είναι υψηλότερες από τον μέσο ευρωπαϊκό όρο. Αυτό είναι κάτι που ανησυχεί και εμάς.
     Θέλω όμως εν κατακλείδι να σας πω ότι θα προχωρήσουμε με βάση αυτά τα οποία ανέφερα, σε πολύ μεγαλύτερη εντατικοποίηση των ελέγχων, όχι όμως καθορισμό της τιμολογιακής πολιτικής τους, κάτι που είναι ανέφικτο ούτως ή άλλως σε μια ανοιχτή πανευρωπαϊκή αγορά.
     Ευχαριστώ, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, η με αριθμό 829/20-6-2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τον Υπουργό Δικαιοσύνης, σχετικά με τη μεταφορά των παλαιών φυλακών Τρικάλων στις νέες εγκαταστάσεις κ.λπ., διαγράφεται λόγω κωλύματος του ερωτώμενου Υπουργού.
     Επίσης, η με αριθμό 827/20-6-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τον Υπουργό Αγροτικής Ανάπτυξης και Τροφίμων, σχετικά με την καθυστέρηση ενεργοποίησης των οριστικών δικαιωμάτων των αγροτών, τον κίνδυνο προστίμων κ.λπ., διαγράφεται λόγω κωλύματος του ερωτώμενου Υπουργού.
     Θα συζητηθεί τώρα η με αριθμό 835/20-6-2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Πολιτισμού, σχετικά με τη χρηματοδότηση της Ορχήστρας των Χρωμάτων για την πληρωμή των μουσικών και των εργαζομένων και τη συνέχιση του έργου της.
     Η επίκαιρη ερώτηση της κυρίας συναδέλφου έχει ως εξής: 
     «Σε δραματική κατάσταση έχει οδηγηθεί η ΟΡΧΗΣΤΡΑ των ΧΡΩΜΑΤΩΝ και διαγράφεται πλέον ορατός ο κίνδυνος να αναστείλει τη λειτουργία της λόγω της αδιαφορίας της Κυβέρνησης.
     Το ΥΠ.ΠΟ. από τα 800.000 ευρώ που είναι το σύνολο της επιδότησης της Ορχήστρας για το πρώτο εξάμηνο του 2006, μέχρι τώρα έχει δώσει μόλις 285.000 ευρώ (ποσό που σχεδόν εξ’ ολοκλήρου παρακρατήθηκε ήδη από  το Ι.Κ.Α.). Το γεγονός αυτό έχει ως συνέπεια οι μουσικοί της Ορχήστρας να παίζουν απλήρωτοι επί έξι μήνες, ενώ διοικητικοί υπάλληλοι και συνεργάτες της να παραμένουν απλήρωτοι για διάστημα από έξι-δέκα μήνες. 
     Ο φετινός προϋπολογισμός της Ορχήστρας είναι 2.200.000 ευρώ. Αν αφαιρεθούν τα έσοδά της (600.000 ευρώ), το ΥΠ.ΠΟ. υποχρεούται να καλύψει με επιδότηση τα 1.600.000 ευρώ. Καθώς μέχρι στιγμής δεν υπάρχει δέσμευση από το Υπουργείο ότι θα δοθούν τα χρήματα, οι απλήρωτοι μουσικοί έχουν δεχθεί να καλύψουν το πρόγραμμα της Ορχήστρας μέχρι τις 25/6.
     Μετά τα παραπάνω ερωτάται ο κύριος Υπουργός τι μέτρα προτίθεται να πάρει για την άμεση χρηματοδότηση της ΟΡΧΗΣΤΡΑΣ των ΧΡΩΜΑΤΩΝ, ώστε να πληρωθούν οι μουσικοί και οι εργαζόμενοι για να συνεχίσουν το έργο τους, καθώς και για να μην υπάρξει στο μέλλον παρόμοιο πρόβλημα».
     Στην επίκαιρη ερώτηση της κ. Κανέλλη θα απαντήσει ο Υπουργός Πολιτισμού κ. Γεώργιος Βουλγαράκης.
     Ορίστε, κύριε Υπουργέ, έχετε το λόγο.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρίες και κύριοι συνάδελφοι, η ερώτηση θέτει ένα θέμα, το οποίο αφορά συνολικότερα το Υπουργείο Πολιτισμού και όχι μόνο την ΟΡΧΗΣΤΡΑ των ΧΡΩΜΑΤΩΝ. Διότι τα οικονομικά του Υπουργείου Πολιτισμού δεν είναι καθόλου καλά. Υπάρχουν συσσωρευμένα χρέη εδώ και πολλά έτη, δεκαετίες θα έλεγα, τα οποία, με τον έναν ή με τον άλλο τρόπο, ανατοκίζονται και δημιουργούν συσσωρευμένες υποχρεώσεις. Αυτές οι υποχρεώσεις κάποια στιγμή εμφανίζονται και στην τρέχουσα λειτουργία των φορέων, η οποία πολλές φορές στο παρελθόν έχει απειληθεί με διακοπή. Δεν είναι η ΟΡΧΗΣΤΡΑ των ΧΡΩΜΑΤΩΝ, η μόνη περίπτωση που τίθεται.
     Υπάρχει, λοιπόν, ένα ζήτημα γενικότερο, που αφορά τα οικονομικά του Υπουργείου Πολιτισμού. Υπάρχουν πάρα πολλοί εποπτευόμενοι φορείς, οι οποίοι δεν έχουν καν ισολογισμούς, δεν έχουν δημοσιεύσει ποτέ ισολογισμούς, υπάρχουν πάρα πολλοί φορείς, οι οποίοι δεν έχουν δημοσιεύει ποτέ προϋπολογισμούς –ιστορικά αναφέρομαι- υπάρχουν πάρα πολλοί φορείς, που έχουν πάρει δάνεια με ίδιες εγγυήσεις και τα οποία στη συνέχεια δεν έχουν αποκωδικοποιηθεί ποτέ. Με λίγα λόγια, υπάρχει μια κατάσταση στο Υπουργείου Πολιτισμού, η οποία δεν θυμίζει καθόλου μια οικονομική τάξη.
     Αυτό είναι ζήτημα, το οποίο έχει απασχολήσει τελευταία την πολιτική ηγεσία. Με έχει απασχολήσει προσωπικά, γι’ αυτό το λόγο έχω κάνει και πάρα πολλές συσκέψεις από κοινού με τον κ. Αλογοσκούφη, προκειμένου να εξευρεθεί ένας τρόπος, ο οποίος να λύνει γενικώς το πρόβλημα στο Υπουργείου Πολιτισμού. Διότι, είναι γνωστό ότι αν δεν δοθούν χρήματα στον πολιτισμό, δεν μπορεί να παραχθεί πολιτιστικό «προϊόν», δεν μπορεί να γίνει τίποτα το ουσιαστικό, το οποίο να βοηθά την προβολή της χώρας, με βάση την πολιτιστική κληρονομιά της, αλλά και το σύγχρονο πολιτισμό και, φυσικά, το λαϊκό πολιτισμό.
     Η ΟΡΧΗΣΤΡΑ των ΧΡΩΜΑΤΩΝ είναι ένα από τα προβλήματα που απασχολούν το Υπουργείο Πολιτισμού. Το καθεστώς ήταν εξαιρετικά πολύπλοκο νομικά, διότι υπήρχε μια προγραμματική σύμβαση. Η σύμβαση αυτή δεν είχε πληρωθεί από το Υπουργείο Πολιτισμού τα τελευταία χρόνια που είχε υπογραφεί. Εδόθη η σύμβαση αυτή στις τράπεζες και, με βάση τη σύμβαση αυτή, οι τράπεζες δανειοδότησαν την ΟΡΧΗΣΤΡΑ των ΧΡΩΜΑΤΩΝ. Αυτή η δανειοδότηση, όμως, δεν ήταν ικανή να λύσει το πρόβλημα, διότι τα λειτουργικά προβλήματα της Ορχήστρας των Χρωμάτων ήταν τέτοια, που απαιτούσαν περισσότερες λύσεις.
     Εμείς κάναμε μια προσπάθεια, με βάση τη γενικότερη αντίληψη που σας είπα προηγουμένως, να μπουν τα πράγματα σε μια σειρά. Και πράγματι πάρα πολλά πράγματα έχουν ήδη μπει σε σειρά. Έχουν ρυθμιστεί οι προγραμματικές συμβάσεις σε βάθος πενταετίας, έχουν αποπληρωθεί κάποιες, έχουν δοθεί κάποιες επιχορηγήσεις. Έχει ζητηθεί, ωστόσο, να γίνει διαχειριστικός έλεγχος σε όλους τους φορείς, έχει ζητηθεί να γίνει απολογιστικός έλεγχος σε όλους τους φορείς και έχει, επίσης, ξεκινήσει η διαδικασία, η οποία θα οδηγήσει στη δημοσιοποίηση ισολογισμών, απολογισμών και προϋπολογισμών όλων των εποπτευόμενων φορέων.
     Στο πλαίσιο αυτό εξετάστηκε και η ΟΡΧΗΣΤΡΑ των ΧΡΩΜΑΤΩΝ. Και, μάλιστα, προχθές έγινε μια πολύ μεγάλη σύσκεψη στο Υπουργείο Οικονομίας και Οικονομικών με ένα κομμάτι των φορέων που μας απασχολούν, όπως η ΟΡΧΗΣΤΡΑ των ΧΡΩΜΑΤΩΝ. Αποφασίστηκε να λυθούν τα οικονομικά προβλήματα της Ορχήστρας των Χρωμάτων, να ρυθμιστεί το χρέος της και επίσης να εξοφληθεί και το υπόλοιπο 50% της επιχορήγησης του φετινού χρόνου. Διότι έχει δοθεί ήδη το 50%.
     Συνεπώς, θέλω να διαβεβαιώσω το Σώμα ότι γίνεται μια πολύ προσεκτική προσπάθεια να εξευρεθούν αυτές οι λύσεις, προκειμένου το Υπουργείο Πολιτισμού να μην αντιμετωπίζει τέτοιου είδους διαχειριστικά προβλήματα, αλλά να είναι σε θέση να βοηθήσει όλους αυτούς τους φορείς να παράξουν το πραγματικό τους έργο, που δεν είναι η επίλυση των λειτουργικών τους προβλημάτων, αλλά ουσιαστικά το πολιτιστικό «προϊόν», το οποίο πρέπει να παράγουν.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Η κ. Κανέλλη έχει το λόγο.
     ΛΙΑΝΑ ΚΑΝΕΛΛΗ: Κύριε Πρόεδρε, σας εξομολογούμαι ότι δεν ξέρω τι να πω. Σας άκουσα. Θέλετε να σας συμπονέσω για τα οικονομικά προβλήματα, για το χάος που βρήκατε; Να το κάνω. Ανέξοδο είναι. Και ξέρετε κάτι; Εμένα, ο μισθός του Βουλευτού μπαίνει κάθε πρώτη του μηνός. Σε ολόκληρο τον κόσμο, κύριε Υπουργέ, κύριε Πρόεδρε, μουσικοί που παίζουν έξι μήνες απλήρωτοι το ρεπερτόριο της Ορχήστρας των Χρωμάτων δεν υπάρχουν.
     Αυτό είναι στην ουσία το πνεύμα του Μάνου Χατζηδάκη. Και εγώ τουλάχιστον, όταν μιλάω για το Μάνο Χατζηδάκη σε αυτόν εδώ τον τόπο, σεμνύνομαι. Δεν τον κατατάσσω στην ιδιοκτησία κανενός, στην πολιτική ή ιδεολογική εκμετάλλευση κανενός. Θεωρώ τη μουσική ιδιοκτησία και κτήμα ως παραγόμενο έργο του ίδιου του λαού. Αλλιώς δεν έχει και νόημα. Η μουσική είναι από ανθρώπους για ανθρώπους φτιαγμένη και δεν φαντάζομαι κάποιος να μην τη θέλει.
     Πήγατε στ’ αλήθεια στις 15 του μηνός στο Μέγαρο; Πήγατε ανήμερα στην επέτειο; Ακούσατε τις «Γυμνοπαιδίες» του Σατί παιγμένες από την ΟΡΧΗΣΤΡΑ των ΧΡΩΜΑΤΩΝ;
     Έρχεστε εδώ και μου λέτε ότι δεν υπάρχουν λεφτά; Μπορώ να σας ρωτήσω κάτι; Μα, που να με πάρει και να με σηκώσει, εγώ εδώ πέρα σας μιλάω για μερικές εκατοντάδες χιλιάδες ευρώ και έρχεστε και μου λέτε πόσο σας κόστισε η Γιουροβίζιον. Τι να κάνω δηλαδή εγώ; «Everything I hate». Τι να πω η κακομοίρα; Δέκα, δώδεκα εκατομμύρια ευρώ τα δώσατε για μια βραδιά τζέρτζελου. Έχετε εισπράξει -γιατί αυτός είναι από τους βασικούς σας πόρους, εκτός και αν όλοι οι Έλληνες έγιναν τζογαδόροι- για να βλέπουν τη διαφήμιση, όπου τους λέτε ότι έτσι και πηγαίνουν και παίζουν στον Ο.Π.Α.Π., βοηθάνε τον πολιτισμό και τον αθλητισμό.
     Είναι ζήτημα αντίληψης το πού πάνε αυτά τα λεφτά, κύριε Βουλγαράκη. Δεν πάνε στο σωματείο της γειτονιάς για να μάθει μπάλα. Δεν πάνε λοιπόν όλα αυτά τα λεφτά που υπάρχουν για την ΟΡΧΗΣΤΡΑ των ΧΡΩΜΑΤΩΝ. Υπήρχε μία προγραμματική σύμβαση και τη στείλατε στις τράπεζες; Το βιολί με πιστωτική, με χρέος; Μετά τα φοιτητοδάνεια, τα εορτοδάνεια, τα συζυγοδάνεια, τα προικοδάνεια θα έχουμε και μουσικοδάνεια; Μπορούν οι τράπεζες να κουρδίσουν τα βιολιά και να χτυπήσουν τα τύμπανα και αυτό να είναι έμπνευση και να είναι ο άλλος απλήρωτος και να παίζει; 
     Σας παρακαλώ πάρα πολύ, πάψτε να αντιμετωπίζετε την ΟΡΧΗΣΤΡΑ των ΧΡΩΜΑΤΩΝ σαν γελαστό παιδί. Χρησιμοποιώ το γελαστό παιδί επειδή ελπίζω, όταν το λέω, να ακούγεται και στα αυτιά σας η μουσική. Έχουν δικαίωμα να πληρώνονται, είναι από τις εξαιρετικές ορχήστρες που υπάρχουν σ’ αυτόν τον τόπο και, αν θέλετε, είναι και στη σύνθεσή της και πολυπολιτισμική, επομένως πρέπει να υπηρετήσετε με κάθε τρόπο αυτόν το σκοπό.
     Εγώ σας ζήτησα μία κουβέντα. Μου είπατε ότι κάνατε προχθές μία σύσκεψη. Εγώ δεν την ξέρω, δεν ήμουν παρούσα. Συνεπάγεται δέσμευση, επαρκή δέσμευση να πληρωθούν οι άνθρωποι, να μη γίνουν απλώς αρκουδοπαίκτες νηστικοί; Την αναλαμβάνετε τη δέσμευση ότι θα πληρωθούν οι άνθρωποι ή ισχύει το γεγονός ότι θα αναγκαστούν να κατεβάσουν τα χέρια στις 26 του μηνός και θα σιγήσει ο Μάνος Χατζιδάκις; 
     Ξέρετε κάτι; Δεν τον ακούμε που δεν τον ακούμε το Μάνο Χατζιδάκι στα ραδιόφωνα. Δεν είναι της μόδας, δεν τον παίζουν, δεν μετράει, δεν είναι πιασάρης, δεν είναι πουλησιάρης. Δεν χαρίζει στην Ορχήστρα το ένδυμα ο Γκοτιέ. Τι να κάνουμε; Ας χαρίσει ο ελληνικός λαός τη δυνατότητα σε μία τέτοια ορχήστρα και σε μία τέτοια έμπνευση να υπάρχει. Στο κάτω-κάτω της γραφής, χάρη σ’ αυτήν την έμπνευση οφείλεται το γεγονός, κύριε Πρόεδρε, ότι για έξι μήνες οι μουσικοί παίζουν απλήρωτοι. Αν δεν ήταν υπό το πνεύμα του Μάνου Χατζιδάκι, αμφιβάλλω αν θα το έκαναν. 
     Εν πάση περιπτώσει, αν δεν μου δώσετε απάντηση, ειλικρινά σας λέω ότι εγώ θα προτείνω στο Κομμουνιστικό Κόμμα να πάρει την Ορχήστρα κι ας μην έχει λεφτά. Ας κόβει ο εργάτης μισό ευρώ. Θα το κάνει, πιστέψτε με, και ο άνεργος θα το κάνει από το επίδομά του. Μισό ευρώ θα το βρει από τα εξακόσιες χιλιάδες ευρώ για να την πάρουμε εμείς και να την έχουμε να παίζει τζάμπα.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Κανέλλη.
     Ο κύριος Υπουργός έχει το λόγο.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κατ’ αρχάς, κύριε Πρόεδρε, εγώ δεν είπα ότι έστειλα τη σύμβαση στις τράπεζες, είπα ότι εστάλη η σύμβαση στις τράπεζες, το οποίο σημαίνει…
     ΛΙΑΝΑ ΚΑΝΕΛΛΗ: Γι’ αυτά που αφορούν τους προηγούμενους δεν σας καταλογίζω ευθύνες. Τη συνέχιση της διατήρησης της καταστροφής σας καταλογίζω.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρία συνάδελφε, ηρεμήστε. Δεν υπάρχει λόγος πρωί-πρωί να φωνάζουμε. Εμείς λέμε απλά πράγματα. Δεν είπα ότι την έστειλα εγώ, είπα ότι εστάλη, απλώς εσείς το καταλάβατε τώρα. 
     Δεύτερον, δεν είναι ο μόνος φορέας που δουλεύει για πέντε μήνες απλήρωτος. Υπάρχουν κι άλλοι. Ψάξτε, θα τους βρείτε.
     ΛΙΑΝΑ ΚΑΝΕΛΛΗ: Μπράβο, να χειροκροτήσω!
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Τρίτον, όλα αυτά έχουν κάποιες προϋποθέσεις και κάποιες συνέπειες. Θέλω να σας πω ότι η σύσκεψη που κάναμε με τον κ. Αλογοσκούφη δεν ήταν μυστική, κυρία Κανέλλη, για να είστε παρούσα να την καταλάβετε. Υπήρξαν δελτία τύπου και δημόσιες ανακοινώσεις, οι οποίες μάλιστα δημοσιεύτηκαν την επόμενη μέρα σε όλες τις εφημερίδες, του «Ριζοσπάστη» συμπεριλαμβανομένου, όπως επίσης και στην τηλεόραση. 
     ΛΙΑΝΑ ΚΑΝΕΛΛΗ: Μα, τους μουσικούς θα τους πληρώσετε;
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Σ’ αυτές τις ανακοινώσεις είπαμε ότι το θέμα θα λυθεί. Αν εσείς δεν το παρακολουθείτε, είναι δικό σας θέμα, κυρία Κανέλλη. 
     ΛΙΑΝΑ ΚΑΝΕΛΛΗ: Όλη η χαρά σας είναι ότι είναι και άλλοι απλήρωτοι;
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Κανέλλη!
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Εάν εσείς δεν παρακολουθείτε την επικαιρότητα, είναι δικό σας θέμα. 
     ΛΙΑΝΑ ΚΑΝΕΛΛΗ: Εσείς λέτε ότι είναι και άλλοι απλήρωτοι.
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Κανέλλη!
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Αφήστε να εκφραστεί η κυρία συνάδελφος και μετά θα συνεχίσω.
     ΛΙΑΝΑ ΚΑΝΕΛΛΗ: Παρακαλώ!
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κυρία Κανέλλη, δεν έχετε το λόγο.
     ΛΙΑΝΑ ΚΑΝΕΛΛΗ: Δεν είναι πολιτικό επιχείρημα ότι είναι και άλλοι απλήρωτοι!
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Κανέλλη.
     Παρακαλώ να μη γράφεται καμία διακοπή.
     ΛΙΑΝΑ ΚΑΝΕΛΛΗ:…
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κυρία Κανέλλη!
     Ορίστε, κύριε Υπουργέ, συνεχίστε.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θέλετε να πείτε κι άλλα, κυρία συνάδελφε; Εκφραστείτε, πείτε κι άλλα.
     ΛΙΑΝΑ ΚΑΝΕΛΛΗ:…
     ΠΡΟΕΔΡΕΥΩΝ (Σωτήρης Χατζηγάκης): Συνεχίστε, κύριε Υπουργέ.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Πείτε ό,τι θέλετε.
     ΛΙΑΝΑ ΚΑΝΕΛΛΗ:…
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Τι θα αποχωρήσετε, κυρία συνάδελφε; Αφού τέλειωσε η ώρα σας ούτως ή άλλως.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ.
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, θα δώσω μία τελευταία απάντηση.
     ΛΙΑΝΑ ΚΑΝΕΛΛΗ:…
     (Στο σημείο αυτό η Βουλευτής κ. Λιάνα Κανέλλη αποχωρεί από την Αίθουσα)
     ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρία Κανέλλη, νομίζω ότι έχει δοθεί πλήρης απάντηση σ’ αυτό που λέτε.
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
     Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων.
     Πριν εισέλθουμε στη συζήτηση της επερώτησης, θα διακόψουμε για δέκα λεπτά.
     (ΔΙΑΚΟΠΗ)
     (ΜΕΤΑ ΤΗ ΔΙΑΚΟΠΗ)
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι επαναλαμβάνεται η διακοπείσα συνεδρίαση.
     Εισερχόμαστε στην ημερήσια διάταξη των 
     ΕΠΕΡΩΤΗΣΕΩΝ
     Θα συζητηθεί η υπ’ αριθμόν 50/21-2-2006 επερώτηση των Βουλευτών του Πανελληνίου Σοσιαλιστικού Κινήματος κ.κ. Κωνσταντίνου Σπηλιόπουλου, Γεωργίου Φλωρίδη, Ιωάννη Τσακλίδη, Χρίστου Βερελή, Κωνσταντίνου Βρεττού, Βάσως Παπανδρέου, Χρήστου Αηδόνη, Αθανασίου Αλευρά, Δημήτρη Ανδρουλάκη, Ευάγγελου Αργύρη, Ιωάννη Βλατή, Κωνσταντίνου Γείτονα, Δημητρίου Γεωργακόπουλου, Λεωνίδα Γρηγοράκου, Ροδούλας Ζήση, Κωνσταντίνου Καΐσερλη, Πέτρου Κατσιλιέρη, Θεοδώρου Κολιοπάνου, Ιωάννη Μαγκριώτη, Στυλιανού Ματζαπετάκη, Σταύρου Μπένου, Αθανάσιου Μωραΐτη, Δημητρίου Πιπεργιά, Παναγιώτη Σγουρίδη, Ανδρέα Φούρα και Φώτη Χατζημιχάλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα δημόσια έργα. 
     Πριν δώσω το λόγο στο πρώτο επερωτώντα, έχω την τιμή να σας ανακοινώσω πως με απόφαση του Γραμματέα της Κοινοβουλευτικής Ομάδας της Νέας Δημοκρατίας κ. Σταύρου, Κοινοβουλευτικός Εκπρόσωπος της Νέας Δημοκρατίας για την επερώτηση αυτή ορίζεται ο Βουλευτής κ. Μιλτιάδης Βαρβιτσιώτης. 
     Επίσης, με απόφαση του Γραμματέα του Προεδρείου της Κοινοβουλευτικής Ομάδας του ΠΑ.ΣΟ.Κ κ. Ρέππα, Κοινοβουλευτικός Εκπρόσωπος του ΠΑ.ΣΟ.Κ ορίζεται ο Βουλευτής κ. Τσακλίδης. 
     Τέλος, με απόφαση του Προέδρου του Συνασπισμού Ριζοσπαστικής Αριστεράς κ. Αλαβάνου, Κοινοβουλευτικός Εκπρόσωπος του Συνασπισμού ορίζεται η Βουλευτής κ. Ασημίνα Ξηροτύρη-Αικατερινάρη. 
     Το λόγο έχει ο πρώτος επερωτών κ. Κωνσταντίνος Σπηλιόπουλος.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε. 
     Κυρία και κύριοι συνάδελφοι, έχουν περάσει δύο χρόνια από τότε που ανέλαβε τη διακυβέρνηση της χώρας η Νέα Δημοκρατία και από τότε που υπάρχει νέα πολιτική ηγεσία στο Υπουργείο ΠΕ.ΧΩ.Δ.Ε. και μετά από δύο χρόνια καταθέσαμε αυτή την επερώτηση από τα δημόσια έργα. 
     Αργήσαμε να καταθέσουμε αυτή την επερώτηση, γιατί αντιμετωπίσαμε και αντιμετωπίζουμε τα δημόσια έργα με σοβαρότητα και υπευθυνότητα. Υπήρχαν θέματα για τα οποία θα μπορούσαμε να είχαμε καταθέσει πολλές επερωτήσεις, θέλαμε όμως να έχουμε τεκμηρίωση και στοιχεία για τα δημόσια έργα. 
     Είχαμε επισημάνει βέβαια και είχαμε διαγνώσει από νωρίς ότι η πολιτική την οποία θα εφαρμόζατε στα δημόσια έργα είναι μια πολιτική, η οποία θα δημιουργούσε προβλήματα και αδιέξοδα. Μάλιστα, κατά τη συζήτηση του θεσμικού πλαισίου το οποίο εισαγάγατε για τα δημόσια έργα, το είχαμε τονίσει αυτό επανειλημμένα. 
     Σήμερα όμως έχουμε και τα στοιχεία και τις αποδείξεις. Σήμερα δυστυχώς επιβεβαιωθήκαμε και όχι μόνο. Σήμερα έχουμε τα στοιχεία που αποδεικνύουν ότι μετατρέψατε έναν κρίσιμο κλάδο από υγιή κλάδο της ελληνικής οικονομίας σε έναν κλάδο με μεγάλα προβλήματα και με μεγάλα αδιέξοδα. 
     Σε αντίθεση βέβαια με εμάς, το κόμμα της Νέας Δημοκρατίας ως Αντιπολίτευση αντιμετώπισε τον κρίσιμο αυτόν τομέα των δημοσίων έργων με απίστευτη ανευθυνότητα, με υποσχέσεις και με σκανδαλολογία. Εγκλωβισμένη η Νέα Δημοκρατία συνολικά τότε σε αυτήν την τακτική οδηγήθηκε σήμερα να έχει μεγάλα προβλήματα στα δημόσια έργα. 
     Αξίζει από την αρχή όμως, να κάνουμε μια αναφορά σ’ αυτό που συνεχώς έλεγε και λέει και σήμερα το κόμμα της Νέας Δημοκρατίας και η πολιτική ηγεσία του Υ.ΠΕ.ΧΩ.Δ.Ε.. Όταν μιλάει για τα δημόσια έργα, μιλάει για το φαύλο παρελθόν, για το αμαρτωλό σύστημα του ΠΑ.ΣΟ.Κ. Βέβαια όλα αυτά τα λέει χωρίς να παρουσιάζει κανένα στοιχείο και καμία τεκμηρίωση. 
     Αξίζει, λοιπόν, να κάνουμε μια συνοπτική αξιολόγηση των δημοσίων έργων της περιόδου 1997-2004, την περίοδο που εκτελέστηκαν πάνω από πενήντα χιλιάδες έργα, μικρά, μεσαία και μεγάλα έργα με πολλά δισεκατομμύρια ευρώ προϋπολογισμό, πάνω από 45.000.000.000 ευρώ από το Β΄ και το Γ΄ Κοινοτικό Πλαίσιο Στήριξης, τα Ολυμπιακά έργα και τα έργα από το Πρόγραμμα Δημοσίων Επενδύσεων. Καλό είναι αυτή την αξιολόγηση κάποια στιγμή να την κάνει και το Υ.ΠΕ.ΧΩ.Δ.Ε. και το Τεχνικό Επιμελητήριο κι όταν μιλούν για προηγούμενη περίοδο, να έχουν και την τεκμηρίωση και να έχουν και τα στοιχεία.
     Τι δείχνουν, λοιπόν, αυτά τα στοιχεία τα οποία έχουν βγει στη δημοσιότητα και από μελέτες και από αξιολόγηση. 
     Πρώτον, η μέση οικονομική επιβάρυνση μειώθηκε κατά την περίοδο αυτή του 1997-2004 κατά 32%. Από 49,6% που ήταν η επιβάρυνση πριν, σταδιακά μειώθηκε στο 17,3%. 
     Δεύτερον, η μέση έκπτωση μειώθηκε κατά 24%. Από το 46% που μάλιστα το 1995 άγγιξε το 55%, τελικά περιορίστηκε στο 22%. Και ξέρουμε τι σημαίνουν οι μεγάλες εκπτώσεις. Θα τα πούμε και στη συνέχεια. 
     Τρίτον, ο μέσος χρόνος ωρίμανσης των έργων από εξήντα δύο μήνες περιορίστηκε στους τριάντα τέσσερις μήνες.
     Και βεβαίως το πιο σημαντικό: Οι δείκτες ποιότητας των έργων παρουσίασαν αύξηση από 43% σε 90,6% των έργων χωρίς κανένα πρόβλημα. Μείωση από 4% σε 0,28% των έργων με σοβαρά προβλήματα και μείωση από 53% σε 9% των έργων με μικρά, ανατάξιμα όμως, προβλήματα. Η συνεχής αυτή βελτίωση όλων αυτών των δεικτών έδωσε μόνιμα χαρακτηριστικά στο σύστημα παραγωγής των δημοσίων έργων για αυτή την περίοδο. 
     Πρέπει να τονίσουμε ότι την ίδια περίοδο, για παράδειγμα, οι υπερβάσεις       –που είναι ένα κρίσιμο ζήτημα στην κατασκευή των δημοσίων έργων- κυμάνθηκαν από 23% έως 44% ανάλογα με το τι έργο κατασκευάζεται στην Ευρωπαϊκή Ένωση και σε ολόκληρο βεβαίως τον κόσμο. Στην Ελλάδα η αύξηση ήταν 17%. Επίσης, την ίδια περίοδο το μέσο ευρωπαϊκό κόστος των μεγάλων έργων καταγράφεται από 5% έως 30% υψηλότερα του αντίστοιχου ελληνικού για παρόμοιες προδιαγραφές και για παρόμοια μεγέθη έργα.
     Αυτά βεβαίως ως μια απάντηση σ’ αυτά που λέει συνεχώς η Νέα Δημοκρατία για το κόστος των έργων, για τις υπερβάσεις και για όλα αυτά τα αυθαίρετα, τα οποία κάθε φορά παρουσιάζει. 
     Η Κυβέρνηση της Νέας Δημοκρατίας και το Υπουργείο ΠΕ.ΧΩ.Δ.Ε. ισχυρίζεται πομπωδώς σε κάθε ευκαιρία ότι έκανε την αρχή κατά της διαφθοράς και της διαπλοκής καταργώντας το φαύλο νόμο για την ανάθεση των δημοσίων έργων, το γνωστό μαθηματικό τύπο και επανέφερε το σύστημα της μειοδοσίας που ίσχυσε και στο παρελθόν με κάποιες μικρές τροποποιήσεις. Έτσι ισχυρίζεται. Όμως αποδεικνύεται σήμερα περίτρανα ότι αυτός ο ισχυρισμός αποτελεί παραπλάνηση και το μόνο σίγουρο είναι ότι έχουμε επανέλθει, δυστυχώς, σε μια περίοδο την οποία έχει καταδικάσει ολόκληρη η κοινωνία στο παρελθόν. 
     Πρέπει βέβαια να τονίσω, για να είμαστε ειλικρινείς, ότι το σύστημα της μειοδοσίας θα μπορούσε να αποδώσει υπό τις εξής προϋποθέσεις: Άρτιες και ακριβείς μελέτες, πραγματικά τιμολόγια, σωστή επίβλεψη, πληρωμή των εκτελούμενων έργων και κυρίως επάρκεια προσφοράς έργων. Αυτές οι προϋποθέσεις σήμερα, δυστυχώς, δεν πληρούνται παρά μόνον σε μικρό βαθμό.
     Ποια είναι όμως η κατάσταση σήμερα με τα δημόσια έργα μετά από δύο και πλέον χρόνια διακυβέρνησης της Νέας Δημοκρατίας; Αυτό είναι το ζήτημα που πρέπει να συζητήσουμε και σ’ αυτά πρέπει να απαντήσει η πολιτική ηγεσία του Υ.ΠΕ.ΧΩ.Δ.Ε..
     Το πρώτο είναι οι δικαστικές εμπλοκές, οι προσφυγές στην Ευρωπαϊκή Ένωση και στα ελληνικά δικαστήρια. Ο κυριότερος λόγος με βάση τον οποίο άλλαξε το ισχύον τότε θεσμικό πλαίσιο περί δημοσίων έργων η πολιτική ηγεσία του Υ.ΠΕ.ΧΩ.Δ.Ε. ήταν ότι υπήρχαν πολλές εμπλοκές και καθυστερούσαν τα έργα. Έχετε τονίσει ότι αυτός ήταν ο βασικός λόγος. 
     Η αλήθεια βέβαια είναι ότι υπήρξαν εμπλοκές, αλλά αυτές ήταν περιορισμένες και δεν ήταν εμπόδιο για να εκτελεστεί αυτό το πρωτόγνωρο πρόγραμμα που αναφέρθηκα προηγουμένως, των πενήντα χιλιάδων δημοσίων έργων – Ολυμπιακών έργων που εκτελέστηκαν την προηγούμενη περίοδο      1997-2004. Βέβαια με την επίκληση κάποιων λίγων έργων πέντε, δέκα, ή εκατό ακόμη δεν μπορεί κανένας να βγάλει το συμπέρασμα ότι αυτές οι εμπλοκές ήταν το πρόβλημα για τα δημόσια έργα.
     Σήμερα, αντίθετα, στο μεγαλύτερο ποσοστό των μεγάλων και σημαντικών έργων έχουμε δικαστικές εμπλοκές. Αυτό, μάλιστα, είναι κάτι το οποίο δεν το λέμε εμείς, βέβαια, το λένε πλέον όλοι και το έχετε παραδεχτεί και εσείς δημοσίως. 
     Το δεύτερο πρόβλημα είναι το εξής: Χάσατε περίπου ενάμιση χρόνο απραξίας από τη δημοπράτηση δημοσίων έργων. Πέρασε περίπου ενάμισης χρόνος που δεν υπήρξαν δημοπρατήσεις. Αυτός είναι και ο βασικός λόγος που οδήγησε τον κατασκευαστικό κλάδο σε ασφυξία και εξαφάνισε την εικόνα που υπήρχε για πολλά χρόνια στην Ελλάδα του απέραντου εργοτάξιου. 
     Αιτία, βέβαια, αυτής της ανατροπής αυτής της εικόνας είναι η δραματική μείωση του Προγράμματος Δημοσίων Επενδύσεων, οι άστοχες νομοθετικές ενέργειες της πολιτικής ηγεσίας του Υ.ΠΕ.ΧΩ.Δ.Ε., η έλλειψη προετοιμασίας, συνεργασίας και συντονισμού που οδήγησε στη μείωση των έργων, τα οποία δημοπρατήθηκαν. 
     Πρέπει να τονίσουμε ότι η Κυβέρνηση της Νέας Δημοκρατίας, μαζί με την κατάσταση και την εικόνα της χώρας που παρέλαβε και την οποία νοσταλγούν σήμερα οι πολίτες, παρέλαβε και ένα πρωτόγνωρο –ανεκτέλεστο μεν, ώριμο δε- τμήμα του Γ΄ Κοινοτικού Πλαισίου Στήριξης της τάξεως των 25.000.000.000 ευρώ. Μένει ακόμα ένα τεράστιο ποσοστό απ’ αυτό το μεγάλο Πρόγραμμα ανεκμετάλλευτο, ανεκτέλεστο, της τάξεως περίπου των 19.000.000.000 ευρώ. Δεν είναι βέβαια όλο για δημόσια έργα. 
     Βεβαίως, η πολιτική ηγεσία του Υ.ΠΕ.ΧΩ.Δ.Ε. ισχυρίζεται ότι έχει στη διάθεσή της ένα πρόγραμμα 13.000.000.000 ευρώ. Δεν αναφέρεται, όμως, ούτε στην προέλευσή του ούτε στο πώς εξασφαλίστηκε αυτό το ποσό ούτε βεβαίως στην προετοιμασία και την ωρίμανση των αντίστοιχων έργων που έγιναν από τις κυβερνήσεις του ΠΑ.ΣΟ.Κ. και που βεβαίως αυτά τα έργα δημοπρατεί τώρα ή δημοπράτησε μέχρι σήμερα η Κυβέρνηση και το Υπουργείο ΠΕ.ΧΩ.Δ.Ε.. 
     Βέβαια, η πολιτική ηγεσία του Υ.ΠΕ.ΧΩ.Δ.Ε. και ο κ. Σουφλιάς λένε ότι το 2005 ήταν ο σημαντικότερος χρόνος δημοπράτησης και αυτή την περίοδο που πέρασε δημοπρατήθηκαν πάρα πολλά έργα. Βέβαια, τον τελευταίο χρόνο υπάρχουν δημοπρατήσεις, αλλά οι απαντήσεις έχουν έρθει και από τις εργοληπτικές οργανώσεις και από το ίδιο το Τεχνικό Επιμελητήριο, το οποίο έχει επισήμως δηλώσει δια του προέδρου του ότι με εξαίρεση κάποια μεγάλα έργα που προωθήθηκαν ως το στάδιο της δημοπράτησής τους εκ μέρους του Υ.ΠΕ.ΧΩ.Δ.Ε., ο κατασκευαστικός κόσμος της χώρας βίωσε το προηγούμενο διάστημα τη χειρότερη εδώ και πολλά χρόνια περίοδο. Αυτή είναι δήλωση του Προέδρου του Τεχνικού Επιμελητηρίου Ελλάδας. 
     Το τρίτο μεγάλο πρόβλημα είναι το εξής: Οι τεχνικές εταιρείες και το τεχνικό δυναμικό της χώρας μας, ένα κρίσιμο δυναμικό για την ελληνική οικονομία βρίσκονται «στο κόκκινο». Δεκάδες χιλιάδες εργαζόμενοι σε αυτές τις εταιρείες απολύονται. Εργαζόμενοι κάθε ειδικότητας και κάθε βαθμίδας, μηχανικοί, εργοδηγοί, χειριστές, τεχνίτες, οδηγοί, εργάτες κ.λπ. βρίσκονται στο έλεος της ανεργίας.
     Αυτά τα στοιχεία κατατίθενται –έχουν κατατεθεί- από επίσημους φορείς. Και τον πιο επίσημο φορέα τον οποίο θα αναφέρω είναι το Ινστιτούτο Οικονομίας Κατασκευών, που σε μελέτη του αναφέρει ότι το πρώτο εννεάμηνο του 2005 απολύθηκε το 21% των απασχολούμενων στον κλάδο των δημοσίων έργων, δηλαδή πάνω από εκατό χιλιάδες εργαζόμενοι, ενώ το δημόσιο οφείλει πάνω από 1,7 δισεκατομμύρια ευρώ στις εταιρείες. Βεβαίως, αναφέρει και τις αιτίες, ότι δηλαδή λίγα έργα προχωρούν και υλοποιούνται, τα οποία –έστω και αυτά- υλοποιούνται με ρυθμούς χελώνας. 
     Βέβαια, αυτές τις φωνές, οι οποίες παρουσιάζουν την εικόνα σήμερα στα δημόσια έργα, το Υπουργείο ΠΕ.ΧΩ.Δ.Ε. και η πολιτική του ηγεσία δεν θέλει να τις ακούει. Το Ινστιτούτο Οικονομίας Κατασκευών από ένα φορέα ανεξάρτητο, τον οποίο ίδρυσε η προηγούμενη κυβέρνηση με σύνθεση η οποία ήταν πενταμελής –με τρία μέλη από τους κοινωνικούς φορείς και δύο μέλη από το Υπουργείο ΠΕ.ΧΩ.Δ.Ε.- θέλει να τον αλλάξει το Υπουργείο ΠΕ.ΧΩ.Δ.Ε.. Μάλιστα, έφερε και τροποποίηση του νόμου. Θέλει να ελέγχει απολύτως τη σύνθεση της διοίκησης, για να μην έχει ενοχλητικές φωνές για τα δημόσια έργα και για την κατάσταση που υπάρχει σ' αυτόν τον κρίσιμο τομέα. 
     Το μεγαλύτερο, όμως, πρόβλημα, αγαπητοί συνάδελφοι, για τα δημόσια έργα είναι ότι επανήλθαν οι τεράστιες πραγματικές εκπτώσεις του παρελθόντος που δίδονται από τις εταιρείες. Αιτία, βέβαια, είναι η απουσία έργων από την αγορά, καθώς και η οικονομική απραξία των τεχνικών εταιρειών. Δίδουν τεράστιες εκπτώσεις προκειμένου να πάρουν ένα έργο όσο-όσο και, όπως λένε, για να έχουν δικαίωμα στην ελπίδα. 
     Μ’ αυτές τις εκπτώσεις, βέβαια, είναι σίγουρο ότι τα έργα δεν βγαίνουν, δεν μπορούν να εκτελεστούν, οπότε αρχίζει ο φαύλος κύκλος των καθυστερήσεων, των προσφυγών και των διεκδικήσεων, της υποβάθμισης της ποιότητας των έργων, της υπέρβασης του κόστους και, εν τέλει, της αδυναμίας ολοκλήρωσης και αποπεράτωσής τους. 
     Θέλουμε εδώ να επισημάνουμε ότι μια νέα γενιά, μια μεγάλη γενιά μεγάλων προβληματικών έργων και μικρότερων δημιουργούνται σήμερα στη χώρα μας. Παρ’ όλα αυτά, η πολιτική ηγεσία του Υπουργείου λέει ότι οι εκπτώσεις μειώθηκαν. Μας λέει μάλιστα ότι μειώθηκαν στο 26% στο σύνολο των έργων. Αυτά τα στοιχεία παρουσιάζει η πολιτική ηγεσία. 
     Βέβαια, διαψεύδεται αμέσως από τους αρμόδιους φορείς των κατασκευαστών, από το Σύνδεσμο Σ.Α.Τ.Ε., ο οποίος με μελέτη του αποδεικνύει ότι οι εκπτώσεις κυμαίνονται από 35% έως και 41% και υπάρχουν τα απαραίτητα στοιχεία. 
     Βέβαια το σημαντικό πρόβλημα είναι ότι οι μεγάλες εκπτώσεις δίδονται, ενώ το Υπουργείο ΠΕ.ΧΩ.Δ.Ε. μειώνει συνεχώς αυθαίρετα τα τιμολόγια, προσδοκώντας έτσι ότι θα μειώσει τις ονομαστικές εκπτώσεις. Σε πολλές βέβαια περιπτώσεις, οι αυθαίρετες αυτές μειώσεις οδηγούν σε τιμολόγια κάτω του κόστους. Παρόλα αυτά, οι εκπτώσεις τραβούν την ανηφόρα, διαψεύδοντας συνεχώς τις υστερόβουλες προβλέψεις της πολιτικής ηγεσίας του Υ.ΠΕ.ΧΩ.Δ.Ε. και μεγαλώνοντας τα προβλήματα των έργων.
     Τα προβλήματα βέβαια αυτά δεν άργησαν να εμφανιστούν. Είναι βέβαιο ότι τα έργα με τέτοιες εκπτώσεις δεν βγαίνουν. Βρίσκεσθε σε ένα αδιέξοδο. Η ποιότητα των έργων υποβαθμίζεται και οι υπηρεσίες με τρόμο αντιμετωπίζουν την αδυναμία εκτέλεσης και ολοκλήρωσης των έργων και σκαρφίζονται διάφορα κόλπα και τερτίπια που κινούνται πολλές φορές και εκτός της νομιμότητας, της διαφάνειας, του υγιούς ανταγωνισμού και της συμβατότητας με το Ευρωπαϊκό Δίκαιο και θα περιπλέξουν, πολύ περισσότερο, τα πράγματα.
     Θέλω να ρωτήσω ευθέως, κύριε Υπουργέ: Σε έργα της Εγνατίας δίδονται παρατάσεις για δήθεν τεχνικά θέματα; Στο κομμάτι Γρεβενά-Παναγιά; Είναι αλήθεια ότι σε εργολαβίες στο Πέταλο του Μαλιακού, λόγω δήθεν κοινωνικού κόστους, δίδονται νέες τιμές αυξημένες για ίδιες εργασίες με το αιτιολογικό της δήθεν επιτάχυνσης; Είναι αλήθεια ότι σε εργολαβία της Εγνατίας στο Νέστο βγάλατε κομμάτι της εργολαβίας και το βάλατε αυτούσιο σε άλλη εργολαβία και σε άλλο διαγωνισμό, γιατί δεν μπορούσε να εκτελεστεί με τις μεγάλες εκπτώσεις; Είναι αλήθεια ότι στο έργο του Διακονιάρη στην Πάτρα προετοιμάζουν νέες τιμές και νέα τιμολόγια, γιατί το έργο δεν βγαίνει; Αυτές τις μέρες πολλά έργα βγαίνουν με τέτοιες μεγάλες εκπτώσεις και δεν εκτελούνται.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, θέλω δύο-τρία λεπτά ακόμα.
     Θα φέρω για παράδειγμα τον αεροσταθμό των Ιωαννίνων που ήταν ένα έργο που δημοπρατήθηκε πρόσφατα. Έχει προϋπολογισμό 58.000.000 ευρώ και δόθηκε έκπτωση 51,8%. Είναι ένα έργο κτιριακό, ένα έργο οικοδομικό. Όσοι είναι μηχανικοί κατανοούν το μέγεθος του προβλήματος. Είναι ένα έργο, το οποίο δεν πρόκειται να εκτελεστεί. Ή θα έχει υποβαθμισμένη ποιότητα ή θα περιπλέκουν αλλιώς τα πράγματα σ’ αυτό το έργο. 
     Ένα άλλο μεγάλο πρόβλημα είναι το εξής. Οι τράπεζες με το νέο νομοθετικό πλαίσιο έχουν πλέον άμεση εμπλοκή στα δημόσια έργα και διαδραματίζουν καταλυτικό ρόλο στην επιλογή των αναδόχων, μέσω του συστήματος των εγγυητικών επιστολών. Με δεδομένη την οικονομική ασφυξία των εργοληπτικών επιχειρήσεων, λόγω κυρίως της καθυστέρησης της πληρωμής, το πρόβλημα γίνεται ακόμα εντονότερο. Ήδη έχει εμφανιστεί το πρόβλημα. Πολλές εταιρείες δεν μπορούν να πάρουν εγγυητικές επιστολές και οι τράπεζες, με τη δική τους επιλογή, κατευθύνουν τα έργα εκεί που θέλουν. Βεβαίως τα κέρδη των τραπεζών, μέσω αυτού του συστήματος, είναι τεράστια και έτσι προστίθεται ακόμα ένα λιθαράκι από την Κυβέρνηση στην προκλητικά ευνοϊκή μεταχείριση των τραπεζών εκ μέρους της Κυβέρνησης και εις βάρος, βεβαίως, των Ελλήνων πολιτών. Μια μεταχείριση που οδήγησε στην έκρηξη των κερδών των τραπεζών το έτος 2005.
     Θέλω επίσης, να κάνω μια αναφορά σε ένα άλλο ζήτημα που είναι οι καθυστερήσεις των έργων. Η μεγάλη καθυστέρηση στην εκτέλεση των δημοσίων έργων από την Κυβέρνηση της Νέας Δημοκρατίας οδήγησε ήδη στην απώλεια εκατοντάδων εκατομμυρίων ευρώ, ενώ ο κίνδυνος για το μέλλον είναι ακόμα μεγαλύτερος. Προχθές μάλιστα στην επιτροπή παρακολούθησης είδαμε ανακατανομές, είδαμε αιτήματα για να μεταφέρονται πόροι σε επόμενα χρόνια, είδαμε τον κανόνα ν+2 να είναι κάθε φορά το θαυματουργό φάρμακο για να γλιτώσουμε τις περικοπές από την Ευρωπαϊκή Ένωση. 
     Βέβαια, ξέρουμε ποιες είναι οι αιτίες. Είναι οι αδυναμίες του συστήματος παραγωγής δημοσίων έργων που εφαρμόζει η Κυβέρνηση, η περικοπή του προγράμματος δημοσίων επενδύσεων και η συμμετοχή του ελληνικού δημοσίου στα έργα, η άγνοια των ευρωπαϊκών δεδομένων και η έλλειψη συντονισμού από την Κυβέρνηση και τους διάφορους φορείς.
     Θέλω να κάνω μια μικρή ακόμα αναφορά -και θα σταματήσω εδώ, κύριε Πρόεδρε, τα υπόλοιπα θα τα πούμε στη δευτερολογία- στα μεγάλα έργα, για τα οποία γίνεται πολύς θόρυβος τον τελευταίο καιρό και έχουν γίνει πολλές εξαγγελίες και ανακοινώσεις από την πολιτική ηγεσία. Είναι οι μεγάλοι οδικοί άξονες, η υποθαλάσσια αρτηρία της Θεσσαλονίκης, το τμήμα Μαλιακός-Κλειδί, η Ιόνια οδός, το τμήμα Κόρινθος-Τρίπολη-Καλαμάτα, ο αυτοκινητόδρομος «65» και το τμήμα της Π.Α.Θ.Ε., Κόρινθος-Πάτρα-Πύργος-Τσακώνα, που έχει αποφασιστεί να κατασκευαστούν με συμβάσεις παραχώρησης.
     Τα έργα αυτά καθυστερούν. Η προσπάθεια για δημοπράτηση και έναρξη κατασκευής αυτών των έργων συνεχώς μετατίθεται στο μέλλον. Έχουμε κατ’ επανάληψη ανακοινώσεις του Υπουργείου που λέει ότι ξεκινούν τον ένα μήνα ή ότι ξεκινούν την επόμενη περίοδο τα έργα. Για παράδειγμα, στην Πάτρα είχαμε την εξαγγελία ότι το Μάιο του 2006 για τον Π.Α.Θ.Ε. θα έχουμε εργολάβο. Ακόμα δεν έχουν κατατεθεί οικονομικές προσφορές και έτσι τα έργα αυτά συνεχώς πηγαίνουν προς το μέλλον. Βεβαίως, σε κάποια από αυτά έχετε προσωρινούς αναδόχους, αλλά ακόμα και οι δικαστικές εμπλοκές και προσφυγές που υπάρχουν, δυσκολεύουν τα πράγματα.
     Θέλω, όμως, να τονίσω κάτι. Τα έργα αυτά δεν γεννήθηκαν εκ του μηδενός, δεν είναι έργα της Νέας Δημοκρατίας, δεν είναι έργα της σημερινής πολιτικής ηγεσίας του Υ.ΠΕ.ΧΩ.Δ.Ε.. Είναι έργα που αποφασίστηκαν το 2001. Ξεκίνησε η προετοιμασία τους, έγιναν μελέτες -χρειάστηκε να γίνουν και άλλες και έγιναν- αλλά είναι έργα που ξεκίνησε η διαδικασία τους, που έγινε η προεπιλογή των αναδόχων και σήμερα πρέπει να επιταχυνθούν οι διαδικασίες, γιατί είναι χρήσιμα έργα που πρέπει να παραδοθούν στον ελληνικό λαό. 
     Κύριε Πρόεδρε, πιστεύουμε ότι η κατάσταση στα δημόσια έργα σήμερα, παρά τα όσα ισχυρίζεται η Κυβέρνηση και κυρίως η πολιτική ηγεσία του Υ.ΠΕ.ΧΩ.Δ.Ε., δεν είναι καλή. Και δεν το λέμε εμείς, αλλά το λέει σήμερα ολόκληρη η κοινωνία και η αγορά. Βεβαίως, επαναλαμβάνω και πάλι ότι όλες αυτές τις ενοχλητικές φωνές δεν θέλει να τις ακούει η πολιτική ηγεσία του Υ.ΠΕ.ΧΩ.Δ.Ε.. Δεν θέλει να ακούει κανένα. Πιστεύει ότι όλα πηγαίνουν καλά, ότι όλα πηγαίνουν ωραία και ότι τα έργα εκτελούνται με τον καλύτερο τρόπο. Επαναλαμβάνουμε, όμως, ότι όσο δεν αντιλαμβάνεται η πολιτική ηγεσία του Υ.ΠΕ.ΧΩ.Δ.Ε.τα προβλήματα τόσο περισσότερα θα δημιουργούνται σ’ αυτόν τον κρίσιμο τομέα της οικονομίας που είναι τα δημόσια έργα.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Σπηλιόπουλε.
     Κυρίες και κύριοι συνάδελφοι, οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Συνεργασίας μεταξύ της Ελληνικής Δημοκρατίας και της Αραβικής Δημοκρατίας της Αιγύπτου στους τομείς Φυσικού Αερίου και Πετρελαίου».
     Το νομοσχέδιο παραπέμπεται στην αρμόδια Διαρκή Επιτροπή.
     Το λόγο έχει ο κ. Μαγκριώτης, ο οποίος έχει ζητήσει να πάρει τώρα και το χρόνο της δευτερολογίας του.
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε.
     Όταν μιλάμε για δημόσια έργα, μιλάμε για ανάπτυξη και ειδικότερα για την περιφερειακή ανάπτυξη. Θα μου επιτρέψετε, κύριε Πρόεδρε, μέρα που είναι σήμερα και τιμούμε τα δέκα χρόνια από το θάνατο του Ανδρέα Παπανδρέου να μιλήσω για τον πολιτικό που μίλησε πρωτίστως για την ανάπτυξη, θεσμοθέτησε τους βασικούς νόμους για την ανάπτυξη και ειδικότερα την περιφερειακή ανάπτυξη και στήριξε την ανάπτυξη γενικότερα. Θα σας θυμίσω το ν.1262 που είναι από τους πρώτους αναπτυξιακούς νόμους και ειδικότερα για την περιφερειακή ανάπτυξη της χώρας, το ν.1264 για τη δημοκρατική οργάνωση του εργατικού και συνδικαλιστικού κινήματος και φυσικά το ν.1268 για τα Ανώτατα Εκπαιδευτικά Ιδρύματα που μέχρι σήμερα αντέχει, λειτουργεί και φυσικά χρειάζεται μεγάλες τομές, αλλά όχι προς την κατεύθυνση που εσείς έχετε αποφασίσει. 
     Κύριε Πρόεδρε, θα ήθελα να προσθέσω τούτη τη μέρα πως πολλά έχουμε ακούσει και διαβάσει για τον Ανδρέα Παπανδρέου και έχουμε βρεθεί μπροστά σε απίθανες εκπλήξεις και μεταμορφώσεις. Αυτοί που τον κατεδίωκαν, αυτοί που ήθελαν να τον εξοντώσουν,  ξαφνικά δηλώνουν οπαδοί και λάτρεις του, ακόμα και προστάτες του. Μάλιστα, σήμερα διάβασα στον Τύπο και μία χθεσινή δήλωση του Νομάρχη Θεσσαλονίκη, του κ. Ψωμιάδη, ο οποίος εκθειάζει τον Ανδρέα Παπανδρέου, το ήθος, την πολιτεία του, τη στήριξη της περιφερειακής ανάπτυξης. Αν ενθυμούμαι καλά, ο κ. Ψωμιάδης ήταν από τους πρωταγωνιστές της παραπομπής του Ανδρέα Παπανδρέου στο Ειδικό Δικαστήριο και ακόμη τον ενθυμούμαι άπειρες ώρες στα τηλεοπτικά και ραδιοφωνικά, αλλά και με γραπτές δηλώσεις να κατακεραυνώνει τον Ανδρέα Παπανδρέου, να ζητεί τη δίωξη και την καταδίκη του, την πολιτική και ηθική του εξαφάνιση. 
     Καλός ο πολιτικός πολιτισμός και η ευγένεια, κύριε Πρόεδρε, και είναι πολύ σημαντικό ότι έχει κάνει η χώρα μας πολλά βήματα και ο λαός μας, ακόμη πιο ώριμος, τον απαιτεί. Για να έχει, όμως, νόημα και ουσία, πρέπει να έχει και περιεχόμενο και αντίκρισμα αλήθειας. Γι’ αυτό, λοιπόν, για να μην είναι φάρσα ή για να μην είναι υποκριτικός ο ευγενικός πολιτικός λόγος, πρέπει να έχει μέσα του μία μεγάλη συγγνώμη. Και τη συγγνώμη αυτή πρέπει ο πολιτικός να τη διατυπώνει με καθαρότητα και δημόσια ενώπιον του ελληνικού λαού, εκεί όπου εξαπέλυσε λιβέλλους και λοιδόρησε τους πολιτικούς του αντιπάλους.
     Κύριε Πρόεδρε, τα δημόσια έργα είναι ανάπτυξη από μόνα τους, προσφέρουν στην ανάπτυξη και ειδικότερα στην τοπική και περιφερειακή ανάπτυξη.
     Τα δημόσια έργα δημιουργούν θέσεις απασχόλησης στον κατασκευαστικό κλάδο, στον τεχνικό κλάδο, αλλά και σε ανειδίκευτους ακόμη εργαζόμενους. Ενισχύουν την τοπική και περιφερειακή οικονομία. Τα δημόσια έργα, όμως, χρειάζονται πρωτίστως πόρους. Χωρίς πόρους, χωρίς χρηματοδότηση δεν μπορεί να υπάρξουν δημόσια έργα. Και ο βασικός χρηματοδότης των δημοσίων έργων είναι ο κρατικός προϋπολογισμός και ειδικότερα το Πρόγραμμα Δημοσίων Επενδύσεων. 
     Οι μεγάλοι ρυθμοί αύξησης του Προγράμματος Δημοσίων Επενδύσεων και η ανάλογη απορρόφηση κοινοτικών πόρων τα προηγούμενα χρόνια, μαζί με τα μεγάλα έργα που προέκυψαν από τις συγχρηματοδοτήσεις δημόσιου και ιδιωτικού τομέα και την υποστήριξη των κοινοτικών πόρων, είχαμε αυτή την έκρηξη των αναπτυξιακών υποδομών τα προηγούμενα χρόνια, το θαύμα της προετοιμασίας των Ολυμπιακών Αγώνων, αλλά και πολλές ελλείψεις και ελλείμματα και υστερήσεις ειδικότερα στην περιφέρεια, που η προηγούμενη κυβέρνηση φιλοδοξούσε πως αυτή την τετραετία θα καλυφθεί και το περιφερειακό αναπτυξιακό κενό. 
     Γιατί, όμως, έχουμε επιβράδυνση, γιατί έχουμε υστέρηση, γιατί περνάει κρίση ο κατασκευαστικός κλάδος, γιατί η ανταγωνιστικότητα της ελληνικής οικονομίας στα ουσιαστικά της στοιχεία και όχι στα τυπικά της στοιχεία, υποχωρεί και φαίνεται καθαρά από το ισοζύγιο των εξαγωγών και την οικονομική δραστηριότητα της χώρας; Γιατί όλες αυτές, λοιπόν, οι υποχωρήσεις; 
     Αυτά οφείλονται, κύριε Πρόεδρε, πρωτίστως γιατί η Κυβέρνηση, για λόγους πολιτικής προπαγάνδας, αλλά και γιατί αυτό είναι το οικονομικό και πολιτικό της πρόγραμμα, αυτά είχε εφαρμόσει ακριβώς και την περίοδο 1990-1993, με την πρωθυπουργία του κ. Μητσοτάκη, γιατί αυτή είναι η οικονομική της φιλοσοφία, δεν πιστεύει στα δημόσια έργα, δεν πιστεύει στο ρόλο του κράτους, στην οικονομική ανάπτυξη της χώρας. Γι’ αυτό ακριβώς ζούμε αυτούς τους μοναδικούς δραματικούς περιορισμούς στο πρόγραμμα δημοσίων επενδύσεων που χτυπούν την καρδιά της ανάπτυξης, ειδικότερα της περιφερειακής ανάπτυξης. Βέβαια έχει το καπέλο, έχει το άλλοθι, την επιτήρηση. Επιτήρηση όμως, την οποία προκάλεσε η ίδια, επιτήρηση που δεν την είχε το 1990-1993 και εφήρμοσε ακριβώς την ίδια πολιτική. 
     Δραματική, λοιπόν, μείωση του Προγράμματος Δημοσίων Επενδύσεων και όχι αυτή που εμφανίζει στους εκάστοτε ψηφιζόμενους προϋπολογισμούς τον Δεκέμβριο του προηγούμενου έτους, αλλά ακόμα πιο μεγάλη μείωση του Προγράμματος Δημοσίων Επενδύσεων στο τέλος του χρόνου, για να μπορέσει λογιστικά να κλείσει άρον-άρον τους προϋπολογισμούς και να εμφανίσει εντάξει τα χαρτιά της απέναντι στην Ευρωπαϊκή Ένωση, ανεξάρτητα αν η οικονομία υποχωρεί, υπονομεύεται η ανάπτυξη και η κοινωνική συνοχή. 
     Οι πόροι, λοιπόν, του Προγράμματος Δημοσίων Επενδύσεων φέρνουν την ανάπτυξη και ειδικότερα την περιφερειακή ανάπτυξη, γιατί αυτοί ενισχύουν, επιταχύνουν και την απορρόφηση των κοινοτικών πόρων. 
     Παρακολουθούμε τώρα τον τραγέλαφο της Κυβέρνησης που προσπαθεί με διάφορα τρικ, αλχημείες και στην, δικαιολογημένη, αγανάκτηση πολλές φορές, όπως διαβάζουμε στον Τύπο και ελπίζουμε να είναι έτσι κύριε Υπουργέ,  προς το Υπουργείο Οικονομικών πως δεν σας χρηματοδοτούν τα έργα που είναι σε εξέλιξη και έτσι οι καθυστερήσεις είναι ακόμη πιο δραματικές, ακόμη πιο μεγάλες. 
     Προσπαθούν να αλλάξουν το ν+2 αυτοί που θα επιτάχυναν την απορρόφηση των πόρων. Από μόνοι τους παραδέχονται ότι δεν μπορούν να την επιταχύνουν, αλλά μας έφεραν την επιβράδυνση γι’ αυτό θέλουν επιμήκυνση του χρόνου συμβασιοποιήσεων και απορρόφησης, αυτοί που προσπαθούν να ανεβάσουν το ποσοστό της συμμετοχής των κοινοτικών πόρων για να απορροφήσουν κοινοτικούς πόρους σε σχέση με την εθνική συμμετοχή, γνωρίζοντας όμως ότι έτσι στερούν πόρους από την ανάπτυξη και δεν κάνουν χάρη στον κρατικό προϋπολογισμό και στην εθνική οικονομία, δεν κάνουν χάρη βεβαίως στο φορολογούμενο Έλληνα πολίτη και κυρίως στον εργαζόμενο, τον εργαζόμενο της περιφέρειας που περιμένει σημαντικές επενδύσεις και δημόσιες και ιδιωτικές, αλλά και σημαντικές απορροφήσεις από το Γ΄ Κοινοτικό Πλαίσιο Στήριξης και τα άλλα διαρθρωτικά ταμεία, για να γνωρίσει επιτέλους και αυτός την ευημερία και την ανάπτυξη. 
     Η πολιτική σας, λοιπόν, οδήγησε στην επιβράδυνση της απορρόφησης των κοινοτικών πόρων και εκεί που ήταν ώριμα τα κοινοτικά προγράμματα, υπήρχαν οι μελέτες, υπήρχαν οι προεπιλογές ειδικά στα μεγάλα έργα, τα ανέφερε ο εισηγητής μας προηγουμένως, αντί να τρέξετε –και είμαι βέβαιος πως αυτή ήταν η επιθυμία σας- κινηθήκατε προς την αντίθετη κατεύθυνση. 
     Βεβαίως τα δημόσια έργα, όπως τα τελευταία χρόνια εφαρμόστηκε το πρόγραμμα των συγχρηματοδοτήσεων, επίσης μπορούν να προχωρήσουν και με τις συγχρηματοδοτήσεις. Αυτό το καθεστώς όμως, παρ’ ότι εσείς αρχικώς το είχατε διακηρύξει, το είχατε υποστηρίξει την περίοδο 1990-1993, το λοιδορήσατε και το υπονομεύσατε δυστυχώς και τώρα θέλετε να το ξαναεφαρμόσετε. Ορθώς να το εφαρμόσετε, αρκεί βεβαίως να γίνεται με όρους διαφάνειας και αποτελεσματικότητας και όχι εις βάρος της ανάπτυξης και του δημοσίου συμφέροντος, γιατί η εφαρμογή των συγχρηματοδοτούμενων δημόσιων και ιδιωτικών έργων, ειδικά στον τομέα της υγείας και της παιδείας μπορεί να ξαλαφρώνει τον κρατικό προϋπολογισμό, αλλά τον επιβαρύνει μεσοπρόθεσμα πολύ περισσότερο και δίνει πολλαπλάσια κέρδη στους ιδιώτες εργολάβους εις βάρος της ανάπτυξης του κοινωνικού συμφέροντος και του φορολογούμενου Έλληνα πολίτη. 
     Ένα ακόμη λογιστικό τρικ για να βγείτε από το φαύλο κύκλο των αδιεξόδων που δημιούργησε η οικονομική σας πολιτική.
     Θα ήθελα ακόμη να αναφερθώ σε δύο πράγματα για τη Θεσσαλονίκη, κύριε Υπουργέ. Δεν αμφισβητώ την πρόθεσή σας και την προσπάθεια που κάνετε για να συνεχίσετε αυτό που επιτέλους το ΠΑ.ΣΟ.Κ. το 2003, με την κ. Παπανδρέου, έβγαλε από το φαύλο κύκλο και τα αδιέξοδα, το Μετρό Θεσσαλονίκης, που η δική σας, βέβαια, κυβέρνηση το 1992 με την πρόχειρη μελέτη και με την προκήρυξη ως συγχρηματοδοτούμενο έργο, έβαλε το Μετρό. Την ίδια εποχή που το Μετρό έχει στοιχειώδη ανταποδοτικότητα της πόλης των τεσσάρων με πέντε εκατομμυρίων της Αθήνας, το δημοπρατήσατε ως δημόσιο έργο, δημόσια δαπάνη. Το ΠΑ.ΣΟ.Κ., βεβαίως, παρ’ ότι γνώρισε ότι πάμε σε αδιέξοδο, προσπάθησε, αλλά δεν μπόρεσε να δώσει διέξοδο μέχρι το 2003 στο έργο, γιατί ήταν παγιδευμένο από την αρχή.
     Ορθώς, λοιπόν, το 2003 το ΠΑ.ΣΟ.Κ. το απεγκλώβισε, το προχώρησε ως δημόσιο έργο και εσείς το συνεχίσατε, παρ’ ότι υπήρξαν καθυστερήσεις. 
     Θα ήθελα, όμως, να επισημάνω κάτι: Γιατί τα εννιάμισι χιλιόμετρα το 1992 τα προκηρύξατε με χρονοδιάγραμμα τριετίας για την ολοκλήρωσή τους, την ίδια εποχή που τα είκοσι δύο χιλιόμετρα της Αθήνας με τα τόσα αρχαιολογικά και χωρίς τις πρόδρομες εργασίες, τα ολοκληρώσατε σε τριάμισι χρόνια; Το 1992 τα εννιάμισι χιλιόμετρα της Θεσσαλονίκης τα είχατε προγραμματίσει για τρία χρόνια. Γιατί τώρα το έργο αυτό λέτε ότι θα τελειώσει σε έξι χρόνια;
     Αντιλαμβάνεστε τι θα γίνεται στη Θεσσαλονίκη, αν επί οκτώ χρόνια κλείσει από τη μια άκρη στην άλλη; Η οικονομική και κοινωνική ζωή θα καταρρεύσει. Αυτό οφείλεται, βεβαίως, στο ρυθμό της χρηματοδότησης.
     Κύριε Υπουργέ, απαιτήστε και θα είμαστε κοντά σας, δίπλα σας και το θέλουν οι Θεσσαλονικείς και οι Βορειοελλαδίτες, να χρηματοδοτηθεί ακόμη πιο δυναμικά το έργο για να τελειώσει σε τρία χρόνια. Και σε δύο χρόνια μπορεί να τελειώσει, γιατί υπάρχουν και οι πρόδρομες εργασίες και γιατί είναι ένα έργο εννέα χιλιομέτρων και, βεβαίως, και τις επεκτάσεις του ανατολικά και δυτικά για να είναι παραγωγικό. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει η κ. Βάσω Παπανδρέου.
     Θα πάρετε και εσείς όλο σας το χρόνο, κυρία Παπανδρέου	
     ΒΑΣΩ ΠΑΠΑΝΔΡΕΟΥ: Ναι, κύριε Πρόεδρε.
     Κυρίες και κύριοι συνάδελφοι, συζητάμε σήμερα για ένα θέμα, το οποίο ήταν η προεκλογική σημαία της Νέας Δημοκρατίας. Καθ’ όλη τη διάρκεια της αντιπολίτευσης είχε αναγάγει το θέμα των δημοσίων έργων, που είναι σημαντικό για την ανάπτυξη της χώρας, σε σημαία αντιπολίτευσης με μια συνεχή προσπάθεια να απαξιώσει συνολικά το έργο, μιλούσε για διαφθορά, για διαπλοκή, για καθυστερήσεις, υπερβάσεις κ.λπ.. Και παρ’ όλα τα στοιχεία που ήταν και από διεθνείς οίκους για τη σημαντική βελτίωση, που είχε γίνει στον τομέα αυτό, η Νέα Δημοκρατία  με την πολιτική της εδώ, αλλά και στο Ευρωπαϊκό Κοινοβούλιο, που κατέθεσε αμέτρητες ερωτήσεις ενάντια στη χώρα της, προσπάθησε να υποβαθμίσει και να απαξιώσει και να στιγματίσει τη μεγαλύτερη αναπτυξιακή προσπάθεια της χώρας, το μεγαλύτερο πρόγραμμα δημοσίων επενδύσεων που έχει γίνει ποτέ.
     Σας παραδώσαμε, κύριε Υπουργέ, όταν αναλάβατε την Κυβέρνηση το πρόγραμμα «ΟΑΛΑ», που είναι οι οδικοί άξονες, λιμάνια, αεροδρόμια κ.λπ. και που ήταν η ναυαρχίδα στην απορρόφηση του Γ΄ Κοινοτικού Πλαισίου Στήριξης. Αν θυμάμαι καλά ήταν γύρω στο 45% και σήμερα είναι από τα προγράμματα, που έχουν προβλήματα στη απορρόφηση. Βεβαίως, ο κ. Αλογοσκούφης λέει ότι εσείς καθυστερείτε, εσείς λέτε ότι ο κ. Αλογοσκούφης δε σας δίνει χρήματα και το αποτέλεσμα είναι ότι και πόρους σημαντικούς από το Γ΄ Κοινοτικό Πλαίσιο Στήριξης θα χάσουμε, αλλά και τα έργα που δε γίνονται έχουν σημαντική αρνητική επίπτωση στην ανάπτυξη της χώρας. Θέλατε να αλλάξετε όλο το θεσμικό πλαίσιο.
     Πρέπει όμως να πω ότι ο κ. Σουφλιάς, αμέσως μόλις ανέλαβε το Υ.ΠΕ.ΧΩ.Δ.Ε. είπε ότι δεν θα αλλάξει το «αμαρτωλό» μαθηματικό τύπο παρά μόνο όταν θα υπάρχουν πλήρεις και ολοκληρωμένες μελέτες, όταν θα υπάρχει μια δημόσια διοίκηση η οποία πράγματι να μπορεί να ανταποκριθεί σ’ αυτό το έργο, αλλά βεβαίως σε λίγο καιρό υποχρεώθηκε να αλλάξει το νόμο. Και κύριε Σουφλιά, θυμάμαι ότι όταν συζητάγαμε αυτόν το νόμο στη Βουλή, σας έλεγα ότι τα αποτελέσματα θα τα δείτε σε δυο χρόνια περίπου που η αγορά θα γίνει μπάχαλο. Και πρέπει να πω ότι ήμουν πολύ αισιόδοξη γιατί τα αποτελέσματα σε λιγότερο από δυο χρόνια είναι ορατά. Βεβαίως εσείς ακόμη προσπαθείτε να ωραιοποιήσετε την κατάσταση, να πείσετε τους Έλληνες πολίτες ότι όλα πάνε καλά. Αλλά ούτε το Τ.Ε.Ε. ούτε το Ινστιτούτο Οικονομικών Μελετών, ούτε οι ίδιοι οι εργολάβοι, μικροί μεσαίοι, μεγάλοι συμφωνούν μαζί σας. Ο τεχνικός κόσμος της χώρας δεν συμφωνεί. Ο μόνος που τα βλέπει έτσι καλά είσθε εσείς. Αλλά βεβαίως δεν πείθετε διότι γνωρίζουμε ότι δεν σας αρέσει η κριτική και όποιος σας λέει κάτι το αντίθετο απλώς τον διώχνετε από τη θέση του, τον αντικαθιστάτε όπως τον κ. Γιάνναρο που ήταν Πρόεδρος του ΙΟΚ. Τον Πανελλήνιο Σύνδεσμο Ανωνύμων Τεχνικών Εταιρειών, όταν έκανε τη μελέτη για το πώς πάνε τα έργα από τότε που άλλαξε ο νόμος μέχρι και το τέλος του 2005 –η μελέτη είναι αυτή- και ήθελε να την παρουσιάσει στη δημοσιότητα, επεμβήκατε και δεν του επιτρέψατε να την παρουσιάσει, ενώ ήταν πρωτοφανές να έχουμε εργολάβους να κάνουν διαδήλωση. Αυτό δεν έχει ξανασυμβεί στη χώρα. Πέρα από τη συγκέντρωση διαμαρτυρίας και τις δηλώσεις τους, κάνανε και μια διαδήλωση στο Υπουργείο Περιβάλλοντος, Χωροταξίας και Δημοσίων Έργων. Και βεβαίως με βάση αυτήν τη μελέτη που έχουν κάνει για ένα σύνολο εξακοσίων πενήντα περίπου έργων, όλα όσα είχαν προκηρυχθεί, δείχνει ότι τα έργα αυτά, τα μικρά και τα μεσαία –μικρά όταν λέμε εννοούμε πάνω από ένα εκατομμύριο ευρώ- έχουν έκπτωση 36%, τα μεγαλύτερα 42%. Και αυτό βέβαια είναι ακόμα πιο αρνητικό για την ολοκλήρωση των έργων, αλλά και για την ποιότητα της κατασκευής των έργων αν λάβουμε υπ’ όψιν μας ότι ο προϋπολογισμός των έργων έχει μειωθεί κατά 40% λόγω των καινούργιων τιμολογίων που είναι κατά μέσο όρο περίπου 40% μειωμένες οι τιμές σε όλα τα έργα.
     Αυτό δείχνει ότι τα προβλήματα πλέον είναι τεράστια. Πέρα από την απασχόληση, όπως είπε και ο προηγούμενος συνάδελφος οι ίδιες οι επιχειρήσεις καταλήγουν ότι «είναι βέβαιο ότι η συνέχιση του φαινομένου των υπερβολικών εκπτώσεων, με προσφορές κάτω του κόστους ενέχει τον κίνδυνο την υποβάθμιση της ποιότητας των έργων ή τη μη προγραμματισμένη ολοκλήρωσή τους και οπωσδήποτε θα οδηγήσει σύντομα στην πλήρη δέσμευση του κατασκευαστικού κλάδου από το τραπεζικό σύστημα και τελικά στην καταστροφή των εργοληπτικών επιχειρήσεων». Αυτό ήδη προχωρεί με ταχείς ρυθμούς και η εικόνα είναι πάρα πολύ αρνητική. Έχουμε εκατοντάδες εργολαβικές επιχειρήσεις που έκλεισαν και στη βόρεια και στη δυτική Ελλάδα και τελικά σε όλη την Ελλάδα. Κυρίως είναι οι μεσαίες και οι μικρές που αντιμετωπίζουν τεράστια προβλήματα, διότι οι μεγάλες και λογικό είναι αυτό συμπιέζουν τις μικρές και έχουμε ένα φαύλο κύκλο που έχει οδηγήσει σε μια κατάσταση που, κύριε Σουφλιά, δεν υλοποιείται ο νόμος τον οποίο φτιάξατε.
     Μιλήσατε περί διαφθοράς, περί αντικειμενικών κριτηρίων, περί του ότι ο απόλυτος μειοδότης σημαίνει πλήρης διαφάνεια, για αυστηρές κυρώσεις κ.λπ.. Και σας ρωτάμε. Γίνεται ή όχι παράταση χρονοδιαγραμμάτων με επίκληση ειδικών συνθηκών; 
     Γίνονται ή όχι έμμεσες χρηματοδοτήσεις, με απλά λόγια παρατάσεις οι οποίες είναι μη σύννομες, για να αυξηθεί το προσφερθέν τίμημα; Έχει τηρηθεί καμία ρήτρα που προβλέπεται από το νόμο για τους αναδόχους; Καθίστανται –ναι ή όχι- ανενεργές οι ίδιες οι διατάξεις του νόμου και οι υπηρεσίες του Υ.ΠΕ.ΧΩ.Δ.Ε. συμμετέχουν στη μη υλοποίηση του νόμου και στη μη επιβολή των προβλεπόμενων κυρώσεων λόγω του ότι διαπιστώνουν έντρομες την αδυναμία των αναδόχων να ολοκληρώσουν τα έργα; 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αυτά είναι κουτσομπολιά. Κάνουμε σοβαρή συζήτηση εδώ.
     ΒΑΣΩ ΠΑΠΑΝΔΡΕΟΥ: Εάν είναι κουτσομπολιά, κύριε Σουφλιά, σας προκαλώ και σας παρακαλώ να καταθέσετε στη Βουλή τις τμηματικές προθεσμίες των έργων, όπως αυτές προσδιορίζονται από τις σχετικές υπογραφείσες συμβάσεις και τότε θα δούμε αν είναι κουτσομπολιά ή αν είναι πραγματικότητα. Καταθέστε τις τμηματικές προθεσμίες, όπως προσδιορίζονται από τις σχετικές συμβάσεις που έχουν υπογραφεί.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θα τα καταθέσω, αλλά σας είπα και άλλη φορά στη Βουλή ότι είναι συνήθειά σας να ψεύδεστε.
     ΒΑΣΩ ΠΑΠΑΝΔΡΕΟΥ: Κύριε Σουφλιά, γνωρίζω ότι δεν συμπαθείτε κανέναν που σας κάνει κριτική, αλλά τι να κάνουμε; Κρίνεστε από το έργο σας πλέον και όχι από τις προθέσεις. Και το έργο το οποίο έχετε επιτελέσει επί δυόμισι χρόνια στο Υ.ΠΕ.ΧΩ.ΔΕ δεν τιμά τη χώρα μας.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Την κριτική την αποδέχομαι. Το ψεύδος δεν δέχομαι. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Διαψεύστε τα.
     ΒΑΣΩ ΠΑΠΑΝΔΡΕΟΥ: Είναι –ναι ή όχι- αλήθεια, κύριε Σουφλιά, ότι με την αλλαγή του νόμου περί μελετών έχουν προκηρυχτεί εξακόσιες εξήντα μία μελέτες και ανετέθησαν μόλις το 8%; Από τις πεντακόσιες τριάντα εννιά μελέτες που προκηρύχθηκαν με ανοικτή διαδικασία ανετέθησαν οι σαράντα οκτώ και οι δέκα ακυρώθηκαν. Από τις εκατόν είκοσι οκτώ μελέτες που προκηρύχθηκαν με διαπραγμάτευση  ανετέθησαν δεκαοκτώ και η μία ακυρώθηκε. Σύνολο 8%. Με ποιες μελέτες θα υλοποιηθεί το Γ΄ και Δ΄ Κοινοτικό Πλαίσιο Στήριξης;  
     Φέρατε βέβαια προσφάτως τροποποιήσεις στο νόμο περί μελετών γιατί δεν μπορεί εύκολα να εφαρμοστεί.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε σας παρακαλώ, κυρία Παπανδρέου.
     ΒΑΣΩ ΠΑΠΑΝΔΡΕΟΥ: Τελειώνω, κύριε Πρόεδρε.
     Κύριε Σουφλιά, και εσείς προσωπικά υποχρεωθήκατε, αλλά δεν έχει σημασία. Εσείς υλοποιείτε αυτήν την πολιτική και η Κυβέρνηση είναι υπόλογη πλέον στον ελληνικό λαό, διότι επανέφερε την κατάσταση για τα δημόσια έργα στη χώρα μας, όπως ήταν –και εσείς την είχατε χαρακτηρίσει χαοτική- πριν από αρκετά χρόνια.  Ενώ έγιναν βελτιώσεις που αποδεικνύονται και από διεθνείς μελέτες, αλλά και από τους ελέγχους που έκανε η επιτροπή, πήγατε πίσω και ξαναφέρνετε, όπως και σε όλα τα θέματα η Νέα Δημοκρατία, την τακτική των ρουσφετολογικών ρυθμίσεων της δεκαετίας του ’60. 
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Παπανδρέου. Θα μιλήσει τώρα ο κ. Βλατής και μετά ο κ. Γείτονας. 
     Κύριε Βλατή, και εσείς θα πάρετε όλο το χρόνο.
     ΙΩΑΝΝΗΣ ΒΛΑΤΗΣ: Ναι, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Βλατή. Έχετε το λόγο.
     ΙΩΑΝΝΗΣ ΒΛΑΤΗΣ: Ευχαριστώ, κύριε Πρόεδρε.
     Κύριοι Υπουργοί, κυρίες και κύριοι συνάδελφοι, τα δημόσια έργα αποτέλεσαν και αποτελούν ακόμη έναν από τους καθοριστικότερους παράγοντες για τις οικονομικές και κοινωνικές εξελίξεις στη χώρα μας. Και πώς να μην είναι βέβαια, αφού η συμβολή τους στη διαμόρφωση του Α.Ε.Π. αφ’ ενός είναι ισχυρότατη, αφ’ ετέρου δε η απασχόληση σ’ αυτά εκατοντάδων χιλιάδων εργαζομένων είναι καθοριστική για τη μείωση της ανεργίας στον τόπο μας. Παράλληλα, με το σωστό σχεδιασμό τους δημιουργούν προϋποθέσεις για επενδύσεις και συνεπώς για περαιτέρω ανάπτυξη. Είναι, λοιπόν, απόλυτα φυσιολογικό οποιαδήποτε Κυβέρνηση να αποδίδει τεράστια σημασία στον τομέα αυτό και συνεπώς να κρίνεται αυστηρά για τα έργα και τις ημέρες της. 
     Γι’ αυτό, κύριε Υπουργέ, να μη  σας ενοχλεί αν σας κρίνουμε αυστηρά. Πιστεύω ότι φροντίζουμε για το καλό του τόπου. 
     ΓΕΩΡΓΙΟΣ ΣΟΥΦΛΙΑΣ(Υπουργός Περιβάλλοντος, Χωροταξίας και Δημοσίων Έργων): Το «δίκαια» μ’ ενδιαφέρει. 
     ΙΩΑΝΝΗΣ ΒΛΑΤΗΣ: Η Κυβέρνηση της Νέας Δημοκρατίας και εσείς προσωπικά, κύριε Υπουργέ, από την πρώτη μέρα ανάληψης των καθηκόντων σας θεωρήσατε αναγκαίο να παρέμβετε δραστικά στην διαδικασία παραγωγής των δημοσίων έργων. Ποιοι ήταν, όμως, οι παράγοντες που καθόρισαν την παρέμβαση αυτή; Ο εγκλωβισμός της Νέας Δημοκρατίας σε μια τυφλή και ολοκληρωτικά καταστροφική αντιπολιτευτική τακτική περί νταβατζήδων.
     Η λογική αυτή σας οδήγησε, κύριε Υπουργέ, σε μια πρωτοφανή ενέργεια: Να απαγορεύσετε οποιαδήποτε δημοπράτηση έργου με τον τότε υφιστάμενο νόμο, μέχρις ότου ψηφιστεί ο νέος νόμος περί δημοσίων έργων. Ένας ολόκληρος χρόνος πέρασε, χωρίς να δημοπρατηθεί ούτε ένα νέο έργο. Έχω και παράδειγμα γι’ αυτό, για να μην λέτε περί κουτσομπολιών. Αυτό βέβαια ήταν το πρώτο πλήγμα στον κλάδο των κατασκευών, που οδήγησε στην ανεργία δεκάδες χιλιάδες εργαζομένων.
     Το δεύτερο πλήγμα ήρθε με την ψήφιση του νέου νόμου για τα δημόσια έργα. Το πρώτιστο  και δυστυχώς και μοναδικό μέχρι στιγμής, μέλημά σας, ήταν η κατάργηση του μαθηματικού τύπου, ενός συστήματος δημοπράτησης που, αν μη τι άλλο, είχε εξαιρετικά αποτελέσματα στην καταπολέμηση των υπερβολικών εκπτώσεων και στη βελτίωση της ποιότητας των κατασκευών, αλλά και του χρόνου ολοκλήρωσης των έργων.
     Ποια ήταν τα επιχειρήματά σας για την αλλαγή αυτή; Η διαπλοκή, λέγατε. Όμως, από τα ίδια στοιχεία που μέχρι τώρα εσείς δώσατε, φαίνεται ότι τα ελάχιστα έργα που καταφέρατε να αναθέσετε στους είκοσι έξι μήνες της διακυβέρνησής σας, τα αναθέσατε στις ίδιες εργοληπτικές εταιρείες, σ’ αυτούς δηλαδή που ονομάζατε νταβατζήδες. 
     Και μπαίνουν κάποια ερωτήματα: Τελικά είστε διαπλεκόμενοι με τους νταβατζήδες ή πράγματι οι εταιρείες αυτές είναι ικανότερες για να κατασκευάσουν αυτά τα έργα; Τότε έχετε χρέος να ζητήσετε δημόσια συγγνώμη από τον πολιτικό και τεχνικό κόσμο, που σπιλώσατε όλα τα προηγούμενα χρόνια και από τον ελληνικό λαό που παραπλανήσατε για να πάρετε την ψήφο του.
     Λέγατε για τις δικαστικές εμπλοκές, λέγατε για τις καθυστερήσεις. Μήπως μπορείτε να μας αναφέρετε ένα έργο, το οποίο εντάξατε σε πρόγραμμα χρηματοδότησης, το ωριμάσατε και τελικά το αναθέσατε στους είκοσι έξι μήνες που κυβερνάτε τη χώρα; Μήπως έχετε στοιχεία να μας απαντήσετε, πόσα χιλιόμετρα δρόμων παραδόθηκαν το 2002, πόσα το 2003, πόσα το 2004, πόσα το 2005 και πόσα θα παραδώσετε το 2006; Έχετε αυτά τα στοιχεία; 
     Μήπως μπορείτε να μας πείτε πόσες μελέτες έχετε αναθέσει εν όψει του Δ΄ Κοινοτικού Πλαισίου Στήριξης; Ή θα συνεχίσετε τη δημόσια αντιπαράθεση, ο μεν κ. Αλογοσκούφης να σας μέμφεται ότι καθυστερείτε τα έργα, εσείς δε, να τον κατηγορείτε για υποχρηματοδότηση; 
     Κύριε Υπουργέ, κατά τη συζήτηση στη Βουλή, του νομοσχεδίου περί δημοσίων έργων, σας είχαμε προειδοποιήσει ότι τυφλή και απόλυτη μειοδοσία που δοκιμάστηκε και απέτυχε στο παρελθόν, δεν θα μπορούσε στο μέλλον να βελτιώσει το σύστημα παραγωγής των έργων. Η επαναφορά στις μεγάλες εκπτώσεις, προοδευτικά θα οδηγούσε σε αδιέξοδο τα έργα. Και βέβαια αυτό φάνηκε από τις πρώτες μέρες της εφαρμογής του έργου. Υπερβολικές εκπτώσεις εμφανίστηκαν ξανά ύστερα από πολλά χρόνια.
     Η απάντησή σας, κύριε Υπουργέ, στο φαινόμενο των υπερβολικών εκπτώσεων ήταν απόλυτα «επιστημονική»: 
     Μεγάλες εκπτώσεις εσείς; Μείωση των τιμολογίων εμείς. Ξανά μεγάλες εκπτώσεις εσείς; Ξανά μείωση των τιμολογίων εμείς. 
     Και βέβαια, όσον αφορά τα τιμολόγια, να επισημάνουμε ότι σήμερα έχουμε τα τιμολόγια του 2004, με τη μείωση που κάνατε, χωρίς ανάλυση τιμών. Αυτό είναι παγκόσμια πρωτοτυπία. Δεν έχουν εργαλείο οι υπηρεσίες διοίκησης των έργων για τα έργα μας σήμερα. Έχουμε το καράβι να αρμενίζει χωρίς μπούσουλα.
     Να σας πω και κάτι άλλο; Ένα έργο που δημοπρατείται σήμερα, το 2006, είναι τελικά φθηνότερο από ένα έργο που δημοπρατήθηκε το 2004. Διότι για τις συμβάσεις υπάρχουν συντελεστές αναθεώρησης, αλλά οι τιμές με την κρίση του πετρελαίου, με τα υλικά να έχουν ανέβει, έχουν παραμείνει καθηλωμένες στο 2004. 
     Αυτά για την ποιότητα των έργων που αναμένουμε...
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κύριε συνάδελφε, μου επιτρέπετε;
     Γιατί δεν προβληματίζεστε αν τα τότε τιμολόγια ήταν σωστά;
     ΙΩΑΝΝΗΣ ΒΛΑΤΗΣ: Θα σας απαντήσω, κύριε Υπουργέ. Διότι οι εκπτώσεις στο επίπεδο που έφτασαν, στο μέσο όρο, στο 40%, αλλά και σε ακραία παραδείγματα πολύ παραπάνω, έχουν ήδη υποβαθμίσει την ποιότητα των έργων. Και θα σας απαντήσω και με ένα ερώτημα. Εσείς προβληματιστήκατε από τα στοιχεία του Ε.Σ.ΤΕ.Λ., που δείχνουν υποβάθμιση της ποιότητας των έργων για το 2005;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Κάνετε λάθος.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το αντίθετο.
     ΙΩΑΝΝΗΣ ΒΛΑΤΗΣ: Όχι, εγώ δεν κάνω καθόλου λάθος. Εκτός κι αν στις εφημερίδες…
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ  (Υφυπουργός Περιβάλλοντος, Χωροταξίας και Δημοσίων Έργων): Κάνετε λάθος. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Το αντίθετο. Ο Ε.Σ.ΤΕ.Λ. λέει ότι η ποιότητα των έργων σήμερα είναι καλύτερη από το παρελθόν. Υπάρχουν οι εκθέσεις.
     ΙΩΑΝΝΗΣ ΒΛΑΤΗΣ: Πάντως, πρόσφατα δημοσιεύτηκαν στις εφημερίδες.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μη λέτε τέτοια πράγματα τώρα.
     ΙΩΑΝΝΗΣ ΒΛΑΤΗΣ: Εσείς προβληματίζεστε με τις καθυστερήσεις των έργων; 
     Και για να μη μου λέτε για αοριστίες, θα σας πω ένα παράδειγμα για ένα μεσαίο έργο, το έργο της ύδρευσης της Κοζάνης προϋπολογισμού 15.000.000 ευρώ, το οποίο ήταν έτοιμο προς δημοπράτηση το Μάιο του 2004, θύμα της διαδικασίας που επιβάλλατε, να μη δημοπρατηθεί. Δημοπρατήθηκε ακριβώς ένα χρόνο αργότερα και μάλιστα αφού υπέστη δύο φορές μείωση του τιμολογίου μελέτης κατά 2%. Να σας πω ποιο ήταν το αποτέλεσμα του διαγωνισμού; Έκπτωση 61%. 
     Παρά τις αντιρρήσεις της υπηρεσίας και με βάση το νόμο, αλλά και τις οδηγίες του Υπουργείου, το έργο ανατέθηκε. Ποιο είναι σήμερα το αποτέλεσμα; Ο εργολάβος είναι υπό έκπτωση. Το έργο δεν ξεκίνησε. Κινδυνεύει να απενταχθεί, με όλες τις συνέπειες που μπορεί αυτό να έχει και για την πόλη, αλλά και για τον κρατικό προϋπολογισμό αν μπει…
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Φαντάζομαι ότι αυτό το έργο το δημοπράτησε η Νομαρχία ή η Περιφέρεια.
     ΙΩΑΝΝΗΣ ΒΛΑΤΗΣ: Όχι, το δημοπράτησε η Δημοτική Επιχείρηση Ύδρευσης – Αποχέτευσης Κοζάνης…
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Η Δημοτική Επιχείρηση. Μάλιστα. 
     ΙΩΑΝΝΗΣ ΒΛΑΤΗΣ: …με όλους τους τύπους και με το νόμο, που εσείς ψηφίσατε.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Η Δημοτική Επιχείρηση, λοιπόν, είχε κάθε δικαίωμα και δυνατότητα με το νόμο, τον οποίο ψηφίσαμε, να πει, αυτή, κύριοι, δεν είναι συμφέρουσα τιμή, δεν συμφέρει το έργο και να επαναλάβει το διαγωνισμό.
     ΙΩΑΝΝΗΣ ΒΛΑΤΗΣ: Και όμως, με τις οδηγίες και με το νόμο δεν μπορούσε…
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Αντί, λοιπόν, να κάνετε την κριτική σας εδώ, να πάτε να την κάνετε στο δήμο σας.
     ΙΩΑΝΝΗΣ ΒΛΑΤΗΣ: Την κριτική την κάνω σ’ εσάς, γιατί με τις οδηγίες σας ανατέθηκε το έργο. Σας ρώτησαν και με τις οδηγίες σας ανατέθηκε το έργο.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βλατή. 
     ΙΩΑΝΝΗΣ ΒΛΑΤΗΣ: Και ο κύριος Υπουργός…
     ΠΡΟΕΔΡΕΥΩΝ (Σωτήρης Χατζηγάκης): Κύριε συνάδελφε, υπάρχει μία ανοχή. Έχετε μιλήσει ήδη εννιάμισι λεπτά. Δίνω μία ανοχή για να υπάρχει καλύτερη συζήτηση. Ολοκληρώστε, όμως, σας παρακαλώ.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ποιες οδηγίες μας, κύριε συνάδελφε;
     ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, υπάρχει μία διαδικασία.
     ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, θα απαντήσετε συνολικά.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Μα, δεν μπορώ να ακούω συνέχεια ανακρίβειες, κύριε Πρόεδρε.
     ΠΡΟΕΔΡΕΥΩΝ (Σωτήρης Χατζηγάκης): Θα απαντήσετε συνολικά.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ο αρμόδιος φορέας είναι υπεύθυνος. Τελεία. Να πάτε να κάνετε τα παράπονά σας στο δήμο.
     ΧΡΗΣΤΟΣ ΖΩΗΣ: Στον κ. Κουρκουλόπουλο.
     ΙΩΑΝΝΗΣ ΒΛΑΤΗΣ: Εγώ ξέρω που κάνω τα παράπονα, κύριε Υπουργέ.
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βλατή.
     ΙΩΑΝΝΗΣ ΒΛΑΤΗΣ: Και μην τα λέτε αυτά, γιατί τα έργα τα ζω εδώ και είκοσι πέντε χρόνια. Σας παρακαλώ, λοιπόν.
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Καλά. Εντάξει.
     ΙΩΑΝΝΗΣ ΒΛΑΤΗΣ: Δεν είστε εσείς η αυθεντία…
     ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε Βλατή.
     ΙΩΑΝΝΗΣ ΒΛΑΤΗΣ: Κύριε Πρόεδρε, σας παρακαλώ να υπολογίσετε τις διακοπές. Έχω άλλα δύο λεπτά.
     ΠΡΟΕΔΡΕΥΩΝ (Σωτήρης Χατζηγάκης): Τις παραϋπολόγισα τις διακοπές. Έχετε μιλήσει ήδη δυόμισι λεπτά παραπάνω.
     ΙΩΑΝΝΗΣ ΒΛΑΤΗΣ: Τα έργα σήμερα υποχρηματοδοτούνται και η απορρόφηση του Γ΄ Κοινοτικού Πλαισίου Στήριξης βρίσκεται στα χαμηλότερα επίπεδα. Ο κίνδυνος απώλειας τεράστιων κοινοτικών πόρων της τάξης των 10 .000.000.000 ευρώ από το Γ΄ Κοινοτικό Πλαίσιο, βρίσκεται στα όρια της βεβαιότητας.
     Αυτό ειπώθηκε και προχθές στην Επιτροπή Παρακολούθησης. Και βρισκόμαστε και προ των πυλών του Δ΄ Κοινοτικού Πλαισίου Στήριξης.
     Κύριε Υπουργέ, τα έργα δεν παράγονται με κυνήγι μαγισσών. Ποτέ δεν ευδοκίμησαν τέτοιες πρακτικές. Η έντεχνη και χωρίς καθυστερήσεις παραγωγή έργων στηρίζεται σε τρεις πυλώνες: στις αξιόπιστες μελέτες, στην άρτια διοίκηση των έργων και στην απρόσκοπτη χρηματοδότηση. Ε, λοιπόν, εσείς αποτύχατε δυστυχώς και στους τρεις τομείς.
     Κύριε Υπουργέ, μέχρι σήμερα εγκαινιάζετε τα έργα που κατασκεύασαν άλλοι. Τα λίγα έργα που αναθέσατε, τα ωρίμασαν άλλοι. Όμως, τα εύσημα τελειώνουν, μαζί με τη θητεία σας ως Κυβέρνηση. Πρέπει επιτέλους να αποδείξετε ότι εκτός από την τεχνική λογιστική, μπορείτε να ασκήσετε και δημιουργική πολιτική.
     Ευχαριστώ, κύριε  Πρόεδρε.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο κ. Γείτονας έχει το λόγο.
     Και εσείς θα πάρετε όλο το χρόνο σας, κύριε Γείτονα; 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ανάλογα με την εξέλιξη. 
     ΠΡΟΕΔΡΕΥΩΝ (Σωτήρης Χατζηγάκης): Σας ερωτώ, γιατί εσείς ξέρετε καλύτερα από μένα πότε μιλά κανείς απ’ αυτό Βήμα και πότε από τη θέση του. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Ας μην κάνουμε προσυμφωνίες. 
     ΠΡΟΕΔΡΕΥΩΝ (Σωτήρης Χατζηγάκης): Ναι, αλλά με τη στάση σας υπογραμμίζετε την προσυμφωνία. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Βάλτε μου τότε όλο το χρόνο, για να μπορώ να μιλήσω από το Βήμα. 
     ΠΡΟΕΔΡΕΥΩΝ (Σωτήρης Χατζηγάκης): Ωραία, κύριε Γείτονα, έχετε το λόγο.
     ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, πραγματικά δεν καταλαβαίνω γιατί ενοχλείται ο κύριος Υπουργός. 
     Ασκούμε κριτική στο έργο σας, κύριε Υπουργέ, και όχι στις προθέσεις σας. Εμείς δεν κάνουμε αντιπολίτευση μακέτας, σκανδαλολογίας, καταστροφολογίας, όπως έκανε η παράταξή σας δέκα χρόνια που ήταν στην αντιπολίτευση. Αυτά κάνατε όταν πραγματικά εμείς ματώσαμε για να προχωρήσει ένα μεγάλο πρόγραμμα έργων στην Ελλάδα με το Β΄ Κοινοτικό Πλαίσιο Στήριξης και το Γ΄ Κοινοτικό Πλαίσιο Στήριξης. Αλλά και για την προετοιμασία του Δ΄ Κοινοτικού Πλαισίου Στήριξης. Αυτή είναι η διαφορά μας. Αυτή είναι η μεγάλη διαφορά με την παράταξή σας. Εμείς κινούμαστε με αίσθημα ευθύνης. Το κάνουμε αυτό διότι το μόνο μέλημά μας είναι να προχωρήσουν τα έργα, που φέρνουν ανάπτυξη και απασχόληση. Σας προειδοποιούσαμε από την αρχή.
     Θα παρακαλέσω, κύριε Υπουργέ –σας περιμέναμε πολύ καιρό γι’ αυτή την επερώτηση- να είστε ήρεμος και αυτή τη φορά να λάβετε υπ’ όψιν, έστω και στο παρά πέντε, τις επισημάνσεις μας. Διότι λυπάμαι που το λέω, αλλά ό,τι σας είχαμε πει, το βρήκατε μπροστά σας. Παγιδευτήκατε στην αντιπολιτευτική σας τακτική και ουσιαστικά χάθηκε πολύτιμος χρόνος με πειραματισμούς, με αλλαγές που δεν οδήγησαν πουθενά. Και στο τέλος παγιδευτήκατε και την πλήρωσαν τα έργα.
     Επερωτούμε, λοιπόν, την Κυβέρνηση και εσάς, ελέγχουμε την Κυβέρνηση και εσάς, γιατί στα δυο χρόνια της διακυβέρνησής σας τον πιο παραγωγικό κλάδο της οικονομίας, τον κατασκευαστικό, τον κάνετε προβληματικό. Επερωτούμε την Κυβέρνηση και την ελέγχουμε, γιατί άφησε το τρένο της ανάπτυξης χωρίς το πιο ισχυρό «καύσιμο», που ήταν το καύσιμο των έργων. Με στοιχεία οι προλαλήσαντες κύριοι συνάδελφοι άσκησαν την κριτική τους.
     Τι λέγατε εσείς ως αντιπολίτευση, αλλά και στις προγραμματικές; Μεγαλοστομίες. Ότι θα φέρετε εξυγίανση και διαφάνεια στα δημόσια έργα. Ας δούμε την πραγματικότητα. 
     Είναι αλήθεια ή όχι, κύριε Υπουργέ, ότι οι δημοπρασίες σήμερα κινούνται στα δυο άκρα ενός επικίνδυνου εκκρεμούς; Από τη μια μεριά, άκρη, έχουμε υπερβολικές εκπτώσεις απελπισίας, με όλους τους κινδύνους για την ποιότητα και την ολοκλήρωση των έργων και από την άλλη άκρη έχουμε ασύμφορες για το δημόσιο εκπτώσεις με επιλεκτικές προεπιλογές και προσυμφωνίες των εργολάβων.
     Κύριε Υπουργέ, έχουμε εκπτώσεις κατά μέσο όρο, όπως λένε οι εργολάβοι, 40%, ενώ σε ακραίες περιπτώσεις έχουμε 60% και έχουμε και εκπτώσεις 1%, 2%. Ανατίθενται και τα μεν και τα δε. Όταν το όριο που βάζετε, είναι 12%, ενιαίο για όλα τα έργα, ανεξάρτητα από κατηγορία. 
     Και σας ερωτώ: Όλα αυτά είναι εξυγίανση; Αυτή είναι η διαφάνεια, όπως λέγατε; Εγώ δεν θα μιλήσω για διαπλοκή. Ο κ. Κεφαλογιάννης μίλησε για διαπλοκή. 
     Παρεμπιπτόντως, κύριε Υπουργέ, επειδή το έχω πει σε απουσία σας και θέλω να το πω και παρουσία σας, ο κ. Κεφαλογιάννης είπε ότι «δίνονται τα έργα». Εγώ δεν πιστεύω ότι δίνονται τα έργα, αλλά ρωτώ, παρεμπιπτόντως. Πώς μπορείτε να συνυπάρχετε στην Κυβέρνηση; Μην κατηγορείτε, λοιπόν, εμάς. Και δεν είναι μόνο το θέμα των εκπτώσεων. Είχατε πει ότι με την εξυγίανση θα αποφύγετε τις εμπλοκές. Εμπλοκές υπάρχουν και στα έργα με παραχώρηση και στα υπόλοιπα έργα. Δεν τις αποφύγατε. 
     Επίσης, σας είχαμε επισημάνει ότι βάζετε τις τράπεζες στο παιχνίδι και πράγματι τώρα καθορίζουν οι τράπεζες το παιχνίδι. Απαντήστε, λοιπόν: Πού είναι η εξυγίανση; Μας λέγατε: «Θα φύγουμε από τον “αμαρτωλό” μαθηματικό τύπο και θα φέρουμε τον παράδεισο»! Σας είχα πει τότε -και είχατε ενοχληθεί προσωπικά- ότι θα πάτε στην «κόλαση» της εικονικής μειοδοσίας, και εκεί φτάσαμε. Αυτή είναι η κατάσταση στα έργα σήμερα. Δεν είναι οι προθέσεις οι δικές σας αυτές. Εσείς «δεν σηκώνετε μύγα στο σπαθί σας» -και το ξέρω- για θέματα ηθικής, και το γνωρίζουν γενικότερα στον τομέα. Αλλά πώς θα ελεγχθούν οι καταστάσεις με ένα τέτοιο πλαίσιο που δημιουργήσατε; Δεν ελέγχονται.
     Είμαστε πάρα πολύ υπεύθυνοι στην κριτική μας. Και ιδιαίτερα όσοι εχρηματίσαμε Υπουργοί στα έργα και «ματώσαμε» σ’ αυτές τις καρέκλες -γιατί είναι ηλεκτρικές αυτές οι καρέκλες-  είμαστε ακόμα πιο πολύ υπεύθυνοι. Μην κατηγορείτε, λοιπόν, εμάς για ανευθυνότητα. 
     Γι’ αυτό κάνω έκκληση ακόμα και τώρα να δεχθείτε ορισμένες επισημάνσεις. Όταν σας τα λέγαμε στην αρχή μας, λέγατε: «Δεν ξέρετε. Τα λέτε για να καλύψετε το παρελθόν σας». Θυμάστε τι λέγατε, αλήθεια, ως αντιπολίτευση για το φαύλο παρελθόν; Πού είναι το φαύλο παρελθόν στα έργα, κύριε Σουφλιά; Πείτε μας ένα έργο στο οποίο να ευοδώθηκαν προσφυγές δικαστικές, ενστάσεις. Πού να αποδειχθεί αδιαφάνεια. Δεν υπάρχει. Πού ήταν, λοιπόν, το φαύλο καθεστώς στα έργα; Εγώ δεν λέω ότι ήταν όλα καλά ή ότι δεν βρήκατε προβλήματα. Βρήκατε όμως μια στρωμένη δουλειά και είπατε ότι θα τα αλλάξετε όλα. Και ξέρετε ότι η θεωρία «τα αλλάζω όλα» στην πολιτική μπορεί να σημαίνει δύο πράγματα: ή δεν αλλάζω τίποτα ή τα κάνω «μπάχαλο». Χάσατε, λοιπόν, πάρα πολύ κρίσιμο χρόνο ενώ βρήκατε στρωμένη δουλειά.
     Είπατε επίσης ότι θα κάνετε επιτάχυνση στα έργα και θα αναπτύξετε ένα πρωτόγνωρο πρόγραμμα έργων. Η αλήθεια είναι ότι στα δύο πρώτα χρόνια –τώρα τελευταία άρχισαν δημοπρατήσεις, εγώ δεν το αμφισβητώ- «φάγατε» από τα έτοιμα του ΠΑ.ΣΟ.Κ.. Ό,τι προχώρησε στα δύο πρώτα χρόνια και με αργόσυρτους ρυθμούς ήταν από τα έργα του ΠΑ.ΣΟ.Κ..
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Μα, λογικό δεν είναι;
     ΚΩΝΣΤΑΝΤΙΝΟΣ ΓΕΙΤΟΝΑΣ: Μην ενοχλείστε. Τα έργα δεν έχουν «χρώμα» για εμάς.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Αυτό λέμε.
     ΚΩΝΣΤΑΝΤΙΝΟΣ ΓΕΙΤΟΝΑΣ: Τώρα το λέτε. Τα έργα δεν έχουν «χρώμα», αλλά να σκεφτείτε και να ανατρέξετε στο τι καταμαρτυρούσατε γι’ αυτόν τον τομέα και το ΠΑ.ΣΟ.Κ.. Τι ακούσαμε εδώ στη Βουλή, όταν προχωρούσαμε τα έργα, όταν προχωρούσαμε τις συμβάσεις παραχώρησης; Αυτό θέλω να πω. 
     Αυτό το μεγάλο, λοιπόν, πρόγραμμα έκανε την Ελλάδα επί ΠΑ.ΣΟ.Κ. ένα εργοτάξιο από το 1994 έως το 2004 και οφείλουμε να το αποδώσουμε και στους Πρωθυπουργούς. Και επειδή σήμερα είναι ημέρα μνήμης για τα δέκα χρόνια από το θάνατο του Ανδρέα Παπανδρέου, εγώ που ήμουν τότε αρμόδιος Υπουργός, οφείλω σήμερα να καταθέσω το μεγάλο και καθημερινό ενδιαφέρον του για να αναπτυχθεί αυτό το πρόγραμμα, το οποίο συνεχίστηκε μετά με τον κ. Σημίτη. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Θα τελειώσω, κύριε Πρόεδρε.
     Δημοπρατήσατε λέτε πολλά έργα. Ας δούμε -λοιπόν, επειδή δεν έχω χρόνο- τα έργα με συμβάσεις παραχώρησης, κύριε Υπουργέ, τα επτά μεγάλα έργα. Δεν έπεσαν έξω όλα τα χρονοδιαγράμματα που είχατε δώσει μέχρι τώρα; Σας ερωτώ. Δεν ακολουθήσατε αργόσυρτες διαδικασίες; Δεν κάνατε προβληματικές παρεμβάσεις όπως με τη μείωση της εθνικής συμμετοχής; Δεν τη μειώσατε την εθνική συμμετοχή; Πού βρισκόμαστε σήμερα; Λέτε για προσωρινούς αναδόχους. Μα, αυτό είναι αρχικό στάδιο. Ξέρετε καλύτερον εμού ότι οι συμβάσεις παραχώρησης είναι πολύπλοκες διαδικασίες. Από «κύλικος μέχρι χειλέων πολλά πέλει». Από τον προσωρινό ανάδοχο μέχρι να μπουν μπουλντόζες μεσολαβούν πολλά χρονοβόρα απρόβλεπτα. Πολύ περισσότερο όταν έχετε δικαστικές εμπλοκές και έχετε εμπλοκές με την Ευρωπαϊκή Ένωση. 
     Ζητώ το εξής. Να μας δώσετε όλα τα στοιχεία, τα είχα ζητήσει και από τον κ. Ξανθόπουλο, κύριε Υπουργέ, να δούμε πού βρίσκονται μετά τους προσωρινούς αναδόχους οι διαπραγματεύσεις. Έχετε τις τράπεζες που χρηματοδοτούν, έχετε να λύσετε μια σειρά ζητήματα. Πού βρίσκεται η διαδικασία; Επειδή δεν παίρνω απάντηση, μπορώ να λέω «τις οίδε πότε θα γίνουν συμβάσεις και πότε θα γίνει έναρξη των εργασιών»; Κύριος οίδε μάλλον. Κοντολογίς, όπως είπα και προηγουμένως, η πολιτική και ο σχεδιασμός σας δεν έχει πάει καθόλου καλά.
     Και μην ωραιοποιείτε την κατάσταση. Ακούστε και εμάς, το ΠΑ.ΣΟ.Κ., την Αντιπολίτευση. Ακούστε ανθρώπους που έχουν ματώσει για να προχωρήσουν τα έργα και πάρτε τα μέτρα σας. Ακούστε μας, γιατί το μόνο μέλημά μας είναι να προχωρήσουν ομαλά τα έργα. 
     Ευχαριστώ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο.
     ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Θέλω να επαναλάβω την απάντηση προς τον κύριο συνάδελφο για το έργο της Κοζάνης. Το Υ.ΠΕ.ΧΩ.Δ.Ε. είναι υπεύθυνο για να καθορίζει το νομικό πλαίσιο παραγωγής των δημοσίων έργων. Από εκεί και πέρα, υπάρχει η ευθύνη του κάθε φορέα, όταν κάνει τους διαγωνισμούς για τα έργα. Είναι, λοιπόν, ευθύνη του δημάρχου και του Δήμου Κοζάνης.
     ΙΩΑΝΝΗΣ ΒΛΑΤΗΣ: Κάνετε λάθος. 
     ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Ο νόμος του επέβαλε και του έδινε το δικαίωμα, εφόσον έκρινε ότι αυτή η έκπτωση δεν ταίριαζε σ' αυτό το έργο, να επαναλάβει το διαγωνισμό. Εάν δεν τον επανέλαβε, αυτή είναι δική του ευθύνη και δεν υπήρχαν οδηγίες από το Υπουργείο. 
     ΙΩΑΝΝΗΣ ΒΛΑΤΗΣ: Κάνετε λάθος...
     ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Βλατή. Σας έδωσα εντεκάμισυ λεπτά. Όχι τώρα να ζητάτε και τα ρέστα! 
     ΓΙΩΡΓΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, αισθάνομαι ικανοποίηση και πιστεύω δικαιολογημένη, γιατί ο δημόσιος τομέας του οποίου προΐσταμαι παράγει σημαντικό έργο. Βεβαίως αναγνωρίζω ότι σ’ αυτό συνέβαλε και η καλόπιστη κριτική και όχι το ψεύδος και ο λαϊκισμός. Πρέπει, όμως, να ομολογήσω ότι αυτή τη φορά θλίβομαι ιδιαίτερα, διότι οι Βουλευτές της Αντιπολίτευσης χωρίς προφανώς να μελετήσουν επαρκώς ένα απαράδεκτο κείμενο του πρώτου επερωτώντα, γνωστού για την παραποίηση της πραγματικότητας, το υπέγραψαν, διαψεύδοντας μερικές φορές ακόμα και τις δικές τους θέσεις που είχαν εκφράσει σ’ αυτή την Αίθουσα. Η συναδελφική αλληλεγγύη και η κομματική σκοπιμότητα, μας παρασύρει όλους μας βεβαίως καμιά φορά να μη μελετάμε τα κείμενα. 
     Είμαι, λοιπόν, υποχρεωμένος να συνοψίσω το τι παραλάβαμε το Μάρτη του 2004, το τεράστιο έργο που πραγματοποιήσαμε μέσα σε δύο χρόνια και τρεις μήνες και στη συνέχεια να απαντήσω σημείο προς σημείο επί του ατυχούς και θλιβερού αυτού κειμένου της επερώτησης και των λεχθέντων από τους επερωτώντες και να καταθέσω σχετικά έγγραφα και πίνακες.
     Το Μάρτιο του 2004, στον τομέα των δημόσιων έργων, κυρία Παπανδρέου, παραδώσατε ένα «μπάχαλο» και ειλικρινώς εύχομαι, για το καλό του Υπουργείου, να μην ξαναπάτε εκεί. 
     Ποια ήταν η κατάσταση; Ημιτελή και καθυστερημένα Ολυμπιακά έργα. Καταργημένο από την ελληνική δικαιοσύνη και από την Ευρωπαϊκή Ένωση όλο το νομικό πλαίσιο παραγωγής δημοσίων έργων, γεγονός συνομολογημένο και από την τότε κυβέρνηση. Ήταν μάλιστα σταματημένα από τον Απρίλιο του 2003 όλα τα μεγάλα έργα. Δηλαδή η χώρα εστερείτο θεσμικού πλαισίου παραγωγής δημοσίων έργων, διότι είχε ακυρωθεί το θεσμικό πλαίσιο από το Συμβούλιο Επικρατείας και από την Ευρωπαϊκή Ένωση.
     Τρίτον, αυθαίρετα, διαφορετικά από υπηρεσία σε υπηρεσία και διαβλητά τιμολόγια και προδιαγραφές. Τέταρτον, ανυπαρξία μελετών και προγράμματος κατασκευής νέων δημοσίων έργων. Δεν υπήρχαν μελέτες, όταν πήγαμε στο Υπουργείο. Δεν υπήρχε ένας προγραμματισμός για κατασκευή νέων έργων, εκτός από τα έργα με σύμβαση παραχώρησης, για τα οποία θα μιλήσω αργότερα. Και βεβαίως, στα έργα με σύμβαση παραχώρησης η κατάσταση ήταν νηπιακή.
     Όσον αφορά στο μαθηματικό τύπο πρόκειται για το σαθρότερο κατασκεύασμα, μετά τον πλήρως διαβλητό ν. 2299/94 που ίσχυε επί τέσσερα χρόνια και με τον οποίο μπορούσαν υπηρεσίες και φορείς αυθαίρετα, κατά την απόλυτη κρίση τους, να αναθέσουν το έργο στον πέμπτο, στον δέκατο, στον δέκατο τρίτο, κατά σειρά μειοδοσίας, εργολήπτη. Με το μαθηματικό τύπο, κάθε προσυνεννοημένη ομάδα εργοληπτών μπορούσε να βγάλει το επιθυμητό γι’ αυτήν αποτέλεσμα του διαγωνισμού, δηλαδή τον ανάδοχο που ήθελε, με μια μικρή στημένη έκπτωση. 
     Βέβαια, αυτό έγινε αντιληπτό και από τη δικαιοσύνη. Θα καταθέσω τις τρεις ακυρωτικές αποφάσεις του Συμβουλίου της Επικρατείας με τις οποίες καταργήθηκε το υποχρεωτικό της ανάθεσης στο αποτέλεσμα του τύπου και άνοιξε ο φαύλος κύκλος της αιτιολόγησης. Ανάλογες είναι και οι αποφάσεις 285/99 και 286/99 του Δικαστηρίου των Ευρωπαϊκών Κοινοτήτων, τις οποίες θα καταθέσω στη Βουλή. 
     Με εγκύκλιο της τότε Υπουργού κ. Παπανδρέου επικηρύχθηκε η περιγραφή των αντικειμένων της αιτιολόγησης, με αποτέλεσμα να επιδεινωθεί η κατάσταση και να είμαστε εντελώς αντίθετοι με το Κοινοτικό Δίκαιο περί δημοσίων συμβάσεων. Μάλιστα, υπάρχει έγγραφο του Γενικού Διευθυντή της Ευρωπαϊκής Ένωσης κ. Σαρπ προς τις ελληνικές αρχές το οποίο θα καταθέσω. 
     Η Ευρωπαϊκή Ένωση είχε καταδικάσει το ν. 716/77 περί μελετών –του 1977, παρακαλώ!- από το 1997, όπως και η ίδια η κυβέρνηση τότε με εγκύκλιο του κ. Πάχτα, την οποία επίσης θα καταθέσω στη Βουλή. Ο ψηφισθείς από την προηγούμενη κυβέρνηση ν. 3164/2003 ήταν ανεφάρμοστος, εκτός του ότι προέβλεπε ένα προεδρικό διάταγμα το οποίο έπρεπε να μελετηθεί επί χρόνια. Επίσης, ήταν  ασύμβατος με την Ευρωπαϊκή Ένωση, γεγονός συνομολογημένο από την τότε κυβέρνηση. Καταθέτω σχετικό έγγραφο του Επιτρόπου Σάουθ προς τη χώρα μας με αριθμό 10393/13-5-2004. 
     Επί ενάμιση χρόνο –και προσέξτε το!- δηλαδή από τον Απρίλιο του 2003 μέχρι τον Οκτώβριο του 2004 και με αποκλειστική υπαιτιότητα της προηγούμενης κυβέρνησης, δεν ξεκίνησαν νέα μεγάλα δημόσια έργα, διότι είχαν εμπλακεί σε δικαστικές διαδικασίες. Και αν στο γεγονός προστεθεί και η παρουσιαζόμενη πάντα κάμψη της κατασκευαστικής δραστηριότητας κατά την πρώτη μεταολυμπιακή περίοδο, οι λόγοι μιας προσωρινής ύφεσης καθίστανται προφανείς. 
     Μέσα στη διετία που πέρασε, ανοίξαμε νέες λεωφόρους ανάπτυξης στα δημόσια έργα, πραγματοποιώντας ένα τεράστιο θεσμικό, μελετητικό και κατασκευαστικό άθλο. Ολοκληρώσαμε έγκαιρα και άρτια όλα τα ολυμπιακά έργα. Μεταρρυθμίσαμε στο σύνολό του το θεσμικό πλαίσιο παραγωγής δημοσίων έργων -δεν το καταργήσαμε, όπως λένε- και πήγαμε να κάνουμε καινούργιο και άρα, δημιουργήσαμε κακές καταστάσεις. Ήταν ήδη καταργημένο! Η χώρα δεν είχε θεσμικό πλαίσιο και αυτό θέλω να το τονίσω. 
     Για να έχουμε έργα καλύτερης ποιότητας, με μικρότερο κόστος, σε πιο σύντομο χρόνο και με απόλυτη διαφάνεια και σεβασμό στα χρήματα του φορολογούμενου, καταργήσαμε τον ακυρωμένο από τη δικαιοσύνη και την Ευρωπαϊκή Ένωση σαθρό μαθηματικό τύπο.
     Με το νέο νόμο θεσμοθετήσαμε και εφαρμόσαμε με μεγάλη επιτυχία ένα νέο ζήτημα καθαρού μειοδοτικού διαγωνισμού, αδιάβλητου και με ασφαλιστικές δικλείδες, με το οποίο –και το τονίζω- κανένας δεν μπορεί να δώσει κανένα έργο σε κανέναν! Παράλληλα, θεσπίσαμε νέα αξιόπιστα τιμολόγια, ενιαία, τεχνικές προδιαγραφές και πρότυπα τεύχη δημοπράτησης. 
     Πρέπει, λοιπόν, να γίνει συνείδηση σε όλους ότι η ανάθεση των έργων σήμερα γίνεται στο μειοδότη με πλήρη διαφάνεια ενώπιον όλων των ενδιαφερομένων και ανοίγουν οι προσφορές. Εφόσον ο μειοδότης έχει τα απαιτούμενα στοιχεία από το νόμο, κανείς δεν έχει το δικαίωμα να του αφαιρέσει το έργο. 
     Θεσμοθετήσαμε ένα νέο νόμο ανάθεσης μελετών και περιουσιών σε απόλυτη συμφωνία με το ελληνικό και το κοινοτικό δίκαιο. Έτσι, διασφαλίσαμε τις αρχές της διαφάνειας, του υγιούς ανταγωνισμού και για τους λόγους αυτούς, δεχθήκαμε τα συγχαρητήρια και των υπηρεσιών της Ευρωπαϊκής Ένωσης, επιστολές Μέντοους και Κούμλερ. 
     Μελετήσαμε, δημοπρατούμε και θέτουμε σε εφαρμογή ένα τεράστιο, πρωτόγνωρο για τα ελληνικά δεδομένα, πρόγραμμα έργων, υποδομών, που ξεπερνάει τα 14.000.000.000 ευρώ. Με τα έργα αυτά τριπλασιάζονται οι σύγχρονοι ελληνικοί αυτοκινητόδρομοι, αναβαθμίζεται ριζικά το υπόλοιπο εθνικό οδικό μας δίκτυο, τα λιμάνια και τα αεροδρόμια και αλλάζει τελείως η εικόνα και η ποιότητα της ζωής της παραμελημένης ελληνικής περιφέρειας από έργα. Δημιουργούμε, λοιπόν, μία νέα, καλύτερη και ισόρροπα ανεπτυγμένη σύγχρονη Ελλάδα. 
     Ειδικότερα, μόνο το 2005 δημοπρατήθηκαν με το νέο νόμο εκατόν τριάντα δημόσια έργα ύψους 5,1 δισεκατομμυρίων ευρώ που αντιστοιχεί στο 50% του συνόλου των δημοπρατήσεων ολόκληρης της δεκαετίας 1994-2003, διότι τότε δημοπρατήθηκαν μόνο 10,7 δις ευρώ, μαζί με τα ολυμπιακά. 
     Οι δημοπρατήσεις συνεχίζονται με τους ίδιους ρυθμούς και στο πρώτο πεντάμηνο του 2006 δημοπρατήσαμε άλλα εξήντα ένα έργα, προϋπολογισμού 1,9 δισεκατομμυρίου ευρώ. 
     Θα καταθέσω τους πίνακες όλων αυτών των έργων, με το επώνυμό τους, τον προϋπολογισμό τους, πότε δημοπρατήθηκαν και πότε συμβασιοποιήθηκαν. 
     Υπογράψαμε, επίσης, συμβάσεις εκατόν τριάντα ενός έργων απ’ αυτά που δημοπρατήθηκαν ύψους 5,6 δισεκατομμυρίων ευρώ, υλοποιώντας σε όλη τη χώρα ανεκπλήρωτες προσδοκίες πολλών δεκαετιών. 
     Ενδεικτικά αναφέρουμε την Εγνατία Οδό (2.200.000.000 ευρώ), το Μετρό Θεσσαλονίκης, το Μαλιακό (400.000.000 ευρώ) και άλλα έργα που είχαν αρχίσει, όπως επεκτάσεις του Μετρό της Αθήνας (800.000.000 ευρώ), τρία μεγάλα έργα στην Πάτρα και πολλά άλλα έργα παντού. 
     Εκπονήσαμε σχεδόν εκ του μηδενός τις μελέτες για τα έξι μεγάλα έργα με συμβάσεις παραχώρησης συνολικού ύψους 7.000.000.000 ευρώ. Έγιναν δημοπρατήσεις και εντός του 2006 ολοκληρώνονται οι διαγωνισμοί, η υποθαλάσσια αρτηρία της Θεσσαλονίκης και οι κύριοι εθνικοί άξονες, Μαλιακός-Κλειδί, Ιόνια οδός, Κόρινθος-Τρίπολη-Καλαμάτα και Λεύκτρον-Σπάρτη, κεντρικής Ελλάδος, η Ε65, και Κόρινθος-Πάτρα, Πύργος-Τσακώνα. 
     Προετοιμάζουμε δε συγκροτημένα και έγκαιρα την επόμενη γενιά δημοσίων έργων με την κατάρτιση των αναγκαίων μελετών με 150.000.000 ευρώ, τα οποία εξασφαλίσαμε ως Κυβέρνηση με την αναθεώρηση του Γ΄ Κοινοτικού Πλαισίου. 
     Προχωρούμε για πρώτη φορά στην Ελλάδα, βάσει ολοκληρωμένης στρατηγικής ανάλυσης για τις ανάγκες της επόμενης δεκαπενταετίας, το μεγαλύτερο ενιαίο πρόγραμμα μελετών που έγινε ποτέ στη χώρα για νέα γενιά έργων και που αναφέρεται σε έργα 8.000.000.000 ευρώ για όλη την Ελλάδα. 
     Το απλό και χειροπιαστό συμπέρασμα είναι ότι, έχοντας παραλάβει μια εικονική πραγματικότητα με ανώριμα έργα, μελετήσαμε και κατασκευάζουμε με εργώδη προσπάθεια τον ορθολογικό και προγραμματισμένο πολλαπλασιασμό των βασικών μας υποδομών, με έμφαση στην ελληνική περιφέρεια. 
     Τώρα, απαντήσεις στα επιμέρους θέματα της επερώτησης που είναι εγγεγραμμένα, αλλά και σε αυτά που έθεσαν οι κύριοι συνάδελφοι. Θα ακολουθήσω την αρίθμηση του κειμένου. 
     Βεβαίως, καλούμαι να αποδείξω προφανή γεγονότα, τα οποία ήδη γνωρίζει ο ελληνικός λαός, γιατί τα δημόσια έργα δεν κρύβονται, αλλά και να απαντήσω σε πρωτοφανείς και προφανείς διαστρεβλώσεις της αλήθειας και παρουσίασης του άσπρου ως μαύρου. Θα αναλύσω, λοιπόν, τα επιμέρους σημεία της ερώτησης. 
     Πρώτον, είναι δυνατόν να ισχυρίζεστε ότι ελάχιστα έργα δημοπρατήθηκαν, ανατέθηκαν και ξεκίνησαν με τη σημερινή πολιτική ηγεσία του Υ.ΠΕ.ΧΩ.Δ.Ε., όταν, όπως σας προανέφερα, έχουμε δημοπρατήσει και δημοσιοποιήσει τόσα έργα προϋπολογισμού περίπου 8,8 δισεκατομμυρίων ευρώ; Θα σας καταθέσω σήμερα –έχω ολόκληρο το φάκελο- κατάσταση όλων αυτών των έργων. Δηλαδή δημοπρατήσαμε σχεδόν με τριπλάσιο ρυθμό ετησίως, απ’ ό,τι ο μέσος ετήσιος ρυθμός την περασμένη δεκαετία. 
     Αγνοείτε ότι μόνο στην Εγνατία και τους κάθετους άξονές της έχουμε από το Μάρτιο του 2004 μέχρι σήμερα συμβασιοποιήσει είκοσι πέντε μεγάλα έργα προϋπολογισμού 2,5 δισεκατομμυρίων ευρώ. Δηλαδή στα δύο χρόνια και τρεις μήνες που είμαστε Κυβέρνηση συμβασιοποιήσαμε περίπου το 40% αυτού του τεράστιου σε μέγεθος και σημασία έργου, με το οποίο ολοκληρώνεται, επιτέλους, η Εγνατία. Το 40% μέσα σε δύο χρόνια! 
     Είναι δυνατόν να ισχυρίζεστε ότι η Ελλάδα εμφάνισε την εικόνα ενός αυθαίρετου εργοταξίου; Ο ίδιος ομολόγησε: «Βεβαίως, κάνατε κάποια μεγάλα έργα, τα οποία μάλιστα πολυδιαφημίσατε». Όμως, είναι γνωστό σε όλους πως από εκεί και πέρα στις περιφέρειες ελάχιστα είχαν γίνει. Εμείς δίνουμε έμφαση στην περιφέρεια όπου δημοπρατήσαμε εκατόν εξήντα μεγάλα έργα. Καταθέτω, λοιπόν, το συνοπτικό αυτόν πίνακα των σημαντικότερων έργων. 
     Εάν σε αυτά τα 7,5 δισεκατομμύρια που δημοπρατήσαμε με το νέο νόμο προσθέσουμε και τα έργα με συμβάσεις παραχώρησης που είναι περίπου 7.000.000.000, φθάνουμε σε ένα πρόγραμμα-μαμούθ, πρωτόγνωρο πρόγραμμα, το μεγαλύτερο σε απόλυτα και σχετικά μεγέθη πρόγραμμα έργων της μεταπολεμικής Ελλάδας. Θα το δουν οι κύριοι συνάδελφοι. 
     Σταδιακά η Ελλάδα μετατρέπεται σε ένα απέραντο εργοτάξιο. Κάθε μέρα θα το βλέπουν. Κάθε μέρα θα το βλέπει και ο ελληνικός λαός. Ανεξάρτητα από τη συζήτηση που κάνουμε σήμερα εδώ, πιστεύω πως και οι ίδιοι βλέποντας τα έργα θα χαίρονται που γίνονται αυτά τα έργα. 
     Είναι δυνατόν να θεωρούμε πως οι Έλληνες είναι τυφλοί και δεν βλέπουν ούτε τα νέα μεγάλα εργοτάξια στο πέταλο του Μαλιακού, στις επεκτάσεις του μετρό, στις παρακάμψεις Άρτας - Αγρινίου, τα είκοσι πέντε εργοτάξια της Εγνατίας Οδού, τα έργα στην αρτηρία Τρίπολης - Καλαμάτας, τα έργα στην Πάτρα και τα μεγάλα εργοτάξια σε περισσότερα από εκατό σημεία όλης της Ελλάδας; 
     Αυτό το μείζονος σημασίας αναπτυξιακό γεγονός οφείλεται, πρώτον, στην υπερκινητοποίηση των υπηρεσιακών και πολιτικών στελεχών του Υπουργείου και, δεύτερον, στο νέο νόμο περί αναθέσεως δημοσίων έργων, με τον οποίον η συμβασιοποίηση ενός έργου ολοκληρώνεται σε τρεις έως τέσσερις μήνες μετά τη διακήρυξή του, λόγω της απόλυτης διαφάνειας. Οι προσφορές ανοίγουν ενώπιον όλων, ανακηρύσσεται αμέσως ο μειοδότης, δεν υπάρχουν ενστάσεις και προστριβές, για τον απλούστατο λόγο ότι ο νέος νόμος και τα πρότυπα τεύχη διακηρύξεως και προδιαγραφών δεν αφήνουν κανένα περιθώριο παιχνιδιών μεταξύ των κατασκευαστών.
     Σε κανένα έργο δεν είχαμε προβλήματα προστριβών, παρά σε ένα έργο μόνο, στο θέμα Πείρου - Παραπείρου, από τα εκατόν εξήντα ένα που έχουμε συμβασιοποιήσει. Σε κανένα έργο. Εάν υπάρχει εμπλοκή δικαστική, αυτό είναι στα έργα με σύμβαση παραχώρησης, που δεν είναι με το νέο νόμο. Και αυτό δεν πρέπει να τους παρασύρει τους κυρίους συναδέλφους ή να το αποκρύπτουν.
     Όσον αφορά τα περί μειώσεων στο Πρόγραμμα Δημοσίων Επενδύσεων, πράγματι μειώθηκε το σκέλος από εθνικούς κυρίως πόρους και καθυστέρησαν ορισμένες χρηματοδοτήσεις έργων, αλλά την ευθύνη κυρίως τη φέρει η προηγούμενη κυβέρνηση η οποία άφησε μεγάλα ελλείμματα στη σημερινή Κυβέρνηση.
     Δεύτερον, αναφέρεται στην επερώτηση ότι οι τεχνικές εταιρείες βρίσκονται «στο κόκκινο» και δεκάδες χιλιάδες εργαζόμενοι απολύονται. Γίνεται δε και επίκληση πρόσφατης μελέτης του Ινστιτούτου Οικονομίας Κατασκευών. Ας αφήσουμε τις υπερβολές, που δυστυχώς εμφανίζονται στην πολιτική αντιπαράθεση. Είναι τελείως απαράδεκτο να παραποιείται αυτή η έκθεση. Και θα καταθέσω και την έκθεση και αντίγραφο σχετικού δελτίου του Ι.Ο.Κ. από τον Πρόεδρο, τον κ. Βουδικλάρη.
     Η έκθεση, λοιπόν, δεν αναφέρει πουθενά ότι επέρχεται κατεδάφιση, ότι απολύθηκαν εκατό χιλιάδες εργαζόμενοι κ.λπ.. Η έκθεση αναφέρεται στον Ιανουάριο του 2005 και δίνει κάποια ποσοστά σε σύγκριση με τα προηγούμενα χρόνια. Αλλά τον Ιανουάριο του 2005 δεν υπήρχε κανένα μαγικό ραβδί, όταν από τον Απρίλιο του 2003 μέχρι τον Οκτώβριο του 2004 δεν ξεκίνησε κανένα μεγάλο έργο, διότι είχε εμπλοκή το σύστημα παραγωγής δημοσίων έργων.
     Η έκθεση δεν αναφέρει, λοιπόν, αυτά τα πράγματα. Εκείνο, αντίθετα, που η έκθεση του Ι.Ο.Κ. είχε προβλέψει και είχε επισημάνει ήδη από το 2000 ήταν η κακή εξέλιξη των υδροηλεκτρικών επιχειρήσεων. Και είχε δημοσιοποιήσει τους λόγους σε μια σειρά δημοσιεύσεων, που συνοψίζονται ως εξής: βεβιασμένες, άστοχες και ευκαιριακές εξαγορές και συγχωνεύσεις χωρίς έλεγχο πεπραγμένων με κριτήρια μη επιχειρησιακά.
     Αναγκάστηκαν εταιρείες, δηλαδή, να κάνουν συγχωνεύσεις, να αγοράσουν, διότι ό,τι είχε βγει ένα κείμενο και είχαν μπει κάποια κριτήρια, για να μπαίνουν σε τάξη, και οδηγήθηκαν μαζικώς σε υπερδανεισμό και τέτοια πράγματα. Έγινε ασύνετη και βεβιασμένη δημιουργία εικονικών εργοδοτικών επιχειρήσεων, λέει η έκθεση του Ι.Ο.Κ.. Και σας λέω ότι στην τρίτη τάξη, από εβδομήντα πέντε που ήταν το 2000, έγιναν το 2003 τετρακόσιες εξήντα με εξαγορές μεταξύ τους, πονηρές εξαγορές. Υπήρξε ανεπαρκής και ανοργάνωτη έξοδος των επιχειρήσεων στην εξωτερική αγορά, υπέρμετρος δανεισμός κ.α., λέει η έκθεση.
     Η προηγούμενη κυβέρνηση εν τέλει ευθύνεται αποκλειστικά για την κρίση του κατασκευαστικού κλάδου το 2005. Πρώτον, λόγω της διακοπής των αναθέσεων των νέων έργων από τον Απρίλιο του 2003 μέχρι την ψήφιση του νέου νόμου. Δεύτερον, διότι δεν υπήρχαν ώριμα έργα προς δημοπράτηση αμέσως μετά την ολυμπιακή περίοδο. Και, τρίτον, όπως είπα, διότι οδήγησε τις εταιρείες σε υπερδανεισμό και αλόγιστες εξαγορές, προκειμένου να ικανοποιήσουν τα κριτήρια για τις τάξεις.
     Όσο για τις καθυστερημένες χρηματοδοτήσεις των έργων, γνωρίζετε πολύ καλά, κύριοι συνάδελφοι, ότι έχω δηλώσει δημόσια πως δεν είναι δυνατόν να ζητάμε από τους κατασκευαστές να δανείζονται, για να κατασκευάζουν τα έργα, κι εμείς να τους πληρώνουμε όποτε μας ταιριάζει. Επιπλέον, με τις παρεμβάσεις που έγιναν οι καθυστερημένες πληρωμές καταβλήθηκαν το Δεκέμβριο του 2005 κατά το μεγαλύτερο μέρος.
     Αλλά ας περάσουμε στη σημερινή πραγματικότητα. Η αγορά, η οποία δεν παρασύρεται από πολιτικές σκοπιμότητες, έχει ήδη αναγνωρίσει το τεράστιο έργο του Υ.ΠΕ.ΧΩ.Δ.Ε. και συνακόλουθα προβαίνει σε αναλύσεις, αλλά και χρηματιστηριακές ανατιμήσεις. Και έχουν αναγραφεί αυτά στον καθημερινό Τύπο, για το λαμπρό μέλλον στον τομέα των κατασκευών και υπάρχουν μάλιστα και ανάλογες εκθέσεις διεθνών εταιρειών συμβούλων σε θέματα κατασκευαστικής αγοράς. Εσείς, πώς δεν τα διαβάζετε και δεν τα βλέπετε, δεν το καταλαβαίνω.
     Τρίτον, είναι βεβαίως τελείως ανακριβές το αναγραφόμενο στην επερώτηση και αυτό που υποστηρίχτηκε, ότι επανήλθαν οι τεράστιες πραγματικές εκπτώσεις του παρελθόντος. Όσο για τον ισχυρισμό ότι δήθεν με τις εκπτώσεις αυτά τα έργα δεν βγαίνουν, αν μη τι άλλο, αυτό είναι μειωτικό για το κατασκευαστικό δυναμικό της χώρας. Βεβαίως οι εκπτώσεις είναι μεγαλύτερες σήμερα. Κάναμε όμως έναν υπολογισμό: με τις εκπτώσεις που δίνονται σήμερα από τα έργα που έχουμε ήδη συμβασιοποιήσει, ο Έλληνας φορολογούμενος κέρδισε 800.000.000 ευρώ.
     Είχα εξάλλου έγκαιρα προειδοποιήσει ότι η αδυναμία αναθέσεως νέων έργων από τον Απρίλιο του 2003 θα είχε ως φυσικό αποτέλεσμα να αυξηθούν στην αρχή οι εκπτώσεις, αλλά είχα πει ότι το σύστημα θα ισορροπήσει. Από τα δημοπρατηθέντα μέχρι σήμερα έργα προκύπτει ότι ο σταθμισμένος μέσος όρος των εκπτώσεων ανέρχεται σήμερα στο 26,67%. Βρίσκεται δηλαδή στο μέσο ευρωπαϊκό όρο για αντίστοιχα έργα. 
     Μήπως προτιμούσαν κάποιοι τις στημένες εκπτώσεις του μαθηματικού τύπου, αλήθεια; Σημειώνω δε ότι  με αυτές τις πλασματικές εκπτώσεις έχουμε την ωφέλεια που σας είπα προηγουμένως. Διαψεύδονται δε κατηγορηματικά από τους ίδιους τους κατασκευαστές τα περί βεβαιότητας ότι τα έργα δεν βγαίνουν με τις δοθείσες εκπτώσεις.
     Όλα τα έργα όχι μόνο δεν παρουσιάζουν καθυστερήσεις και προσφυγές, αλλά αντίθετα σε μερικά εξ αυτών οι κατασκευαστές υπερβαίνουν κατά πολλούς μήνες τα συμβολαιοποιημένα χρονοδιαγράμματα. Εξάλλου, αυτό που τους πιέζει είναι και οι εγγυητικές επιστολές που έχουν για να τις πάρουν πίσω. 
     Στην παρατήρηση ότι σε κάποια πολύ λίγα έργα οι εκπτώσεις υπερβαίνουν το 40% απαντούν οι ίδιοι οι εργολάβοι. Υπάρχουν κάποια υδραυλικά έργα όπου εκεί πλέον τα τιμολόγια ήταν χαλαρά και τα οποία τιμολόγια αλλάξαμε. Δεν είναι κακό αυτό που κάνουμε. Είναι μια δικλίδα ασφαλείας, όταν βλέπουμε ότι οι εκπτώσεις είναι πολύ μεγάλες, κυρίως σε χωματουργικά έργα, όπου μπορούν να βρεθούν καλύτερες θέσεις– λήψεις ειδικών και άρα να μειωθεί το κόστος.
     Είναι βέβαια τελείως ανακριβές ότι οι τράπεζες έχουν άμεση εμπλοκή στην ανάθεση των δημοσίων έργων και στην επιλογή των αναδόχων μέσω των εγγυητικών επιστολών, για τους εξής απλούς λόγους. Κατ’ αρχήν, για τη συμμετοχή στο διαγωνισμό δεν απαιτείται προσκόμιση εγγυητικής επιστολής. Μόνο μετά την ανακοίνωσή του ο μειοδότης πρέπει να φέρει εγγυητική επιστολή.
     Επιπλέον, μέχρι σήμερα σε κανένα από τα έργα δεν προέκυψε αδυναμία έκδοσης τέτοιας επιστολής από το μειοδότη. Αυτό σημαίνει ότι οι τράπεζες αναγνωρίζουν ότι το έργο δεν κινδυνεύει από τις εκπτώσεις. Επισημαίνεται δε ότι η συμμετοχή εργοληπτικών επιχειρήσεων σε όλες τις διακηρύξεις είναι ευρύτατη, γεγονός που διασφαλίζει τον υγιή ανταγωνισμό, αλλά αποδεικνύει το αντίθετο από αυτό που ισχυρίζονται οι κύριοι συνάδελφοι.
     Στη σφαίρα της φαντασίας –για να μην πω της μυθολογίας- κινείται αυτό που αναφέρθηκε ότι ανατέθηκαν έργα προϋπολογισμού 45.000.000.000 κατά την τελευταία δεκαπενταετία της διακυβέρνησής σας. Πώς το επινοήσατε αυτό το νούμερο δεν το ξέρω. Εγώ πάντως θα καταθέσω πίνακα με τα δημοπρατηθέντα έργα από το Υ.ΠΕ.ΧΩ.Δ.Ε. τη δεκαετία 1994-2003, στον οποίο περιλαμβάνεται η Εγνατία, το μετρό, τα ολυμπιακά και είναι 10,7 δισεκατομμύρια ευρώ, δηλαδή 1.000.000.000 περίπου το χρόνο, όταν εμείς το 2005 μόνο δημοπρατήσαμε 5.000.000.000. Αυτή είναι η αδιάψευστη αριθμητική αλήθεια. 
     Γράφετε επίσης και λέτε ότι όλα τα σημαντικά έργα έχουν δικαστικές εμπλοκές και προσφυγές στην Ευρωπαϊκή Ένωση. Πρόκειται για μια χονδροειδέστατη ανακρίβεια. Κανένα έργο, όπως σας είπα, από αυτά που δημοπρατήθηκαν με το νόμο, δεν έχει καμία απολύτως εμπλοκή. Σε ένα από τα εκατόν ενενήντα ένα υπήρχε προσφυγή, στον Πείρο - Παραπείρο και αυτό τελείωσε. 
     Υπάρχει εμπλοκή στα έργα με σύμβαση παραχώρησης και από αυτά έχουν ξεμπλέξει η υποθαλάσσια αρτηρία της Θεσσαλονίκης, όπως επίσης και το έργο Τρίπολη – Κόρινθος - Καλαμάτα. Για τη μεν υποθαλάσσια αρτηρία άρχισαν οι διαδικασίες και πιστεύω ότι μέσα στο καλοκαίρι θα υπογράψουμε τη σύμβαση. Στο δε έργο Τρίπολη - Καλαμάτα άρχισαν οι διαδικασίες και προβλέπουμε ότι μέσα στον Οκτώβριο θα υπογράψουμε τη σύμβαση. 
     Θα αναφερθώ τώρα σε κάτι που είπε ο κ. Γείτονας. Εμείς δεν έχουμε πρόβλημα να αναλύσουμε θέματα με τις τράπεζες και να δούμε τι λένε οι τράπεζες, για τον εξής απλό λόγο, κύριε Γείτονα. Διότι το δημόσιο στα έργα, όπως τα δημοπρατούμε και κάνουμε τη μεγάλη αλλαγή, δεν εγγυάται τίποτα στον παραχωρησιούχο. Δεν έχει σχέση με τις τράπεζες. Εσείς κάνατε τα έργα με σύμβαση παραχώρησης, με εγγύηση του ελληνικού δημοσίου.
     ΚΩΝΣΤΑΝΤΙΝΟΣ ΓΕΙΤΟΝΑΣ: Όχι, κύριε Υπουργέ. Δεν καταλάβατε μάλλον τι είπα. 
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Όσον αφορά αυτό που είπατε για την καθυστέρηση του έργου και άρα ότι είχαμε επιπτώσεις στις απορροφήσεις, αυτό είναι ανακριβέστατο.
     Κατ’ αρχήν, όταν απορροφήθηκε δημόσια δαπάνη το 2003 και το 2004 της τάξεως περίπου των 2.400.000.000, το 2005 έγινε απορρόφηση 3.100.000.000 και το 2006 προβλέπουμε πολύ μεγαλύτερη. Όσο για το πρόγραμμα, κυρία Παπανδρέου, του Υ.ΠΕ.ΧΩ.Δ.Ε., σύμφωνα με το αρχικό ποσό που είχε, σήμερα το ποσοστό απορρόφησης φθάνει στο 65%. Εμείς, επειδή πάμε πολύ καλά, δεχθήκαμε να απορροφήσουμε κι άλλα 800.000.000, εκτός του αρχικού ποσού που είχαμε ως Υπουργείο, για να μπορέσουμε να βοηθήσουμε τη συνολική απορρόφηση από το Γ’ Κοινοτικό Πλαίσιο. Καλπάζουμε σήμερα στο Υ.ΠΕ.ΧΩ.Δ.Ε.!
     	Αποτελεί δε μνημείο ανακρίβειας και προσπάθειας μετακύλισης ευθυνών ότι για την περικοπή 518.000.000 από την Ευρωπαϊκή Ένωση είμαστε εμείς υπεύθυνοι. Σας διαβάζω επί λέξει απόσπασμα επιστολής του Γενικού Διευθυντού της Εσωτερικής Αγοράς της Ευρωπαϊκής Ένωσης: «Τον Οκτώβριο του 2003 πραγματοποιήθηκε από υπηρεσίες της Επιτροπής Αποστολή Ελέγχου, για να εξακριβώσει την καταλληλότητα των ληφθέντων μέτρων. Η αναφορά ελέγχου που απεστάλη στις ελληνικές αρχές» -συνεχίζει ο Γενικός Διευθυντής της Ευρωπαϊκής Ένωσης- «στις 14 Ιανουαρίου 2004 κατέληγε στο συμπέρασμα ότι παραμένουν σημαντικές ελλείψεις και τα συστήματα δεν παρέχουν ακόμη εγγυήσεις για χρηστή δημοσιονομική διαχείριση του Ε.Τ.Π.Α. κατά την περίοδο προγραμματισμού 2000-2006». Όπως άλλωστε προκύπτει και από τα πρακτικά της απόφασης της Ευρωπαϊκής Ένωσης για την περικοπή των 518.000.000, οι παρατυπίες αναφέρονται ρητά στους αντικοινοτικούς νόμους για τις μελέτες και το μαθηματικό τύπο ανάθεσης έργων και «αφορούν –λέει- τη συγκεκριμένη περίοδο εφαρμογής 2000-2003». Οι περικοπές δεν έγιναν δηλαδή για έργα που κατασκευάζονται επί των ημερών μας αλλά για προηγούμενα.
     	Όσο για τις συμβάσεις παραχώρησης και τους μεγάλους οδικούς άξονες η αλήθεια είναι ότι το 2001-2002, χωρίς να έχει προσδιοριστεί το φυσικό αντικείμενο, έγινε η προεπιλογή των ομίλων. Είναι ανορθόδοξο βέβαια πράγμα αυτό, αλλά έγινε. Δεν παραλάβαμε σχεδόν τίποτα. Τίποτα! Επί δύο με τρία χρόνια τα έργα αυτά είχαν πρακτικώς εγκαταλειφθεί στην τύχη τους. Χρειάστηκε εντατική προσπάθεια των αρμόδιων υπηρεσιών και της πολιτικής ηγεσίας για να εκπονηθούν από τον Απρίλιο του 2004 και μετά οι ερευνητικές εργασίες, να οριστικοποιηθούν οι χαράξεις, να εκπονηθούν οι μελέτες οδοποιίας και οι περιβαλλοντικές μελέτες και να συνταχθούν τα τελικά τεύχη  δημοπράτησης. Σήμερα λοιπόν  βρισκόμαστε στην ευχάριστη, γνωστή θέση σε όλους –άλλο, αν αποκρύπτεται- να έχουμε ήδη προσωρινούς αναδόχους στην υποθαλάσσια αρτηρία, στο Μαλιακός - Κλειδί, στην Ιόνια Οδό, στον Κόρινθος – Τρίπολη -Καλαμάτα, να έχουμε ήδη παραλάβει τις προσφορές για τον Ε65 και να εξετάζουμε τις προσφορές και έχουμε δώσει τις τελικές μελέτες και τα τεύχη δημοπράτησης για τον αυτοκινητόδρομο Κόρινθος – Πάτρα - Πύργος και τους ζητάμε τον Οκτώβριο να έχουμε προσφορές. Ούτε οι ίδιοι οι συμμετέχοντες στους διαγωνισμούς δεν πίστευαν ότι θα μπορούσε το Υ.ΠΕ.ΧΩ.Δ.Ε. να υλοποιήσει τέτοιο έργο σε δύο μόλις χρόνια. 
     	Άκουσα προηγουμένως να λέτε ότι «αυτά τα έργα είναι δικά μας, δεν είναι δικά σας». Κάποτε πρέπει να σταματήσουμε να παίζουμε τον «παπά». Πρώτα- πρώτα, τα έργα δεν είναι κανενός. 
     Δεύτερον, αν πάτε με αυτήν τη λογική, τότε η ζεύξη Ρίου - Αντιρρίου, που εγώ έδωσα συγχαρητήρια στην Κυβέρνησή σας, δεν είναι δικό σας έργο, διότι ο διαγωνισμός άρχισε επί των ημερών μας. Και ο αεροσταθμός, ο αερολιμένας, δεν είναι δικό σας έργο, διότι ο διαγωνισμός έγινε επί των ημερών μας κι ένα μεγάλο μέρος της Αττικής Οδού, όπως είναι οι  απαλλοτριώσεις κι όλα τα υπόλοιπα, ήταν επί των ημερών μας. Έτσι θα πάμε; Αυτό μου θυμίζει τον Καραγκιόζη που λέει: «Αυτά δικά μου, αυτά δεν είναι δικά σου, άρα είναι δικά μου». Δεν είναι δυνατόν!
     ΚΩΝΣΤΑΝΤΙΝΟΣ ΓΕΙΤΟΝΑΣ: Μη λέτε τη λέξη «Καραγκιόζης»…
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων):  Μάλιστα για την υποθαλάσσια αρτηρία, όπως σας είπα, για την Κόρινθος - Καλαμάτα, είμαστε απολύτως εντάξει και θα προχωρήσουμε. 
     Αισθάνομαι όμως άσχημα, ειλικρινά, κύριοι συνάδελφοι, και ως Υπουργός αλλά και ως μηχανικός, διαβάζοντας τα όσα ψευδή, ανυπόστατα και υβριστικά γράφονται στο σημείο 9 της επερώτησης, τα οποία δεν επαναλήφθηκαν σήμερα,  όμως γράφονται. Για τους περισσότερους από σας που υπογράψατε αντιλαμβάνομαι πώς έγινε να το υπογράψετε. Είπα εξάλλου προηγουμένως για συναδελφική αλληλεγγύη, κομματική σκοπιμότητα. Όλοι το έχουμε κάνει. Και εγώ που μιλάω αυτήν τη στιγμή μπορεί να έχω υπογράψει κείμενα με κάποιες υπερβολές και δεν διάβασα επαρκώς το κείμενο. Όμως αυτό δεν ισχύει για τον πρώτο υπογράψαντα, ο οποίος επανειλημμένως, δυστυχώς, καταφεύγει σε ψευδολογίες και συκοφαντίες και δεν αισθάνεται την παραμικρή δυσκολία να προσβάλλει.
     Είναι δυνατό να υποστηρίζετε με την επερώτησή σας ότι ο μαθηματικός τύπος ήταν αντικειμενικό ζήτημα ανάθεσης και ότι αντίθετα ο σημερινός νόμος προωθεί συμφωνίες εργολάβων, όταν και οι πέτρες γνωρίζουν ότι συμβαίνει ακριβώς το αντίθετο; Ξεχνάμε ότι ο μαθηματικός τύπος είχε αποκωδικοποιηθεί και αποφάσισα εκ των προτέρων ποιος θα το πάρει και με πόσο μικρή έκδοση; Μήπως δεν είναι γνωστό σε όλη την παγκόσμια κοινότητα ότι το μόνο αδιάβλητο σύστημα ανάθεσης έργων είναι καθαρά ο μειοδοτικός διαγωνισμός, ενισχυμένος μάλιστα με ειδικές ρυθμίσεις, όπως το έχουμε κάνει, το άνοιγμα των οικονομικών προσφορών και η ανακήρυξη του μειοδότη σε ανοικτή δημόσια συνεδρία με όποιον όρο, απόλυτη κατοχύρωση του δημοσίου με τις εγγυητικές επιστολές, ταχεία διαδικασία έκπτωσης του ασυνεπούς μειοδότη κ.λπ.; Τέλος, ξεχνάτε τα όσα έχετε δηλώσει εσείς οι ίδιοι εδώ αναγνωρίζοντας ρητά ότι ο μαθηματικός τύπος έπρεπε να αλλάξει; 
     (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
     Θα καταθέσω στα Πρακτικά αποσπάσματα από τις δηλώσεις σας κατά την ψήφιση του καινούργιου νόμου, όπου πολλοί συνάδελφοι του ΠΑ.ΣΟ.Κ. είχαν υποστηρίξει ότι ο μαθηματικός τύπος έπρεπε να αλλάξει. 
     Αναγράφεται στην επερώτησή σας επί λέξει η δυνατότητα υπηρεσιών και φορέων να κρίνουν υποκειμενικά τις προσφορές, δυνατότητα που δίνει ο νόμος Σουφλιά. «Έφερε ένα όργιο συναλλαγής και διαφθοράς». Δεν αντιλαμβάνομαι πώς οι περισσότεροι συνάδελφοι, οι οποίοι υπέγραψαν την επερώτηση και έχουν αξιόλογη κοινοβουλευτική παρουσία, υπέγραψαν μία τέτοια αισχρή ανακρίβεια.
     Κύριοι συνάδελφοι, δεν γίνεται καμία κρίση επί των προσφορών, ούτε υποκειμενική ούτε αντικειμενική.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Γιατί το αλλάξατε, κύριε Υπουργέ;
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Με το νέο νόμο ενώπιον όλων των διαγωνιζομένων κατατίθενται οι προσφορές και ανοίγουν και ο μειοδότης –κάτι που εκφράζεται με αριθμούς και δεν μπαίνει καμία κρίση των υπηρεσιών- παίρνει το έργο. Κανένας δεν μπορεί να δώσει κανένα έργο σε κανέναν. Επιτέλους, κύριοι συνάδελφοι, πρέπει να πάρετε απόφαση ότι οι εποχές συναλλαγής και διαφθοράς τελείωσαν άπαξ διά παντός. 
     Προσέβαλε την κοινή λογική η σκέψη διατήρησης του προηγούμενου μαθηματικού τύπου -που έτσι φαίνεται ότι σήμερα τον ήθελαν οι κύριοι συνάδελφοι να λειτουργεί- ο οποίος είχε ένα σαφές δομικό λάθος που πρέπει να επισημάνουμε. Κάθε διαδικασία διεκδίκησης ενός τελικού αποτελέσματος από έναν διαγωνιζόμενο πρέπει να έχει ένα κίνητρο και μία δυνατότητα επίτευξης του κινήτρου. Στην περίπτωση όμως εφαρμογής του μαθηματικού τύπου χωρίς προσυνεννόηση μετασχόντων δεν υπήρχε μέθοδος και κίνητρο. Ήταν «λοταρία». Όσο καλύτερος και φθηνότερος κι αν ήσουν, δεν θα έπαιρνες το έργο. Αυτό οδηγούσε μοιραία –και αυτό ήταν το δομικό λάθος- στο στήσιμο του θέματος. Με λίγα λόγια, ο μαθηματικός τύπος ως σύστημα όχι μόνο επέτρεπε τη διαφθορά αλλά την επέβαλε. 
     Αναγκάζατε, κύριοι, τους εργολάβους να στείλουν τους διαγωνισμούς με το πραγματικά κατά την άποψή μου κατάπτυστο σύστημα του μαθηματικού τύπου. Μπορεί να δήλωσα στην αρχή, όταν ανέλαβα το ΥΠΕΧΩΔΕ, ότι θα καθυστερήσουμε λίγο να τον αλλάξουμε, αλλά δεν γνώριζα –ήταν λάθος μου βεβαίως- αυτά που είδα μετά, ότι δηλαδή δεν υπάρχει σύστημα παραγωγής δημοσίων έργων, διότι είναι καταργημένο από τη δικαιοσύνη. 
     Αναφέρατε επίσης ότι οι εργολάβοι που πρωτοστάτησαν σε καταγγελίες μπήκαν εκ των υστέρων στις κοινοπραξίες κατασκευής των αντίστοιχων έργων. Λυπάμαι που αναγκάζομαι να δηλώσω ότι το δικό σας νομοθετικό πλαίσιο ήταν εκείνο που επέτρεπε την εκ των υστέρων σύμπραξη και μάλιστα μέχρι το απαράδεκτο ποσοστό του 70% που εμείς το μειώσαμε στο 30%. Το Υ.ΠΕ.ΧΩ.Δ.Ε. δεν είχε κανένα δικαίωμα να αρνηθεί αυτήν τη σύμπραξη. 
     Καταφέρεστε βέβαια και εναντίον του Ελεγκτικού Συνεδρίου, γιατί ενέκρινε τις συμβάσεις για την επέκταση του αεροδρομίου της Θεσσαλονίκης που το πήρε ο μειοδότης και για το φράγμα Πείρου - Παραπείρου. Το αεροδρόμιο της Θεσσαλονίκης το πήρε ο μειοδότης και τονίζω ότι ήταν πολιτικά υποκινούμενες και όψιμες οι περιβαλλοντικές αντιδράσεις του δημάρχου της περιοχής και ορθώς έπραξε το Ελεγκτικό Συνέδριο. 
     Σ’ ό,τι αφορά το φράγμα Πείρου - Παραπείρου, αυτός που ήταν ο μειοδότης είχε πτυχίο έκτης τάξεως όταν του ζητήσαμε τα χαρτιά. Βάσει του δικού σας νόμου δεν μπορούσε να κάνει ένα τέτοιο έργο με πτυχίο έκτης τάξεως και άρα έπρεπε να βγει από το διαγωνισμό και πήγε στο δεύτερο ο οποίος είχε μία ελάχιστη διαφορά. Έκανε προσφυγή στο Συμβούλιο της Επικρατείας και δικαίωσαν την απόφασή μας και το Συμβούλιο της Επικρατείας και το Ελεγκτικό Συνέδριο.
     Όσο για το φράγμα της Συκιάς, που γράφετε στην επερώτησή σας, πώς είναι δυνατόν να υπογράψετε τη σύμβαση και να ξοδεύετε λεφτά όταν υπάρχει η απόφαση του Συμβουλίου της Επικρατείας;
     Πρώτα-πρώτα, η δημοπράτηση για το φράγμα Συκιάς ήταν αποπεράτωση του φράγματος Συκιάς, διότι είχατε κάνει ένα σωρό έργα εκεί επάνω.
     Δεύτερον, όταν υπογράψαμε εμείς τη σύμβαση, δεν είχε βγει η αρνητική απόφαση του Συμβουλίου της Επικρατείας και ίσχυε η προηγούμενη απόφαση του Συμβουλίου της Επικρατείας του 2000, που επέτρεπε να συνεχιστεί η εκτροπή του Αχελώου, αρκεί να προστατεύσουμε τη Μονή του Αγίου Γεωργίου του Μυρόφυλλου, πράγμα το οποίο είχαμε κάνει.
     Αν, λοιπόν, υποθέσουμε ότι θα υποχρεωθούμε να διαλύσουμε την εργολαβία, στα 500.000.000 ευρώ που ξοδέψατε εσείς μέχρι τότε που ήσασταν κυβέρνηση για την εκτροπή του Αχελώου, θα προστεθούν και άλλα 5.000.000 ευρώ. 
     Όμως το ερώτημα που πηγάζει είναι αν έχετε σταθερές απόψεις. Δηλαδή, στο θέμα της εκτροπής του Αχελώου είστε υπέρ ή όχι; Αν είστε, γιατί τα λέτε αυτά τα πράγματα; Πολύ σύντομα θα κληθείτε να πάρετε σαφή θέση.
     ΚΩΝΣΤΑΝΤΙΝΟΣ ΓΕΙΤΟΝΑΣ: Τι σχέση έχει αυτό, κύριε Υπουργέ;
     ΧΡΗΣΤΟΣ ΖΩΗΣ: Μεγάλη σχέση!
     ΠΡΟΕΔΡΕΥΩΝ (Ιωάννης Τραγάκης): Όλα, μα όλα, έχουν σχέση!
     ΓΕΩΡΓΙΟΣ ΣΟΥΦΛΙΑΣ (Υπουργός Περιβάλλοντος, Χωροταξίας και Δημοσίων Έργων): Κυρίες και κύριοι συνάδελφοι, πριν από δύο χρόνια και τρεις μήνες πήραμε μια εντολή από τον ελληνικό λαό, να υλοποιήσουμε το κυβερνητικό μας πρόγραμμα και να φτιάξουμε μια καλύτερη Ελλάδα για όλους τους Έλληνες. 
     Όμως, η καλύτερη Ελλάδα δεν φτιάχνεται με λόγια, αλλά με έργα και το Υ.ΠΕ.ΧΩ.Δ.Ε. είναι το κατ’ εξοχήν Υπουργείο των έργων. Και δύο χρόνια τώρα μόνο έργα έχουμε να επιδείξουμε και ας προσπαθούν κάποιοι να ισχυριστούν το αντίθετο. Την ξέρουν την πραγματικότητα, πρέπει όμως να κάνουν αντιπολίτευση. Δεν μπορείτε πλέον να το αμφισβητήσετε αυτό, κύριοι της Αξιωματικής Αντιπολίτευσης, γιατί ξέρετε ορισμένα πράγματα. 
     Ξέρετε, για παράδειγμα, ότι ο ρυθμός δημοπράτησης έργων είναι τετραπλάσιος αυτών που πετύχατε εσείς ολόκληρη τη δεκαετία 1994-2003. Ξέρετε ότι το θεσμικό πλαίσιο παραγωγής των δημοσίων έργων αναμορφώθηκε σε χρόνο ρεκόρ εξασφαλίζοντας ταχύτητα, ποιότητα και κυρίως διαφάνεια έργου. Ξέρετε τι παραδώσατε: Τη χώρα χωρίς θεσμικό πλαίσιο παραγωγής δημοσίων έργων.
     Ξέρετε ότι μεγάλα  αναπτυξιακά θέματα  που  είχαν μπλοκάρει  επί  χρόνια –μετρό Θεσσαλονίκης, τα έργα των Πατρών, Μαλιακός κ.ο.κ.- τώρα επιτέλους δεν έχουν απλώς μπει σε μια σειρά, αλλά προχωρούν με πολύ γοργούς ρυθμούς. Ξέρετε ότι σταδιακά και με τάχιστους ρυθμούς η Ελλάδα μετατρέπεται σ’ ένα απέραντο εργοτάξιο. 
     Όταν αναλάβαμε, ξέραμε καλά ότι ο τόπος δεν μπορεί να αλλάξει από την μια μέρα στην άλλη. Χρειάζεται χρόνος, δουλειά, επιμονή και υπομονή και πριν απ’ όλα, όπως συχνά έχω δηλώσει, χρειάζεται αλλαγή νοοτροπίας. Ζητείται πολιτικό θάρρος απ’ όλους μας για τη στήριξη του νέου θεσμικού πλαισίου, που έχει θεαματικά αποτελέσματα που ωφελούν τον απλό Έλληνα πολίτη. 
     Εμείς στο Υ.ΠΕ.ΧΩ.Δ.Ε., ο Υπουργός και οι συνεργάτες του, δεχόμαστε την καλόπιστη κριτική. Τη μετράμε και όταν βλέπουμε ότι υπάρχει κάτι σωστό και κρίνουμε ότι πρέπει να αλλάξουμε ρότα και πρέπει να αλλάξουμε ορισμένα πράγματα, το κάνουμε. Πρέπει, όμως, αυτή η κριτική να στηρίζεται σε βάσεις, σε επιχειρήματα και όχι σε ανακρίβειες.
     Εγώ είμαι υποχρεωμένος να πω ακόμα μια φορά ότι αισθάνομαι ικανοποίηση για το έργο που γίνεται σήμερα στο Υ.ΠΕ.ΧΩ.Δ.Ε.. Είμαι υποχρεωμένος ιδιαίτερα να κάνω μια αναφορά στον κ. Ξανθόπουλο, ο οποίος, κατά την άποψή μου, είναι ένα από τα σημαντικότερα και αποδοτικότερα στελέχη της Κυβέρνησης και η προσφορά του  είναι τεράστια. 
     Έχω καλούς συνεργάτες, δουλεύουμε, προσφέρουμε. Μπορεί να κάνουμε και κάποιο λάθος, αλλά το έργο που παράγουμε είναι τεράστιο, για να πάει ο τόπος μπροστά. 
     (Χειροκροτήματα από την πτέρυγα της Νέας Δημοκρατίας)
     Κύριε Πρόεδρε, θα ήθελα να καταθέσω και το φάκελο που έχει όλα τα στοιχεία και τα έγγραφα που ανέφερα.
     (Στο σημείο αυτό ο Υπουργός Περιβάλλοντος, Χωροταξίας και Δημοσίων Έργων κ. Γεώργιος Σουφλιάς καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. Βέβαια εξαντλήσατε κι εσείς το μεγαλύτερο μέρος του χρόνου της δευτερολογίας σας. 
     Ο συνάδελφος Κοινοβουλευτικός Εκπρόσωπος του ΠΑ.ΣΟ.Κ κ. Τσακλίδης έχει το λόγο.
     ΒΑΣΩ ΠΑΠΑΝΔΡΕΟΥ: Κύριε Πρόεδρε, θέλουμε κι εμείς το λόγο!
     ΠΡΟΕΔΡΕΥΩΝ (Ιωάννης Τραγάκης): Γιατί;
     ΒΑΣΩ ΠΑΠΑΝΔΡΕΟΥ: Τον Κοινοβουλευτικό Εκπρόσωπο τον αφήσατε να μιλήσει τριάντα οκτώ λεπτά!
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε Τσακλίδη, προτού ξεκινήσω το χρόνο σας. 
     Κυρία Παπανδρέου –για να σας ενημερώσω- από τον προηγούμενο Προεδρεύοντα ενημερώθηκα ότι έχετε εξαντλήσει όλοι σας το χρόνο της δευτερολογίας σας. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κύριε Πρόεδρε, εγώ δεν τον εξήντλησα!
     ΠΡΟΕΔΡΕΥΩΝ (Ιωάννης Τραγάκης): Εσείς, όχι, κύριε Σπηλιόπουλε. Εσείς δικαίως διαμαρτύρεστε. 
     Όλοι οι υπόλοιποι έχουν εξαντλήσει το χρόνο τους. Όπως, λοιπόν, έχουν δικαίωμα και οι Βουλευτές να χρησιμοποιούν χρόνο της δευτερολογίας τους κατά την πρωτολογία –και για μένα κακώς και επιμένω στη λέξη «κακώς»- έτσι και ο κύριος Υπουργός εξήντλησε το μεγαλύτερο μέρος της δευτερολογίας του.
     Λοιπόν, θα ήθελα να σας ενημερώσω ότι ο χρόνος της δευτερολογίας του κυρίου Υπουργού είναι δεκατρία λεπτά. 
     Ο  κ. Τσακλίδης έχει το λόγο. 
     ΒΑΣΩ ΠΑΠΑΝΔΡΕΟΥ: Ένα λεπτό, κύριε Πρόεδρε. Μπορώ να κάνω μια ερώτηση; 
     ΠΡΟΕΔΡΕΥΩΝ (Ιωάννης Τραγάκης): Αμέσως μόλις τελειώσει ο κ. Τσακλίδης θα κάνετε όσες ερωτήσεις θέλετε. 
     Ορίστε, κύριε Τσακλίδη. 
     ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κυρίες και κύριοι συνάδελφοι, κατ’ αρχάς θέλω να ξεκινήσω κάνοντας μια παρατήρηση στον κύριο Υπουργό. 
     Πρώτον, σε σωρεία ερωτήσεων και αιτήσεων καταθέσεως εγγράφων δεν απαντά το Υπουργείο. Αυτό, κύριε Υπουργέ, αποτελεί μεγάλη περιφρόνηση στη λειτουργία του Κοινοβουλίου και έλλειψη σεβασμού σε συναδέλφους. Ελπίζω να μην το συνεχίσετε. Πρώτο αυτό.
     Δεύτερον, άκουσα τον κύριο Υπουργό να λέει πολλά. Μεταξύ άλλων είπε ότι δημοπράτησε πολλά έργα την τελευταία περίοδο και την ίδια στιγμή ισχυρίστηκε ότι όταν ανέλαβε το Μάρτιο του 2004, δεν παρέλαβε καθόλου μελέτες. 
     Και ερωτώ: Με ποιες μελέτες ανέθεσε όλα αυτά τα έργα; Το Υ.ΠΕ.ΧΩ.Δ.Ε. από το Μάρτιο του 2004 μέχρι σήμερα ανέθεσε καμιά σοβαρή μελέτη; Δεν ανέθεσε; Με ποιες μελέτες ανέθεσε όλα αυτά τα έργα; Ποιος τα έκανε;
     Το Νοέμβριο του 2004 ο Υπουργός, αφού καθυστέρησε να κάνει το νέο νόμο κ.λπ., με συνέντευξη Τύπου εξήγγειλε πενήντα μεγάλα έργα προς δημοπράτηση με ημερομηνίες, οι οποίες βεβαίως δεν τηρήθηκαν. Με ποιες μελέτες ήταν σε ετοιμότητα τα έργα αυτά, αφού δεν υπήρχαν μελέτες; Άρα οι ισχυρισμοί αυτοί είναι αναληθείς και ψευδείς. 
     Κυρίες και κύριοι συνάδελφοι, ο κ. Σουφλιάς και σήμερα αλλά και άλλες φορές –έχω ένα δελτίο Τύπου- δήλωνε τα εξής: «Πρώτον, οφείλω να κάνω μια πολιτική δήλωση. Στην τριαντάχρονη πολιτική μου σταδιοδρομία ουδέποτε ασχολήθηκα με τη σκανδαλολογία. Τη θεωρώ σαράκι της πολιτικής … κ.λπ.».
     Τον ερωτώ: Σε ποιους αναφέρετε; Στο ΠΑΣΟΚ ή στην πολιτική την οποία ακολούθησε επί χρόνια η Νέα Δημοκρατία και ως αντιπολίτευση και σήμερα; Ήταν η μόνη επωδός συνεχώς: Σκανδαλολογία, διαπλοκολογία. Αυτή ήταν η πολιτική την οποία κάνατε, κύριοι συνάδελφοι, και στον τομέα των δημοσίων έργων. 
     Έγραφαν οι εφημερίδες, που ελέγχονται από εσάς: «Σκάνδαλα στα δημόσια έργα». Τα έπαιρναν οι Βουλευτές σας, κατέθεταν ερωτήσεις, επερωτήσεις …
     ΚΩΝΣΤΑΝΤΙΝΟΣ ΓΕΙΤΟΝΑΣ: Καταθέσεις εγγράφων. 
     ΙΩΑΝΝΗΣ ΤΣΑΚΛΙΔΗΣ: … είχαμε ισχυρισμούς διάφορων «γαλάζιων» εργολάβων, τα έπαιρναν οι Ευρωβουλευτές και είχαμε καταγγελίες της χώρας μας στην Ευρωπαϊκή Ένωση. Ήταν ή δεν ήταν αυτή η πολιτική σας επί χρόνια; Αυτό πληρώνει σήμερα και ο τομέας των δημοσίων έργων. 
     ΠΡΟΕΔΡΕΥΩΝ (Ιωάννης Τραγάκης): Οι «γαλάζιοι» εργολάβοι; 
     ΙΩΑΝΝΗΣ ΤΣΑΚΛΙΔΗΣ: Βεβαίως. Υπάρχουν εντός εισαγωγικών, αν θέλετε. Εγώ δεν θέλω να το παραδεχθώ, αλλά όσα έλεγαν αυτοί οι εργολάβοι …
     ΠΡΟΕΔΡΕΥΩΝ (Ιωάννης Τραγάκης): Έχει γίνει φακέλωμα στους εργολάβους, δηλαδή;
     ΙΩΑΝΝΗΣ ΤΣΑΚΛΙΔΗΣ: … τα περνούσαν στις εφημερίδες οι συγκεκριμένοι –τους ξέρετε- και με βάση αυτά έρχονταν και κατέθεταν ερωτήσεις οι Βουλευτές και οι Ευρωβουλευτές στην Ευρωπαϊκή Ένωση. 
     Το αν ο μαθηματικός τύπος, κύριε Πρόεδρε, είχε προβλήματα την τελευταία περίοδο οφείλεται ακριβώς σ’ αυτές τις καταγγελίες. Καμιά αντίρρηση δεν είχε εκφράσει η Ευρωπαϊκή Ένωση. Μόνο οι αλλεπάλληλες καταγγελίες οδήγησαν σ’ ένα τέτοιο κλίμα. 
     Ο μαθηματικός τύπος είχε προβλήματα την τελευταία περίοδο όχι με την έννοια ότι δεν τον αποδεχόταν η Ευρωπαϊκή Ένωση, αλλά ότι έπρεπε να υπάρχουν αιτιολογήσεις στις προσφορές, οι οποίες απορρίπτονται, κάτι που ισχύει και σήμερα. Είναι καθεστώς της Ευρωπαϊκής Ένωσης, το οποίο νομοθετήσαμε και εμείς εδώ, ισχύει και δεν ξέρω τι εξελίξεις θα υπάρχουν. Όταν, δηλαδή, υπάρχουν υπερβολικές προσφορές, για να απορριφθούν πρέπει να υπάρχουν αιτιολογήσεις. Τις δε αιτιολογήσεις, την παλιά περίοδο, στην οποία αναφέρθηκε ο κύριος Υπουργός, δεν τις έκανε ούτε η προϊσταμένη αρχή, ούτε η πολιτική ηγεσία. Τις έκαναν επταμελείς επιτροπές με σύνθεση, η οποία δεν ελεγχόταν από τα Υπουργεία. Εκπρόσωποι της Τοπικής Αυτοδιοίκησης, των εργολάβων, του Τεχνικού Επιμελητηρίου αποφάσιζαν. 
     Κυρίες και κύριοι συνάδελφοι, η μειοδοσία ίσχυε και πριν ισχύσει ο μαθηματικός τύπος. Ίσχυε και το 1990-1993. Δεν ίσχυε το ίδιο καθεστώς; Είχαμε εκπτώσεις 60% και 70%.
     ΒΑΣΩ ΠΑΠΑΝΔΡΕΟΥ: Το ίδιο έχουμε και τώρα. 
     ΙΩΑΝΝΗΣ ΤΣΑΚΛΙΔΗΣ: Λέει, ο Υπουργός, ότι με τις εκπτώσεις που έχουμε –που είναι μεγαλύτερες από το μαθηματικό τύπο- κερδίζει μέχρι τώρα 800.000.000 το ελληνικό δημόσιο. 
     Θα μου επιτρέψει να του πω ότι είχε πλήρη άγνοια. Με τους ίδιους υπολογισμούς, αν τους κάναμε το 1990, θα έλεγε ότι μέχρι το 1993 θα κέρδιζε το ελληνικό δημόσιο με σημερινά χρήματα, 2.000.000.000 ευρώ. Κέρδισε;
     Τι έγινε την περίοδο 1993 που ίσχυε η μειοδοσία; Εκπτώσεις 60%-70%. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Και 85%. 
     ΙΩΑΝΝΗΣ ΤΣΑΚΛΙΔΗΣ: Και 80%. 
     Οι υπερβάσεις και οι νέες τιμές στο προσκήνιο, αυτή είναι η συναλλαγή. Υπήρχε τότε ή δεν υπήρχε μειοδοσία; Υπήρχε ή δεν υπήρχε συναλλαγή, όταν άλλαζε όλο το αντικείμενο, όταν υπήρχαν υπερβάσεις, που ξεπερνούσαν το 60%-70% και με νέες τιμές; 
     Υπάρχουν αποτελέσματα σήμερα, κύριε Υπουργέ. Το 1990-1993, κατασκευάσατε μόνο πενήντα πέντε χιλιόμετρα αυτοκινητόδρομου Αθηνών-Κορίνθου και Αθήνα-Υλίκη, τα οποία είχαν τη χειρότερη ποιότητα, που υπήρχε ποτέ σε αυτοκινητόδρομο. Ξοδέψαμε ένα σωρό χρήματα μετά για να κάνουμε ξανά αυτούς τους δρόμους. 
     Την περίοδο 1994-2003, κατασκευάσαμε χίλια χιλιόμετρα αυτοκινητόδρομων και στη μία περίοδο, που ίσχυε ο άλλος νόμος και στην άλλη περίοδο, που ίσχυε ο μαθηματικός τύπος. Η ποιότητα αυτών των δρόμων ήταν ασύγκριτα καλύτερη από την ποιότητα της περιόδου 1990-1993. Οι εκπτώσεις ήταν μικρότερες, αλλά ήταν πολύ μικρότερες και οι υπερβάσεις των συμβατικών προϋπολογισμών. 
     Για να συνεννοούμαστε και για να μας καταλαβαίνει και ο Έλληνας πολίτης, όταν υπάρχουν στοιχεία απολογιστικά, ας πούμε το εξής: Πόσο στοίχισε ένα χιλιόμετρο αυτοκινητόδρομου την περίοδο 1990-1993 δίιχνου ή τρίιχνου και πόσο στοίχιζε την περίοδο του μαθηματικού τύπου; Στοίχιζε 30% φθηνότερα την περίοδο τη δική μας, με ποιότητα ασύγκριτα καλύτερη απ’ ό,τι την περίοδο τη δική σας. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Φέρτε κάποιο νούμερο να το δούμε. 
     ΙΩΑΝΝΗΣ ΤΣΑΚΛΙΔΗΣ: Σε ποιον τα λέτε αυτά, κύριε Σουφλιά; Και αποχωρήσατε και από την Αίθουσα και είπατε...
     ΠΡΟΕΔΡΕΥΩΝ (Ιωάννης Τραγάκης): Παρασυρθήκατε, κύριε Τσακλίδη. 
     ΙΩΑΝΝΗΣ ΤΣΑΚΛΙΔΗΣ: Εγώ παρασύρθηκα, κύριε Πρόεδρε; 
     ΠΡΟΕΔΡΕΥΩΝ (Ιωάννης Τραγάκης): Πιο ήρεμα, κύριε συνάδελφε. 
     ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, θα μου επιτρέψετε το ύφος να το επιλέξω εγώ. Ούτε βρίζω ούτε ρίχνω λάσπη, όπως έκαναν κάποιοι άλλοι συνάδελφοι επί χρόνια. Και θα σας παρακαλέσω να με διακόπτετε για άλλους λόγους και όχι για το ύφος μου και την ένταση της φωνής μου. 
     Εσείς τι λέτε, κύριε Πρόεδρε; Όταν εγώ είμαι μέλος της κυβέρνησης στα δημόσια έργα επί σειρά ετών...
     ΠΡΟΕΔΡΕΥΩΝ (Ιωάννης Τραγάκης): Πιο ήρεμα στον τόνο της φωνής σας. 
     ΙΩΑΝΝΗΣ ΤΣΑΚΛΙΔΗΣ: ...και η Νέα Δημοκρατία κατήγγειλε και δηλητηρίασε την κοινή γνώμη, αυτό δεν με αγγίζει; 
     ΠΡΟΕΔΡΕΥΩΝ (Ιωάννης Τραγάκης): Πιο ήρεμα στον τόνο της φωνή σας. Εμείς οι υπόλοιποι ακούμε. 
     ΙΩΑΝΝΗΣ ΤΣΑΚΛΙΔΗΣ: Θα επανέλθω. 
     Κατ’ αρχάς, κύριε συνάδελφε, να ξέρετε κάτι. Όταν εμείς κάναμε το μαθηματικό τύπο, εάν διαβάσετε την εισηγητική έκθεση, θα δείτε ότι μιλούσαμε για ένα νόμο που αναγκαζόμαστε να τον κάνουμε και ο οποίος θα ισχύσει για μία μεταβατική περίοδο. Ούτε εμείς πιστεύουμε ότι είναι ο καλύτερος νόμος απ’ όλους. 
     Δυστυχώς, όμως, με την κουλτούρα που υπάρχει στην Ελλάδα, με τα προβλήματα που υπάρχουν, με την ανεύθυνη στάση της αντιπολίτευσης, ήμασταν υποχρεωμένοι, για να κάνουμε έργα, να προσφύγουμε –αν θέλετε, αυτό επιδέχεται και κριτική- σε αυτόν το νόμο. 
     Όμως, τα αποτελέσματα είναι σημαντικά για τη χώρα μας. Την περίοδο 1997-2003-2004, έγιναν τα περισσότερα έργα στην Ελλάδα απ’ όσα έγιναν ποτέ. Αυτά τα βλέπει ο ελληνικός λαός, τώρα τα βλέπετε και εσείς. Εσείς μιλούσατε για μακέτες. Έγινε το αεροδρόμιο –και άλλα αεροδρόμια- έγιναν λιμάνια, έγινε το Άκτιο-Πρέβεζα, έγινε η Γέφυρα Ρίου-Αντιρρίου, έγιναν χίλια χιλιόμετρα σύγχρονων αυτοκινητόδρομων, έγιναν νοσοκομεία. Έγιναν ένα σωρό έργα. Έγιναν έργα και στην περιφέρεια, όπως η παράκαμψη της Καβάλας. Δεν είναι στην περιφέρεια αυτό; Το αεροδρόμιο της Καβάλας δεν είναι στην περιφέρεια; Η παράκαμψη Πάτρας δεν είναι στην περιφέρεια; Έγιναν εκατοντάδες έργα σημαντικά στην περιφέρεια και γι’ αυτά τα έργα, κύριε Κοινοβουλευτικέ Εκπρόσωπε της Νέας Δημοκρατίας –γιατί άκουσα μια φορά σε μία τηλεοπτική συζήτηση τον τρίτο Κοινοβουλευτικό Εκπρόσωπο, τον πρώτο στη σειρά, τον κ. Μαγγίνα και τα λέτε και εσείς τώρα, που βλέπετε τα έργα ότι έγιναν- λέτε «ναι, έγιναν έργα, αλλά στοίχισαν ακριβά, μπορούσαν δηλαδή να γίνουν και άλλα έργα». 
     Μεγάλο ψεύδος! Μέγα! Διότι το τελικό κόστος των δημοσίων έργων στην Ελλάδα, όπως σας είπα και τονίζω και τώρα, είναι μικρότερο απ’ ό,τι ήταν παλιά, αλλά και μικρότερο από 10% μέχρι 30%, αν συγκρίνουμε το κόστος αυτών των δημοσίων έργων με αντίστοιχα ομοειδή έργα και στην Ευρώπη. 
     ΧΡΗΣΤΟΣ ΖΩΗΣ: Αυτά τα στοιχεία πού τα είδατε; 
     ΙΩΑΝΝΗΣ ΤΣΑΚΛΙΔΗΣ: Γι’ αυτά τα στοιχεία υπάρχουν μελέτες –τα έχω, θα σας τα δώσω- που έγιναν από ανεξάρτητους οίκους και δείχνουν...
     ΧΡΗΣΤΟΣ ΖΩΗΣ: Καταθέστε τα. Εάν τα καταθέσετε, θα τα πάρουμε και εμείς. 
     ΙΩΑΝΝΗΣ ΤΣΑΚΛΙΔΗΣ: Βεβαίως, δεν είναι δύσκολο, κύριε Ζώη. 
     Αν δούμε δηλαδή πόσο στοίχισε ένα χιλιόμετρο αυτοκινητόδρομου δίιχνου στη Λάρισα, που είστε από εκεί εσείς, το οποίο κατασκευάστηκε με το Β΄ Κοινοτικό Πλαίσιο Στήριξης και αν δούμε πόσο στοίχισε την πρώτη περίοδο 1990-1993 και πόσο στοιχίζει αντίστοιχος δρόμος στην Ευρώπη και σήμερα στην Ελλάδα, θα διαπιστώσουμε απολογιστικά ότι αυτά τα έργα στοιχίζουν λιγότερα. 
     Άρα μπορούσαμε να κάνουμε περισσότερα έργα; Όχι. Και αυτό είναι ψέμα!
     Είπε ο κ. Μαγγίνας ότι μπορούσαμε δήθεν να κάνουμε τετραπλάσια έργα με τα ίδια λεφτά, άρα τα άλλα τα έφαγαν κάποιοι. Ψέματα!
     Και ο ποιοτικός έλεγχος των έργων βελτιώθηκε σημαντικά και υπάρχουν στοιχεία του Ε.Σ.Π.Ε.Λ., τα οποία σας τα είπε ο κ. Σπηλιόπουλος και άλλοι συνάδελφοι, οι οποίοι μίλησαν τεκμηριωμένα. 
     Λέει ο κ. Σουφλιάς -ο οποίος οφείλω να ομολογήσω ότι διακρίνεται από τη συνολική πολιτική της Νέας Δημοκρατίας και όταν ήταν στην Αντιπολίτευση- για όργιο συναλλαγής. Είπε ότι ο μαθηματικός τύπος επέβαλε τη συναλλαγή και τη διαπλοκή. Με ποιους την επέβαλε; Με το μαθηματικό τύπο μπορούσε κάποιος Υπουργός ή νομάρχης ή δήμαρχος ή οποιοσδήποτε άλλος να δώσει έργο σ’ αυτόν που ήθελε; Γιατί αυτό εννοείτε, όταν λέτε ότι υπάρχει όργιο συναλλαγής, διαπλοκής. Ποιοι εμπλέκονται σ’ αυτήν τη συναλλαγή; Οι υπηρεσίες; Μπορούσαν να δώσουν έργο; Με αυτήν την έννοια, ο μαθηματικός τύπος ήταν πράγματι αντικειμενικός. Δεν μπορούσε κάποιος να παρέμβει. 
     Πράγματι –γιατί εμείς θέλουμε να είμαστε σωστοί- στην τελευταία περίοδο εφαρμογής του δημιουργήθηκαν προβλήματα, παρενέργειες, άρχισαν δηλαδή να δημιουργούνται και μικρές εταιρείες, πήγαιναν κάποιοι ομαδικά σε δημοπρατήσεις και γι’ αυτό ομολογήσαμε και εμείς –αλλά το είπαμε και όταν κάναμε το νόμο- ότι πράγματι, μετά από μια περίοδο, που εφαρμόστηκε με επιτυχία ο μαθηματικός τύπος, πρέπει να προετοιμάσουμε την επόμενη φάση. 
     Αλλά σ’ αυτήν την επόμενη φάση, κύριε Υφυπουργέ, κύριε Ξανθόπουλε, έπρεπε να πάμε με ομαλότητα. Αυτό, δυστυχώς, δεν το επέτρεπε η ανεύθυνη, η καταγγελτική, η δική σας πολιτική όσο ήσασταν αντιπολίτευση, αλλά και ως Κυβέρνηση. Αυτό δεν κάνατε και αυτό πληρώνει η χώρα και αυτό θα πληρώνει και τα επόμενα χρόνια. ‘Ηταν αποκλειστικά δική σας η ευθύνη.
     Κατ’ αρχάς, ο κ. Σουφλιάς έλεγε «δεν θα τον αλλάξω σήμερα» και εφεύρε άλλο επιχείρημα ότι δεν ήξερε τι γίνεται. Δεν ξέρατε, κύριε Σουφλιά, τι γίνεται; Δεν ήξερε η παράταξή σας τι γίνεται; Τι θα πει «δεν ήξερα»; Μετά το μάθατε; 
     Εγώ πιστεύω ότι και ο κ. Σουφλιάς ήξερε και ο κ. Ξανθόπουλος ήξερε         –έχουν πάρα πολλές ικανότητες- απλώς αναγκάστηκαν για όσα ανεύθυνα έλεγαν ως αντιπολίτευση, αλλά και επειδή έπρεπε και ως Κυβέρνηση να παρουσιάσουν την κατάργηση του μαθηματικού τύπου ως μέτρο δήθεν κατά της διαπλοκής, να το κάνουν γρήγορα. Αυτό πληρώνει η χώρα. Έπρεπε να πάμε με μια ομαλή διαδοχή. 
     Τι είπε ο κ. Σουφλιάς; Είπε «σταματάω όλα τα έργα για έξι μήνες μέχρι να κάνω το νόμο». Και αφού έγινε ο νόμος το Σεπτέμβριο, μετά ο κ. Σουφλιάς λέει «σταματάμε πάλι, μέχρι να κάνω καινούργια τιμολόγια». Πέρασαν δύο μήνες και ήταν λάθος τα τιμολόγια. Ξανά τιμολόγια. Χάσαμε άλλους έξι μήνες. Ποια τιμολόγια; Έγιναν με τρόπο μπακαλίστικο, χωρίς αναλύσεις τιμών, αυθαίρετα. Μείωσαν κατά μέσο όρο τα τιμολόγια κατά 40%.
     Σήμερα, κύριοι συνάδελφοι, οι εκπτώσεις, σύμφωνα με τεκμηριωμένα στοιχεία εργοληπτικών οργανώσεων– έχω ένα βιβλίο, όποιος θέλει να του το δώσω- είναι περίπου 36% και όχι 26%, όπως λέει ο κ. Σουφλιάς.
     ΒΑΣΩ ΠΑΠΑΝΔΡΕΟΥ: Είναι 40%.
     ΙΩΑΝΝΗΣ ΤΣΑΚΛΙΔΗΣ: Εν πάση περιπτώσει, βάζει μέσα το μετρό που αφορά μόνο μεγάλες επιχειρήσεις και εκεί οι εκπτώσεις είναι μικρές. Αυτό είναι ένα άλλο θέμα.
     Σε μειωμένα τιμολόγια κατά 40% έχουμε εκπτώσεις κατά μέσο όρο 36%. Ξέρετε τι σημαίνει αυτό; Σημαίνει ότι στα παλιά τιμολόγια οι εκπτώσεις είναι περίπου 60%. Σ’ αυτό το καθεστώς πήγαμε. 
     Αλλά αν, κύριε Ξανθόπουλε, την περίοδο 1990-1993 η Ευρωπαϊκή Ένωση ήταν πιο χαλαρή, τώρα δεν είναι. Τώρα έρχεστε και αλλάζετε τις επί έλασσον εργασίες. Δεν επιτρέπονται υπερβάσεις, δεν επιτρέπονται αλλαγές στο αρχικό αντικείμενο και αυτά που είπε ο κ. Σπηλιόπουλος θα τα βρείτε μπροστά σας. Πώς αφαιρείτε από εργολαβία ένα κομμάτι και το βάζετε σε άλλη εργολαβία;
     Σας δηλώνουμε, λοιπόν, από το Βήμα αυτό με όλη την ευθύνη –και εδώ είμαστε, τα είπαμε και πριν από ένα χρόνο- ότι τα έργα αυτά δεν πρόκειται να τελειώσουν. ‘Η θα υποβαθμιστεί πλήρως η ποιότητα ή θα έχουμε συναλλαγές ή δεν πρόκειται να τελειώσουν. Το βέβαιο είναι ότι θα καταστραφούν και οι εργοληπτικές επιχειρήσεις, κυρίως οι μικρές και οι μεσαίες. 
     Επειδή καθυστερήσατε πάρα πολύ και επειδή στη δική μας περίοδο οι εργοληπτικές οργανώσεις οργανώθηκαν, είχαν δουλειές, αναπτύχθηκαν, απέκτησαν τεχνογνωσία, είναι βέβαιο ότι όλες αυτές οι εργοληπτικές επιχειρήσεις δεν μπορούν να περιμένουν έναν και ενάμιση χρόνο, μέχρι να πάρει μπρος η δική σας μηχανή. Όταν τους αφήσεις κενό ένα και ενάμιση χρόνο, καταστράφηκαν. Τους βγάλατε τον αναπτυξιακό νόμο, ενώ έπρεπε να τους δώσετε και κίνητρα, για να στραφούν και στο εξωτερικό. 
     Σας αφήσαμε ένα πρόγραμμα 80% των πόρων του Γ΄ Κοινοτικού Πλαισίου Στήριξης και με μελέτες είτε έτοιμες είτε εν εξελίξει. Σας αφήσαμε πέντε μεγάλα έργα παραχώρησης. Πόσο προχώρησαν; Από το 2001 έγιναν οι προεπιλογές. Είχατε μπροστά σας ένα έργο-μαμούθ και εσείς το καταστρέψατε. 
     Ποια είναι σήμερα η κατάσταση του κατασκευαστικού κλάδου; Δείτε τι λέει το επιμελητήριο, τι λέει το Ι.Ο.K.. Δεν λέει αυτά που λέει ο κ. Σουφλιάς. Έχω εδώ και μπορώ να σας καταθέσω, αν θέλετε, τι λέει το Ι.Ο.K.. Όλες οι εργοληπτικές επιχειρήσεις μιλούν για καταστροφή, για τη χειρότερη κρίση, που υπάρχει στον τομέα. Γιατί δίνουν μεγάλες εκπτώσεις; Διότι, όταν αργούν ένα και ενάμιση χρόνο, είναι βέβαιο ότι απόλυσαν κάποιους, αλλά το βασικό τους προσωπικό και τα άλλα έξοδα δεν μπορούν να τα καταργήσουν. Πρέπει να πάρουν μία δουλειά όσο-όσο, για να ζήσουν. Οι ίδιοι το λένε. Έτσι, ο νόμος, παρά δήθεν τις ασφαλιστικές δικλείδες και τις λεόντειες διατάξεις, αυτοϋπονομεύθηκε από την αφετηρία του. Δεν υπάρχει σωτηρία από εδώ και πέρα.
     Προχθές, δημοπρατήθηκε το φράγμα Γαδουρά στη Ρόδο. Είχαμε 41% έκπτωση. Πριν από λίγο καιρό δημοπρατήθηκε το φράγμα Ποσελέμη. Είχαμε 43% έκπτωση. Προχθές δημοπρατήθηκε το αεροδρόμιο στα Γιάννενα. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είναι και τα χωματουργικά. 
     ΙΩΑΝΝΗΣ ΤΣΑΚΛΙΔΗΣ: Δεν είναι χωματουργικά. Είναι κτηριακό και αεροδιάδρομος. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Έχουν και τα χωματουργικά μέσα. 
     ΙΩΑΝΝΗΣ ΤΣΑΚΛΙΔΗΣ: Τα 58.000.000 είναι; Δεν έχουν κτηριακό; Ποια είναι τα χωματουργικά; Ο αεροδιάδρομος ή η επέκταση, κύριε Ξανθόπουλε;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν έχει χωματουργικά ο αεροδιάδρομος; Έλεος! 
     ΙΩΑΝΝΗΣ ΤΣΑΚΛΙΔΗΣ: Εν πάση περιπτώσει, έχουμε 52% έκπτωση. Θα γίνουν τα έργα αυτά; Δεν πρόκειται να γίνουν. Μπήκαμε σ’ ένα φαύλο κύκλο. Μειώσατε το Πρόγραμμα Δημοσίων Επενδύσεων, δεν γίνονται πληρωμές. Δεν δίνουμε ούτε τη συμμετοχή μας και θα χάσουμε χρήματα από την Ευρωπαϊκή Ένωση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Δεν έχω χρόνο τώρα, αλλά στη δευτερολογία μου θα σας πω πώς πάνε τα προγράμματα του Γ΄ Κοινοτικού Πλαισίου Στήριξης. Καυχάσθε ότι πάνε καλά. Το Γ΄ Κοινοτικό Πλαίσιο Στήριξης εγκρίθηκε στα μέσα του 2001. Είναι βέβαιο ότι στην αρχή προετοιμαζόμαστε. Η αύξηση των απορροφήσεων του 2002 σε σχέση με το 2001 ήταν μ’ εμάς 36%. Το 2003 σε σχέση με το 2002 ήταν 40%. Πρέπει να προχωρά με γεωμετρική πρόοδο η αύξηση. Το 2004 είχαμε μείον 4% και το 2005 είχαμε 34%, με βάση τις μειωμένες απορροφήσεις του 2004. Το πρώτο πεντάμηνο του 2006 έχουμε αύξηση μόνο 1,7% και 600.000.000 απορροφήσεις, ενώ, για να απορροφήσουμε όλα τα χρήματα, πρέπει να έχουμε από εδώ και πέρα για τους τριάντα ένα μήνες 600.000.000 κάθε μήνα. Γι’ αυτό είστε ευχαριστημένοι;
     Κυρίες και κύριοι συνάδελφοι, χάσαμε 518.000.000 ευρώ ως πρόστιμο από την Ευρωπαϊκή Ένωση. Άκουσα και σήμερα τον κ. Σουφλιά. Αυτός που χειριζόταν το θέμα, ήταν ο κ. Πάχτας και εγώ συμμετείχα εκ μέρους του Υ.ΠΕ.ΧΩ.Δ.Ε. κατ’ εντολή της κυρίας Υπουργού τότε, της κ. Παπανδρέου. Η Ευρωπαϊκή Ένωση πάντα βρίσκεται σ’ ένα καθεστώς συνεχών διαπραγματεύσεων. Οι δε ξένοι νομίζουν –κυρίως από δικές σας καταγγελίες- ότι στην Ελλάδα γίνονται διάφορα πράγματα και είναι αυστηροί μαζί μας. Έτσι, βρήκε τις «επί έλασσον» εργασίες το τελευταίο διάστημα. Μας πίεζε να βελτιώσουμε τη λειτουργία του Ε.Σ.Π.ΕΛ. κ.λπ.. Τα κάναμε αυτά. Αποδεχθήκαμε και τη νομοθετική ρύθμιση για τις «επί έλασσον» εργασίες και την εφαρμόζαμε ήδη. 
     Ήρθατε εσείς. Έπρεπε μέχρι τον Απρίλιο ή το Μάιο να υπάρχει οριστική ρύθμιση. Δεν υπήρχε συνεννόηση στην Κυβέρνηση, δεν ξέρατε. Υπήρχαν καπρίτσια Υπουργών, άγνοια και πολλές καθυστερήσεις. Γι’ αυτό μας επέβαλαν τα πρόστιμα. Η μόνη διαφορά που είχαμε, ήταν οι «επί έλασσον» εργασίες, τις οποίες αποδεχθήκαμε. Αν το κάναμε, δεν θα είχαμε κανένα πρόστιμο. Βεβαίως, το πρόστιμο μετά αφορά κάποια περίοδο, αλλά σε κάθε περίοδο μπορούν να βρουν κάτι. Ο μοναδικός λόγος που χάσαμε τα λεφτά, ήταν γιατί αργήσατε να νομοθετήσετε τις «επί έλασσον» εργασίες. Έστω και αν το κάνετε τώρα, ήδη το πρόστιμο επιβλήθηκε από δική σας ευθύνη, από ασυνεννοησία Υπουργών, από αδυναμία, από μη γνώση του ίδιου του Πρωθυπουργού, ο οποίος δεν μπορεί να συντονίσει τους Υπουργούς. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, τελειώνω αμέσως.
     Κύριοι συνάδελφοι, ο κ. Σουφλιάς κάθε φορά που ακούει κάποια κριτική, εξανίσταται, διαμαρτύρεται. Μας έκανε και μαθήματα για το πώς διατυπώσαμε την επερώτηση. Έχει καμία σχέση η πολιτική που κάναμε εμείς μ’ αυτήν που κάνατε εσείς ως αντιπολίτευση; Σταθήκαμε πάρα πολύ υπεύθυνα επί δύο χρόνια. Στα δύο χρόνια φέραμε αυτήν την επερώτηση, αδιαφορώντας για το τι γράφουν οι εφημερίδες. Εσείς κάνατε το αντίθετο.
     Εγώ δεν αμφισβητώ την εντιμότητα της ηγεσίας του Υ.ΠΕ.ΧΩ.Δ.Ε., αλλά είναι αλήθεια ότι για δύο, τρία έργα για τα οποία με το μαθηματικό τύπο υπήρχαν κάποιοι ανάδοχοι, ένας συγκεκριμένος εργολάβος -τον ξέρετε- αντιδρούσε με καταγγελίες, προσφυγές και μπήκε πράγματι στο 50% των έργων με κοινοπραξία. Σκέφτεστε τι θα γινόταν, αν ήμασταν εμείς; Τι θα μας λέγατε; Διότι για να μπει στα έργα, απέσυρε όλες τις προσφυγές. Και για να υπογράψει το Υπουργείο την ανάθεση και οι προσφυγές αποσύρθηκαν, αλλά είχε και συνταχθεί και υπογραφεί η κοινοπραξία. Εγώ δεν αφήνω έμμεσες αιχμές για την ηγεσία του Υπουργείου. Τι θα κάνατε εσείς, αν ήμασταν εμείς κυβέρνηση; Θα το καταγγέλλατε ως το μεγαλύτερο σκάνδαλο που υπάρχει. Αυτή είναι η διαφορά μας. 
     Κυρίες και κύριοι συνάδελφοι, θα τελειώσω μ’ αυτό που είπε ο κ. Σουφλιάς, για να πω τα υπόλοιπα στη δευτερολογία μου. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Δευτερολογία; Δεν έχετε πάρει το χρόνο της δευτερολογίας σας; 
     ΙΩΑΝΝΗΣ ΤΣΑΚΛΙΔΗΣ: Θα ήθελα να πω, όπως δικαιούται ο Υπουργός,  ο οποίος ξεπέρασε κατά δεκατέσσερα λεπτά τον περισσότερο χρόνο που είχε σε σχέση με το δικό μου, ότι ίδια μεταχείριση θέλω και εγώ.
     ΠΡΟΕΔΡΕΥΩΝ (Ιωάννης Τραγάκης): Ένα λεπτό, σταματάω το χρόνο σας για να πω κάτι, επειδή  είδα ότι διαμαρτυρήθηκε ο κ. Βαρβιτσιώτης. 
     Κύριε Βαρβιτσιώτη, για να μη διαμαρτύρεστε, σας λέω ότι  ο παραπάνω χρόνος για όλους τους συναδέλφους κρατείται από τη δευτερολογία τους, για ίση μεταχείριση. Ο κύριος Υπουργός εξήντλησε όλο το χρόνο της δευτερολογίας του. Οι κύριοι συνάδελφοι, εκτός από τον κ. Σπηλιόπουλο, εξήντλησαν όλοι το χρόνο της δευτερολογίας τους. Το ίδιο γίνεται και με τον κ. Τσακλίδη. Μη διαμαρτύρεστε, λοιπόν. Υπάρχει ίση μεταχείριση για όλους. 
     Παρακαλώ, κάντε τον επίλογό σας, κύριε Τσακλίδη, γιατί ξεκινάει ο χρόνος σας. 
     ΙΩΑΝΝΗΣ ΤΣΑΚΛΙΔΗΣ: Είπε ο κ. Σουφλιάς ότι ο Ε.Σ.Π.ΕΛ. λέει τώρα ότι η ποιότητα των έργων βελτιώνεται. Ποιων έργων; Τα έργα που ήταν σε φάση ολοκλήρωσης από εμάς. Γι’ αυτά λέει ότι η ποιότητα βελτιώνεται. Ποια είναι τα δικά σας έργα; Πού έχετε προχωρήσει έργα για να πάμε να ελέγξουμε την ποιότητά τους; Έχετε προχωρήσει σε τέτοιο στάδιο, ώστε να μπορεί να υπάρχει έλεγχος;
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τριάντα πέντε νέα έργα που εμείς συμβασιοποιήσαμε… 
     ΙΩΑΝΝΗΣ ΤΣΑΚΛΙΔΗΣ: Σε ποια φάση είναι αυτά; Η ποιότητα των έργων, κύριε Ξανθόπουλε, φαίνεται από τη μέση και μετά. Στην αρχή, δεν φαίνεται τίποτα. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Είκοσι έργα στην Εγνατία…
     ΙΩΑΝΝΗΣ ΤΣΑΚΛΙΔΗΣ: Μακάρι, αλλά εγώ σας λέω, δυστυχώς, ότι η ποιότητα των έργων θα υποβαθμιστεί. Είναι βέβαιο. 
     Εσείς, κύριε Ξανθόπουλε, δεν μιλάτε με εργολάβους, με σοβαρούς ανθρώπους; Εγώ μίλησα προχθές μ’ έναν εργολάβο που δεν ανήκει σ’ εμάς, ο οποίος μου είπε ότι….
     ΠΡΟΕΔΡΕΥΩΝ (Ιωάννης Τραγάκης):  Εμένα το ερώτημά μου είναι πώς το ξέρετε αυτό. Δεν κατάλαβα. Σαράντα χρόνια μηχανικός είμαι και εγώ, δεν βλέπω «γαλάζιους» και «πράσινους». 
     ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, δεν το θέτω μ’ αυτήν την έννοια, δεν με ενδιαφέρει. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ:  Μην αποκαλύπτεστε άλλο. Τους αγαπάτε, τους στηρίζετε. Μην αποκαλύπτεστε άλλο…
     ΙΩΑΝΝΗΣ ΤΣΑΚΛΙΔΗΣ: Σας λέω τι μου είπε, ότι πήρε στην Εγνατία τρία κομμάτια και έδωσε 10% με 15% κάτω από το κόστος. Πώς θα βγει; Και άντε, αυτός ο μεγάλος έχει κάποιους στόχους. Θέλουν, όμως, με τις θυγατρικές τους να εξοβελίσουν τους μικρούς. Οι μικροί πώς θα βγουν μ’ αυτές τις εκπτώσεις;
     ΜΙΛΤΙΑΔΗΣ ΒΑΡΒΙΤΣΙΩΤΗΣ:  Τους θυμηθήκατε, όταν ….
     ΙΩΑΝΝΗΣ ΤΣΑΚΛΙΔΗΣ:  Γιατί δεν είναι μόνο οι μεγάλοι οι οποίοι αντέχουν, οι πέντε, έξι. Προσέξτε, οι μικροί, μ’ εμάς, έπαιρναν έργο, κύριε Πρόεδρε. Τώρα, για να πάρουν έργο, γιατί οι μεγάλοι έχουν και θυγατρικές, κτυπάνε τα έργα. Με τις εγγυητικές των τραπεζών, είναι βέβαιο ότι οι μικροί θα πνιγούν. Χίλιες επιχειρήσεις υπήρχαν στη Θεσσαλονίκη, στην Κεντρική Μακεδονία, το 2003 και σήμερα είναι εξακόσιες. Οι τετρακόσιες χάθηκαν. Άρα, η ποιότητα αναφέρεται σε δικά μας έργα.
     Τελειώνω μ’ αυτό που είπε ο κ. Σουφλιάς, ότι «Μειώσαμε το Πρόγραμμα Δημοσίων Επενδύσεων, διότι έπρεπε να μειώσουμε τα ελλείμματα». Άλλο μεγάλο παραμύθι! 
     Εγώ σας λέω το εξής και απαντήστε μου. Έχω μαζί μου τον προϋπολογισμό που εσείς κάνατε και ψηφίστηκε, ο οποίος τι λέει –το αναφέρω σαν παράδειγμα- για το δημόσιο χρέος; Το δημόσιο χρέος της χώρας, της γενικής κυβέρνησης, γιατί αυτό ελέγχει η Ευρωπαϊκή Ένωση, το 2001 ήταν 114% του Α.Ε.Π., το 2002 ήταν 111% του Α.Ε.Π. και το 2003 ήταν 108% του Α.Ε.Π. Όταν το χρέος εξυπηρετείται με δανεισμό πάνω από τον πληθωρισμό, πείτε μου εσείς πώς μειώνεται το χρέος, αν δεν υπάρχουν πρωτογενή πλεονάσματα. 
     Όλα αυτά, λοιπόν, τα έργα τα κάναμε, το Πρόγραμμα Δημοσίων Επενδύσεων το αυξήσαμε και είχαμε πρωτογενή πλεονάσματα στον ευρύτερο δημόσιο τομέα. 
     (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Τραγάκης): Ο  Κοινοβουλευτικός Εκπρόσωπος της Νέας Δημοκρατίας κ. Μιλτιάδης  Βαρβιτσιώτης έχει το λόγο. 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, σήμερα έπεσαν οι μάσκες κανονικότατα. Απεκαλύφθη η αλήθεια. Απεκαλύφθη ποια είναι η πολιτική του ΠΑ.ΣΟ.Κ. Είναι πολιτική υπεράσπισης του μαθηματικού τύπου, ενός καθεστώτος που οι ίδιοι αναγνωρίζουν ότι είναι ακατάλληλο, που οι ίδιοι αναγνωρίζουν ότι οδηγεί σε στρεβλώσεις, που οι ίδιοι αναγνωρίζουν ότι θέλει αναθεώρηση. Και αυτό υπερασπίζονται. Γιατί αυτός ήταν ο τρόπος με τον οποίο έμαθαν να λειτουργούν. Ήταν ο τρόπος για τον οποίο θα είναι πολιτικά, αλλά σε κάποιες περιπτώσεις ενδεχομένως και ποινικά, υπεύθυνοι. Γιατί 518.000.000 πληρώνει ο ελληνικός λαός σε πρόστιμα για την εφαρμογή αυτού του νόμου. 
     Αυτός είναι ο απολογισμός αυτού που σήμερα υπερασπίζεστε. Και αν είστε υπερήφανοι και ειλικρινείς προς τον ελληνικό λαό, πηγαίνετε και πείτε του ότι εμείς υπερασπιζόμαστε ένα φαύλο καθεστώς, το οποίο κοστίζει. Κοστίζει σε πρόστιμα, κοστίζει σε κακοτεχνίες και σε καθυστερήσεις. 
     Κύριε Πρόεδρε, διαβάζοντας κάποιος την επερώτηση των συναδέλφων –θα δανειστώ φράσεις μέσα απ’ αυτήν -θα νομίσει ότι μιλάμε για μια προηγούμενη περίοδο, διότι μιλά για ένα όργιο συναλλαγής και διαφθοράς, που δεν υπήρξε ποτέ στο παρελθόν, μιλά για φωτογραφικές διατάξεις στις προκηρύξεις, μιλά για στημένους διαγωνισμούς και αγωγές μεταξύ εργολάβων, μιλά για παράθυρα από τα οποία μπαίνουν διατάξεις εκ των υστέρων στους διαγωνισμούς και στα έργα που ανατίθενται. Αυτό ισχύει για ένα παρελθόν, ένα παρελθόν καταδικασμένο και ισχύει και για το παρελθόν αυτό, το οποίο εμείς κληρονομήσαμε. 
     Στα Ολυμπιακά Ακίνητα, για παράδειγμα,  πληρώναμε τα ανοιχτά στάδια σαν Μέγαρα Μουσικής, πληρώναμε τους ξενώνες σαν να φτιάχναμε καινούργια Χίλτον. Δεν είναι η αλήθεια αυτή; Αυτό δεν ήταν το σύστημα που μας παραδώσατε; Και επειδή πραγματικά η Κυβέρνηση στήριξε μια αλλαγή στο θεσμικό πλαίσιο και θέλησε να επιβάλει από την πρώτη στιγμή ενιαίους κανόνες, κανόνες με τους οποίους σήμερα έχει δημοπρατήσει έργα αξίας 5,5 δισεκατομμυρίων ευρώ, θα βρεθεί και απολογούμενη; 
     Για το ότι δεν υπήρχε καμία πρόβλεψη για τη μεταολυμπιακή φρενήρη πορεία των έργων, γιατί δεν είχε δημοπρατηθεί κανένα έργο σε όλη την επικράτεια όλη την προηγούμενη περίοδο, θα απολογηθούμε; Και ξέρετε πολύ καλά ότι χρειάζεται χρόνος για να δημοπρατηθεί ένα έργο. Γιατί, όντως, μετά τους Ολυμπιακούς Αγώνες υπήρχε μια ανάκαμψη στην παραγωγή των έργων. 
     Εδώ μιλούσατε για το μεταολυμπιακό σοκ της οικονομίας και είδατε ότι οι ρυθμοί ανάπτυξης ελάχιστα υστερούν από την άμεση προολυμπιακή περίοδο. Και είναι η μόνη χώρα που κατάφερε αυτό το οικονομικό πραγματικά επίτευγμα. Ούτε η ευρύτερη περιοχή του Σίδνεϊ κατάφερε να διατηρήσει τους ρυθμούς ανάπτυξης στην αμέσως μεταολυμπιακή περίοδο. Και δεν συζητάμε για το ευρωπαϊκό παράδειγμα της Βαρκελώνης, που η Καταλονία όπως γνωρίζετε είναι η οικονομική καρδιά της Ισπανίας. 
     Σήμερα παράγεται ένα σοβαρό έργο, σήμερα δημοπρατούνται έργα, σήμερα λύνονται προβλήματα. Μιλήσατε για την Ιόνια Οδό. Δεν ντρέπεστε; Δεν ντρέπεστε να μιλάτε για την Ιόνια Οδό, την οποία ούτε είχατε σχεδιάσει....
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Πότε δημοπρατήθηκε; 
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Τώρα βγαίνει, κύριε συνάδελφε. Εσείς, που προέρχεστε και από την Πελοπόννησο, έχετε το θάρρος να πηγαίνετε στην Αχαΐα και να λέτε ότι μετά από είκοσι χρόνια διακυβέρνησης ΠΑ.ΣΟ.Κ. και με τον ιδρυτή σας τον Ανδρέα Παπανδρέου, του οποίου τη μνήμη τιμήσατε δεόντως σήμερα, δεν καταφέρατε να φτιάξετε έναν εθνικό δρόμο που να συνδέει την Πάτρα με το κέντρο; 
Είκοσι χρόνια δεν καταφέρατε να βάλετε την Πάτρα στο χάρτη των επιλογών; Είκοσι χρόνια δεν μπορέσατε να αλλάξετε το σιδηροδρομικό δίκτυο, που είναι εποχής Τρικούπη; Και είστε υπερήφανοι, ως Αχαιοί, ως άξιοι τιμητές του ονόματος του Ανδρέα Παπανδρέου; Για τ’ όνομα του Θεού! Λίγη αιδώς!
     Ακούσαμε και το άλλο, κύριε Πρόεδρε. Με συγχωρείτε για το ύφος μου, αλλά δεν μπορώ να δεχτώ τόσα ψεύδη, τόσες ανακρίβειες και τόσο υψηλούς τόνους για μία υπόθεση για την οποία είναι βαθύτατα εκτεθειμένο το ΠΑ.ΣΟ.Κ..
     Ακούσαμε ότι φταίνε –λέει- για το πρόστιμο που επεβλήθη από την Ευρωπαϊκή Ένωση και για το κλίμα που δημιουργήθηκε στην Ευρωπαϊκή Ένωση, οι ερωτήσεις και οι άλλες καταγγελίες που έκαναν οι Βουλευτές της Νέας Δημοκρατίας. 
     Τι είναι η Ευρωπαϊκή Ένωση; Είμαστε ομάδα στην οποία μπορεί να επιβάλλει πρόστιμα κατά το δοκούν, μόνο και μόνο για να διαμορφώνεται ένα κλίμα; Δεν εδράζονται τα πρόστιμα σε αποφάσεις; Δεν υπάρχουν προσφυγές κατά των προστίμων; Δεν υπάρχει ένας νομικός πολιτισμός προστασίας από πίσω; Έτσι επιβάλλονται τα πρόστιμα; Μ’ αυτές τις λαϊκίστικες κουβέντες καφενείου, θα μπορέσετε να δικαιολογηθείτε στους ψηφοφόρους σας και στους ανθρώπους που έχουν παραπλανηθεί επί σειράν ετών από εσάς για το ότι έτσι επιβάλλονται τα πρόστιμα; Μήπως επειδή δημιουργούσαν οι Βουλευτές της Νέας Δημοκρατίας κλίμα, δήθεν, στις Βρυξέλες; Και αν μιλάμε για κλίμα, τότε είναι που η κ. Παπανδρέου, που η ίδια πήγε και συκοφάντησε, πριν από λίγους μήνες, καταγγελλόμενη, την ελληνική οικονομία στον κ. Αλμούνια; Να έλθει να μας πει τι είπε. Να έλθει να μας πει πώς συκοφάντησε. Ευτυχώς, όμως, ακόμα και ο σύντροφος Αλμούνια, δεν υπέκυψε σε όλη αυτήν την κατασυκοφάντηση της ελληνικής οικονομίας και ήλθε προχθές η Ευρωπαϊκή Επιτροπή και   προετοίμασε την άρση της επιτήρησης στο τέλος του έτους.
     Κυρίες και κύριοι συνάδελφοι, νομίζω ότι η ομιλία του Υπουργού ήταν καταλυτική στο να δώσει πειστικές απαντήσεις στα ερωτήματα που έθεσε η επερώτηση. Πειστικές, ουσιαστικές και με πληθώρα στοιχείων. Αυτό το οποίο δεν είδαμε από την Αντιπολίτευση, είναι να έρχεται εδώ και παρ’ ότι διακεκριμένοι συνάδελφοι έχουν διατελέσει Υπουργοί, Υφυπουργοί ή ακόμα σε άλλες θέσεις στο Υπουργείο Περιβάλλοντος, Χωροταξίας και Δημοσίων Έργων, παρ’ ότι έχουν εμπειρία και παρ’ ότι είναι στη διάθεσή τους πολλά έγγραφα, τα οποία δεν περιμένουν από τις επίκαιρες ερωτήσεις ή από τις αιτήσεις καταθέσεων εγγράφων να τα βρουν, δεν κατέθεσαν ούτε ένα. Το μόνο που κατέθεσαν, ήταν συκοφαντίες, συκοφαντίες τις οποίες κατέθεσαν γραπτώς δια της επερωτήσεώς τους και πολλές προφορικώς, ευτυχώς όχι όλοι. Νομίζω ότι αυτό θα πρέπει να σημειωθεί. Γιατί άλλος ήταν ο τόνος του γραπτού κειμένου σε πολλές περιπτώσεις και άλλος ο τρόπος με τον οποίο ομίλησαν αυτοί που γνωρίζουν και δεν υιοθέτησαν αυτές τις ακραίες εκφράσεις. Νομίζω ότι τα αδιέξοδα στην αντιπολιτευτική τους στρατηγική έχουν αρχίσει να φαίνονται. Είναι ψηλά ο πήχης της διαφοράς, είναι ψηλά ο πήχης της επιβράβευσης, μετά από δύο χρόνια στη διακυβέρνηση, της Νέας Δημοκρατίας από τις δημοσκοπήσεις. Είναι ψηλά ο πήχης της διαφοράς ικανοποίησης του κόσμου από την Κυβέρνηση και από την Αντιπολίτευση και προσπαθούν με τόνους, με κραυγές, με μία αγωνία για αντιπολιτευτική διάθεση, να σηκώσουν τους τόνους ή να συσπειρώσουν τον κόσμο. Νομίζω ότι τελικά δεν καταφέρνουν τίποτε, παρά μία τρύπα στο νερό! Και αυτό θα φανεί, όχι μόνο στις επόμενες δημοσκοπήσεις, αλλά ακόμα περισσότερο στην επόμενη κάλπη. 
     Ευχαριστώ, κύριε Πρόεδρε.
     (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Εγώ σας ευχαριστώ που ήσασταν συνεπέστατος στον χρόνο σας.
     Θα ήθελα να ανακοινώσω στο Σώμα ότι ο Υπουργός Οικονομίας και Οικονομικών κατέθεσε σχέδιο νόμου: «Τροποποίηση και συμπλήρωση των διατάξεων για τη χρηματοδοτική μίσθωση, διατάξεις περί δημοσίων εσόδων και άλλες ρυθμίσεις». 
     Παραπέμπεται στην αρμόδια Διαρκή Επιτροπή.
     Η συνάδελφος κ. Ασημίνα Ξυροτύρη-Αικατερινάρη έχει το λόγο σαν Κοινοβουλευτικός Εκπρόσωπος του Συνασπισμού Ριζοσπαστικής Αριστεράς.
     ΑΣΗΜΙΝΑ ΞΥΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Κυρία και κύριοι συνάδελφοι, μετά την επερώτηση αυτή του ΠΑ.ΣΟ.Κ., μπορούμε να ισχυριστούμε για μία ακόμη φορά ότι τα πολλαπλά προβλήματα, η παρατεταμένη κρίση στο σύστημα παραγωγής των δημοσίων έργων και η χαμηλή αποδοτικότητα των πολύ σημαντικών πόρων που διατέθηκαν γι’ αυτά δεν αντιμετωπίζεται σφαιρικά με τις συνέργειες, τις αλληλοεπιδράσεις και τις αντινομίες των παραμέτρων που επηρεάζουν το σύστημα παραγωγής.
     Δεν αναζητούν  τα δύο κόμματα που χειρίστηκαν αυτά τα θέματα της Κυβέρνησης, τις λύσεις με ανιδιοτέλεια και αποτελεσματικότητα, αλλά διατυπώνουν προτάσεις, που έχουν πολλές φορές και εμφανή μονομέρεια και δηλώνουν κομματική επιδίωξη. Φαίνεται ότι έχουν δημιουργηθεί κάποιες ισορροπίες, τις οποίες οι περισσότεροι δεν θέλουν να τις διαταράξουν μήπως κάποιες νέες αποδειχθούν δυσμενέστερες για το πελατειακό σύστημα του δικομματισμού; Έτσι όλοι γκρινιάζουν για όλα, προκειμένου να διατηρήσουν τα κεκτημένα. Και όλοι μαζί επιτίθενται τις περισσότερες φορές κατά του δημόσιου τομέα παραγωγής των έργων και κατά των υπηρεσιών του αντί να τον αναβαθμίσουν και προσπαθούν να του αφαιρέσουν τις ουσιαστικές αρμοδιότητες, που πρέπει να ασκεί στον τομέα των δημοσίων έργων. 
     Η παρουσίαση στην εισαγωγή της επερώτησης του συστήματος του μαθηματικού τύπου ως λιγότερου φαύλου και αποτυχημένου από το μειοδοτικό αποτελεί, κύριοι συνάδελφοι, μία πρόκληση. Και, δυστυχώς, με τις αναφορές του στην επερώτηση, το ΠΑ.ΣΟ.Κ. αφ’ ενός δείχνει μία απαράδεκτη εμμονή σε μεθοδεύσεις που αποδείχτηκαν ζημιογόνες για τη χώρα, αφ’ ετέρου στρώνει το χαλί στη Νέα Δημοκρατία, για να αποφύγει να απαντήσει για τις δικές της ευθύνες για τη συνέχιση της παρατεταμένης κρίσης, για να ξεφύγει έτσι από το να γίνει μία επί της ουσίας συζήτηση και για να μένουμε κάθε φορά στις αντιπαραθετικές κορώνες και στην παρελθοντολογία. 
     Ασφαλώς, οι περισσότερες διαπιστώσεις της επερώτησης από εκεί και κάτω, όσον αφορά την παρατεταμένη κρίση στην παραγωγή των δημοσίων έργων, είναι σωστές. Πολύ σωστό είναι ότι υπάρχει μεγάλη μείωση του Προγράμματος Δημοσίων Επενδύσεων. Στενάζει η περιφέρεια και κατ’ επέκταση οι μικρομεσαίες επιχειρήσεις, οι κατασκευαστικές, οι οποίες δραστηριοποιούνται στην περιφέρεια. 
     Υπάρχει ακόμη προχειρότητα και ελλειμματικότητα στις νομοθετικές ρυθμίσεις και αυτό αποδεικνύεται από τις διορθώσεις, οι οποίες γίνονται με το νομοσχέδιο του κτηματολογίου. Πολλές φορές ενδεχομένως να αναγκάζεται το Υ.ΠΕ.ΧΩ.Δ.Ε. να προσφεύγει και αυτό σε επικοινωνιακού τύπου ανακοινώσεις πάλι για την παρελθοντολογία, αντί να προχωράει σε ουσιαστικά μέτρα. Έχει πάρει μια σειρά μέτρων, αλλά πρέπει να υπάρξουν πολύ ουσιαστικότερα, τα οποία θα αναφέρω παρακάτω.
     Υπάρχει διόγκωση και θα υπάρξει στο μέλλον διόγκωση του ρόλου των τραπεζών σε βάρος του τελικού κόστους των έργων. Υπάρχουν καθυστερήσεις. Είναι σημαντικό αυτό. Υπήρξαν αντικειμενικές δυσκολίες, όπως η προσαρμογή του νέου νομοθετικού συστήματος παραγωγής των έργων και μελετών κ.λπ.; Παρ’ όλα αυτά, υπάρχουν καθυστερήσεις και οι καθυστερήσεις αυτές -ιδιαίτερα στα έργα της περιφέρειας- έχουν πολύ μεγάλο αντίκρισμα και στην οικονομία, αλλά και στην αποπεράτωση των υποδομών, τις οποίες έχει ανάγκη ιδιαίτερα η περιφέρεια, όπως σας είπα. 
     Υπάρχουν ανησυχίες για την απώλεια πόρων. Υπήρξε σημαντική απώλεια πόρων στο παρελθόν, αλλά υπάρχουν και τώρα σημαντικές ανησυχίες και πρόσφατα, στην Επιτροπή Παρακολούθησης του Γ΄ Κοινοτικού Πλαισίου Στήριξης, εκφράζονται βάσιμες ανησυχίες για 11,3 δισεκατομμύρια ευρώ, τα οποία πρέπει να συμβολαιοποιηθούν μέχρι το τέλος του έτους. 
     Από την άλλη πλευρά, είναι γεγονός ότι το Υπουργείο Οικονομίας παρουσιάζει ως πανάκεια για την επίλυση αυτών, ιδιαίτερα των άμεσων έργων, που χρειάζεται η χώρα και ιδιαίτερα η περιφέρεια, δηλαδή των έργων υποδομής, των έργων της παιδείας και των άλλων έργων, των σχολείων κ.λπ., το περιβόητο σύστημα των Σ.Δ.Ι.Τ., το οποίο κάνει τα νηπιακά του βήματα και βέβαια -αυτό το οποίο έχουμε καταγγείλει επανειλημμένα- εκτός του νομοθετικού πλαισίου της χώρας, αυτού δηλαδή που νομοθέτησε πρόσφατα το Υ.ΠΕ.ΧΩ.Δ.Ε.. 
     Επομένως, εμείς γενικότερα βλέπουμε ότι δεν διαφαίνεται λύση. Από την άλλη πλευρά, γενικά η Κυβέρνηση συνεχίζει αυτό το οποίο άρχισε το ΠΑ.ΣΟ.Κ. και μάλιστα πολύ περισσότερο, δηλαδή συνεχίζει να αποδυναμώνει μέσω των άλλων φορέων, που δημιουργεί το κάθε Υπουργείο κ.λπ., την ενιαία εφαρμογή αυτού του συστήματος, ιδιαίτερα στον τομέα των μελετών, της πρόβλεψης κ.λπ..
     Σιγά-σιγά όλες οι ανώνυμες εταιρείες, τύπου «Ολυμπιακά Ακίνητα», «Τουριστικά Ακίνητα» κ.λπ., διαχειρίζονται πολύ μεγάλα και σημαντικά έργα και υποδομές, που έγιναν με τον ιδρώτα του ελληνικού λαού, τα οποία περιφέρονται, ανατίθενται, μελετώνται κ.λ.π. εκτός του πλαισίου των δημοσίων έργων. Πρέπει να σταματήσει αυτό, αν  θέλει το Υπουργείο να βάλει πραγματικά μία τάξη σ’ αυτό το σύστημα.
     Δεν γίνεται, δηλαδή, οτιδήποτε δεν μπορούμε να το κάνουμε γρήγορα ή δεν εξυπηρετεί τα συμφέροντα, να το πηγαίνουμε σε κάποια ανώνυμη εταιρεία ή σε κάποιο φορέα του κάθε Υπουργείου. Αυτό το πράγμα πρέπει να σταματήσει. Είναι η μεγάλη πληγή.
     Αυτές, όμως, οι διαπιστώσεις δεν γίνονται στην επερώτηση του ΠΑ.ΣΟ.Κ., αλλά καταναλίσκεται πολύ μεγάλος χρόνος, όπως είπα και πριν, για το σύστημα του μαθηματικού τύπου. 
     Εν πάση περιπτώσει, δεν θα τελειώσουμε μ’ αυτό το θέμα; Δηλαδή, δεν έχουμε πια καταλήξει στο ότι αυτό το σύστημα δεν είχε καμία αντικειμενικότητα; Δεν έχουμε καταλάβει όλοι τι γίνεται με τις ομάδες των πτυχίων, με σκοπό τον επηρεασμό των αποτελεσμάτων; Δεν ξέρουμε τη δημιουργία εκατοντάδων εικονικών πτυχίων, που νομιμοποίησαν και γιγάντωσαν τον παραγοντισμό στην οικονομία; Δεν συνειδητοποιούμε ότι το σύστημα αυτό ήταν ένα σύστημα «ΛΟΤΤΟ»; Δεν έχουμε αντιληφθεί ότι έγινε διασπάθιση του δημοσίου χρήματος με εκπτώσεις κάτω του 5% και με υψηλές τιμές στα τιμολόγια; Γιατί αυτά τα κροκοδείλια δάκρυα περί των μεγάλων εκπτώσεων; Κι εμείς δεν είμαστε υπέρ των μεγάλων εκπτώσεων. Να πάμε, όμως, στο σύστημα των μηδενικών εκπτώσεων; Δεν συμφέρει το κράτος μία κανονική έκπτωση και μία –από εκεί και πέρα- σωστή επίβλεψη του έργου;
     Ποιος μιλάει, όμως, για την επίβλεψη του έργου; Κανένας. Ούτε η Κυβέρνηση παίρνει όλα τα μέτρα ούτε η επερώτηση του ΠΑ.ΣΟ.Κ. κάνει αυτόν τον κόπο. Και ο μειοδοτικός διαγωνισμός, που μαθηματικά, λογικά είναι το πιο αντικειμενικό σύστημα, παρ’ όλα αυτά, για να παραμείνει αντικειμενικός και να αποδώσει, χρειάζεται μία σειρά μέτρων. Βεβαίως, χρειάζεται μία σειρά μέτρων.
     (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
     Κύριε Πρόεδρε, δύο λεπτά θέλω κι εγώ. Δώσατε παραπάνω χρόνο και στους άλλους συναδέλφους.
     Αυτά τα μέτρα δεν είχαν ληφθεί ούτε από την προηγούμενη κυβέρνηση και τώρα δεν συμπεριλαμβάνονται στο θεσμικό πλαίσιο ή, εν πάση περιπτώσει, στις ενέργειες του Υ.ΠΕ.ΧΩ.Δ.Ε.. Χρειάζεται εκσυγχρονισμός των προδιαγραφών, θέσπιση ενιαίων κριτηρίων ποιότητας, εκκαθάριση και εξυγίανση του μητρώου των κατασκευαστών και σωστή επίβλεψη και διοίκηση των έργων από αρμόδιες και αναβαθμισμένες γι’ αυτό τεχνικές υπηρεσίες. Δηλαδή, κύριοι συνάδελφοι, εμείς πόσο θα κουραστούμε να λέμε το πόσο σημαντικό ρόλο παίζουν αυτές οι υπηρεσίες;
     Εμείς θεωρούμε ότι πρέπει να εκσυγχρονιστούν αυτές οι υπηρεσίες, πρέπει να υιοθετήσουν τα νεότερα συστήματα διοίκησης των έργων. Οι υπηρεσίες του δημοσίου, όμως. Δεν μιλάμε για γιγαντισμό του δημοσίου. Μιλάμε για αναβαθμισμένη λειτουργία. Διότι καλώς και όχι κακώς το δημόσιο έχει το θέμα του σχεδιασμού, της παραγωγής των δημοσίων έργων και κυρίως της επίβλεψης της εκτέλεσης, προκειμένου να διασφαλίσει το δημόσιο χρήμα.
     Γι’ αυτόν το λόγο, κύριε Υπουργέ, αν δεν προχωρήσετε σε ρυθμίσεις, οι οποίες θα αναβαθμίζουν τις δημόσιες υπηρεσίες, τις τεχνικές υπηρεσίες, αν δεν προχωρήσετε σε ρυθμίσεις, οι οποίες θα παραπέμπουν για όλα τα Υπουργεία σε έναν ολοκληρωμένο σχεδιασμό παραγωγής των έργων που έχουν ανάγκη -που αυτός ο σχεδιασμός θα έχει σχέση με τον εθνικό σχεδιασμό της χώρας- αν δεν ενισχύσετε το Πρόγραμμα των Δημοσίων Επενδύσεων, αν δεν δείτε αυτή την ενιαία εφαρμογή των νόμων, οι οποίοι δημιουργούνται, δεν πρόκειται τελικά να ξεφύγουμε απ’ αυτά τα μεγάλα προβλήματα, τα οποία πραγματικά έχει το σύστημα παραγωγής των δημοσίων έργων.
     Τέλος, θα ήθελα να πω ότι το θέμα των υψηλών εκπτώσεων σε σχέση με το σύστημα των εγγυήσεων, που προβλέψατε με το νόμο για τα δημόσια έργα, φαίνεται ότι δεν πάει καλά. Από τη μία πλευρά οι εκπτώσεις είναι πολύ μεγάλες και από την άλλη, πάρα πολλές επιχειρήσεις και ιδιαίτερα αυτές οι οποίες δεν ευνοήθηκαν από τα έργα του παρελθόντος -είναι οι επιχειρήσεις της περιφέρειας που γονάτισαν λόγω των έργων των Ολυμπιακών Αγώνων- δεν είναι σε θέση να εξασφαλίσουν αυτές τις εγγυήσεις.
     Γι’ αυτές τις επιχειρήσεις, που είναι η καρδιά της χώρας, η καρδιά του κατασκευαστικού κλάδου, πρέπει κάτι να κάνετε.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε.
     Ο κ. Σπηλιόπουλος έχει το λόγο για πέντε λεπτά.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ευχαριστώ, κύριε Πρόεδρε.
     Σήμερα είδαμε και πάθαμε για να δούμε τον Υπουργό ΠΕ.ΧΩ.Δ.Ε. στη Βουλή. Πρώτη φορά μετά από τόσο καιρό έρχεται στον κοινοβουλευτικό έλεγχο. Σε καμία ερώτηση δεν έρχεται να απαντήσει. Και ήρθε σήμερα να συζητήσουμε την επερώτηση, άκουσε τους μισούς συναδέλφους, διάβασε το λόγο που είχε προετοιμάσει, χωρίς να απαντήσει στα θέματα τα οποία θέσαμε και σηκώθηκε και έφυγε.
     ΠΡΟΕΔΡΕΥΩΝ (Ιωάννης Τραγάκης): Είναι εδώ ο αρμόδιος Υφυπουργός.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ο αρμόδιος Υφυπουργός είναι εδώ, αλλά εγώ μιλάω για τον κ. Σουφλιά.
     Αυτό δείχνει, όπως τονίστηκε, μια επικίνδυνη νοοτροπία. Απαξιώνει το Κοινοβούλιο, τους συναδέλφους, κυρίως, όμως, δεν θέλει να ακούσει αντίθετες φωνές, οι οποίες δεν έρχονται μόνο από το Κοινοβούλιο, αλλά απ’ όλη την κοινωνία. Δεν υπάρχει πλέον κανένας που να εμπλέκεται στον τομέα των δημοσίων έργων που να λέει ότι πάνε καλά τα πράγματα, ει μη μόνον ο κ. Σουφλιάς. Μα, όλοι κάνουν  λάθος; Όλοι δεν βλέπουν την αλήθεια; 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Όλοι λένε τόσα ψέματα; Όλοι επιμένουν σ’ αυτό, κύριε συνάδελφε, και τα λένε και τα ξαναλένε; 
     ΠΡΟΕΔΡΕΥΩΝ (Ιωάννης Τραγάκης): Θα σας δοθεί η δυνατότητα, κύριε Υφυπουργέ, να απαντήσετε.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εγώ σπάνια θυμώνω, κύριε Πρόεδρε, και το ξέρετε.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Προχθές είχαμε την τρίτη μετασυνεδριακή συνέλευση του Τεχνικού Επιμελητηρίου Ελλάδος στο Ρέθυμνο.
     ΠΡΟΕΔΡΕΥΩΝ (Ιωάννης Τραγάκης): Σαράντα χρόνια που είμαι μηχανικός και κατασκευαστής, όλο παράπονα ακούω.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τα παράπονα είναι πολλές φορές δικαιολογημένα, αλλά αυτή τη φορά μιλάμε για τη διαμαρτυρία των πάντων, όχι μόνο των εμπλεκόμενων στην παραγωγή των δημοσίων έργων, αλλά  και της Τοπικής Αυτοδιοίκησης και της κοινωνίας. 
     Στο Ρέθυμνο προχθές είχαμε την  τελευταία διαδικασία των συνεδριάσεων του Τεχνικού Επιμελητηρίου για τα δημόσια έργα. Το θέμα ήταν το μειοδοτικό σύστημα. Έπρεπε να είστε εκεί για να ακούσετε αυτά που ειπώθηκαν. Δεν ήσασταν εκεί, αλλά ελπίζω να σας τα μετέφερε ο Γενικός Γραμματέας του Υπουργείου, για να δείτε αν υπερβάλλουμε, για να δείτε αν λέμε παραπανίσια πράγματα.
     Μας είπατε ότι παραδώσαμε ένα μπάχαλο στα δημόσια έργα. Δεν μας είπατε, όμως, αυτά τα έργα που δημοπρατήσατε, αυτά τα έργα στα οποία κόψατε τις κορδέλες, αυτά τα έργα τα οποία εκτελούνται σήμερα στη χώρα, ποιος τα προετοίμασε, ποιος τα αποφάσισε. Πείτε μας ένα έργο που αποφασίσατε για τη χώρα, για τη περιφέρεια. 
     Τα επτά μεγάλα έργα του 2001, κύριε Κοινοβουλευτικέ Εκπρόσωπε της Νέας Δημοκρατίας, δημοπρατήθηκαν, δηλαδή, και η Ιόνια Οδός και η Π.Α.Θ.Ε. και ο Ε65 και η υποθαλάσσια Θεσσαλονίκης και ο Μαλιακός-Κλειδί. Κανένα καινούργιο έργο δεν αποφασίσατε και κανένα έργο δεν προετοιμάσατε. Αυτή είναι η κατάσταση. Αυτή είναι η πραγματικότητα.
     Μας είπατε ότι είναι παραμελημένη η περιφέρεια. Μα, ο κόσμος δεν βλέπει; Ο κόσμος βλέπει και νοσταλγεί πραγματικά τις κυβερνήσεις του ΠΑ.ΣΟ.Κ. και την προηγούμενη περίοδο. Οι μόνοι που δεν το βλέπετε, είστε εσείς. Και βεβαίως δεν θέλετε να ακούσετε και την κριτική. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Το δείχνουν και οι δημοσκοπήσεις.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Αφήστε τις δημοσκοπήσεις. Θα έρθει και η ώρα των πραγματικών δημοσκοπήσεων, γιατί τις έχετε θεοποιήσει. Κάποτε λέγατε ότι ήταν φτιαχτές. Σήμερα τι είναι; Είναι όλες πραγματικές; Είναι όλες αληθινές; Δεν ξέρουμε τι γίνεται; Επειδή δεν μιλούμε, νομίζετε ότι δεν ξέρουμε τι γίνεται; Θα έρθουν, όμως, και οι πραγματικές δημοσκοπήσεις. Τον Οκτώβριο θα είναι οι πρώτες και θα τις δείτε. 
     Θέσαμε ερωτήματα στον κύριο Υπουργό. Του είπαμε συγκεκριμένα πράγματα. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Κύριε Πρόεδρε, έχω επτά λεπτά για να δευτερολογήσω.
     ΠΡΟΕΔΡΕΥΩΝ (Ιωάννης Τραγάκης): Με αυστηρό τόνο απευθύνεστε στο Προεδρείο;
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όχι, όχι.
     ΠΡΟΕΔΡΕΥΩΝ (Ιωάννης Τραγάκης): Ζητήσατε και πήρατε κατά την πρωτολογία σας τέσσερα λεπτά από τη δευτερολογία σας.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όχι, κύριε Πρόεδρε, δυο λεπτά πήρα. 
     ΠΡΟΕΔΡΕΥΩΝ (Ιωάννης Τραγάκης): Εγώ θα σας δώσω ένα, δυο λεπτά, αλλά μιλήσατε δεκαεννέα λεπτά στην πρωτολογία σας.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θέσαμε, λοιπόν, ερωτήματα σε σχέση με τα προβλήματα των έργων που έχουν πολύ μεγάλες εκπτώσεις.
     Δεν απάντησε ο Υπουργός. Τι θα γίνει μ’ αυτές τις νέες τιμές που φτιάχνει, γι’ αυτές τις παρατάσεις που δίνει; Θα είναι συμβατές; Για τα κομμάτια που βγάζει από συμβάσεις και τα βάζει σε άλλες τι θα γίνει; Δεν θα έχετε προβλήματα; Είστε σίγουροι; Γιατί μας είπε για το θεσμικό πλαίσιο ότι είναι συμβατό με την Ευρωπαϊκή Ένωση, ότι πήρατε συγχαρητήρια. Δεν ξέρουμε –νομίζετε- τι γράφει η Ευρωπαϊκή Ένωση μέσα στην απόφασή της, ότι θέλει τη βέλτιστη προσφορά και όχι τη μικρότερη προσφορά. Δεν ξέρω αν αυτό θα το δείτε στο μέλλον, θέλω όμως να σας πω και κάτι.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευτυχώς τα έχω μαζί μου και θα σας τα διαβάσω.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ακούστε. Και σήμερα ο κ. Σουφλιάς ισχυρίστηκε ότι η διαδικασία σήμερα είναι άψογη, καθαρή και κανένας δεν μπορεί να δώσει κανένα έργο σε κανέναν, έτσι λέει. Εγώ θα σας πω κάτι. Γιατί αλλάζετε μέσα σε ενάμιση χρόνο λειτουργίας τη διάταξη για τις προϊστάμενες αρχές που είχαν τη δυνατότητα να κρίνουν αν είναι συμφέρουσα μια προσφορά ή αν είναι στημένη; Γιατί την αλλάζετε; Δεν σας το είχαμε επισημάνει από την αρχή ότι είναι λάθος, ότι είναι σημείο τριβής και διαπλοκής; Το αλλάζετε και το φέρνετε τώρα στο Κτηματολόγιο, τη φέρνετε αυτήν τη διάταξη. Σας το είχαμε επισημάνει, δεν το παραδέχεστε όμως ότι «ναι, κάναμε λάθος», όπως κάνατε και άλλα λάθη και θα τα παραδεχθείτε σε λίγο. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Άσχετο!
     ΠΡΟΕΔΡΕΥΩΝ (Ιωάννης Τραγάκης): Όχι άσχετο, η λέξη Κτηματολόγιο είναι λέξη κλειδί.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Θέλω να σας ρωτήσω κάτι, επειδή λέει ο Υπουργός ότι δεν υπάρχουν συμφωνίες εργολάβων. Θέλω να σας πω κάτι, ακούστε: Στις επεκτάσεις του μετρό –είναι τέσσερις επεκτάσεις του μετρό με το σύστημα της προεπιλογής- επιλέγονται και στις τέσσερις επεκτάσεις οι τέσσερις ίδιοι όμιλοι. Στην κάθε μία δίνει μια μικρή έκπτωση ο καθένας και παίρνει από ένα έργο της τάξεως του 4% με 5%. Πώς το κρίνετε αυτό; Επιλέγονται τέσσερις κοινοπραξίες σε όλες τις επεκτάσεις και παίρνει κάθε μία από ένα έργο. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Εσείς τι άποψη έχετε; Πείτε μου.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Εγώ θέλω την άποψή σας. Εγώ θα σας πω. Να μας πείτε την άποψή σας.
     Θέλω να πω και ένα άλλο παράδειγμα και με αυτό κλείνω, κύριε Πρόεδρε. Έργο στη Θεσσαλονίκη: Δημοπρασία στις 21.8.2005. Προϋπολογισμός 2,8 εκατομμύρια ευρώ. Συμμετείχαν και έδωσαν προσφορές είκοσι εργοληπτικές επιχειρήσεις. Ανάδοχος μία εταιρεία, δεν αναφέρω το όνομα. Έκπτωση 41%. Δεύτερη φάση του ίδιου έργου: Διαγωνισμός στις 29.8.2005. Προϋπολογισμός 6.000.000, το διπλάσιο. Πήγαν και πήραν τεύχη σαράντα τέσσερις εταιρείες, έδωσαν προσφορά τέσσερις. Ανάδοχος; Η ίδια εταιρεία. Έκπτωση; 3%. Να δω αν θα εγκρίνετε το αποτέλεσμα, γιατί η επιτροπή σας εισηγήθηκε θετικά και μάλιστα την επιτροπή την άλλαξε ιδιοχείρως ο κ. Σουφλιάς, δεν του άρεσε ο πρόεδρος της επιτροπής, όπως είχε εισηγηθεί η υπηρεσία, την άλλαξε με τα χέρια του. Να δούμε τι θα γίνει.
     Κλείνω, κύριε Πρόεδρε, κύριε Υπουργέ, με το εξής. Πριν από λίγο καιρό ο κ. Κεφαλογιάννης, ο Υπουργός  Ναυτιλίας, προέβη σε συγκεκριμένες καταγγελίες για «καραγκιόζηδες» στην Κυβέρνηση και για την αδιαφανή ανάθεση έργων στους κατά τον κ. Καραμανλή «νταβατζήδες». Ο κ. Σουφλιάς οργισμένος ζήτησε την παραίτηση του Υπουργού. Ο κ. Κεφαλογιάννης βεβαίως δεν παραιτήθηκε, αλλά τούτο δεν είναι το σημαντικό, το σημαντικότερο είναι ότι δεν ζήτησε και δεν έλαβε την παραίτησή του ο κ. Καραμανλής. Υπάρχει, λοιπόν, μείζον πολιτικό θέμα. 
     ΠΡΟΕΔΡΕΥΩΝ (Ιωάννης Τραγάκης): Ωραία. Εντάξει.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τελειώνω.
     Με τη στάση του ο Πρωθυπουργός φαίνεται ότι υιοθετεί τις καταγγελίες του κ. Κεφαλογιάννη, αφού δεν τον αποπέμπει. Απορώ, λοιπόν, πώς μπορεί να κάθεται σ’ αυτήν την καρέκλα ο κ. Σουφλιάς. 
     ΠΡΟΕΔΡΕΥΩΝ (Ιωάννης Τραγάκης): Θα επιβραβεύσω την παρουσία της κ. Παπανδρέου που είναι συνεχής από την αρχή της συνεδρίασης και, παρά το γεγονός ότι δεν δικαιούται, της δίνω δύο λεπτά.
     ΒΑΣΩ ΠΑΠΑΝΔΡΕΟΥ: Ευχαριστώ, κύριε Πρόεδρε.
     Δεν θα έπαιρνα το λόγο, αν ο Υπουργός δεν μας έκανε μία παραπλάνηση και παραπληροφόρηση, όπως συνηθίζει η Νέα Δημοκρατία. Τώρα, ποια είναι η γνώμη του κυρίου Υπουργού για την προηγούμενη πολιτική ηγεσία του Υπουργείου δεν έχει και μεγάλη αξία, γιατί κρίνεται πλέον ο ίδιος από το έργο που έχει κάνει τα δυόμισι περίπου χρόνια που είναι στο Υπουργείο. Ο ίδιος βέβαια είπε ότι αισθάνεται ικανοποίηση, ενώ όλη η αγορά, όλοι οι φορείς, ανεξάρτητα μεγέθους ή κομματικής τοποθέτησης, το Τεχνικό Επιμελητήριο της Ελλάδος, όλος ο τεχνικός κόσμος και οι φορείς που εποπτεύει ο ίδιος ο Υπουργός λένε ότι τα πράγματα έχουν γίνει μπάχαλο. 
     Είναι αυτό που λέγαμε εμείς ότι θα συμβεί αλλά όχι σ’ αυτόν το βαθμό και τόσο γρήγορα. Είπε πάρα πολλά ψέματα. Εγώ απλώς θα αναφέρω ένα. Είπε ότι ο χρόνος μεταξύ προκήρυξης και ανάθεσης υπογραφής της σύμβασης μειώθηκε στο ήμισυ. Προχθές στην επιτροπή ο κ. Μουσουρούλης Γενικός Γραμματέας του Υπουργείου Οικονομίας είπε ακριβώς το αντίθετο. Είπε ότι διπλασιάστηκε ο χρόνος. Ένας από τους δύο λέει ψέματα. Ένας από τους δυο είτε ο κ. Σουφλιάς είτε ο κ. Αλογοσκούφης λέει ψέματα γιατί ο κ. Αλογοσκούφης κατακρίνει τον κ. Σουφλιά ότι υπάρχει πλήρης αδράνεια στο Υπουργείο και ότι δεν προχωρά η απορρόφηση. Αυτό φαίνεται και από τα στοιχεία τα οποία δόθηκαν.
     Αυτό που είναι γεγονός είναι ότι ο κ. Σουφλιάς παρέλαβε έναν τομέα, τον κατασκευαστικό κλάδο, ο οποίος ήταν ο πλέον αναπτυσσόμενος κλάδος με τεράστια τεχνογνωσία και δυνατότητες και μπράβο του, κατάφερε να τον κάνει προβληματικό μέσα σε ελάχιστο χρόνο. Και βέβαια και ο ίδιος παραδέχθηκε ότι έχει κρίση το 2005. 
     Τελειώνω με μια παρατήρηση προς τον Κοινοβουλευτικό Εκπρόσωπο της Νέας Δημοκρατίας. Ο κ. Βαρβιτσιώτης αναφέρθηκε στην επίσκεψή μου στον κ. Αλμούνια. Ίσως να μην τα γνωρίζει αυτά αλλά δεν καταλαβαίνω απλώς γιατί συνεχίζει να εκτίθεται και ο ίδιος και εκθέτει και τη χώρα, γι’ αυτή την επίσκεψη. Άλλωστε γιατί έχετε τέτοιον πανικό; Τι έχετε να κρύψετε; Αν έχετε κάτι να κρύψετε μόνο τότε φοβάστε και δημιουργείτε θέμα. Ήταν μία επίσκεψη η οποία συνηθίζεται.
     Όσο για τις εαρινές προβλέψεις, κύριε Βαρβιτσιώτη, της Ευρωπαϊκής Επιτροπής για την Ελλάδα καλό θα είναι να τις διαβάσετε. Αν δεν τις καταλαβαίνετε, ρωτήστε τον μπαμπά σας ο οποίος θα σας τις εξηγήσει.
     ΠΡΟΕΔΡΕΥΩΝ (Ιωάννης Τραγάκης): Τώρα δημιουργήσατε προσωπικό θέμα, αλλά το αντιπαρέρχομαι.
     Ο κ. Βαρβιτσιώτης έχει το λόγο.
     ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, αντιπαρέρχομαι το τελευταίο σχόλιο, γιατί νομίζω ότι ο καθένας σ’ αυτή την Αίθουσα βρίσκεται ονομαστικά με όνομα και επίθετο. 
     Το μόνο που θα ήθελα να πω στην κ. Παπανδρέου είναι ότι στα πλαίσια της καταστροφολογίας στην οποία και η ίδια και όλη της η  παράταξη έχει επιδοθεί, θα βρει την απάντηση και στα νούμερα και στα στοιχεία και την επιβράβευση από την Ευρωπαϊκή Ένωση πράγμα το οποίο δεν έχει βρει μέχρι σήμερα ούτε η ίδια ούτε η παράταξή της ούτε γραπτώς ούτε πολιτικώς. Και σε όσα Υπουργεία και αν έχει υπηρετήσει επιστολές όπως έχει λάβει ο κ. Αλογοσκούφης για την πορεία της ελληνικής οικονομίας από τον κ. Αλμούνια δεν έχει παραλάβει από τους αντίστοιχους επιτρόπους. 
     ΠΡΟΕΔΡΕΥΩΝ (Ιωάννης Τραγάκης): Κύριε Γείτονα, έχετε και εσείς δυο λεπτά.
     ΚΩΝΣΤΑΝΤΙΝΟΣ ΓΕΙΤΟΝΑΣ: Σας ευχαριστώ, κύριε Πρόεδρε, για την  καλοσύνη σας.
     Μιας και είμαστε στο τέλος της συζήτησης ανακεφαλαιώνω. Πιστεύω ότι η σημερινή συζήτηση ήταν αποκαλυπτική για δυο πράγματα: Πρώτον, ήταν αποκαλυπτική της διαφορετικότητας του ΠΑ.ΣΟ.Κ. από τη Νέα Δημοκρατία. Εμείς ως κυβέρνηση ασχοληθήκαμε με έργο και κάναμε έργο. Και ως Αντιπολίτευση υπεύθυνα ασκούμε κριτική με βάση στοιχεία και μέλημά μας είναι μόνο να προχωρήσουν τα έργα. Η Νέα Δημοκρατία ως αντιπολίτευση ασχολήθηκε με αντιπολίτευση «μακέτας», με καταστροφολογία και σκανδαλολογία. Ως Κυβέρνηση δε, ακριβώς επειδή δεν έχει έργο, προσπαθεί να ωραιοποιεί καταστάσεις και να ξεφύγει από το ανύπαρκτο παρόν. Αυτό έκανε απόψε και ο κ. Σουφλιάς ακολουθώντας την  πάγια τακτική της Κυβέρνησης. Είναι μία τακτική «φυγάδων». Έκανε  πάλι βουτιά στο παρελθόν άλματα προς το μέλλον για να διασωθεί από το κακό παρόν. 
     Δεύτερον, και τελειώνω μ’ αυτό, γιατί βλέπω, κύριε Πρόεδρε, ότι δεν είστε διατεθειμένος  να μου δώσετε λίγο χρόνο παραπάνω. Απεκαλύφθη ότι αυτά που είπαμε ισχύουν. Και όχι μόνο ό,τι είπαμε σήμερα. Για ό,τι είχαμε προειδοποιήσει, η Κυβέρνηση το βρίσκει μπροστά της.
     Δυστυχώς το πλήρωναν τα έργα. Είμαστε εγκλωβισμένοι. Και λέω είμαστε, γιατί τα έργα είναι εθνική υπόθεση. Χάθηκαν δύο χρόνια με όλους αυτούς τους πειραματισμούς και τις αλλαγές και το νέο νομικό πλαίσιο που όχι μόνο δεν εξασφάλισε διαφάνεια, απλοποίηση και επιτάχυνση των διαδικασιών, αλλά μπλοκάρισμα του προγράμματος. 
     Τελειώνω με το εξής: Δεν απάντησε και σήμερα ο κ. Σουφλιάς σε πολλά ζητήματα και δεν μας έδωσε στοιχεία. Αυτό που ζητάω -και το έχω ζητήσει με ερωτήσεις, κύριε Ξανθόπουλε- είναι η πορεία των μεγάλων έργων με συμβάσεις παραχώρησης. Το μόνο που μας λέτε είναι ότι σε τέσσερα απ’ αυτά έχετε στους προσωρινούς αναδόχους. Όμως, δεν μας απάντησε. Δεν δεσμεύτηκε στοιχεία και χρονοδιαγράμματα. Δεν δώσατε στοιχεία για το πότε θα πάμε σε συμβάσεις, πότε θα μπουν οι μπουλντόζες. Και εγώ εξακολουθώ να φοβάμαι ότι λόγω πολύπλοκων διαδικασιών είμαστε ακόμη στην αρχή. Περιμένω απάντηση στη δευτερολογία σας, τουλάχιστον γι’ αυτά τα μεγάλα έργα. Σε κάθε περίπτωση θα επανέλθω, –γιατί πρόκειται για σημαντικά έργα, μαζί με άλλους συναδέλφους μου μέσα από τον κοινοβουλευτικό έλεγχο.  
     Ευχαριστώ πολύ. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Ξανθόπουλε. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
     Εγώ δεν έχω την τιμή και την εμπειρία που έχετε εσείς στη Βουλή και ζητώ συγγνώμη που μερικές φορές εκνευρίζομαι. Όμως, εκνευρίζομαι και εγώ μόνον όταν ακούω πράγματα που παρουσιάζουν τη μέρα νύχτα ή το άσπρο μαύρο. 
     ΚΩΝΣΤΑΝΤΙΝΟΣ ΓΕΙΤΟΝΑΣ: Σας το «κόλλησε» ο κ. Σουφλιάς. Είναι μεταδοτικός ο κυβερνητικός εκνευρισμός. 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Λυπάμαι. Τι να κάνω; Έχω περάσει σαράντα χρόνια στον ορθολογισμό ενός καθηγητή πολυτεχνείου και μηχανικού. Δεν μπορώ να αλλάξω τώρα στο τέλος μυαλό. Ελπίζω να μη χρειαστεί να το κάνω μέχρι τέλους, διότι έχω και κάποια χρόνια και επομένως δεν μου μένει και πολύς χρόνος. 
     Κυρίες και κύριοι συνάδελφοι, τα πράγματα είναι ξεκάθαρα. Η κ. Ξηροτύρη με κάλυψε πλήρως για το μαθηματικό τύπο. Είναι ντροπή ακόμη και να λέμε πως μπορεί να δουλέψει όπως δούλεψε καλά στο παρελθόν! Αποδεικνύεται και με γνωμάτευση ειδικού σε θέματα συμπεριφοράς εργοληπτών. Οδηγούσε με μαθηματική ακρίβεια –είτε μας άρεσε είτε όχι- στο στήσιμο. Όχι για άλλο λόγο. Όχι επειδή είναι κακοί οι εργολήπτες, αλλά διότι έπρεπε να επιβιώσουν. Με λοταρία θα επιβίωνε η επιχείρησή τους; Έπρεπε να βρουν τρόπο να παίρνουν, έστω μία-μία, δουλειά και να μοιράζουν και στους άλλους κάτι, ώστε να είναι λίγο-πολύ όλοι ικανοποιημένοι, σε βάρος του ελληνικού λαού, βέβαια. 
     Δεν είπα εγώ ποτέ πως εσείς προσωπικά είχατε διαπλοκή, κύριε Τσακλίδη. Τιμώ την εντιμότητά σας και την εντιμότητα της κ. Παπανδρέου στο σημείο αυτό, αν και έφυγε. Όμως, η διαπλοκή δεν είναι μόνο μεταξύ πολιτικών προσώπων και επιχειρηματιών. Είναι τελικώς ό,τι συμβαίνει σε βάρος του ελληνικού λαού. 
     Μοιράστηκαν, λοιπόν, τεράστια ποσά, για να γίνει αυτό το στήσιμο, όταν μπορούσε να γίνει κάτι πολύ απλούστερο, αυτό που κάναμε εμείς σε τέσσερις-πέντε μήνες: Υπό έλεγχο και με περιορισμούς επαναφορά του μειοδοτικού συστήματος. 
     Και επειδή λέτε με έμφαση και κατ’ επανάληψη ότι είμαστε σε αδιέξοδο και αποτυγχάνει, σας λέω ότι κάνετε, επίσης, λάθος. Τα έργα προχωρούν ταχύτατα. Σε δώδεκα μεγάλα έργα οι εργολάβοι προχωρούν πέραν της συμβατικής προθεσμίας που είχε στην πρώτη αποκλειστική προθεσμία. Είναι γεγονός πως δεν υπάρχει κανένα πρόβλημα. 
     Είπατε για το έργο στα Γιάννενα, με έκπτωση 51%. Πράγματι είχε και χωματουργικά μέσα. Αυτό το δικαιολογεί εν μέρει. Ε, λοιπόν, σας λέω πως αυτός που το πήρε είναι εξαιρετικά μεγάλη και αξιόπιστη εταιρεία! Αποκλείεται να χρεοκοπήσει και να φύγει. Ξέρετε ποιος το πήρε. Το πήρε γιατί βγαίνει. Είναι προφανές! Δηλαδή πέσατε και έξω στην περίπτωση. 
     Κύριε Πρόεδρε, κυρίες και κύριοι συνάδελφοι, έχω σημειώσει μια σειρά από τέτοια σημεία, για τα οποία πράγματι θα μπορούσα να μιλήσω πολλές ώρες. Όμως, έχω ελάχιστα λεπτά και δεν θέλω να σας κουράσω. 
     ‘Οτι δώσαμε εμείς, καθυστερήσεις και παρατάσεις και κάποιες αλλαγές αντικειμένου κ.λπ.. Μα ποιος πραγματικά μιλάει; Το προηγούμενο σύστημα όχι από δική σας υπαιτιότητα, αλλά λόγω ελλιπών μελετών, καθυστερήσεων κ.λπ. είχε καταρρεύσει και από πλευράς διαδικασίας. Ξεχνάτε τι έγινε στα δύο μεγάλα έργα του πετάλου του Μαλιακού, που τα παραλάβαμε με δυόμισι χρόνια καθυστέρηση; Αναφέρομαι στην παράκαμψη Αγίου Κωνσταντίνου και στην παράκαμψη Καμένων Βούρλων. Σταματημένα ήταν στην πραγματικότητα. Εμείς τα ξεκινήσαμε ξανά. 
     Ξεχνάτε τι λέει μέσα εδώ στην περίφημη καταγγελία και περικοπή του ποσού των 518.000.000 ευρώ ο επίτροπος που μας τα έκοψε; Επειδή το αναφέρετε και αυτό, θεωρώ ότι δεν θα είστε ενημερωμένος. Δεν λέω ότι είπατε ψέματα. 
     Σας διαβάζω επί λέξει –δυστυχώς– και δεν το καταθέτω γιατί είναι απόρρητο, τι ακριβώς ελέχθη: «Πράγματι, κατά την εξέταση που διεξήγαγε η επιτροπή, εντόπισε συστηματικές παρατυπίες στην Ελλάδα. 
     Η υπόθεση περιλαμβάνει παραβίαση των αρχών της Συνθήκης –διαφάνεια και ίση μεταχείριση- και της νομοθεσίας περί δημοσίων συμβάσεων». Επί λέξει! «Για παράδειγμα, έγιναν σε συμβάσεις αλλαγές του φυσικού αντικειμένου, οι οποίες δεν τηρούν την αρχή της ίσης μεταχείρισης. 
     Επιπλέον, εντοπίστηκε παράτυπη συγχρηματοδότηση ημιτελών έργων που μεταφέρθηκαν από την περίοδο προγραμματισμού 1994-1999, το Α΄ Κοινοτικό Πλαίσιο Στήριξης, πράγμα το οποίο δεν ανταποκρίνεται στους όρους της Συνθήκης». Μεταφέρθηκαν, δηλαδή, παρανόμως στο Β΄ Κοινοτικό Πλαίσιο Στήριξης. Για να μην κάνουμε τη μέρα, νύχτα, με αναγκάζετε και αποκαλύπτω πράγματα, τα οποία ίσως δεν έπρεπε! Γι’ αυτούς ακριβώς τους λόγους και μόνο, κόπηκαν τα 518.000.000 ευρώ. Επαναλαμβάνω, για τις παρατυπίες της περιόδου 2000-2003. Αυτή είναι η πραγματικότητα! 
     Είπατε και κάτι άλλο. Είπατε ότι όταν ανέλαβε ο κ. Σουφλιάς, είπε ότι όταν κρίνουμε, θα αλλάξουμε αυτόν τον τύπο. Ξέρετε τι ακριβώς έγινε και γιατί επισπεύστηκε αυτή η αλλαγή; Γιατί έστειλε εμένα στις Βρυξέλλες τον Απρίλιο και μου τα είπαν αυτά. Με ρώτησαν «Πού ζήτε»; «Δεν έχετε σύστημα ανάληψης δημοσίων έργων; Είστε καταδικασμένοι από παντού και αν δεν το αλλάξετε αμέσως, θα σας πάρει ο διάβολος»! Επί λέξει!
      Γύρισα, λοιπόν, πίσω, τον ενημέρωσα και είπαμε να κάνουμε αμέσως αλλαγή του μαθηματικού τύπου. Δεν το ξέραμε αυτό. Δεν είχαμε τέτοια έγγραφα στα χέρια μας τη στιγμή εκείνη, πέρα από τις τρεις αποφάσεις του Συμβουλίου της Επικρατείας που διαβάσαμε εκ των υστέρων, τις καινούργιες αποφάσεις που είναι εναντίον της εγκυκλίου της κ. Παπανδρέου κ.λπ. Ήταν, δηλαδή, μια κατάσταση πραγματικά απαράδεκτη, είτε μας αρέσει είτε όχι.
     Σας επαναλαμβάνω να μην ακούτε εμένα. Ακούσατε τι είπε προηγουμένως η κ. Ξηροτύρη; Είναι ντροπή να συζητάμε ξανά τέτοια πράγματα σήμερα! Σήμερα, να δούμε όλοι μαζί, και εσείς και εμείς, πώς θα πάνε τα έργα μπροστά. Ε, και πάνε μπροστά! Μπορούν αυτοί οι διακόσιοι δύο ανάδοχοι μεγάλων έργων σ’ όλη την Ελλάδα να είναι όλοι εναντίον μας και από την άλλη μεριά, όλα τα έργα να τρέχουν με μεγάλους ρυθμούς και χωρίς κανένα παράπονο; Δεν είναι λίγο-πολύ παράλογο να λέει κανείς κάτι τέτοιο; 
     Είναι δυνατόν ποτέ να αναρωτηθεί κανείς –και μάλιστα κατά τρόπο, θα έλεγε κανείς, απροκάλυπτο- όσον αφορά, για παράδειγμα, στα έργα του μετρό –κάνατε έναν υπαινιγμό- για ποιο λόγο τα πήραν; Διότι –επαναλαμβάνω- ήταν με προεπιλογή. Προεπιλέγησαν τέσσερις-πέντε, δεν θυμάμαι αυτήν τη στιγμή πόσοι ακριβώς.
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Ήταν σε όλα τέσσερις και οι ίδιοι!
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Μισό λεπτό! Έγιναν άπειρες ενστάσεις και δικάστηκαν τριάντα πέντε φορές στα δικαστήρια και την Ευρωπαϊκή Επιτροπή. Όμως, απορρίφθηκαν. Τι να κάνουμε εμείς για να βάλουμε τους άλλους; 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Δεν είναι η ουσία αυτό!
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τελικώς, πράγματι ανατέθηκαν, όπως είπατε σχετικά με τις εκπτώσεις, για τις οποίες όμως εσείς θα έπρεπε να μην λέτε τίποτα, διότι τα έργα που αναθέτουμε σήμερα στο μετρό είναι κατά 25% φθηνότερα από αυτά που αναθέσατε εσείς -με σημερινές τιμές- και τα μεν και τα δε. 
     ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Όμως, μέσα υπολογίζετε και τους σταθμούς! 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Τίποτα! Μιλάω για καθαρά έργα σήραγγας που αποκόπτουν πλήρως τους σταθμούς. Μιλάω για μέτρο μήκους σήραγγας μετρό. Άλλωστε, τα στοιχεία έχουν κατατεθεί και στις εφημερίδες και από εμάς και από το «ΑΤΤΙΚΟ ΜΕΤΡΟ». Τι άλλο να πει κανείς; 
     Η κυρία Παπανδρέου λέει ότι ο κ. Αλογοσκούφης είπε ότι εμείς καθυστερούμε τα έργα. Δεν το είπε ποτέ αυτό ο κ. Αλογοσκούφης, γιατί δεν λέει τέτοια πράγματα, τα οποία είναι ανακριβή. Όπως δεν είπε ότι ενώ εμείς λέμε ότι ο χρόνος μειώθηκε στο ήμισυ των αναθέσεων, ο χρονος αυξήθηκε. Δεν το είπε και το ξεκαθαρίζω και εγώ, για να μην υπάρχει καμία παρεξήγηση. 
     Με το νέο νόμο του μειοδοτικού διαγωνισμού, δεν υπάρχει καθυστέρηση ούτε δεκαπέντε ημέρες. Οι δεκαοκτώ μήνες και οι είκοσι τέσσερις που είχατε εσείς, έγιναν τρεις με τέσσερις μήνες. Για όλα τα υπόλοιπα, που ήταν με τους προηγούμενους δικούς σας νόμους, οι καθυστερήσεις, πράγματι, παραμένουν. Είναι γεγονός, διότι επιτρέπουν τη διαδικασία της αμφισβήτησης μιας υποκειμενικής κρίσης, ενώ ο μαθηματικός τύπος, ο οποίος ήταν επίσης στην αρχή κατ’ εξοχήν φτιαγμένος για να μην την επιτρέπει, κατέρρευσε. 
     Συνεπώς ένα είναι το σύστημα. Ας το ενισχύσουμε όλοι να προχωρήσει. Και ευτυχώς προχωρεί πάρα πολύ καλά.
     Και κλείνω με το εξής, κύριε Πρόεδρε, το οποίο έχει μεγάλη σημασία. Ελέχθη ότι ο κ. Σουφλιάς απεχώρησε, χωρίς να τους ακούσει όλους. Άκουσε προσεκτικά και με δυσκολία, όπως ξέρετε, και με τη δική μου βοήθεια μερικές φορές, όλα όσα ελέχθησαν μέχρι την ώρα που η Βουλή καθορίζει ότι θα μιλήσει. Δεν άφησε κανέναν χωρίς απάντηση. Και στο μέτρο που είχε το χρόνο, απάντησε σε όλους.
     Αλλά δεν μπορεί να λέτε για έναν άνδρα αυτής της εμβέλειας ότι δεν είναι συνεπής με τις κοινωνικές του υποχρεώσεις. Έλεος! Επί τριάντα δύο χρόνια είναι υπόδειγμα στη Βουλή. Μπορεί να λέγονται τέτοια πράγματα; Υπάρχει και μια διαδικασία –δεν ξέρω- δεοντολογίας εδώ μέσα. Δεν μπορεί να λέγεται κάτι τέτοιο. Εγώ που το ακούω, ντρέπομαι.
     Νομίζω, κυρίες και κύριοι συνάδελφοι, ότι τα πράγματα είναι ξεκάθαρα. Έργα 14.000.000.000 είναι στο δρόμο και προχωρούν χωρίς καμία ουσιαστικώς, αν θέλετε, εμπλοκή θεσμική ή διαφάνειας. Εξ αυτών τα 5,5 έχουν ήδη συμβασιοποιηθεί. Επίκειται η συμβασιοποίηση των υπολοίπων μέσα στους επόμενους οκτώ με δέκα μήνες, όπως είπε και ο Υπουργός προηγουμένως.
     Το βασικότερο απ’ όλα είναι επιτέλους να πούμε και μια αλήθεια: τι θέλουμε; Να πιέζονται οι εργολάβοι πράγματι και να γκρινιάζουν πράγματι, επειδή χτυπάνε λίγο τα έργα και μετά σφίγγονται να τα βγάλουν; Ή να μην πιέζονται, να στήνουν το θέμα, να μοιράζονται μεταξύ τους αχρεωστήτως το τεράστιο ποσό που περισσεύει από τη στημένη έκπτωση και να πιέζεται ο ελληνικός λαός, που πληρώνει τα χρήματα; Αυτή είναι η απλή αλήθεια. Εμείς επιλέξαμε το πρώτο.
     Ευχαριστώ πολύ.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Δεν το συνηθίζει το Προεδρείο, αλλά θα ήθελα κι εγώ να κάνω μια αναφορά, επειδή συμβαίνει από το 1974 να διακονώ σ’ αυτήν την Αίθουσα μαζί με τον κ. Σουφλιά. Είναι ίσως ο συνεπέστερος…
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, με συγχωρείτε, αλλά δεν ανάφερα ότι ο κ. Σουφλιάς έφυγε εκτάκτως για μια σύσκεψη. Θα έμενε κι άλλο, μέχρι το τέλος, αλλά έπρεπε να φύγει επειγόντως, γιατί είχε προγραμματιστεί πάρα πολύ καιρό αυτή η σύσκεψη για τα έργα.
     ΠΡΟΕΔΡΕΥΩΝ (Ιωάννης Τραγάκης): Άκουσε όλους τους επερωτώντες, πλην του Κοινοβουλευτικού Εκπροσώπου, που ακούσαμε όλοι οι άλλοι με πολλή προσοχή.
     Ορίστε, κύριε Τσακλίδη, έχετε το λόγο, για λίγο. Σας δίνω τρία λεπτά.
     ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, κατ’ αρχάς, κύριε Ξανθόπουλε, εγώ είπα ότι το Υπουργείο δεν απαντά σε πληθώρα ερωτήσεων και αιτήσεων καταθέσεων εγγράφων. Δεν απαντά και αυτό παρακαλώ να το δείτε. Είναι από τα λίγα Υπουργεία που παρουσιάζουν αυτήν την εικόνα. Δεν τιμά την ηγεσία του Υπουργείου κι εγώ θα έλεγα μάλιστα ότι δεν εκφράζει και την ποιότητα της ηγεσίας του Υπουργείου. Είναι όμως γεγονός. Γνωρίζω για διάφορα έργα που μου έχουν πει συνάδελφοι ότι έχουν γίνει ερωτήσεις που δεν απαντώνται. Αυτό δεν γίνεται. Είναι απαράδεκτο και πρέπει να το διορθώσετε το ταχύτερο. Αυτό είναι το ένα.
     Κύριε Ξανθόπουλε, επειδή είμαστε πρακτικοί άνθρωποι –μπορεί εσείς να μην είστε Βουλευτής και να παραξενεύεστε από κάποια πράγματα- θέλω να σας πω να μεταφερθείτε την περίοδο που ήταν αντιπολίτευση η Νέα Δημοκρατία, να δείτε τι αντιπολίτευση ασκούσε στον τομέα των δημόσιων έργων.
     Να σας πω ένα παράδειγμα: τα λεφτά που έδωσε η ηγεσία του Υ.ΠΕ.ΧΩ.Δ.Ε. για το σεισμό της Αθήνας δεν έχουν προηγούμενο. Κανένα άλλο κράτος δεν δίνει τόσα χρήματα για αποκατάσταση σεισμόπληκτων. Μετά από τρία χρόνια, παρέμεναν κάποιοι στους καταυλισμούς, οι οποίοι δεν ήταν σεισμόπληκτοι με την έννοια των δικαιούχων στεγαστικής αποκατάστασης.
     Έχω, λοιπόν, πενήντα ερωτήσεις και επερωτήσεις, οι οποίες γράφονταν στον Τύπο το φιλικό προς τη Νέα Δημοκρατία, σε ολοσέλιδα. Βεβαίως, όταν έρχονταν εδώ και εμείς παρουσιάζαμε στοιχεία, κανείς δεν το έγραφε. Και δημιουργούσε την εικόνα αυτή μια αντιπολίτευση ανεύθυνη. Εγώ σας λέω κάτι: κάναμε καμία ερώτηση για το θέμα αυτό, γι’ αυτούς οι οποίοι εξακολουθούν και μένουν εκεί σήμερα; Και αυτοί μένουν παράνομα εκεί. Αυτό είναι το ένα: θυμηθείτε τι αντιπολίτευση ασκούσε η Νέα Δημοκρατία και τι σκανδαλολογία.
     Είπατε σήμερα, κύριε Ξανθόπουλε, κι εσείς για το μαθηματικό τύπο. Εγώ, κατ’ αρχάς, είχα σαφή τοποθέτηση. Είπα ότι τον κάναμε για μια συγκεκριμένη περίοδο. Έπρεπε να ισχύσει για ένα μεταβατικό στάδιο. Δεν λέω ότι ήταν η άριστη επιλογή, τον κρίνω όμως από τα αποτελέσματα. Και τα αποτελέσματα τι λένε; Ότι τα έργα που έγιναν με το μαθηματικό τύπο ήταν καλύτερα απ’ ό,τι παλιά και φτηνότερα απ’ ό,τι παλιά.
     Το αμφισβητείτε; Ήταν επίσης φθηνότερα απ’ ό,τι στην Ευρωπαϊκή Ένωση. Δηλαδή το επιχείρημα που αναφέρει η Νέα Δημοκρατία «με τα λεφτά που είχατε, ναι, κάνατε έργα, αλλά μπορούσατε να κάνετε περισσότερα» είναι ψέμα. Διότι τα στοιχεία δείχνουν ότι κάναμε τα έργα, που έπρεπε να κάνουμε. Πάντα, βεβαίως, υπάρχει η προσπάθεια βελτίωσης και πρέπει να υπάρχει. Εγώ δεν λέω ότι τα κάναμε άριστα.
     Έπρεπε, λοιπόν, ο μαθηματικός τύπος να αλλάξει, γιατί στο τέλος δημιουργήθηκαν προβλήματα. Δεν τον ακύρωσε η Ευρωπαϊκή Ένωση, κακώς το είπατε και εσείς. Η Ευρωπαϊκή Ένωση δέχτηκε το μαθηματικό τύπο. Τον δέχτηκε με τις τελευταίες αποφάσεις, μόνο που έλεγε ότι για να τον εφαρμόσετε, πρέπει να εφαρμόσετε την αιτιολόγηση των απορριπτομένων προσφορών. 
     Αυτό είπε. Δεν είπε «ακυρώστε το μαθηματικό τύπο». Η απόρριψη των υψηλών προσφορών είναι πάγια νομολογία, νομοθεσία της Ευρωπαϊκής Ένωσης. Υπάρχει και τώρα, είναι εν ισχύ. Τα ίδια έλεγε και για το μαθηματικό τύπο και ασφαλώς κανείς δεν θέλει να πάει στην αιτιολόγηση. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Έπρεπε, λοιπόν, να αλλάξει. Το είπαμε και εμείς. Γιατί επανέρχεστε; Εμείς υπερασπιζόμαστε το έργο που κάναμε με στοιχεία, το οποίο έργο, δυστυχώς, η Νέα Δημοκρατία ήθελε να το συκοφαντήσει και το έκανε και ίσως επιτυχώς, δυστυχώς. 
     Λέτε ότι κινήθηκαν χρήματα. Εγώ, κύριε Ξανθόπουλε, κρίνω από το αποτέλεσμα. Πάντα κινούνται χρήματα, αλλά τα χρήματα κινούνται, κυρίως, όταν υπήρχαν στο παρελθόν μεγάλες εκπτώσεις και μεγάλες υπερβάσεις των συμβατικών προϋπολογισμών. Όταν το κόστος των έργων παλιά ήταν πολύ μεγαλύτερο των έργων και τώρα μίκραινε, κινούνται λιγότερα χρήματα. 
     Αυτή είναι η αλήθεια. Δεν μπορούμε να συνεννοηθούμε μεταξύ μας; Είστε μαθηματικός. Όταν το κόστος των έργων είναι μικρότερο –και ήταν μικρότερο στη δική μας περίοδο- και η ποιότητα καλύτερη, αν κινούνται χρήματα, κινούνται λιγότερα απ’ ό,τι παλιά. Αυτή είναι η αλήθεια. Πώς να το κάνουμε. Θα τρελαθούμε;
     ΠΡΟΕΔΡΕΥΩΝ (Ιωάννης Τραγάκης):  Ολοκληρώσατε; 
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Συμφωνούμε και τώρα κινούνται 800.000.000 λιγότερα, εις όφελος του ελληνικού λαού. 
     ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Ξανθόπουλε.
     ΙΩΑΝΝΗΣ ΤΣΑΚΛΙΔΗΣ: Ένα λεπτό, κύριε Πρόεδρε.
     Εγώ θα δεχθώ να υπερηφανευτείτε, όταν τελειώσουν τα έργα που έχετε δημοπρατήσει με 40% έκπτωση. Εγώ θα είμαι ο πρώτος που θα το παραδεχθώ, αν τελειώσετε σε δύο τρία χρόνια και το τελικό κόστος είναι μικρότερο απ’ ότι ήταν με εμάς. Μη μιλάτε από τώρα.
     Εμείς εδώ, κύριε Ξανθόπουλε, λέμε ότι κατ’ αρχάς η Νέα Δημοκρατία έχει μεγάλη ευθύνη που καλλιέργησε το κλίμα σκανδαλολογίας για πολλά χρόνια. Αυτό επηρεάζει, δυστυχώς και τις πολιτικές κινήσεις. Τις επηρεάζει και σήμερα που είστε εσείς Κυβέρνηση.
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
     ΙΩΑΝΝΗΣ ΤΣΑΚΛΙΔΗΣ: Ένα λεπτό, κύριε Πρόεδρε, σας παρακαλώ. Τελειώνω. 
     Δηλαδή η αλλαγή από το μαθηματικό τύπο σε ένα άλλο σύστημα έπρεπε να γίνει ομαλά, όχι βίαια. Δεν μπορείς να αφήνεις μια χώρα χωρίς έργα για ένα, ενάμιση χρόνο, όταν μάλιστα οι εργοληπτικές επιχειρήσεις είχαν αναπτυχθεί. Αυτό είναι καταστροφή. Γι’ αυτό την ευθύνη την έχετε εσείς. Μπορούσατε, ας πούμε, να  μην καταργήσετε το μαθηματικό τύπο στα μικρά έργα, ώστε να κινούνται. Δεν γίνεται στάση, δεν σταματάμε. Αυτό λέμε εμείς, είναι γνώμη μας και κρινόμαστε και εμείς και εσείς. 
     Να σας πω ένα παράδειγμα για να καταλάβετε; Κύριε Πρόεδρε, κλείνω με αυτό. Στην Καβάλα υπήρχε ένα έργο, το Φράγμα Μαρμαρά. Ο προϋπολογισμός ήταν 4.000.000.000 δραχμές. Ήταν όλα έτοιμα την Άνοιξη περίπου του 2004. Εντάχθηκε με ένα συγκεκριμένο προϋπολογισμό, μελέτες και ήταν έτοιμο προς δημοπράτηση. Ακόμα δεν δημοπρατήθηκε. Ξέρετε γιατί; Διότι λέει η ηγεσία «Σταματήστε, θα κάνουμε καινούριο νόμο, θα κάνουμε καινούρια τιμολόγια». 
     Το έργο αυτό το κάνει η Περιφέρεια και η Νομαρχιακή Αυτοδιοίκηση. Θα έρθει τώρα η Νομαρχιακή Αυτοδιοίκηση να κάνει καινούρια τιμολόγια, καινούρια τεύχη. Πρώτα-πρώτα περίμενε τέσσερις πέντε μήνες να δει τι θα κάνει, που θα βρει τα λεφτά να τα κάνει όλα αυτά. Πρέπει να ενταχθεί ξανά το έργο με καινούριο προϋπολογισμό. 
     Έτσι χάσαμε δύο χρόνια. Αυτό δεν το αντέχει η αγορά γι’ αυτό φτάσαμε εδώ. Το ότι, κύριε Ξανθόπουλε, ο κλάδος περνάει κρίση δεν το λέω εγώ, το λέει το Τ.Ε.Ε., το λένε όλες οι εργοδοτικές οργανώσεις. Είναι η μεγαλύτερη κρίση που έχουν περάσει ποτέ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
     Θα ήθελα να ανακοινώσω προς το Σώμα…
     ΙΩΑΝΝΗΣ ΤΣΑΚΛΙΔΗΣ: Εγώ εύχομαι να το ξεπεράσουμε, αλλά, δυστυχώς, η κρίσιμη περίοδος που δημιουργεί το πρόβλημα πέρασε και δεν ξανάρχεται. Και η ευθύνη δεν είναι της …
     ΠΡΟΕΔΡΕΥΩΝ (Ιωάννης Τραγάκης): Κύριε Τσακλίδη, σας παρακαλώ.
     ΙΩΑΝΝΗΣ ΤΣΑΚΛΙΔΗΣ: …όσο συνολικότερα της Κυβέρνησης. Τελειώνω με αυτό, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Δεν τελειώσατε ακόμα; 
     ΙΩΑΝΝΗΣ ΤΣΑΚΛΙΔΗΣ: Τελειώνω με αυτό.
     Είπατε για τα 518.000.000. Ξέρετε τι έγινε; Αυτό ενδιαφέρει και εσάς, κύριε Πρόεδρε, γιατί ξέρω ότι ασχολείστε και έχετε και εμπειρία. Ο κ. Σουφλιάς απάντησε στο συνάδελφο από την Κοζάνη, ότι έγινε ένα έργο κ.λπ.. Έργα δεν εκτελείτε μόνο εσείς. Εσείς έχετε την ευθύνη για το πλαίσιο το οποίο θα μπορεί να αποτρέπει καταστάσεις.
     Ένα έργο, παραδείγματος χάρη, στα Γιάννενα που ανήκε στο Β’ Κοινοτικό Πλαίσιο Στήριξης –το οποίο εκτελούσε ένας δήμος- εντάχθηκε στο Π.Ε.Π. και αντί να κάνει ένα διώροφο κτήριο, έκανε τριώροφο ημιτελές.
     Αυτά τα έργα προσπαθήσαμε να τα βάλουμε στο Γ’ ΚΠΣ για να τελειώσουν. Τι να κάναμε; Αλλιώς έπρεπε να τα πληρώσουμε από εθνικούς πόρους.
      Όλες αυτές τις διαφορές τις συζητήσαμε με την Ευρωπαϊκή Ένωση και καταλήξαμε ότι όλα αυτά τα βάζουμε στην άκρη και συμφωνούμε σ’ ένα-δύο πράγματα, τα οποία τα κάναμε. Λέει: «Θέλω καινούριο νόμο για τις μελέτες». Τον κάναμε. Τι ζητούσαν στο νόμο για τις μελέτες; Να αποσυνδεθεί η τελική αμοιβή του μελετητή από τον τελικό προϋπολογισμό. Το κάναμε. Δεν ήταν ασύμβατος ο νόμος με την Ευρωπαϊκή Ένωση. Για την οικονομική προσφορά; Το κάναμε. Ούτε προεδρικό διάταγμα χρειαζόταν. Υπήρχε μεταβατική διάταξη. Σε μικρότερα θέματα, όπως εντοπιότητας, εκεί είχε διαφορές η Ευρωπαϊκή Ένωση, όχι στον πυρήνα του νόμου. Η μόνη διαφορά, κύριε Ξανθόπουλε, που έμεινε είναι ότι αποδεχθήκαμε να καταργήσουμε τις επί έλασσον δαπάνες, για τις οποίες η Ευρωπαϊκή Ένωση θεωρεί ότι αλλάζουν το φυσικό αντικείμενο. Και αν αυτό το κάναμε γρήγορα, έκλειναν όλα αυτά του παρελθόντος, που πάντα υπάρχουν.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Δεν το κάνατε.
     ΙΩΑΝΝΗΣ ΤΣΑΚΛΙΔΗΣ: Εάν δεν έφευγε ο κ. Πάχτας θα ήταν έτοιμο μέχρι τον Μάρτιο. Η προθεσμία ήταν μέχρι το Μάιο-Ιούνιο του 2004. Εσείς δεν το κάνατε. Δεν ξέρατε;
     ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Εκμεταλλευθήκατε στο έπακρο τη συμπάθεια προς το πρόσωπό σας. 
     ΙΩΑΝΝΗΣ ΤΣΑΚΛΙΔΗΣ: Κύριε Πρόεδρε, σας ευχαριστώ. Και να ξέρετε κάτi, ότι η προσπάθειά μας είναι να συμβάλλουμε, έστω και με ανεβασμένους τόνους, στη βελτίωση κάποιων πραγμάτων.
     ΠΡΟΕΔΡΕΥΩΝ (Ιωάννης Τραγάκης): Ωραία.
     Ορίστε, κύριε Υπουργέ.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, δέχομαι απόλυτα την καλή πρόθεση και την, γενικότερα, αντιπολιτευτική ευπρέπεια του κ. Τσακλίδη, αλλά επαναλαμβάνω και πάλι ότι, δυστυχώς, τα γεγονότα και τα κείμενα λένε άλλα πράγματα σε πολλά. Και πρέπει να επισημάνω κάτι, το οποίο είναι και τραγικό, επειδή είπατε περί «επί έλασσον δαπανών». Είχε γίνει κάτι πρωτάκουστο, το οποίο ανακάλυψε η Ευρωπαϊκή Επιτροπή και μας θεώρησε ότι είμαστε και ολίγον παράφρονες. Έβγαλε εγκύκλιο ο κ. Πάχτας, ενάμιση χρόνο πριν φύγει από την κυβέρνηση, όπου, πράγματι, περιόρισε τις επί έλασσον δαπάνες και ο νόμος περί δημοσίων έργων τις επέβαλε. 
     ΙΩΑΝΝΗΣ ΤΣΑΚΛΙΔΗΣ: Ποιος νόμος; Του 2000.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ο ισχύων τότε νόμος.
     ΙΩΑΝΝΗΣ ΤΣΑΚΛΙΔΗΣ: Ο ν. 2190.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ναι. Ο ισχύων τότε νόμος. Και οι υπηρεσίες είχαν έρθει σε παράκρουση. Λέγανε: Τι να κάνουμε; Να εφαρμόσουμε το νόμο ή την εγκύκλιο Πάχτα; Αυτή ήταν η κατάσταση. 
     ΙΩΑΝΝΗΣ ΤΣΑΚΛΙΔΗΣ: Οι διαχειριστικές αρχές εφάρμοζαν την εγκύκλιο.
     ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Και όταν πήγα τον Απρίλιο του 2004, κύριε Τσακλίδη, έξω μου είπαν ότι το βασικό δεν είναι πλέον, όπως εσείς νομίζατε, οι επί έλασσον δαπάνες –είναι βέβαια και αυτό- αλλά είναι η αλλαγή του θεσμικού πλαισίου εξυπαρχής. Σας διάβασε ο Υπουργός, σας το λέω κι εγώ. Νόμος περί μελετών: Είχε συνομολογηθεί ότι ήθελε αλλαγές, από την ίδια την κ. Παπανδρέου.
     Συνεπώς κάναμε αυτό που έπρεπε να κάνουμε και ταχύτατα: Αλλαγή θεσμικού πλαισίου και επιτέλους περιορισμό των επί έλασσον δαπανών, οι οποίες, όπως ξέρετε, με εγκύκλιο πλέον δική μας εφαρμόζονται εδώ και πρακτικώς εννιά μήνες και στο νομοσχέδιο περί Κτηματολογίου γίνονται και νόμος του κράτους. 
     Με δύο λόγια για να κλείσω. Όλοι μας θέλουμε -κι εσείς κι εγώ και όλοι οι άλλοι συνάδελφοι- να πάνε καλά τα δημόσια έργα στη χώρα. Όλοι μας ξέρουμε, έστω και αν δεν το ομολογούμε όλοι, ότι επιτέλους το σύστημα εξυγιάνθηκε και ότι επιτέλους καλπάζουμε. Και όλοι μας ξέρουμε ότι δυσαρεστούνται ορισμένοι κατασκευαστές γιατί έχουν μειώσει τα περιθώρια κέρδους. Επαναλαμβάνω: Τι να κάνουμε; Πρέπει να ωφελείται ο ελληνικός λαός.
     Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υπουργό.
     Έχω την τιμή να ανακοινώσω στο Σώμα ότι ο Υφυπουργός Πολιτισμού και οι Υπουργοί Οικονομίας και Οικονομικών και Ανάπτυξης κατέθεσαν σχέδιο νόμου: «Ίδρυση, οργάνωση και λειτουργία αθλητικών επαγγελματικών ενώσεων και άλλες διατάξεις».
     Το σχέδιο νόμου παραπέμπεται στην αρμόδια Διαρκή Επιτροπή.
     Έχουν διανεμηθεί τα Πρακτικά των συνεδριάσεων της Παρασκευής 9 Ιουνίου 2006, της Τρίτης 13 Ιουνίου 2006 και της Τετάρτης 14 Ιουνίου 2006 και παρακαλώ το Σώμα για την επικύρωσή τους.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Παρασκευής 9 Ιουνίου 2006, της Τρίτης 13 Ιουνίου 2006 και της Τετάρτης 14 Ιουνίου 2006 επικυρώθηκαν.
     Κηρύσσεται περαιωμένη η συζήτηση επί της υπ’ αριθμόν 50/21-2-2006 επερώτησης Βουλευτών του ΠΑ.ΣΟ.Κ. προς τον Υπουργό Περιβάλλοντος, Χωροταξίας και Δημοσίων Έργων, σχετικά με τα δημόσια έργα.
     Κυρίες και κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.45΄ λύεται η συνεδρίαση για την προσεχή Δευτέρα 26 Ιουνίου 2006 και ώρα 18.00΄ με αντικείμενο εργασιών του Σώματος κοινοβουλευτικό έλεγχο: α) συζήτηση επίκαιρων ερωτήσεων και β) συζήτηση επερωτήσεως σύμφωνα με την ημερήσια διάταξη που έχει διανεμηθεί.
     
     Η  ΠΡΟΕΔΡΟΣ                                                        ΟΙ  ΓΡΑΜΜΑΤΕΙΣ





