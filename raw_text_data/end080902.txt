(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ KB’
Tρίτη 2 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας», σελ.
2. Κατάθεση Σχεδίου Νόμου.
Οι Υπουργοί Πολιτισμού, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Επικρατείας, κατέθεσαν σχέδιο νόμου: «Καταπολέμηση της βίας με αφορμή αθλητικές εκδηλώσεις και άλλες διατάξεις», σελ.
3. Συζήτηση επί των άρθρων και των τροπολογιών του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΒΕΝΙΖΕΛΟΣ Ε., σελ.
ΚΕΓΚΕΡΟΓΛΟΥ Β., σελ.
ΜΑΡΚΟΠΟΥΛΟΣ Κ., σελ.
ΠΕΤΣΑΛΝΙΚΟΣ Φ., σελ.
ΠΛΕΥΡΗΣ Α., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.

Β. Επί του σχεδίου νόμου του Υπουργείου Ανάπτυξης:
ΚΑΡΑΘΑΝΑΣΟΠΟΥΛΟΣ Ν., σελ.
ΨΑΡΙΑΝΟΣ Γ., σελ.

Γ. Επί του σχεδίου νόμου του Υπουργείου Αγροτικής Ανάπτυξης και Τροφίμων:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΜΟΙΡΙΔΗΣ Ι., σελ.
ΑΥΓΕΝΑΚΗΣ Ε., σελ.
ΒΑΡΒΑΡΙΓΟΣ Δ., σελ.
ΒΟΡΙΔΗΣ Μ., σελ.
ΕΞΑΡΧΟΣ Β., σελ.
ΚΑΡΑΣΜΑΝΗΣ Γ., σελ.
ΚΑΡΤΑΛΗΣ Κ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΙΛΤΙΔΗΣ Κ., σελ.
ΚΟΝΤΟΣ Α., σελ.
ΚΟΣΜΙΔΗΣ Σ., σελ.
ΚΟΥΣΕΛΑΣ Δ., σελ.
ΜΑΝΩΛΑΚΟΥ Δ., σελ.
ΜΠΟΛΑΡΗΣ Μ., σελ.
ΜΩΡΑΪΤΗΣ Ν., σελ.
ΠΑΝΤΟΥΛΑΣ Μ., σελ.
ΠΕΤΑΛΩΤΗΣ Γ., σελ.
ΠΕΤΣΑΛΝΙΚΟΣ Φ., σελ.
ΠΙΠΙΛΗ Φ., σελ.
ΠΛΕΥΡΗΣ Α., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.
ΤΖΑΜΤΖΗΣ Ι., σελ.
ΤΣΙΡΩΝΗΣ Δ., σελ.
ΦΟΥΝΤΟΥΚΙΔΟΥ-ΘΕΟΔΩΡΙΔΟΥ Π., σελ.
ΧΑΪΔΟΣ Χ., σελ.
ΨΑΡΙΑΝΟΣ Γ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2008
      ΣΥΝΕΔΡΙΑΣΗ ΚΒ΄
      Αθήνα, σήμερα στις 2 Σεπτεμβρίου 2008, ημέρα Τρίτη και ώρα 18.08΄, συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β΄ σύνθεση) για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Νικόλαο Παναγιωτόπουλο, Βουλευτή Καβάλας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
        1) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην ανάγκη χρηματοδότησης των Κέντρων Πρόληψης για την καταπολέμηση των ναρκωτικών.
        2) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην ανάγκη οικονομικής ενίσχυσης του Δήμου Αιγίου για την πληρωμή των σχολικών φυλάκων.
        3) Ο Βουλευτής Ρεθύμνου κ. ΗΛΙΑΣ ΛΑΜΠΙΡΗΣ κατέθεσε αναφορά με την οποία  οι Ενώσεις Ιατρών Ε.Σ.Υ. Κρήτης ζητεί την εξασφάλιση των αναγκαίων πιστώσεων για τις προσλήψεις γιατρών,την αναβάθμιση του ιατρικού μισθολογίου κ.λπ..
        4) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Δήμαρχος Λιδωρικίου Φωκίδας ζητεί χρηματοδότηση για την αντιμετώπιση της λειψυδρίας που πλήττει τα τοπικά διαμερίσματα του Δήμου του.
        5) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Τοπικός Οργανισμός Εγγείων Βελτιώσεων πεδιάδας του Μόρνου ζητεί τη μέτρηση της παροχής ύδατος του φράγματος `Λόη`
        6) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Δήμαρχος Λιδωρικίου ζητεί τη στελέχωση και λειτουργία του Δασαρχείου Λιδωρικίου.
        7) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Νομάρχης Φωκίδας ζητεί τη στελέχωση και λειτουργία των δασικών Υπηρεσιών του Νομού Φωκίδας.
        8) Ο Βουλευτής Φωκίδος κ. ΙΩΑΝΝΗΣ  ΜΠΟΥΓΑΣ  κατέθεσε αναφορά με την οποία  ο Δήμαρχος Λιδωρικίου Φωκίδας ζητεί την ικανοποίηση αιτημάτων των κτηνοτρόφων  της περιοχής του.
        9) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  το Σωματείο Εργαζομένων σε Παιδικούς και Βρεφονηπιακούς Σταθμούς Ο.Τ.Α. ζητεί τη μόνιμη χρηματοδότηση των dήμων για τη συνέχιση του προγράμματος των κοινωνικών δομών.
        10) Ο Βουλευτής Ζακύνθου κ. ΔΗΜΗΤΡΙΟΣ  ΒΑΡΒΑΡΙΓΟΣ  κατέθεσε αναφορά με την οποία  ο Σύλλογος Εργαζομένων στο Γενικό Νομαρχιακό Νοσοκομείο Ζακύνθου διαμαρτύρεται για τις ελλείψεις προσωπικού από το πιο πάνω νοσοκομείο.
        11) Η Βουλευτής Ηλείας κ. ΚΡΙΝΙΩ  ΚΑΝΕΛΛΟΠΟΥΛΟΥ  κατέθεσε δημοσίευμα εφημερίδας σχετικά με την εξαίρεση των πλακάδων του Νομού Ηλείας  από την αύξηση των ενσήμων.
        12) Οι Βουλευτές Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Λαρίσης κ. ΑΝΤΩΝΙΟΣ ΣΚΥΛΛΑΚΟΣ, Μαγνησίας κ. ΝΙΚΟΛΑΟΣ  ΓΚΑΤΖΗΣ, Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  η Επιτροπή Αγώνα Πρωτοβάθμιων Σωματείων Καθαριστών-Καθαριστριών Δημοσίων Σχολείων Πειραιά-Λάρισας-Μαγνησίας-Αργολίδας καταγγέλλει τη νέα επίθεση του πρώην Συμβούλου της Γ.Σ.Ε.Ε. Χ. Νικολουτσόπουλου εναντίον των εργαζομένων στην καθαριότητα.
        13) Οι Βουλευτές Α΄  Πειραιώς κ. ΔΙΑΜΑΝΤΩ ΜΑΝΩΛΑΚΟΥ, Β΄  Πειραιώς κ. ΒΑΡΒΑΡΑ (ΒΕΡΑ) ΝΙΚΟΛΑΪΔΟΥ και Ευβοίας κ. ΓΕΩΡΓΙΟΣ ΜΑΡΙΝΟΣ κατέθεσαν αναφορά με την οποία  η Πανελλήνια Ένωση Μηχανικών Εμπορικού Ναυτικού διαμαρτύρεται για τις απαντήσεις του Λιμεναρχείου Κέρκυρας και του Ελληνικού Νηογνώμονα ΑΕ σε αίτημάτης για την παροχή στοιχείων συγκεκριμένων πλοίων.
        14) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  το Σωματείο Εργαζομένων του Νοσοκομείου Αγρινίου ζητεί να λειτουργήσει Κέντρο Υγείας Αστικού Τύπου στο Αγρίνιο.
        15) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ κατέθεσαν αναφορά με την οποία  ο Δήμαρχος Αγρινίου ζητεί την άμεση πρόσληψη ιατρικού και παραϊατρικού προσωπικού από το Νοσοκομείο Αγρινίου.
        16) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  ο Δήμαρχος Αγρινίου ζητεί την λειτουργία δομών κοινωνικής φροντίδας παιδιών.
        17) Οι Βουλευτές Αιτωλοακαρνανίας κ. ΝΙΚΟΛΑΟΣ ΜΩΡΑΪΤΗΣ και Αχαΐας κ. ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ κατέθεσαν αναφορά με την οποία  ο Πρόεδρος της Αναπτυξιακής Εταιρείας Ο.Τ.Α. «ΤΡΙΧΩΝΙΔΑ Α.Ε.» ζητεί την επίλυση προβλημάτων των εργαζομένων στις κοινωνικές δομές.
        18) Οι Βουλευτές Κερκύρας κ. ΧΑΡΑΛΑΜΠΟΣ ΧΑΡΑΛΑΜΠΟΥΣ και Β΄ Αθηνών κ. ΣΠΥΡΙΔΩΝ ΧΑΛΒΑΤΖΗΣ κατέθεσαν αναφορά με την οποία  η Ελληνική Οδοντιατρική Ομοσπονδία καταγγέλλει τις μεθοδεύσεις του Υπουργείου Υγείας  που αφορούν τη λειτουργία των ιδιωτικών φορέων παροχής υπηρεσιών ΠΦΥ.
        19) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Χαράλαμπος Σαββίδης  ζητεί τη μη καταβολή χαρτοσήμου για την εξάλειψη υποθήκης της οικίας του.
        20) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  το Δημοτικό Συμβούλιο Γιαννιτσών ζητεί τη συνέχιση του προγράμματος κοινωνικών δομών.
        21) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γεώργιος Σακίτας ζητεί να υπάρξουν οι προυποθέσεις για τη συμμετοχή της συζύγου του σε προκηρύξεις του Α.Σ.Ε.Π..
        22) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Βασίλειος Ταουσανίδης ζητεί το συμψηφισμό των οφειλών του με τις κρατήσεις από την ιατροφαρμακευτική περίθαλψη της συζύγου του.
        23) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Σύλλογος Κατεχομένων Εκτάσεων Στρατοπέδων Καψάλη και Φιλιππάκου ζητεί την παραχώρηση των πιο πάνω εκτάσεων στα μέλη του.
        24) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Βασίλειος Βέργος ζητεί την πληρωμή του για μεταφορά μαθητών  με το ΤΑΞΙ του.
        25) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Γεώργιος Παναγιωτίδης ζητεί  χρηματοδότηση για τη συντήρηση της εκκλησίας του Αγίου Γεωργίου Λουτροχωρίου.
        26) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Ελένη Ιγνατιάδου ζητεί ενημέρωση για μετάταξή της.
        27) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ευστάθιος Ζαφειρίου  ζητεί την ένταξη στο ν.3651/2008 των επαγγελματιών του Νομού Πέλλας.
        28) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η κ. Λαμπρινή Μητσοπούλου, διαζευγμένη ζητεί να ενημερωθεί για τα προνόμια που έχει ως διαζευγμένη και μητέρα τριών ανήλικων παιδιών.
        29) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Νικόδημος Αλεκτορίδης ζητεί να του δοθεί η δυνατότητα από την αρχαιολογία  να γίνουν τομές με χωματουργικό μηχάνημα  σε έκτασή του με δικά του έξοδα.
        30) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Ιωάννης Πετρίδης ζητεί να του δοθούν επιδοτήσεις για καλλιέργειες.
        31) Ο Βουλευτής Χανίων κ. ΕΜΜΑΝΟΥΗΛ  ΣΚΟΥΛΑΚΗΣ  κατέθεσε αναφορά με την οποία  ο Φαρμακευτικός Σύλλογος  Αττικής  ζητεί την καταβολή των λογαριασμών συνταγών φαρμάκων.
        32) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Δήμος Αιδηψού Εύβοιας ζητεί την αναπαλαίωση του παλαιού λουτρικού καταστήματος `Άγιοι Ανάργυροι` και τη στέγαση του Μουσείου.
        33) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Πανελλήνια Αγωνιστική Συνδικαλιστική Κίνηση Π.Α.Σ.Κ. Σ.Υ. Νέας Αλικαρνασσού ζητεί επίλυση προβλημάτων του προσωπικού της Φυλακής Αλικαρνασσού.
        34) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Αντινομάρχης Μαγνησίας ζητεί την επανεξέταση των απογορευτικών διατάξεων της ΚΥΑ23537/19-6-2003 που αφορά στο Εθνικό Θαλάσσιο Πάρκο Αλοννήσου.
        35) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο Αλιευτικός Σύλλογος Αλοννήσου ζητεί να δοθεί η φύλαξη του Θαλάσσιου Πάρκου της Αλοννήσου στους αλιείς της περιοχής.
        36) Η Βουλευτής Μαγνησίας κ. ΡΟΔΟΥΛΑ ΖΗΣΗ  κατέθεσε αναφορά με την οποία  ο κ. Πέτρος Βαφίνης, επικεφαλής της μείζονος  μειοψηφίας του Δήμου Αλοννήσου ζητεί τη λήψη μέτρων για την ασφαλή φύλαξη του Θαλάσσιου Πάρκου της Αλοννήσου.
        37) Ο Βουλευτής Κυκλάδων κ. ΠΑΝΑΓΙΩΤΗΣ  ΡΗΓΑΣ  κατέθεσε αναφορά με την οποία  το Κέντρο Υγείας Μυκόνου ζητεί να καλυφθούν οι ελλείψεις του, σε ιατρικό και λοιπό προσωπικό.
        38) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  η κ. Καραγκέζοβα Ελιζαβέτα, ομογενής από τη Γεωργία ζητεί να της χορηγηθεί η ελληνική ιθαγένεια.
        39) Ο Βουλευτής Β Αθηνών κ. ΦΩΤΗΣ ΚΟΥΒΕΛΗΣ  κατέθεσε αναφορά με την οποία  το Ίδρυμα Προασπίσεως Ηθικών και Πνευματικών Αξιών ζητεί να απαλλαγούν τα Φιλανθρωπικά Ιδρύματα μη κερδοσκοπικού χαρακτήρα, από την υποχρέωση καταβολής τέλους για τη μεταγραφή των τίτλων κτήσεως στα υποθηκοφυλακεία.
        40) Η Βουλευτής Κερκύρας κ. ΑΓΓΕΛΙΚΗ ( ΑΝΤΖΕΛΑ) ΓΚΕΡΕΚΟΥ  κατέθεσε αναφορά με την οποία  η Πανελλήνια Ομοσπονδία Διατελεσάντων και Διατελούντων Δημάρχων και Προέδρων Κοινοτήτων ζητεί την καταβολή χορηγίας στους διατελέσαντες δημάρχους και κοινοτάρχες που συνταξιοδοτούνται από το δημόσιο εξ άλλης αιτίας.
        41) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας το οποίο αναφέρεται στη διαμαρτυρία των Βενζινοπωλών Λασιθίου για την επιβολή πλαφόν στα πρατήρια καυσίμων.
        42) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε δημοσίευμα εφημερίδας τα οποία αναφέρονται στις λειτουργικές ελλείψεις των αγροτικών ιατρείων του Δήμου Μακρύ Γιαλού στο Νομό Λασιθίου.
        43) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε δημοσίευμα εφημερίδας τα οποία αναφέρονται στην παραβίαση του ορίου των εφημεριών των νοσοκομειακών γιατρών.
        44) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Νομάρχης Λασιθίου Κρήτης ζητεί την αναβάθμιση της Χημικής Υπηρεσίας Αγίου Νικολάου.
        45) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Αξιωματικών Πυροσβεστικού Σώματος ζητεί την καταβολή του δασικού επιδόματος στα μέλη της.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8847/19-3-2008 ερώτηση των Βουλευτών κ.κ. Σταύρου Σκοπελίτη, Ευθαλίας Καφαντάρη, Εύας Μελά και Ιωάννη Πρωτούλη δόθηκε με το υπ’ αριθμ. 714/9-4-2008 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
        «Σε απάντηση της ανωτέρω σχετικής ερώτησης και σύμφωνα με τα στοιχεία των αρμόδιων Υπηρεσιών, σας ενημερώνουμε για τα εξής:
        1. Το ΥΠΕΧΩΔΕ, σύμφωνα με το Ν.867/1979 (ΦΕΚ 4Α'), είναι αρμόδιο για την αποκατάσταση των ζημιών σε κτίρια μετά από σεισμό, στις περιπτώσεις που η περιοχή που επλήγη, έχει ενταχθεί με Κοινή Υπουργική Απόφαση στα προγράμματα αποκατάστασης ζημιών.
        2. Για την χρηματοδότηση των Δήμων προκειμένου να αντιμετωπίσουν τα προβλήματα που υπάρχουν στα σχολικά κτίρια, αρμόδιο να απαντήσει είναι το συνερωτώμενο Υπουργείο Εθνικής Παιδείας και Θρησκευμάτων.
        3. Σας επισυνάπτουμε τα σχετικά με το θέμα έγγραφα με αρ.πρ. 663/26.3.08, 506/18.3.08 και 6748/7.11.07 της Νομαρχιακής Αυτοδιοίκησης Λέσβου και με αρ.Πρ. ΕΓ12-00/4665/26.2.08 του Οργανισμού Σχολικών Κτιρίων Α.Ε..
        Ο Υφυπουργός
        Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 8634/14-3-2008 ερώτηση της Βουλευτού κ. Ευαγγελίας Αμανατίδου-Πασχαλίδου δόθηκε με το υπ’ αριθμ. Κ.1301/168/8-4-2008 έγγραφο από τον Υφυπουργό Οικονομίας και Οικονομικών η ακόλουθη απάντηση: «Κατόπιν της ανωτέρω σχετικής ερώτησης, σας γνωρίζουμε τα ακόλουθα:
        Με το Ν.3634/2008 (ΦΕΚ 9/Α΄ 29/01/2008) «Κατάργηση φόρου κληρονομιών και γονικών παροχών-απαλλαγή πρώτης κατοικίας -ενιαίο τέλος ακινήτων- αντιμετώπιση λαθρεμπορίου καυσίμων και λοιπές διατάξεις» ρυθμίζεται το νέο καθεστώς χορήγησης πετρελαίου με μειωμένο Ε.Φ.Κ. για γεωργική χρήση.
        Σύμφωνα με τις νέες ρυθμίσεις, οι οποίες προβλέπονται και από τις κοινοτικές διατάξεις, στη γεωργία θα χρησιμοποιείται εφεξής πετρέλαιο κινητήρων.
        Οι αγρότες θα χρησιμοποιούν μεν πετρέλαιο κινητήρων, το οποίο θα έχει φορολογηθεί με τον υψηλό συντελεστή Ε.Φ.Κ., θα επιστρέφεται όμως σε αυτούς η διαφορά μεταξύ του υψηλού και του ελάχιστου συντελεστή των 21 ευρώ ανά χιλιόλιτρο.
        Το σύστημα επιστροφών επιτρέπεται με βάση την κοινοτική νομοθεσία και συγκεκριμένα με βάση τα άρθρα 6 και 8 της Οδηγίας 2003/96/ΕΚ.
        Η διαφορά θα δίνεται στους αγρότες μέσω διαδικασίας επιστροφής και ελέγχου που θα καθορίζεται με κοινές αποφάσεις των Υπουργών Οικονομίας και Οικονομικών και Αγροτικής Ανάπτυξης και Τροφίμων, αποφάσεις οι οποίες αποτελούν ήδη αντικείμενο επεξεργασίας των αρμόδιων υπηρεσιών. Πιο συγκεκριμένα, κοινή Υπουργική Απόφαση θα καθορίζει τους δείκτες μηχανικής απασχόλησης και την κύρια κατανάλωση πετρελαίου ανά καλλιέργεια, καθώς επίσης και τη μέση ωριαία κατανάλωση ανά μηχάνημα.
        Ως ποσό επιστροφής θα υπολογίζεται η διαφορά του φόρου που προκύπτει μεταξύ του υψηλού συντελεστή Ε.Φ.Κ. και του χαμηλού συντελεστή των 21 ευρώ ανά χιλιόλιτρο, και το ποσό αυτό θα πιστώνεται μέσω του διατραπεζικού συστήματος ΔΙΑΣ στον τραπεζικό λογαριασμό του κάθε δικαιούχου επιστροφής αγρότη, εντός της τρέχουσας χρήσης, το δε κόστος της διατραπεζικής συναλλαγής θα βαρύνει το δημόσιο.
        Με τον τρόπο αυτό, ο υπολογισμός της διαφοράς του φόρου που θα επιστρέφεται, θα γίνεται με αντικειμενική διαδικασία και η επιστροφή θα γίνεται χωρίς καμία απολύτως γραφειοκρατική επιβάρυνση για τον αγροτικό πληθυσμό της χώρας.
        Ο Υφυπουργός
        Α. ΜΠΕΖΑΣ»
     3. Στην με αριθμό 12087/13.5.2008 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 7017/4/8369/5.6.2008 έγγραφο από τον Yφυπουργό Εσωτερικών, η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Θ. Καράογλου, σε ό,τι μας αφορά, σας γνωρίζουμε ότι το θέμα της επαιτείας, φανερής ή συγκεκαλυμμένης και της οικονομικής εκμετάλλευσης, της παραμέλησης ή κακοποίησης ιδιαίτερα των ανηλίκων, των ανήμπορων ή άλλων ανηκόντων σε ευάλωτες κατηγορίες προσώπων και γενικότερα της παραβίασης των δικαιωμάτων τους είναι φαινόμενο διαχρονικό, διεθνών διαστάσεων, το οποίο οφείλεται, εκτός των άλλων και στην αύξηση των λαθρομεταναστών, οι οποίοι αντιμετωπίζουν προβλήματα διαβίωσης.
      Το Υπουργείο μας προσεγγίζει το σοβαρό αυτό θέμα με προσοχή και για την αντιμετώπισή του οι αρμόδιες Υπηρεσίες μας έχουν δραστηριοποιηθεί και ενεργούν συστηματικούς ελέγχους στους χώρους στους οποίους κυρίως εκδηλώνεται η αναφερόμενη συμπεριφορά και καταβάλλουν κάθε δυνατή προσπάθεια με στόχο την περιστολή των φαινομένων αυτών. Παράλληλα, οι Υπηρεσίες μας συνεργάζονται στενά με τις συναρμόδιες Υπηρεσίες και φορείς (κοινωνικές Υπηρεσίες, Ο.Τ.Α., Εθνικό Κέντρο Κοινωνικής Αλληλεγγύης, Εισαγγελικές Αρχές κ.λπ.), προκειμένου, εκτός από την καταστολή της συγκεκριμένης παραβατικότητας, να αντιμετωπίζονται και τα παραγόμενα από αυτή κοινωνικά προβλήματα.
      Ειδικότερα, σε ό, τι αφορά την επαιτεία των ανηλίκων και κυρίως το φαινόμενο "των παιδιών των φαναριών", πρέπει να επισημάνουμε ότι οι αστυνομικές Υπηρεσίες δίνουν προτεραιότητα στον εντοπισμό, τη σύλληψη και παραπομπή στη Δικαιοσύνη των γονέων ή άλλων που προωθούν στην επαιτεία τους ανηλίκους, εκμεταλλευόμενοι αυτούς και έχουν εντείνει τις προσπάθειές τους για την εξάρθρωση τέτοιων κυκλωμάτων, ενώ, όταν κρίνεται απολύτως αναγκαίο, συλλαμβάνονται και οι ανήλικοι παραβάτες, οι οποίοι παραπέμπονται στον εισαγγελέα ανηλίκων.
      Ειδικότερα, για την αντιμετώπιση του φαινομένου αυτού στη Θεσσαλονίκη οι αρμόδιες Υπηρεσίες μας διενεργούν ουσιαστικούς και συστηματικούς ελέγχoυς, σε καθημερινή βάση, για τον εντοπισμό ατόμων που επαιτούν σε διάφορους χώρους της πόλης (διασταυρώσεις κεντρικών οδών, οδούς με αυξημένη εμπορική κίνηση, προαύλιους χώρους εκκλησιών κ.α.) και σε βάρος των παραβατών εφαρμόζουν τις διατάξεις της ισχύουσας νομοθεσίας, ενώ σημαντική είναι και η συμβολή της ειδικής τριμελούς εποχούμενης ομάδας δίωξης επαιτών, που από 22-07-2007 συγκροτήθηκε από τη Διεύθυνση Αστυνομίας Θεσσαλονίκης για το σκοπό αυτό. Παράλληλα ενημερώνονται οι αρμόδιες Υπηρεσίες, φορείς κ.ο.κ. για τις ενέργειες αρμοδιότητάς τους. Ενδεικτικά σας ενημερώνουμε ότι, κατά το έτος 2007, από τις Υπηρεσίες της Γενικής Αστυνομικής Διεύθυνσης Θεσσαλονίκης έγιναν 155 συλλήψεις για επαιτεία, ενώ κατά το Α΄ τετράμηνο του τρέχοντος έτους, πραγματοποιήθηκαν συνολικά 81 συλλήψεις. Κατά το προηγούμενο έτος συνελήφθησαν 2 άτομα από τη Βουλγαρία, οι οποίοι, αφού εξασφάλισαν κατάλυμα σε 4 ομοεθνείς τους, τους εξωθούσαν στην επαιτεία και εισέπρατταν τα χρήματα που συνέλεγαν καθημερινά.
      Από την ανάλυση των στοιχείων προκύπτει ότι στην παραβατική αυτή συμπεριφορά δραστηριοποιούνται κατά κύριο λόγο αλλοδαποί, αφού οι περισσότεροι εκ των συλληφθέντων είναι από τη Βουλγαρία και Ρουμανία, κυρίως εξαιτίας της αθρόας εισόδου αλλοδαπών από τις προαναφερόμενες χώρες. Πάντως, στις εν λόγω υποθέσεις, δε διαπιστώθηκε συμμετοχή των συλληφθέντων σε οργανωμένο κύκλωμα.
      Τέλος, προς τις Υπηρεσίες μας στη Θεσσαλονίκη, δόθηκαν εντολές και οδηγίες, για περαιτέρω δραστηριοποίηση του προσωπικού τους και αποτελεσματικότερη αντιμετώπιση της εν λόγω παραβατικής συμπεριφοράς, καθώς και για την προστασία των ανηλίκων, σε συνεργασία με τις συναρμόδιες Υπηρεσίες και φορείς, ενώ για τις περιπτώσεις εκείνες που εμπλέκονται ανήλικοι, η έρευνα να μην εξαντλείται σε επιδερμική και επιφανειακή εξέταση, αλλά να επεκτείνεται σε βάθος για την εξάρθρωση τυχόν κυκλωμάτων και τη σύλληψη των διακινητών εκμεταλλευτών ανήλικων παιδιών.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
     4. Στην με αριθμό 12507/21.5.2008 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. Φ.90022/14228/1271/5.6.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στις αρ. 12556/22.05.08, 12372/20.05.08 και 12371/20.05.08, ί2244/16.05.08, 12254/16.05.08, 12285/16.05.08, 12328/19.05.08, 12364/19.05.08, 12507/21.05.08 Ερωτήσεις των Βουλευτών κ.κ. Χ. Χάϊδου, Β. Αποστολάτου, Μ. Σκουλάκη, Γ. Σκουλά, Συλ. Ράπτη, Εκτ. Νασιώκα, Μιχ. Κατρίνη και Θ. Λεβέντη αντίστοιχα καθώς στις αρ. 3107/26.05.08 και 3062/22.05.08 Αναφορές, που κατατέθηκαν στη Βουλή από τους Βουλευτές κ.κ. Β. Νικολαϊδου - Λ. Καφαντάρη και Κρ. Αθ. Κανελλοπούλου, σχετικά με τη χορήγηση του εμβολίου κατά του ιού των ανθρώπινων θηλωμάτων, στο πλαίσιο των αρμοδιοτήτων μας, σας γνωρίζουμε τα ακόλουθα:
      Σύμφωνα με τις διατάξεις του άρθρου 33 του Ν. 2676/1999 και της κατ' εξουσιοδότηση αυτού αρ. Φ.7/0ΙΚ.1624/1999 εκδοθείσας ΚΥΑ, οι ασφαλιστικοί οργανισμοί χορηγούν δωρεάν τα εμβόλια του Εθνικού Προγράμματος Εμβολιασμών παιδιών και ενηλίκων.
      Το υπουργείο Υγείας και Κοιν. Αλληλεγγύης, μετά από σχετική γνωμοδότηση της Εθνικής Επιτροπής Εμβολιασμών, εισήγαγε το εμβόλιο κατά του ιού των ανθρώπινων θηλωμάτων (HPV) στο εθνικό Πρόγραμμα Εμβολιασμών.
      Στη συνέχεια, η Υπηρεσία μας προέβη με σχετικές εγκυκλίους στην ενημέρωση των ασφαλιστικών οργανισμών της αρμοδιότητάς μας, όσον αφορά τόσο στις αλλαγές που επήλθαν στο Εθνικό Πρόγραμμα Εμβολιασμών όσο και στην ένταξη του νέου εμβολίου σε αυτό.
      Σχετικά με την υλοποίηση των παραπάνω οδηγιών και σύμφωνα με όσα μας έκαναν γνωστά οι διοικήσεις των παρακάτω ασφαλιστικών φορέων, σας επισημαίνουμε τα ακόλουθα:
      Η Διοίκηση του ΙΚΑ- ΕΤΑΜ μας ενημέρωσε ότι, στο πλαίσιο πάντοτε της προάσπισης και της προαγωγής της υγείας των ασφαλισμένων, βρίσκεται στη διαδικασία υλοποίησης και εφαρμογής του νέου εθνικού προγράμματος Εμβολιασμών, στο οποίο περιλαμβάνεται και το εμβόλιο κατά του καρκίνου του τραχήλου της μήτρας.
      Η Διοίκηση του ΟΑΕΕ έχει ήδη προβεί στην έκδοση σχετικής εγκυκλίου αναφορικά με τη δωρεάν χορήγηση του εμβολίου, σύμφωνα με τις επεξηγήσεις της Εθνικής Επιτροπής Εμβολιασμών, με στόχο την άμεση ενημέρωση των αρμόδιων υπηρεσιών του και φαρμακευτικών συλλόγων. Σημειώνεται, δε, ότι τυχόν καθυστερήσεις, που παρατηρηθήκαν οφείλονται στην προσπάθεια της Διοίκησης να εξευρεθεί η συμφερότερη λύση προμήθειας του εμβολίου.
      Ο ΟΓΑ, όπως και το ΤΑΠ- ΟΤΕ, και με δεδομένο ότι χορηγούν δωρεάν όλα τα εμβόλια που έχουν ενταχθεί στο Εθνικό Πρόγραμμα Εμβολιασμών, χορηγούν και αυτό κατά του ιού των ανθρώπινων θηλωμάτων, από τότε που εντάχθηκε στο ανωτέρω πρόγραμμα (23.01.2008).
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
     5. Στην με αριθμό 12263/16.5.2008 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. Φ90022/13532/1191/5.6.2008 έγγραφο από την Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην παραπάνω ερώτηση, που κατατέθηκε στη Βουλή των Ελλήνων από το βουλευτή κ. Γεώργιο Ι. Παπαγεωργίου, σας γνωρίζουμε τα ακόλουθα:
      Σύμφωνα με τα οριζόμενα στον Κανονισμό Παροχών του ΟΑΕΕ στην ασφάλιση του Κλάδου Υγείας υπάγονται ως μέλη οικογένειας ασφαλισμένων του Οργανισμού και τα άγαμα τέκνα (νόμιμα ή τέκνα που έχουν νομιμοποιηθεί, αναγνωρισθεί ή υιοθετηθεί, οι προγονοί και τα φυσικά τέκνα ασφαλισμένης) μέχρι τη συμπλήρωση του 24ου έτους, εάν, δε, σπουδάζουν σε αναγνωρισμένες από το κράτος ανώτατες ή ανώτερες σχολές στην Ελλάδα ή στην αλλοδαπή σε όλη τη διάρκεια των σπουδών του, όχι όμως πέρα από τη συμπλήρωση του 26ου έτους της ηλικίας τους και με την προϋπόθεση ότι είναι άνεργα και δεν έχουν δικαίωμα ασφάλισης σε άλλο ασφαλιστικό φορέα.
      Όπως μας ενημέρωσε η Διοίκηση του ΟΑΕΕ, με την αρ.132/23-11-2007 εγκύκλιο της Δ/νσης ασφάλισης με θέμα τη θεώρηση των βιβλιαρίων ασθενείας για το έτος 2008, γνωστοποιήθηκε τους υπηρεσίες του ΟΑΕΕ ότι, τους κάθε χρόνο, θα προγραμματιστούν επισκέψεις σε απομακρυσμένες περιοχές συνεργείου υπαλλήλων του οργανισμού, προκειμένου να διευκολυνθούν οι ασφαλισμένοι κατά τη θεώρηση των βιβλιαρίων ασθενείας τους (άμεσα και έμμεσα ασφαλισμένων). Στην εν λόγω εγκύκλιο, επισημαίνεται, μεταξύ άλλων, ότι θα πρέπει να ελέγχονται αυστηρά οι προϋποθέσεις και τα απαιτούμενα δικαιολογητικά για την καταχώρηση ή συνέχιση του δικαιώματος μελών οικογένειας ασφαλισμένων, ώστε να μην χορηγούνται παροχές ασθένειας σε πρόσωπα που δεν έχουν δικαίωμα σε αυτές.
      Κατόπιν των ανωτέρω, κατά τη θεώρηση των βιβλιαρίων ασθενείας που διενεργείται με την επιτόπια μετάβαση συνεργείου υπαλλήλων του οργανισμού σε ορισμένες περιοχές εκτός Τμήματος, εάν υποβληθούν όλα τα απαραίτητα, κατά περίπτωση, δικαιολογητικά που ζητηθούν από τους αρμόδιους υπαλλήλους του ΟΑΕΕ, διενεργείται κανονικά η θεώρηση των βιβλιαρίων ασθενείας, τόσο των άμεσα όσο και των έμμεσα ασφαλισμένων του οργανισμού, χωρίς καμία διάκριση.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
	6. Στην με αριθμό 6010/80-2-2008 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. Β-631/29-2-2008 έγγραφο από τον Υπουργό Μεταφορών η ακόλουθη απάντηση:
      «Σε απάντηση της ερώτησης με αριθμό 6010/8-2-2008 που κατέθεσε στη Βουλή ο Βουλευτής κ. Μαν. Στρατάκης, θέτoυμε υπόψη σας τα εξής:
      1. Σύμφωνα με το ν. 3431/06 όπως ισχύει, αρμόδια για τον έλεγχο, τη ρύθμιση και την εποπτεία της αγοράς των Ηλεκτρονικών Επικοινωνιών, καθώς και των θεμάτων προστασίας του καταναλωτή, είναι η Εθνική Επιτροπή Τηλεπικοινωνιών και Ταχυδρομείων (Ε.Ε.Τ.Τ.) . Στο πλαίσιο των υπόψη αρμοδιοτήτων της εποπτεύει και ελέγχει τους παρόχους δικτύων και υπηρεσιών ηλεκτρονικών επικοινωνιών, επιβάλλει τις σχετικές κυρώσεις και μεριμνά για την τήρηση της νομοθεσίας περί ηλεκτρονικών επικοινωνιών.
      2. Επί της παρούσης ερωτήσεως η Ε.Ε.Τ.Τ. απέστειλε το με αριθμό11147/Φ.450/26-2-2008 έγγραφό της, με το οποίο απαντά στα θιγόμενα με αυτή θέματα και ενημερώνει για τις εξ αρμοδιότητός της ενέργειες (επισυνάπτεται).
      Ο Υπουργός
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ»
      Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      7. Στην με αριθμό 11138/29-4-2008 ερώτηση των Βουλευτών κυρίων Σπυρίδωνος – Άδωνι Γεωργιάδη και Αθανασίου Πλεύρη δόθηκε με το υπ’ αριθμ. 2165Β/23-5-2008 έγγραφο από τον Υφυπουργό Περιβάλλοντος Χωροταξίας και Δημοσίων Έργων. η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Η Ευρωπαϊκή Επιτροπή εξετάζει περιοδικά σε όλα τα Κράτη-Μέλη περιπτώσεις τόσο ενσωμάτωσης κοινοτικών οδηγιών στα Εθνικά Δίκαια, όσο και περιπτώσεις εφαρμογής της κοινοτικής περιβαλλοντικής νομοθεσίας.
      Την τελευταία τετραετία, η τάση για την Ελλάδα είναι πτωτική, καθόσον, τόσο το ζήτημα της έγκαιρης και ολοκληρωμένης ενσωμάτωσης, όσο και οι απαραίτητες ενέργειες για την πλήρη εφαρμογή του κοινοτικού περιβαλλοντικού δικαίου, βρίσκονται πολύ υψηλά στην πολιτική προτεραιότητα του ΥΠΕΧΩΔΕ.
      Η Ελλάδα, έχει καλύψει σε ιδιαίτερα ικανοποιητικό βαθμό τις Κοινοτικές υποχρεώσεις της ιδιαίτερα στον τομέα της ενσωμάτωσηc. όπου από το 2004 μέχρι σήμερα κάλυψε όλες τις συσσωρευμένες εκκρεμότητες του παρελθόντος, με την έκδοση από το ΥΠΕΧΩΔΕ 30 περίπου νομοθετικών πράξεων για την ενσωμάτωση των κοινοτικών οδηγιών στο εθνικό δίκαιο στον τομέα του περιβάλλοντος, καθώς επίσης και με την ποιοτική εναρμόνισή τους.
      Οι εκπρόσωποι της Ευρ. Επιτροπής στην πρόσφατη τακτική «συνάντηση - δέσμη» μεταξύ εκπροσώπων των Ελληνικών Αρχών και της Ευρωπαϊκής Επιτροπής (Αθήνα 8/4/08), (με στόχο την επισκόπηση της εφαρμογής της κοινοτικής περιβαλλοντικής νομοθεσίας στην Ελλάδα), εξέφρασαν ιδιαίτερη ικανοποίηση για το σημαντικό νομοθετικό έργο που έχει συντελεσθεί.
      Από πλευράς ενσωμάτωσης, στην παρούσα χρονική περίοδο, εξετάζονται οι παρακάτω δύο (2) υποθέσεις, αρμοδιότητας Υ.ΠΕ.ΧΩ.Δ.Ε. (επισπεύδων Φορέας):
      - Ή έκδοση της ΚΥΑ με Η.Π.14849/853/4-4-08, ΦΕΚ 645/8/11-4-08 που αφορά τροποποίηση/συμπλήρωση διατάξεων προηγούμενων νομοθετημάτων για την οδηγία 92/43/ΕΚ περί προστασίας των οικοτόπων.
      - Η ενσωμάτωση της οδηγίας 2004/35/ΕΚ για την περιβαλλοντική ευθύνη. Ήδη έχει συνταχθεί Σχέδιο Προεδρικού Διατάγματος το οποίο βρίσκεται για υπογραφή στον κ. Υπουργό ΠΕ.ΧΩ.Δ.Ε..
      Σχετικά με περιπτώσεις καταγγελιών για την εφαρμογή της περιβαλλοντικής νομοθεσίας, κατά τη διάρκεια των τελευταίων ετών, χάρη στις συστηματικές προσπάθειες από πλευράς Υ.ΠΕ.ΧΩ.Δ.Ε., η Ευρ. Επιτροπή αρχειοθέτησε μια σειρά από πολύ σημαντικές από περιβαλλοντική σκοπιά, υποθέσεις καταγγελιών. Κάποιες μάλιστα, ευρίσκοντο σε ιδιαίτερα προχωρημένο στάδιο της διαδικασίας (καταδικαστικές αποφάσεις), όπως για παράδειγμα, η υπόθεση της προστασίας της θαλάσσιας χελώνας Caretta-caretta στη Ζάκυνθο, η υπόθεση της ρύπανσης του Θριασίου Πεδίου και η διαχείριση των PCΒ/PCT.
      Όταν η Ευρ. Επιτροπή διερευνά υποθέσεις καταγγελιών, εξετάζει τα μέτρα που λαμβάνονται από όλες τις εμπλεκόμενες αρμόδιες Ελληνικές Αρχές και όχι μόνον από το ΥΠΕΧΩΔΕ, καθόσον παράμετροι/πτυχές των υποθέσεων αυτών είναι αρμοδιότητας και άλλων Φορέων (π.χ. άλλα Υπουργεία, Περιφέρειες, Νομαρχιακές Αυτοδιοικήσεις κλπ.), ενώ δεν συνεπάγεται υποχρεωτικά ότι, οι υποθέσεις αυτές θα παραπεμφθούν στο Δικαστήριο Ευρ. Κοινοτήτων (ΔΕΚ).
      Το ΥΠΕΧΩΔΕ, λαμβάνει όλα τα μέτρα αρμοδιότητάς του για την προστασία του περιβάλλοντος, και ασκεί συντονιστικό ρόλο στους άλλους εμπλεκόμενους φορείς Κεντρικού, Περιφερειακού και Τοπικού Επιπέδου (π.χ. άλλα Υπουργεία, Περιφέρειες, Νομαρχίες, Δήμοι κλπ.), στην κατεύθυνση της εφαρμογής της περιβαλλοντικής νομοθεσίας.
      Τέλος σας γνωρίζουμε ότι κατά το παρελθόν έτος 2007, αρχειοθετήθηκαν 11 υποθέσεις, ενώ από τις αρχές 2008 ως σήμερα έχουν κλείσει 7 υποθέσεις εκκρεμοτήτων παρελθόντων ετών στον τομέα του Περιβάλλοντος.
Ο Υφυπουργός
ΣΤΑΥΡΟΣ ΕΛ. ΚΑΛΟΓΙΑΝΝΗΣ»
	8. Στην με αριθμό 11174/30-4-2008 ερώτηση των Βουλευτών κυρίων Ελπίδας Παντελάκη και Βαρβάρας Νικολαϊδου δόθηκε με το υπ’ αριθμ. 2168Β/23-5-2008 έγγραφο από τον Υφυπουργό Περιβάλλοντος Χωροταξίας και Δημοσίων Έργων. η ακόλουθη απάντηση:
      «Για το παραπάνω θέμα, σας ενημερώνουμε ότι, σύμφωνα με το σχετικό έγγραφο αρ. πρωτ. Β4165/Φ14 ΑΙΓ 432/12-5-08 της Νομαρχίας Πειραιά, για τη συγκεκριμένη μονάδα η Δ/νση Ανάπτυξης της Νομαρχίας έχει εκδώσει σειρά αποφάσεων διακοπής λειτουργίας σε εφαρμογή της κείμενης βιομηχανικής νομοθεσίας (Β5669/Φ14 ΑΙΓ 427/14-11-03, Β2276/Φ14 ΑΙΓ 427/30-6-04, Β7062/Φ14 ΑΙΓ 427/17-1-06, Β2224/ΦΙ4 ΑΙΓ 427/4-3-08) οι αποφάσεις αυτές δεν κατέστη δυνατό να υλοποιηθούν, λόγω μετακίνησης της μονάδας σε διαφορετική θέση. Το παραγωγικό μέρος της μονάδος είναι αυτοκινούμενο με αριθμό κυκλοφορίας ΜΕ 75800.
      Η τελευταία μετακίνηση της μονάδας από τη θέση «Λεόντι» στην νέα θέση «Τσεροτσίνικο» Κυψέλης έγινε ενόψει της σφράγισης της μονάδας στη θέση «Λεόντι» (σε υλοποίηση της τελευταίας απόφασης της Νομαρχίας Πειραιά) και μετά την απόρριψη από το Νομάρχη Πειραιά της αίτησης του φορέα της μονάδας για αναστολή εκτέλεσης της εν λόγω απόφασης.
      Η αρμόδια Δ/νση της Νομαρχίας Πειραιά έχει ήδη ξεκινήσει την διαδικασία επιβολής κυρώσεων σύμφωνα με το άρθρο 24 του Ν.3325/05 (πρόστιμο - διακοπή της περαιτέρω λειτουργίας).
      Τέλος, αντίγραφο της Ερώτησης διαβιβάζεται, λόγω αρμοδιότητας, στο Υπουργείο Ανάπτυξης.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»)
      ΕΥΑΓΓΕΛΟΣ ΒΕΝΙΖΕΛΟΣ: Κύριε  Πρόεδρε, σας παρακαλώ το λόγο.
      ΠΡΟΕΔΡΟΣ (Δημήτριος Σιούφας): Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θέλω να θέσω και ενώπιον του Σώματος το μείζον ζήτημα θεσμικής, δημοκρατικής και κοινοβουλευτικής τάξης που παρουσίασε χθες το ΠΑ.ΣΟ.Κ. και με διάβημα προς τον Πρόεδρο της Βουλής και με συνέντευξη Τύπου.
      Όπως γνωρίζετε από το οπτικοακουστικό αρχείο της ίδιας της Βουλής, από το υλικό που μεταδίδεται από τον τηλεοπτικό σταθμό της Βουλής, προέκυψε χθες ένα τεράστιο ζήτημα που αφορά το ίδιο το κύρος των κοινοβουλευτικών διαδικασιών. 
      Το μεγάλο πρόβλημα του ‘Έλληνα πολίτη, κύριε Πρόεδρε, είναι η ακρίβεια, η διεθνής κρίση, η έλλειψη προοπτικής, η ανασφάλεια. Στην ατμόσφαιρα της ελληνικής κοινωνίας κυριαρχεί η ανασφάλεια και η δυσπιστία.
      Κάτω από τέτοιες συνθήκες κάθε πολίτης, ανεξαρτήτως κομματικών προτιμήσεων, ψάχνει κάποιο σημείο αναφοράς, θέλει από κάπου να πιαστεί και κυρίως θέλει θεσμούς, εγγυήσεις δημοκρατίας και διαφάνειας. Προσβλέπει στη λειτουργία του πολιτεύματος, προσβλέπει στο Κοινοβούλιο. Και βλέπουμε τώρα στο ίδιο το Κοινοβούλιο να παρουσιάζονται φαινόμενα νόθευσης του θεσμικού ήθους της δημοκρατίας μας, φαινόμενα τα οποία θα έλεγα ότι είναι αδιανόητα για μία χώρα ευρωπαϊκή, για μία χώρα με την ιστορική διαδρομή της δικής μας χώρας.
      Το ΠΑ.ΣΟ.Κ. έθεσε, λοιπόν, αυτό το μείζον θέμα και περιμέναμε μία απάντηση. Οι Έλληνες πολίτες θέλουν μία απάντηση. Θέλουν να πειστούν ότι δεν έχουν βλαφθεί οι βασικοί δημοκρατικοί και κοινοβουλευτικοί θεσμοί, ότι είναι γνήσιες οι διαδικασίες, ότι δεν νοθεύεται η διαδικασία στον ίδιο το ναό της δημοκρατίας, που είναι η Βουλή των Ελλήνων. 
      Θα μου επιτρέψετε να παρατηρήσω ότι η Νέα Δημοκρατία, το κόμμα της κοινοβουλευτικής Πλειοψηφίας δεν έδωσε καμμία πειστική απάντηση, οι εμπλεκόμενοι Βουλευτές δεν έδωσαν καμμία απάντηση τεκμηριωμένη η οποία να μπορεί να αντικρούσει τη δυσπιστία και την αγωνία του πολίτη. Κι ενώ το ΠΑ.ΣΟ.Κ. δεν αντιδικεί με τον Πρόεδρο της Βουλής, δεν στρέφουμε προς εσάς τα βέλη της κριτικής μας, θα περιμέναμε εσείς να κινήσετε μία διαδικασία διερεύνησης του ζητήματος, ώστε αυτό να έλθει ώριμο στο Τμήμα ή στην Ολομέλεια για συζήτηση. Να μη βιαστεί κανείς να αποφανθεί, γιατί οι πολίτες είναι πάρα πολύ καχύποπτοι, είναι πάρα πολύ καλά ενημερωμένοι και πάρα πολύ απαιτητικοί. 
      Θα περιμέναμε από σας, κύριε Πρόεδρε, και περιμένουμε ακόμα και σήμερα να κινήσετε μία διαδικασία πλήρους διαλεύκανσης της υπόθεσης αυτής η οποία μπορεί να ανατεθεί είτε στη Διάσκεψη των Προέδρων είτε στην Επιτροπή Θεσμών και Διαφάνειας, ώστε να μη μένει κανένα κενό, ώστε να ξέρει ο Έλληνας πολίτης ότι το Σύνταγμά του, ο Καταστατικός Χάρτης της χώρας, είναι προϊόν μιας γνήσιας διαδικασίας χωρίς παθογένειες και χωρίς νοθεύσεις, να ξέρει ο πολίτης ότι εδώ υπάρχει ένας δημοκρατικός θεσμός που μπορεί να εγγυηθεί τα δικαιώματά του, που μπορεί να του δώσει ελπίδα και προοπτική. 	
	Άρα το θέμα είναι τεράστιο, το θέμα είναι ανοιχτό και δεν πρόκειται για μία επίδειξη θεσμικής ευαισθησίας που στο κάτω-κάτω της γραφής και η θεσμική ευαισθησία από μόνη της για τα κόμματα και το Κοινοβούλιο είναι αυταξία. Πρόκειται για ένα ζήτημα που συνδέεται με την ουσία του κοινωνικού, οικονομικού και πολιτικού ζητήματος της χώρας, δηλαδή, με τη δυσπιστία, την έκπτωση αξιών, την κρίση πολιτικής νομιμοποίησης, την κρίση ήθους που μαστίζουν την ελληνική κοινωνία. Όταν εμείς υπεκφεύγουμε, όταν η πλειοψηφία της Νέας Δημοκρατίας υπεκφεύγει, όταν η ίδια η Βουλή δεν αποσαφηνίζει τα θέματα και δεν δίνει έγκυρες και πειστικές απαντήσεις, ο πολίτης νιώθει απροστάτευτος, νιώθει να μην εκπροσωπείται πολιτικά και θεσμικά, νιώθει να μην έχει την ελπίδα και την προοπτική που πρέπει να του δώσουμε ως πολιτικό σύστημα και κυρίως εμείς ως Βουλή των Ελλήνων. 
	Άρα υπάρχουν μείζονες αξιώσεις και σας καλώ να εγγυηθείτε με το κύρος του αξιώματός σας τη διαδικασία πλήρους αποσαφήνισης και διερεύνησης του τεράστιου αυτού θεσμικού, ηθικού και πολιτικού ζητήματος που έχει προκύψει και που συνδέεται όχι μόνο με τους παροικούντες την Ιερουσαλήμ του πολιτικού συστήματος, με τα στελέχη του πολιτικού συστήματος και με το δημοσιογραφικό κόσμο, αλλά συνδέεται με τον ίδιο τον πολίτη και την καθημερινότητά του γιατί ό,τι συμβαίνει εδώ αφορά τον πολίτη και ό,τι αφορά τον πολίτη πρέπει να είναι η πρώτη προτεραιότητά μας και η πρώτη φροντίδα μας.
      ΠΡΟΕΔΡΟΣ (Δημήτριος Σιούφας): Ο κ. Μαρκόπουλος έχει το λόγο για δύο λεπτά.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Αισθάνομαι απόλυτα προσβεβλημένος και η Κοινοβουλευτική Ομάδα της Νέας Δημοκρατίας αισθάνεται προσβολή και οργή διότι κάποιοι απόντες απ’ αυτήν την Αίθουσα, απόντες στη σοβαρότερη στιγμή όπου διασαφηνίζαμε το χάρτη της δημοκρατίας και το Σύνταγμα της Ελλάδος, απόντες επιδεικτικά απ’ αυτήν την Αίθουσα, έρχονται εδώ να μας πουν ότι εμείς που ψηφίσαμε και εκφράσαμε την άποψή μας, εμείς, οι Βουλευτές της Νέας Δημοκρατίας αλλά και οι συνάδελφοι των άλλων κομμάτων, δεν είδαμε κάτι που εσείς είδατε στο dvd. Δεν είδαμε και δεν αισθανθήκαμε αυτό που εσείς έξω από την Αίθουσα χρειαστήκατε πέντε μήνες για να σκαρφιστείτε. 
      (Θόρυβος από την πτέρυγα του ΠΑ.ΣΟ.Κ.)
      Αισθάνομαι προσβεβλημένος σαν Βουλευτής της Πλειοψηφίας για το γεγονός ότι η συκοφάντηση χρησιμοποιείται ως όπλο για τη δημιουργία εντυπώσεων. Η δημοκρατία μας δεν έχει ανάγκη από εντυπώσεις, έχει ανάγκη από ουσία, έχει ανάγκη από δημοκρατία και από Καταστατικό Χάρτη και γι’ αυτό παλεύουμε σ’ αυτήν την Αίθουσα. 
      Θα χρησιμοποιήσω τις ίδιες εκφράσεις, την ανασφάλεια και τη δυσπιστία. Κυρίες και κύριοι συνάδελφοι, όποιες πολιτικές δυνάμεις επένδυσαν στην ανασφάλεια και στη δυσπιστία κατέρρευσαν γιατί οι πολίτες θέλουν εξαιρετικά το αντίθετο σαν πρόταση. 
      Επειδή δεν αισθανόμαστε ότι υπάρχει λόγος –βεβαίως το Προεδρείο της Βουλής είναι έξω από τα κόμματα- να γίνει κάποια επιτροπή για να διασαφηνίσει κάτι που δεν υπήρξε ποτέ, θέλω να πω ότι τα κόμματα τα οποία σέβονται τους θεσμούς έχουν Αντιπροέδρους. Μιλώ για τα μεγάλα κόμματα, αλλά τώρα πια έχουν και τα μικρότερα κόμματα χάρη στις πρωτοβουλίες του σημερινού Προεδρείου της Βουλής και θέτουν τα ζητήματα στη Διάσκεψη των Προέδρων. Δεν χρησιμοποιούν Αντιπροέδρους της Βουλής σε συνεντεύξεις Τύπου για να δημιουργήσουν θεσμικά ζητήματα.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Μετά απ’ όσα έγιναν σε βάρος ολόκληρου του Κοινοβουλίου, σε βάρος των θεσμών, δεν έχετε δικαίωμα να λέτε κάτι τέτοιο!
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Έχουμε δικαίωμα να λέμε όσο έχετε κι εσείς δικαίωμα. Έχουμε δικαίωμα να υπερασπιζόμαστε την αλήθεια και τα γεγονότα.
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Σεβαστείτε τους θεσμούς! Θα πρέπει να ντρέπεστε για όσα έγιναν στην ψηφοφορία για το Σύνταγμα.
    ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Και τέλος σ’ αυτήν την πρόταση για την επιτροπή εγώ θα σας αντιπαρέθετα κάτι άλλο. Ας κάνετε μια επιτροπή στο δικό σας κόμμα να δείτε τις δικές σας τακτικές τη διάσταση των δικών σας αδιεξόδων και να μη χρησιμοποιείτε την Αίθουσα της δημοκρατίας, της δημοκρατικής ανταλλαγής απόψεων, να μην προσβάλλετε ούτε τους συναδέλφους της Αντιπολίτευσης για κάτι που δεν υπήρχε ποτέ. 
    ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Δεν ντρέπεστε; 
    ΜΑΡΚΟΣ ΜΠΟΛΑΡΗΣ: Ανταλλάσσουμε απόψεις, όχι ψηφοδέλτια. 
     ΠΡΟΕΔΡΟΣ (Δημήτριος Σιούφας): Παρακαλώ. 
     Ο κ. Πλεύρης έχει το λόγο.
     ΑΘΑΝΑΣΙΟΣ ΠΛΕΥΡΗΣ: Ευχαριστώ, κύριε Πρόεδρε. 
     Κύριε Πρόεδρε, όταν γίνεται μια καταγγελία από ένα κόμμα και μάλιστα της Αξιωματικής Αντιπολίτευσης που φτάνει στα όρια ότι στη διαδικασία για την Αναθεώρηση του Συντάγματος υπήρξε παρεκτροπή πρέπει πραγματικά όλες οι πολιτικές δυνάμεις μέσα στο Κοινοβούλιο να κάνουν τον έλεγχο που πρέπει. Θεωρούμε και εμείς ότι πρέπει να γίνει έλεγχος. Δεν είναι δυνατόν τέτοιες καταγγελίες να μένουν μετέωρες. Εμείς ήδη ξεκινήσαμε έλεγχο όλων των ψηφοδελτίων που έχουμε πάρει από τα Πρακτικά σε συνδυασμό με το dvd που υπάρχει από το κανάλι της Βουλής. Αλλά σε κάθε περίπτωση…
     ΙΟΡΔΑΝΗΣ ΤΖΑΜΤΖΗΣ: Δεν τα έβλεπες; Εκεί μπροστά ήσουν εσύ. 
      ΑΘΑΝΑΣΙΟΣ ΠΛΕΥΡΗΣ: Κύριε Τζαμτζή όταν γίνονται κατηγορίες πρέπει κανονικά θεσμικά να δίνονται απαντήσεις και να γίνεται ο ανάλογος έλεγχος. Όταν αυτή τη στιγμή έχει προβληθεί ένα dvd που δείχνει κάποια πράγματα δεν είναι δυνατόν να μην υπάρξει ο ανάλογος έλεγχος και τότε θα φανεί αν είναι υπεύθυνοι αυτοί που κάνουν τις κατηγορίες και αν είναι υπεύθυνοι αυτοί εναντίον των οποίων γίνονται οι κατηγορίες. 
     Σε κάθε περίπτωση μέσα σε μια δημοκρατία και ειδικά σ’ αυτήν την κορυφαία στιγμή που είναι η Αναθεώρηση του Συντάγματος δεν πρέπει να υπάρχει καμμία σκιά. Εμείς ως κόμμα, κύριε Τζαμτζή, επειδή αναφερθήκατε κάνουμε αυτόν τον έλεγχο. Μέχρι την Πέμπτη θα τον έχουμε ολοκληρώσει και υπεύθυνα θα απαντήσουμε για το τι έχει γίνει. 
     ΠΡΟΕΔΡΟΣ (Δημήτριος Σιούφας): Ευχαριστώ.
     Κυρίες και κύριοι συνάδελφοι, παρακολούθησα με προσοχή και την τοποθέτηση του Κοινοβουλευτικού Εκπροσώπου του ΠΑ.ΣΟ.Κ., του πρώην Υπουργού του κ. Βενιζέλου, και των δυο εκπροσώπων των κομμάτων, του Κοινοβουλευτικού Εκπροσώπου της Νέας Δημοκρατίας, του κ. Μαρκόπουλου και του Εκπροσώπου του Λαϊκού Ορθόδοξου Συναγερμού, του κ. Πλεύρη, ο οποίος όπως γνωρίζετε όλοι είχε οριστεί από το κόμμα του να είναι ψηφολέκτης, δηλαδή, εγγυητής της ψηφοφορίας. Και προφανώς μέχρι και χθες δεν είχε γίνει ούτε από την πλευρά του ούτε από καμμιά άλλη πλευρά καταγγελία ότι συνέβη κάτι ύποπτο το οποίο οδηγούσε σε νόθευση του αποτελέσματος.
     Όπως γνωρίζετε μετά την επίσκεψή σας χθες κ. Βενιζέλο, τη δική σας, του κ. Πάγκαλου και του κ. Παπουτσή, είδαμε μαζί το βίντεο. Αυτό το οποίο μου ενεχειρίσατε που είχε τα αποσπάσματα και τη μεγέθυνση αυτού του μοντάζ των δεκαέξι λεπτών που κάνατε από τη συνεδρίαση της μιάμισης ώρας. 
     Έκανα μια ανακοίνωση με όλη την ευθύνη ως Πρόεδρος του Σώματος αμέσως μετά, την οποία και θα καταθέσω στα Πρακτικά. Θα μου επιτρέψετε όμως επειδή μακρηγορήσατε να την αναγνώσω και θα σας απαντήσω και επί των σημείων τα οποία αναδείξατε. 
     «Η διαδικασία της ψηφοφορίας για την τροποποίηση των άρθρων του Συντάγματος στις 27 Μαΐου έγινε κατά τρόπο άψογο, αδιάβλητο και απόλυτα διαφανή. 
     Όπως γνωρίζουν όλοι οι συνάδελφοι Βουλευτές, την παραμονή τους διανεμήθηκαν τρία ψηφοδέλτια με τυπωμένο το ονοματεπώνυμό τους και με οδηγίες για το πώς θα γίνει την επόμενη μέρα η ψηφοφορία. 
     Στη διαδικασία της ψηφοφορίας συμμετείχαν εκατόν ενενήντα επτά Βουλευτές απ’ όλες τις Κοινοβουλευτικές Ομάδες πλην των συναδέλφων του ΠΑ.ΣΟ.Κ. που δεν συμμετείχαν και δεν προσήλθαν να ψηφίσουν. 
     Ακολουθήθηκε η πάγια τακτική όπως έγινε και κατά την αντίστοιχη διαδικασία τον Απρίλιο του 2001, αλλά και το Μάρτιο του 2001 και το 1998 και το 2007. Ορίστηκαν σε συνεργασία με τις Κοινοβουλευτικές Ομάδες οι Βουλευτές Ιωάννης Μπούγας, Αθανάσιος Πλεύρης ως ψηφολέκτες και οι Βουλευτές Κωνσταντίνος Αγοραστός και Ευαγγελία Αμμανατίδου-Πασχαλίδου εντός του χώρου των ηλεκτρονικών υπολογιστών και οι Βουλευτές κύριοι Γκιουλέκας και Ζιώγας για την ανάγνωση του καταλόγου. 
      Επισημαίνω ότι όλη η διαδικασία έγινε παρουσία Προέδρων Κοινοβουλευτικών Ομάδων και συνολικά εκατόν ογδόντα έξι παρόντων Βουλευτών – οι έντεκα επιπλέον ψήφισαν με επιστολική ψήφο – δεκάδων στελεχών του Κοινοβουλίου, τριών στελεχών της εταιρείας, της ίδιας εταιρείας που χρησιμοποιείται στις ψηφοφορίες του Συντάγματος από το 1998, που είχαν αναλάβει την ηλεκτρονική καταμέτρηση.
      Επίσης μεταδιδόταν σε απευθείας μετάδοση από τον τηλεοπτικό σταθμό της Βουλής. Εγώ δεν λέω ότι ήταν πολλές εκατοντάδες χιλιάδες, αλλά χιλιάδες Έλληνες πολίτες παρακολουθούσαν λόγω του ενδιαφέροντος αυτή την ψηφοφορία. Και βεβαίως και οι εβδομήντα πέντε κοινοβουλευτικοί συντάκτες που βρίσκονταν εδώ και όσοι ήσαν στα θεωρεία. Και δεν το λέω τυχαία αυτό, διότι αν γινόταν κάτι ύποπτο, κάποιος θα το είχε επισημάνει.
      Και επαναλαμβάνω ότι όλα τα ψηφοδέλτια ήταν ονομαστικά, προτυπωμένα, με καθορισμένη γραμμογράφηση, γεγονός που αποκλείει κάθε δυνατότητα έστω και απλής φωτοτύπησης.
      Και εξεδήλωσα ότι με θλίβει ως Πρόεδρο της Βουλής, αλλά και ως πολιτικό αρχών και πεποιθήσεων η προσπάθεια που γίνεται μ’ αυτό το βίντεο, χωρίς να έχει γίνει κανένας έλεγχος πριν, καμμία ενημέρωση, χωρίς να ελεγχθούν Πρακτικά, πρωτότυπα των ψηφοδελτίων που υπάρχουν και διατηρούνται στο Αρχείο της Βουλής. Γιατί το Αρχείο της Βουλής έχει από το 1974 για κάθε ψηφοφορία και για κάθε αποτέλεσμα τα Πρακτικά των συνεδριάσεων. Και να δούμε, πέρα απ’ αυτή την αταξία της ψηφοφορία – και θα σας απαντήσω επ’ αυτού – τι ακριβώς έγινε.
      Η προστασία των θεσμών δεν είναι μόνο θέμα του Προεδρείου της Βουλής και του Προέδρου της Βουλής. Είναι ευθύνη όλων των παρατάξεων και όλων των Βουλευτών. Τότε μόνον οι θεσμοί βρίσκονται στο ύψος τους, τους εμπιστεύονται οι πολίτες και προσβλέπουν σ’ αυτούς. Γιατί θα συμφωνήσω σ’ αυτό το οποίο είπατε για το θέμα των θεσμών, κύριε Βενιζέλο.
      Και επίσης δηλώνω ότι σέβομαι την αποστολή μου και έχω αποδείξει προς όλες τις κατευθύνσεις ότι εφαρμόζω κατά γράμμα και το Σύνταγμα και τον Κανονισμό της Βουλής και σας ευχαριστώ για την αναφορά αυτή την οποία κάνατε πριν από λίγο.
      Σε ό,τι αφορά την αταξία η οποία είναι εμφανής μέσα από το βίντεο, οι επικαλούμενοι ότι έγινε νόθευση του εκλογικού αποτελέσματος θα πρέπει να είχαν συγχρόνως και τις αποδείξεις γι’ αυτό το πράγμα και όχι αυτό το οποίο παρατηρήθηκε στην ψηφοφορία, αταξία. Και σ’ άλλες ψηφοφορίες και κατά τη διάρκεια της ψήφισης του Συντάγματος παρουσιάζονται αταξίες.
      Εγώ ως Πρόεδρος του Σώματος αναλαμβάνω την ευθύνη γι’ αυτό. Αλλά θα έχω και τη δική σας συνδρομή αυτές οι αταξίες που παρατηρούνται στις ψηφοφορίες να μην ξαναπαρουσιαστούν. Και θέλω για ακόμη μια φορά να επισημάνω ότι όλοι μας έχουμε ευθύνη, ευθύνη να προστατεύσουμε τους θεσμούς και ευθύνη απέναντι στους πολίτες.
      Και θέλω να πω κατηγορηματικά, με όση ευθύνη έχει αυτή η λέξη, ότι για τον Πρόεδρο του Σώματος νόθευση του αποτελέσματος δεν έγινε, κύριε Βενιζέλο. Γιατί δεν μπορούσε να γίνει, κύριε Βενιζέλο, με κανέναν απολύτως τρόπο. Και νόθευση και νοθεία δεν γίνεται με τηλεοπτικούς φακούς, δεν γίνεται με την παρουσία Βουλευτών, με δημοσιογράφους που παρακολουθούν τη συνεδρίαση, με υπαλλήλους της Βουλής που βρίσκονται δίπλα, με τέσσερις συναδέλφους Βουλευτές εγγυητές της ψηφοφορίας, για να παραμείνω στα λιγότερα γύρω απ’ αυτό το θέμα.
      Και βεβαίως η ουσία του πράγματος είναι μία: ότι αν οι ίδιοι απαξιώνουμε με την όποια συμπεριφορά μας τον κοινοβουλευτισμό, τότε τι να πουν οι πολίτες;
      Αυτά και το θέμα κλείνει εδώ».
      Σας ευχαριστώ πολύ.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε…
      ΠΡΟΕΔΡΟΣ (Δημήτριος Σιούφας): Όχι, κύριε Βενιζέλο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ, για μερικά δευτερόλεπτα θα με συγχωρέσετε.
      ΠΡΟΕΔΡΟΣ (Δημήτριος Σιούφας): Ορίστε.
      ΕΥΑΓΓΕΛΟΣ ΒΕΝΙΖΕΛΟΣ: Με εκπλήσσετε. Δεν περίμενα εσείς από το ύψος της Προεδρικής σας Έδρας να αναλάβετε την ευθύνη για τα όσα συνέβησαν και τα όσα έφερε στο φως της δημοσιότητας η Αξιωματική Αντιπολίτευση.
      Δεν αναφερθήκαμε στον Πρόεδρο της Βουλής, αναφερθήκαμε στην Κοινοβουλευτική Ομάδα και σε στελέχη του κόμματος της Νέας Δημοκρατίας. Γιατί σπεύσατε χθες, κύριε Πρόεδρε, χωρίς κάποια στοιχειώδη διερεύνηση, να εκδώσετε αυτήν την ανακοίνωση; Γιατί επικαλείστε το αναμφισβήτητο κύρος σας και την αναμφισβήτητη κοινοβουλευτική σας διαδρομή; Δεν υπάρχει για εμάς θέμα Δημητρίου Σιούφα ή Προέδρου της Βουλής, υπάρχει για εμάς θέμα Νέας Δημοκρατίας, υπάρχει θέμα Κώστα Καραμανλή, υπάρχει θέμα ήθους πολιτικού με το οποίο κυβερνιέται ο τόπος. 
      Χρησιμοποιήσατε μια πολύ απαλή και επιεική λέξη, τη λέξη «αταξία». Δεν πρόκειται για αταξία, χαλαρότητα και συναδελφική ατμόσφαιρα. Πρόκειται για γεγονότα που αποτυπώνονται οπτικοακουστικά –σε άλλες εποχές δεν υπήρχε αυτή η δυνατότητα- και που μας θέτουν προ νέων ζητημάτων και προ νέων θεσμικών ευθυνών. Δεν θέλω να ακούω από το στόμα του Προέδρου της Βουλής το λόγο που άκουσα από το στόμα του εκπροσώπου της Νέας Δημοκρατίας. Ο εκπρόσωπος της Νέας Δημοκρατίας μίλησε χωρίς επίγνωση, με αλαζονεία. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ’ Αντιπρόεδρος της Βουλής): Τι κάνει ο κ. Στεφάνου εκεί; Τι δουλειά έχει ο Γενικός Γραμματέας της Βουλής να κάθεται στο Προεδρείο και να δίνει σημειώματα κύριε Πρόεδερε; Ποτέ δεν έχει γίνει ως τώρα κάτι τέτοιο. Είναι απαράδεκτο.
      ΕΥΑΓΓΕΛΟΣ ΒΕΝΙΖΕΛΟΣ: Εδώ είχαμε μια αναθεωρητική διαδικασία τραυματισμένη εκ γενετής. Τα όσα συνέβησαν στην Επιτροπή Αναθεώρησης της προηγούμενης Βουλής οδήγησαν το ΠΑ.ΣΟ.Κ. σε αποχώρηση από μια διαδικασία κορυφαία, από μια διαδικασία που πρέπει πάντα να είναι συναινετική και να κινείται στο υψηλότερο δυνατό επίπεδο. Όταν, λοιπόν, το οπτικοακουστικό υλικό δημιουργεί θέματα, γεννά καχυποψία, τίθεται θέμα έκπτωσης, αξιοπιστίας και νόθευσης του θεσμικού ήθους της Βουλής. Εγώ δεν μίλησα για νόθευση του αποτελέσματος. Τι σημασία έχει το αποτέλεσμα; Ο τόπος κυβερνιέται με το άγχος της οριακής πλειοψηφίας της Νέας Δημοκρατίας. Αυτό είναι το θέμα; 
      ΠΡΟΕΔΡΟΣ (Δημήτριος Σιούφας): Να μην επεκταθούμε. Κύριε Βενιζέλο…
      ΕΥΑΓΓΕΛΟΣ ΒΕΝΙΖΕΛΟΣ: Αυτό είναι το θέμα; Το θέμα είναι τι μήνυμα στέλνουμε στο κόσμο. 
      ΠΡΟΕΔΡΟΣ (Δημήτριος Σιούφας): Κύριε Βενιζέλο…
      ΕΥΑΓΓΕΛΟΣ ΒΕΝΙΖΕΛΟΣ: Ο κόσμος θέλει κάπου να πιστέψει, κάπου να ελπίζει, κάποιον να τον διαβεβαιώσει και δεν του στέλνουμε μήνυμα ασφάλειας, ελπίδας και θεσμικής αξιοπιστίας, του στέλνουμε -δυστυχώς και σήμερα- ένα μήνυμα συγκάλυψης με επιχειρήματα νομικά, δικανικά και όχι με επιχειρήματα πολιτικά και  ηθικά. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Καλώς. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, παρακαλώ το λόγο για ένα λεπτό. 
      ΠΡΟΕΔΡΟΣ (Δημήτριος Σιούφας): Όχι, κύριε Πετσάλνικε, δεν έχετε το λόγο. 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Κύριε Πρόεδρε, ο Γενικός Γραμματέας της Βουλής, ο κ. Στεφάνου, κάθεται δίπλα σας, στη θέση του Αντιπροέδρου. Υπήρξε ποτέ στο παρελθόν Γενικός Γραμματέας να κάθεται εκεί πάνω στο Προεδρείο και να σας δίνει σημειώματα; 
      ΠΡΟΕΔΡΟΣ (Δημήτριος Σιούφας): Αυτό σας ενόχλησε; 
      ΦΙΛΙΠΠΟΣ ΠΕΤΣΑΛΝΙΚΟΣ (Δ΄ Αντιπρόεδρος της Βουλής): Είναι πρωτοφανές αυτό. Ποιος ήταν ο ρόλος του κ. Στεφάνου την ημέρα εκείνη;. Ποιος σας δίνει το δικαίωμα, κύριε Στεφάνου; Ποιος σας το επιτρέπει αυτό;
      ΠΡΟΕΔΡΟΣ (Δημήτριος Σιούφας): Παρακαλώ, κύριε Πετσάλνικε!
      ΠΡΟΕΔΡΟΣ (Δημήτριος Σιούφας): Ο κ. Στεφάνου είναι συνεργάτης μου και είναι Γενικός Γραμματέας της Βουλής. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Κύριε Πρόεδρε, παρακαλώ το λόγο.
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Μαρκόπουλος. 
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ο αξιότιμος Κοινοβουλευτικός Εκπρόσωπος του ΠΑ.ΣΟ.Κ. με αποκάλεσε «αλαζόνα», υπερασπιζόμενος την τιμή και την υπόληψη των συναδέλφων της Νέας Δημοκρατίας, τους οποίους, κύριε Βενιζέλο, διά του λόγου σας και εκπροσωπώντας το κόμμα σας τους προσβάλατε. Σας παρακαλώ πάρα πολύ να πάρετε πίσω αυτό το χαρακτηρισμό όχι γιατί προσβάλλει εμένα προσωπικά, αλλά γιατί, υπερασπιζόμενος την Κοινοβουλευτική Ομάδα, της οποίας υποτιμάτε τη νοημοσύνη, την εντιμότητα, το σεβασμό στους θεσμούς, χρησιμοποιείτε εκφράσεις για να μειώσετε την κυβερνητική παράταξη, προσπαθώντας να δημιουργήσετε εντυπώσεις. 
      Θέλω, επίσης να σας πω ότι η αδυναμία του ΠΑ.ΣΟ.Κ να συλλάβει το μηνύματα του παρόντος πολιτικού σκηνικού, η οποία καταγράφεται στις σφυγμομετρήσεις, όπου ο Αρχηγός σας έρχεται τρίτος στην επίδοση μεταξύ των Αρχηγών όλων των κομμάτων της Αντιπολίτευσης, είναι αυτό το οποίο σας οδηγεί εν γνώσει ψευδόμενους, σε πολιτικές συκοφαντίες. Παρακαλώ πολύ, να αναιρέσετε και να πάρετε πίσω το χαρακτηρισμό «αλαζόνες». Δεν είμαστε αλαζόνες εμείς που εν γνώσει μας ψηφίσαμε, υπογράψαμε δια χειρός ψηφοδέλτια και δεν βρέθηκε ούτε ένας να διαμαρτύρεται για τα ψηφοδέλτια, που μετά από μισή ώρα είχαν ήδη μοιραστεί στους κοινοβουλευτικούς συντάκτες και εσείς ανακαλύψατε τάχα, μετά από πέντε ολόκληρους μήνες. Δεν αναρωτάστε ότι οι πολίτες αυτού του τόπου διερωτώνται γιατί χρειάστηκε πέντε μήνες το ΠΑ.ΣΟ.Κ.. για να ανακαλύψει κάτι που δεν έγινε ποτέ; Δεν αντιλαμβάνεστε ότι εκτίθεστε ανεπανόρθωτα; Δεν αντιλαμβάνεστε ότι πρέπει επιτέλους να κάνετε επιτροπή πολιτικών γκαφών σ’ αυτό το κόμμα, παρά να ζητάτε επιτροπές στη Βουλή για ζητήματα που δεν υπάρχουν; Προσβάλλετε τη δημοκρατία μας. 
      Ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Δημήτριος Σιούφας): Κύριοι συνάδελφοι, μόνο μία λέξη. 
      Την ευθύνη των ψηφοφοριών, αλλά και της όλης λειτουργίας, την έχει ο Πρόεδρος της Βουλής. Τα ζητήματα, τα οποία σχετίζονται στην αντιπαράθεση, μεταξύ των κομμάτων και με τη Νέα Δημοκρατία και από το κόμμα το δικό σας, κύριε Βενιζέλο, δεν είναι θέμα του Προεδρείου. Αυτά σε ό,τι αφορά την κοινοβουλευτική τάξη και τις ευθύνες μου. 
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, με συγχωρείτε, δεν είπαμε ότι είναι θέμα του Προεδρείου. Είπαμε ότι είναι θέμα του Πρωθυπουργού και του ήθους της κυβερνώσας παράταξης. Το θέμα αυτό δεν κλείνει, μένει ανοιχτό στη συνείδηση του πολίτη. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      (Στο σημείο αυτό την Προεδρική Έδρα  καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      ΠΡΟΕΔΡΕΥΩΝ (Γεώργιος Σούρλας): Υπουργείου Αγροτικής Ανάπτυξης και Τροφίμων
      Συνέχιση της συζήτησης επί των άρθρων και του συνόλου του σχεδίου νόμου: «Ρυθμίσεις θεμάτων κτηνοτροφίας και άλλες διατάξεις».
      Το νομοσχέδιο θα συζητηθεί κατά τη σημερινή συνεδρίαση. 
      Υπουργείου Εθνικής Παιδείας και Θρησκευμάτων
      Μόνη συζήτηση επί της αρχής, των άρθρων και του συνόλου του σχεδίου νόμου: «Ειδική Αγωγή και Εκπαίδευση ατόμων με αναπηρία ή με ειδικές εκπαιδευτικές ανάγκες».
      Ερωτάται το Τμήμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Γεώργιος Σούρλας): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας».
      Το νομοσχέδιο ψηφίστηκε στη Διαρκή Επιτροπή, κατά πλειοψηφία.
      Εισάγεται προς συζήτηση στη Βουλή με τη διαδικασία του άρθρου 108 του Κανονισμού της Βουλής. Δηλαδή, μπορούν να λάβουν το λόγο όσοι έχουν αντίρρηση επί της Κυρώσεως αυτής της Συμφωνίας.
      Θέλει κάποιος να λάβει το λόγο;
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κύριε Πρόεδρε, το λόγο παρακαλώ.
      ΠΡΟΕΔΡΕΥΩΝ (Γεώργιος Σούρλας): Ο Εκπρόσωπος του Κομμουνιστικού Κόμματος Ελλάδας, έχει το λόγο.
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Ευχαριστώ, κύριε Πρόεδρε.
       Το Κομμουνιστικό Κόμμα Ελλάδας κρίνει την κάθε πολιτική επιλογή στα ζητήματα της ενέργειας από το κατά πόσο αυτή κατοχυρώνει την ενέργεια, ως κοινωνικό αγαθό ή αντίθετα την αντιμετωπίζει, ως εμπόρευμα. Από αυτήν την άποψη στεκόμαστε στη λογική της ανάγκης της ικανοποίησης των λαϊκών αναγκών και προσδιορίζουμε αυτές τις ανάγκες, ως εξής:
      Πρώτον, τη μείωση της ενεργειακής εξάρτησης της χώρας.
      Δεύτερον, την ενεργειακή επάρκεια και τη φθηνή λαϊκή κατανάλωση.
      Τρίτον, την ασφάλεια της εργασίας στους χώρους δουλειάς.
      Τέταρτον, την προστασία του περιβάλλοντος και της δημόσιας υγείας.
      Αυτά τα κριτήρια τα εξετάζουμε κάτω από ποιες οικονομικές συνθήκες και κάτω από ποιους πολιτικούς όρους μπορούν να διασφαλιστούν. 
      Βεβαίως, δεν τρέφουμε καμμία αυταπάτη ότι στις σημερινές πολιτικοοικονομικές συνθήκες αυτά τα κριτήρια μπορούν να ικανοποιηθούν συνδυασμένα. Έτσι, λοιπόν, εξετάζουμε τους βασικούς στόχους, τους οποίους στον αντίποδα από την ικανοποίηση των λαϊκών κριτηρίων έχει η αστική τάξη στον τομέα της ενέργειας στη χώρα μας. Επιδιώκει, δηλαδή, την ανάδειξη της χώρας σε σημαντικό ενεργειακό δίαυλο στην ευρύτερη περιοχή στα πλαίσια της ολοκλήρωσης της απελευθερωμένης αγοράς ηλεκτρικής ενέργειας, καθώς επίσης και στη συμβολή της στη θωράκιση ανταγωνιστικότητας των εγχώριων μονοπωλίων στο σύνολο της οικονομίας. 
      Έτσι, λοιπόν, σ’ αυτήν την προσπάθεια η χώρα μας αναπτύσσει αντιφατικές σχέσεις ανταγωνισμού, αλλά και συνεργασίας, τόσο με γειτονικές χώρες, όπως η Τουρκία, όπως και με ισχυρές ιμπεριαλιστικές δυνάμεις. Προσπαθεί, δηλαδή, να αξιοποιήσει τους ανταγωνισμούς που εκφράζονται στο συγκεκριμένο πεδίο ανάμεσα στις Ηνωμένες Πολιτείες και στη Ρωσία. 
      Κατά τη γνώμη μας, για τη συγκεκριμένη σύμβαση, κανείς δεν μπορεί να αμφισβητήσει την αναγκαιότητα αυτού του έργου. Γιατί αφ’ ενός μεν διαφοροποιεί τις πηγές προμήθειας της ενέργειας και τις οδούς μεταφοράς, αλλά και συμβάλλει στην ενεργειακή επάρκεια της χώρας. Αυτά όσον αφορά το συγκεκριμένο γεωπολιτικό πλαίσιο.
      Ταυτόχρονα, όμως, πρέπει να λάβουμε ως Κομμουνιστικό Κόμμα υπόψη και τους όρους, το πλαίσιο και τις προϋποθέσεις υλοποίησης του συγκεκριμένου αγωγού, με τις οποίες και διαφωνούμε. Γιατί ακριβώς είναι ένα έργο που εντάσσει τη συνολικότερη πολιτική της απελευθέρωσης της αγοράς ηλεκτρικής ενέργειας και αυτή ακριβώς η πολιτική, αλλά και η συγκεκριμένη σύμβαση οδηγεί στη μεγιστοποίηση των οφελών του κεφαλαίου σε αντιπαράθεση  μ’ αυτές τις ανάγκες. Αυτοί, δηλαδή, που κερδίζουν είναι οι μεγάλοι όμιλοι. Είτε θα εμπλακούν άμεσα στην κατασκευή του έργου, είτε στη διαχείριση είτε στην πορεία της περαιτέρω ιδιωτικοποίησης της «Δ.Ε.Π.Α.» που θα συμπαρασύρει και τη «Δ.Ε.Σ.Φ.Α.» προς αυτή την κατεύθυνση.
      Βεβαίως πρέπει και λαμβάνουμε υπόψη τις εξελίξεις οι οποίες υπάρχουν σε γεωπολιτικό επίπεδο, όπως είναι ο αιματηρός πόλεμος στη Νότια Οσετία που εξαπολύθηκε κατόπιν παραγγελίας των Η.Π.Α. από την ελεγχόμενη απ’ αυτούς κυβέρνηση της Γεωργίας, αξιοποιώντας τις γνωστές αντιθέσεις Γεωργίας-Ρωσίας. Δηλαδή ένα ακόμα επεισόδιο στο σήριαλ του τρόμου που προκαλεί η όξυνση των ανταγωνισμών ανάμεσα στις ιμπεριαλιστικές δυνάμεις για το ποιος θα ελέγξει τις πλουτοπαραγωγικές πηγές, αλλά και τις οδούς διέλευσης των πρώτων υλών, ιδιαίτερα του φυσικού αερίου και του πετρελαίου. Στα πλαίσια αυτά και αξιοποιώντας αυτές τις εξελίξεις οι Ηνωμένες Πολιτείες προωθούν παραπέρα και το ΝΑΤΟ τα ιμπεριαλιστικά τους σχέδια μέσα από την υλοποίηση της αντιπυραυλικής ασπίδας.
      Βεβαίως θέλουμε να δηλώσουμε ότι δεν έχουμε καμμιά αμφιβολία για το ρόλο της σημερνής Ρωσίας που δεν έχει καμμία σχέση με τη Σοβιετική Ένωση και δεν μπορεί να αποτελέσει αντίπαλο. Παρά ταύτα όμως η Ελλάδα πρέπει άμεσα να απεμπλακεί από τους συγκεκριμένους ιμπεριαλιστικούς και νατοϊκούς σχεδιασμούς στην περιοχή. 
      Κατά τη γνώμη, λοιπόν, του Κομμουνιστικού Κόμματος Ελλάδας τα οφέλη από τη δημιουργία του αγωγού θα μπορούσαν να ήταν μεγιστοποιημένα  εάν  και εφόσον αυτός θα ήταν ενταγμένος σε μία άλλη πολιτική, σε μια άλλη πολιτική όπου ο αγωγός θα εντάσσονταν σ’ ένα δημόσιο λαϊκό φορέα ενέργειας που θα υπηρετούσε το σύνολο των κριτηρίων και των στόχων για την ικανοποίηση των λαϊκών αναγκών, όπως της διασφάλισης επαρκούς και φθηνής ενέργειας, της ασφάλειας των εργαζομένων στον κλάδο, την προστασία του περιβάλλοντος, τη μείωση του βαθμού ενεργειακής εξάρτησης της χώρας, προωθώντας τόσο την αξιοποίηση των εγχώριων και ανανεώσιμων πηγών, αλλά και την αμοιβαία, διακρατική επωφελή συνεργασία με άλλα κράτη. 
      Το Κ.Κ.Ε. αντιστέκεται στις ιμπεριαλιστικές πιέσεις και σχεδιασμούς, απειθαρχεί. Δεν κρύβεται πίσω από αστεία προσχήματα, όπως λόγου χάριν   της προστασίας του περιβάλλοντος, όπως κάνουν άλλοι πολιτικοί σχηματισμοί που υποκλίνονται σ’ αυτές τις ιμπεριαλιστικές επιλογές.
      Απ’ αυτήν την άποψη το Κ.Κ.Ε. δεν μπορεί να υπερψηφίσει τη συγκεκριμένη σύμβαση και δηλώνει «ΠΑΡΩΝ». 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καραθανασόπουλο. 
      Ο κ. Ψαριανός έχει το λόγο. 
      ΓΡΗΓΟΡΙΟΣ ΨΑΡΙΑΝΟΣ: Κύριε Πρόεδρε, είναι γνωστές οι  θέσεις του Συνασπισμού Ριζοσπαστικής Αριστεράς για τα  ενεργειακά προβλήματα της χώρας. Είναι γνωστή η εμμονή μας στην ανάγκη να δημιουργηθεί ένα μόνιμο νομοθετικό πλαίσιο για ανανεώσιμες πηγές ενέργειας, για την αιολική ενέργεια και την ηλιακή ενέργεια που στον τομέα αυτό δεν έχουμε κάνει μεγάλα βήματα. Έχουμε κάνει πολύ μικρά βηματάκια. 
      Για μας πρώτη προτεραιότητα είναι οι ανανεώσιμες πηγές ενέργειας. Βεβαίως, κατασκευές των αγωγών είτε πετρελαίου είτε φυσικού αερίου, εφόσον περιλαμβάνουν στον αρχιτεκτονικό σχεδιασμό και στη μελέτη την Ελλάδα, είναι πολύ σημαντικός για την Ελλάδα. 
      Κατ’ αρχάς δεν είμαστε αντίθετοι στην κατασκευή και στη λειτουργία του αγωγού που θα περνάει υποθαλάσσια από τη Μαύρη Θάλασσα, θα περνάει από βουλγαρικό έδαφος και με συμφωνίες Ελλάδας-Τουρκίας και Ιταλίας θα καταλήγει υποθαλάσσια στην Ιταλία. Για όλο αυτό τα έργο έχουμε σοβαρές επιφυλάξεις για τα περιβαλλοντικά θέματα. Ενδεχομένως στον αγωγό φυσικού αερίου να μην υπάρχει η επιβάρυνση που θα υπάρχει με τον αγωγό πετρελαίου Μπουργκάς-Αλεξανδρούπολη και με την επιβάρυνση της μεταφόρτωσης σε καράβια που θα διασχίζουν το Αιγαίο –που είναι ένα πάρα πολύ σημαντικό ζήτημα- αλλά στο θέμα του αγωγού, του λεγόμενου South Stream δεν υπάρχει καμμία συγκεκριμένη, ως τώρα, μελέτη ή δεν είναι δηλωμένη η ανάγκη να γίνει μελέτη περιβαλλοντικών επιπτώσεων. 
      Η συμφωνία αναφέρει ότι ο αγωγός ή η κατασκευή και όλο αυτό το έργο θα πρέπει να είναι σύννομο και συμβατό με την ελληνική νομοθεσία περί προστασίας περιβάλλοντος κ.λπ., αλλά πουθενά δεν αναφέρεται, δεν υπάρχει μία δέσμευση ότι θα γίνει μελέτη περιβαλλοντικών επιπτώσεων. 
      Επίσης δεν είμαστε καθόλου βέβαιοι ότι αυτό το έργο δεν θα «μετακυλήσει» τεράστια κέρδη σε μεγάλες εταιρείες. Εκτός από τη «Δ.Ε.Σ.Φ.Α.» και τη «GAZPROM» που συνεργάζονται για την κατασκευή του έργου, δεν υπάρχει καμιά διασφάλιση για τον ελληνικό λαό ότι θα υπάρχει δημόσιο συμφέρον και όφελος κι αυτό είναι ένα πάρα πολύ σημαντικό ζήτημα για εμάς. 
      Εάν υπήρχαν φορείς, οι οποίοι θα υπόκειντο μόνο στην ελληνική νομοθεσία, θα υπήρχαν οι μελέτες περιβαλλοντικών επιπτώσεων και θα ήταν διασφαλισμένο το κέρδος για το ελληνικό δημόσιο και τον ελληνικό λαό, θα ήμασταν σύμφωνοι, όπως και καταρχήν επί του έργου συνολικά. Δεν έχουμε αντίθετη άποψη, δεν είμαστε κατά του έργου. Πρέπει, όμως, να δούμε αυτά τα στοιχεία που είναι πάρα πολύ σοβαρά. 
      Και επειδή, ξέρετε, οι δρόμοι της ενέργειας βάφονται με αίμα, ενώ θα έπρεπε να είναι η βάση συνεργασίας και διακρατικών συνεργασιών και συμβολής όλων των επί μέρους κρατών σε μία συνεργασία στον τομέα της ενέργειας, θα πρέπει να δούμε ποια είναι εκείνα ακριβώς τα σημεία που διασφαλίζουν το δημόσιο συμφέρον και τις ευαισθησίες όλων μας απέναντι στο περιβάλλον. 
      Θέλω, όμως, να πω ότι στην επιτροπή ο κύριος Υπουργός είπε να μη μονοπωλούν ορισμένοι τις οικολογικές ευαισθησίες. Ξέρετε, στην Ελλάδα όλοι οι αρμόδιοι έως τώρα έχουν δηλώσει την οικολογική τους ευαισθησία και την ευαισθησία για τις περιβαλλοντικές επιπτώσεις όποιων έργων επρόκειτο να γίνουν. Όμως, τα περισσότερα απ’ αυτά τα έργα έγιναν εις βάρος του περιβάλλοντος και εις βάρος του δημοσίου συμφέροντος. 
      Δεν είμαστε αντίθετοι με το έργο. Όμως, επειδή δεν έχουν διασφαλιστεί αυτά που ζητάμε, ψηφίζουμε «ΠΑΡΩΝ». 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος ομιλητής συνάδελφος. 
      Κηρύσσεται περαιωμένη η συζήτηση επί της αρχής, των άρθρων και του συνόλου του νομοσχεδίου του Υπουργείου Ανάπτυξης «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας», και ερωτάται το Τμήμα εάν γίνεται δεκτό. 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
      ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Κατά πλειοψηφία. 
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας», έγινε δεκτό σε μόνη συζήτηση επί της αρχής, κατ’ άρθρον και στο σύνολο κατά πλειοψηφία. 
      (Να μπει η σελίδα 32 α΄)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή παρέσχε τη ζητηθείσα εξουσιοδότηση. 
      Έχω την τιμή να ανακοινώσω στο Τμήμα ότι οι Υπουργοί Πολιτισμού, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων Έργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Επικρατείας, κατέθεσαν σχέδιο νόμου «Καταπολέμηση της βίας με αφορμή αθλητικές εκδηλώσεις και άλλες διατάξεις». 
      Παραπέμπεται στην αρμόδια Διαρκή Επιτροπή.
      Εισερχόμαστε στη συζήτηση επί των άρθρων και του συνόλου του σχεδίου νόμου του Υπουργείου Αγροτικής Ανάπτυξης και Τροφίμων «Ρυθμίσεις θεμάτων κτηνοτροφίας και άλλες διατάξεις». 
      Να θυμίσω στο Τμήμα ότι στη συνεδρίαση της Τετάρτης 27 Αυγούστου 2008 το νομοσχέδιο ψηφίστηκε επί της αρχής και άρχισε η συζήτηση της πρώτης ενότητας των άρθρων από το 1ο έως το 16ο. Έχουν ομιλήσει οι εισηγητές και οι ειδικοί αγορητές. Στη σημερινή συνεδρίαση θα συνεχιστεί η συζήτηση με τους ομιλητές που έχουν ήδη εγγραφεί στον κατάλογο. Στη συνέχεια, θα συζητηθεί η δεύτερη ενότητα των άρθρων από το 17ο μέχρι το 38ο καθώς και τροπολογίες. 
      Έχω την τιμή να ανακοινώσω στο Τμήμα ότι ο Πρόεδρος του ΣΥ.ΡΙΖ.Α. κ. Αλαβάνος ορίζει Κοινοβουλευτικό Εκπρόσωπο το Βουλευτή κ. Γρηγόριο Ψαριανό. Ο δε Κοινοβουλευτικός Εκπρόσωπος του ΛΑ.Ο.Σ. κ. Βορίδης ορίζει ειδικό αγορητή το Βουλευτή κ. Αθανάσιο Πλεύρη. 
      Να ενημερώσω τους κυρίους συναδέλφους ότι η εγγραφή για τη δεύτερη ενότητα θα γίνει μετά την περαίωση της συζήτησης της πρώτης ενότητας των άρθρων. Τώρα είναι δεκατέσσερις εγγεγραμμένοι Βουλευτές από την προηγούμενη συνεδρίαση. 
      Το λόγο έχει ο συνάδελφος κ. Αυγενάκης. 
      ΕΛΕΥΘΕΡΙΟΣ ΑΥΓΕΝΑΚΗΣ: Κυρίες και κύριοι συνάδελφοι, δυστυχώς τη σημερινή μας συζήτηση σκιάζει για άλλη μια φορά το παιχνίδι εντυπώσεων της Αξιωματικής Αντιπολίτευσης. 
      Και με λύπη μου άκουσα τον καθ’ όλα αγαπητό και συμπαθή συνάδελφο του ΠΑ.ΣΟ.Κ. κ. Βενιζέλο να ξεκινά τη σημερινή συνεδρίαση κάνοντας αναφορά στο ίδιο θέμα, την ανυπόστατη καταγγελία για νοθεία του εκλογικού αποτελέσματος στην ψηφοφορία της Συνταγματικής Αναθεώρησης. 
      Με λυπεί ιδιαίτερα το γεγονός, κυρίες και κύριοι συνάδελφοι, ότι κρίσιμα θέματα για την πορεία του τόπου γίνονται αντικείμενο μικροκομματικών σκοπιμοτήτων. Γιατί τι άλλο νόημα μπορεί να έχει αυτή η προσπάθεια σπίλωσης με την πρόφαση της νοθείας στη διαδικασία ψηφοφορίας; Κάνατε την καταγγελία τρεις μήνες μετά την ολοκλήρωση της διαδικασίας. Μιλάτε για στρέβλωση του αποτελέσματος τη στιγμή που όλοι γνωρίζουμε με ποιο τρόπο πραγματοποιείται η συγκεκριμένη διαδικασία. Είναι μια διαδικασία που έχει ακολουθηθεί στο παρελθόν και το γνωρίζετε καλά, κύριοι συνάδελφοι της Αντιπολιτεύσεως. Αποτελεί πάγια τακτική την οποία ως Κυβέρνηση πολλάκις εφαρμόσαμε, όπως παραδείγματος χάριν το 1998 και το 2001. 
      Όλοι γνωρίζουμε ότι η νοθεία είναι αδύνατη. Αν υποθέσουμε ότι κάποιος συνάδελφος έχει καταψηφίσει κάποιο άρθρο, δεν θα το έλεγε στη συνέχεια;
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριοι συνάδελφοι. 
      ΕΛΕΥΘΕΡΙΟΣ ΑΥΓΕΝΑΚΗΣ: Να μην ξεχνάμε, κυρίες και κύριοι του ΠΑ.ΣΟ.Κ., τα πραγματικά γεγονότα. Και τα γεγονότα είναι ότι συμφωνήσατε για την Αναθεώρηση του Συντάγματος στην προηγούμενη Βουλή και μετά κάνατε στροφή εκατόν ογδόντα μοιρών. Αναιρέσατε τελείως τις αποφάσεις και τις δεσμεύσεις σας στον ελληνικό λαό και είπατε στην συνέχεια «όχι» στη Συνταγματική Αναθεώρηση. Για άλλη μια φορά αναδείξατε την ανακολουθία μεταξύ των λόγων και των πράξεών σας. Αυτά είναι τα πραγματικά γεγονότα. Μην προσπαθείτε να τα στρεβλώσετε.
      Κυρίες και κύριοι της Αντιπολίτευσης, μετά τις αποσπασματικές σας ενέργειες ασκείτε μια πολιτική διαφήμισης. Η πολιτική όμως δεν είναι διαγωνισμός διαφήμισης. Είναι αγώνας ουσίας για την επίλυση των προβλημάτων που αντιμετωπίζει η κοινωνία μας.
      Αλήθεια, με τι προσπαθείτε να αναμετρηθείτε, συνάδελφοι και συναδέλφισσες του ΠΑ.ΣΟ.Κ.; Με τα προβλήματα του τόπου; Με τις μεταρρυθμίσεις που έχει ανάγκη η κοινωνία; Με τις σαφείς και ξεκάθαρες προτάσεις της Κυβέρνησης; Με τα εσωκομματικά σας προβλήματα; Με το χαμένο έδαφος από τα άλλα κόμματα της Αντιπολίτευσης; Είναι λυπηρό να συζητάμε σημαντικά κοινωνικά θέματα, θέματα κρίσιμα για τις σημερινές και επόμενες γενιές κάτω από το πρίσμα του λαϊκισμού και των μικροπολιτικών σκοπιμοτήτων. 
      Η πολιτική όξυνσης που τροφοδοτείτε, κυρίες και κύριοι της Αντιπολίτευσης, δεν εξυπηρετεί κανέναν. Δεν τιμά το χώρο που βρισκόμαστε. Δεν τιμά την αποστολή μας. Κυρίως όμως δεν εξυπηρετεί τους πολίτες και δεν δίνει λύση στα προβλήματα που μας απασχολούν. 
      Η ιστορία, κυρίες και κύριοι συνάδελφοι, ανταμείβει τους τολμηρούς, ανταμείβει αυτούς που σχεδιάζουν το μέλλον του τόπου. Και δεν αναλωνόμαστε σε τακτικές εντυπωσιασμού και μικροπολιτικών σκοπιμοτήτων.
      Κυρίες και κύριοι συνάδελφοι, σε σχέση με το νομοσχέδιο που συζητούμε σήμερα, θέλω να επισημάνω μερικά σημεία που κατά τη γνώμη μου είναι σημαντικά. Πρώτο και σημαντικότερο, στο προς ψήφιση νομοσχέδιο αναγνωρίζεται για πρώτη φορά η κτηνοτροφία ως διακριτός και αυτόνομος επαγγελματικός κλάδος. 
      Σε σχέση με τα συγκεκριμένα άρθρα που συζητούμε θέλω να σταχυολογήσω τα εξής. Σύμφωνα με τα άρθρα 2 και 4 καθορίζεται εκ νέου η διαδικασία έκδοσης των αδειών ίδρυσης και λειτουργίας κτηνοτροφικών εγκαταστάσεων. Οι προτεινόμενες διατάξεις παραχωρούν την αρμοδιότητα έκδοσης αδειών ίδρυσης και λειτουργίας των κτηνοτροφικών εγκαταστάσεων στην αρμόδια διεύθυνση αγροτικής ανάπτυξης της οικείας Νομαρχιακής Αυτοδιοίκησης. Μάλιστα καθορίζεται σαφές χρονοδιάγραμμα για την ολοκλήρωση της διαδικασίας. 
      Επίσης, διευρύνεται η γνωμοδοτική αρμοδιότητα και η συγκρότηση των πρωτοβάθμιων και δευτεροβάθμιων επιτροπών ελέγχου σταβλισμού. Οι συγκεκριμένες διατάξεις αποσκοπούν στην εντατικοποίηση των ελεγκτικών μηχανισμών, που είναι τόσο σημαντική για την εξασφάλιση της ποιότητας των προϊόντων.
      Ταυτόχρονα, κύριοι συνάδελφοι, επιτυγχάνεται ευχερέστερη και ταχύτερη έκδοση των αδειών ίδρυσης και λειτουργίας των νέων εγκαταστάσεων.
      Αξίζει επίσης να επισημάνω ότι με το άρθρο 1 καθορίζεται ο τρόπος κυκλοφορίας των πρόσθετων υλών ζωοτροφών, ενώ για την παραγωγή ασφαλών ζωοτροφών συνιστώνται σε κάθε εργαστήριο ελέγχου κυκλοφορίας ζωοτροφών Αθήνας, Λάρισας, Θεσσαλονίκης, τρεις θέσεις υπαλλήλων του γεωπονικού κλάδου με ειδικότητα στη ζωική παραγωγή.
      Η καθιέρωση ισχυρών ελεγκτικών μηχανισμών για τις ζωοτροφές είναι σε κάθε περίπτωση πολύ σημαντική γιατί αποτρέπει πιθανά δυσάρεστα γεγονότα και διασφαλίζει την ποιότητα. Είμαι σίγουρος ότι όλοι θυμόμαστε τα γεγονότα με τη σπογγώδη εγκεφαλοπάθεια που συγκλόνισαν την Ευρώπη ή τη γρίπη των πτηνών. Είναι βέβαιο ότι η δημόσια υγεία πρέπει να προστατευτεί και γεγονότα τέτοιου είδους δεν πρέπει να επαναληφθούν.
      Μια ακόμα σημαντική πρόβλεψη του παρόντος σχεδίου νόμου ενισχύει την ασφάλεια και την ποιότητα των προϊόντων. Αφορά την ίδρυση του Ελληνικού Οργανισμού Γάλακτος και Κρέατος, ο οποίος μετονομάζει τον Ελληνικό Οργανισμό Γάλακτος.
      Με τις προβλέψεις του άρθρου 11 έως και 16 καταργείται ο πολυκερματισμός των αρμοδιοτήτων για την κυκλοφορία και τον έλεγχο των ζωοτροφών.
Για το σκοπό αυτό προστίθεται στην αρμοδιότητα του νέου οργάνου αφ’ ενός η διενέργεια ισοζυγίων κρέατος προκειμένου να εξασφαλιστεί η προέλευση και το είδος του παραγόμενου και διακινούμενου κρέατος και αφ’ ετέρου η έκτακτη επιχορήγηση Ελλήνων κτηνοτρόφων για την προμήθεια ζωοτροφών.
      Τέλος, πολύ σημαντική συμβολή του νέου νομοσχεδίου για την ενίσχυση του κλάδου είναι η ρύθμιση των θεμάτων του πολύπαθου Οργανισμού Ελληνικών Γεωργικών Ασφαλίσεων, του λεγόμενου ΕΛ.Γ.Α.. Επιτρέψτε μου να θίξω ένα ακόμα ζήτημα, το οποίο επηρεάζει τους κτηνοτρόφους αλλά και το σύνολο της κοινωνίας, αφού διασφαλίζει την καλύτερη παροχή υπηρεσιών προς τους πολίτες. Αναφέρομαι, κύριε Υπουργέ, στη λειτουργία των Σχολών Επαγγελμάτων Κρέατος σε Αθήνα και Θεσσαλονίκη. Η υποχρεωτική φοίτηση στις σχολές αυτές για την απόκτηση άδειας επαγγέλματος κρεοπώλη και εκδοροσφαγέα διασφαλίζει την άρτια εκπαίδευση και την απόκτηση των απαραίτητων θεωρητικών και πρακτικών γνώσεων για την άσκηση του επαγγέλματος. Ωστόσο, λόγω του μεγάλου αριθμού των υποψηφίων και των μικρών δυνατοτήτων απορρόφησης των δύο σχολών, παρατηρείται σημαντική χρονική καθυστέρηση για την ένταξη των ενδιαφερομένων σ’ αυτές με το χρόνο αναμονής να ξεπερνά τους δώδεκα και πλέον μήνες. Ιδιαίτερα στην περιοχή της Κρήτης, κύριε Υπουργέ, υπάρχει αυξημένο ενδιαφέρον από τη λειτουργία νέων κρεοπωλείων, νέων καταστημάτων και μονάδων μεταποίησης κρέατος, το οποίο αδυνατεί να καλύψει η περιοδική και αποσπασματική λειτουργία τμημάτων εκπαίδευσης στο νησί. Χαρακτηριστικά αξίζει να αναφέρω ότι μόνο στο Νομό Ηρακλείου παραμένουν σε αναμονή εκατόν πενήντα αιτήσεις φοίτησης κατά το τελευταίο έτος, ενώ παράλληλα οι ανάγκες του νομού σε πτυχιούχους επαγγελματίες κρέατος ξεπερνούν τις πεντακόσιες σε ξενοδοχεία, καταστήματα αλλά και αλλού και λόγω του χρονοβόρου της δύσκολης διαδικασίας δεν αξιοποιούνται. Κλείνοντας αυτήν τη μικρή παρένθεση, θεωρώ ότι η λειτουργία τμήματος της Σχολής Επαγγελμάτων Κρέατος σε μόνιμη βάση στην Κρήτη θα μπορούσε να αυξήσει τη δυνατότητα απορρόφησης των υποψηφίων, να περιορίσει το χρόνο της αναμονής για την ένταξη στη σχολή και την απαλλαγή των ενδιαφερομένων από την υποχρεωτική μετακίνηση σε Αθήνα και Θεσσαλονίκη.
      Κυρίες και κύριοι συνάδελφοι, θέλω για μια ακόμη φορά να τονίσω ότι το νομοσχέδιο αποτελεί ένα σημαντικό βήμα για τη βελτίωση της ζωής των κτηνοτρόφων και την ανάπτυξη του κλάδου. Είναι η πρώτη φορά που κατατίθεται ενιαίο θεσμικό πλαίσιο για την κτηνοτροφία. Η εξασφάλιση και η ενίσχυση της γεωργίας και κτηνοτροφίας πρέπει να αποτελεί και αποτελεί προτεραιότητά μας. Τα προβλήματα των κτηνοτρόφων αποτελούν κοινωνικά προβλήματα και επηρεάζουν άμεσα και έμμεσα χιλιάδες οικογένειες. Η ενίσχυση του κλάδου και η συνέχιση της σημαντικής προσφοράς των Ελλήνων γεωργών και κτηνοτρόφων είναι καθοριστικής σημασίας τόσο για την οικονομία της χώρας μας όσο και για την ποιότητα της ζωής μας. Η βούλησή μας είναι να εξασφαλίσουμε την ποιότητα και την ασφάλεια των προϊόντων και να υποστηρίξουμε τους Έλληνες κτηνοτρόφους και είναι αδιαμφισβήτητο αυτό. Συμφωνώ ότι πρέπει να γίνουν πολλά ακόμα, σας διαβεβαιώ όμως ότι οι προσπάθειες δεν θα σταματήσουν εδώ. Θα προχωρήσουμε με θέληση και αποφασιστικότητα σε νέες τομές και νέες μεταρρυθμίσεις για την ανάπτυξη της χώρας μας, για μια κοινωνία ευημερίας και γι’ αυτό να είστε σίγουροι.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αυγενάκη.
      Το λόγο έχει ο κ. Αμοιρίδης. 
      ΙΩΑΝΝΗΣ ΑΜΟΙΡΙΔΗΣ: Αγαπητοί συνάδελφοι, την ημέρα που εκδόθηκαν τα αποτελέσματα της εισαγωγής στα ανώτερα εκπαιδευτικά ιδρύματα το Υπουργείο κατέθεσε τροπολογία-προσθήκη για το δικαίωμα υποτροφιών σε παιδιά αγροτών, τα οποία θα πάρουν την αγροτική κατεύθυνση στα ανώτατα και ανώτερα ιδρύματα. Είναι τρομερό να επαναλαμβάνεται η ιστορία, γιατί πάντα επαναλαμβάνεται σαν φάρσα. Κάποτε δόθηκαν υποτροφίες από το τότε Υπουργείο Γεωργίας σε μια εποχή που οι αγρότες ήταν 70%. Σήμερα είναι κοντά στο 7%. Και βέβαια, το παιδί του αγρότη δεν μπορεί να γίνει μηχανικός; Δεν μπορεί να το επιδοτήσουμε με υποτροφία; Δηλαδή το παιδί κάποιου άλλου που δεν έχει τη δυνατότητα να το σπουδάσει δεν θα μπορεί να γίνει γεωπόνος; 
      Όλα αυτά, λοιπόν, αποτελούν σπασμωδικές κινήσεις επικοινωνιακής στήριξης από πλευράς του Υπουργείου στην παιδεία, αλλά και συνολικά του κυβερνητικού έργου, χωρίς στόχευση. Είναι δυνατόν ένα παιδί που έχει τις πνευματικές δυνατότητες και δεν έχει τις οικονομικές, ανεξάρτητα αν είναι από αγροτική οικογένεια ή αν είναι από εργαζόμενο, να μη μπορεί να μπει και να στηριχθεί στο πανεπιστήμιο; 
      Κύριε Υπουργέ, η συνολική πραγματικά στήριξη της παιδείας, γίνεται όταν όλα τα Υπουργεία σε μια συνολική κατεύθυνση στοχευμένα θα στηρίξουν τα χαμηλά εισοδήματα, ώστε τα παιδιά τους να σπουδάσουν, ανεξάρτητα αν θα γίνουν γεωπόνοι ή όχι. Ας αναλάβει ένα κομμάτι το Υπουργείο Ανάπτυξης. Ας αναλάβει ένα κομμάτι το κάθε Υπουργείο. 
    Τότε, θα υπάρχει μια συνολική πλατφόρμα και θα μπορούμε να πειστούμε ότι έχετε ευαισθησία σ’ αυτά τα θέματα και όχι με επικοινωνιακά τρικ να βγει προς τα έξω η δήθεν ευαισθησία του Υπουργείου Αγροτικής Ανάπτυξης. Δεν αμφιβάλλω ότι ο καθένας από εμάς -και εσείς προσωπικά- έχετε ευαισθησίες. Η πολιτική σας, όμως, δεν έχει ευαισθησίες. Εκεί είναι η διαφορά. 
    Στο άρθρο 5 και στο άρθρο 2, μιλάτε για επιτροπές σταβλισμού και μπαίνουν και κάποια μέλη από τον Οργανισμό Ρυθμιστικού. Δεν υπάρχει όμως εκπρόσωπος από την αυτοδιοίκηση. Δηλαδή δεν έχει άποψη ο δήμος αν γίνονται στάβλοι στην περιοχή του, τι αποστάσεις έχουν; Δεν έχει δικαίωμα η αυτοδιοίκηση στην διοίκηση αυτού του τόπου; Δεν πρέπει σ’ αυτές τις επιτροπές να ακουστεί η φωνή του απλού πολίτη; Να σας πω ότι ο σύγχρονος σχεδιασμός απαιτεί κτηνοτροφικές ζώνες, όπου θα υπάρχει οικονομία κλίμακας, όπου θα υπάρχει περιβαλλοντική προστασία, όπου θα ξέρει ο κάθε κτηνοτρόφος ποιες είναι αυτές οι ζώνες. Τώρα, γίνεται ένας στάβλος και λένε στο δήμαρχο φτιάξε μου άσφαλτο, φέρε μου νερό. Πώς θα γίνουν όλες αυτές οι υποδομές, όταν δεν υπάρχει ένας συνολικός σχεδιασμός;
    Άρα, έχουμε αποσπασματικές προτάσεις βελτίωσης πιθανόν των ισχυουσών ως σήμερα όρων, αλλά δεν υπάρχει μια συνολική βελτίωση σε όλη αυτήν τη διαδικασία. Φανταστείτε ότι θα μπορούσαν να είναι σε μια περιοχή όλοι στάβλοι σε μια κτηνοτροφική ζώνη. Θα κάνατε μια φορά αποχέτευση, μια φορά ύδρευση, μια φορά οδοποιία, μια φορά θα πήγαινε το δίκτυο της Δ.Ε.Η. και το δίκτυο του Ο.Τ.Ε. Ξέρετε πόσο κοστίζει για να πάει σε κάθε στάβλο η Δ.Ε.Η. έξι ή επτά κολώνες; Περισσότερο από έξι χιλιάδες ευρώ. Άλλο τόσο κοστίζει το τηλέφωνο. Μπορεί να αναπτυχθεί έτσι η αγροτική οικονομία; 
    Δεν μιλάμε για τις τιμές των ζωοτροφών. Έχουν ξεφύγει. Το στάρι κάνει 0,15 λεπτά και το πίτουρο κάνει 0,30 λεπτά. Πριν από ένα εξάμηνο τα λιπάσματα έκαναν 17 ευρώ και τώρα κάνουν 33 ευρώ. Πώς στηρίζετε την αγροτική οικονομία και την κτηνοτροφία; Μόνο εσείς το καταλαβαίνετε. Και το γάλα έχει 0,90 λεπτά και άντε να φτάσει στα 0,92 λεπτά. Και βγαίνει ο Υπουργός Ανάπτυξης προς συνετισμό των μεγάλων καρτέλ και τους παρακαλάει, στην ουσία, να κρατήσουν τις τιμές. Αν όμως υπήρχε υγιής ανταγωνισμός, από μόνες τους οι τιμές στο εμπόριο θα έπεφταν και θα ανέβαιναν οι τιμές παραγωγού. Έτσι έχουμε το περίεργο ο παραγωγός να πουλάει φτηνά και ο καταναλωτής να αγοράζει ακριβά. 
    Για τον Ο.Π.Ε.Κ.Ε.Π.Ε. στο άρθρο 32. Μέχρι το 2004 για την ενεργοποίηση των δικαιωμάτων πλήρωνε ο κάθε αγρότης από 35 έως 40 ευρώ. Σήμερα πληρώνει 280 ευρώ, δηλαδή επτά φορές επάνω. Σήμερα προτείνετε  να καταργηθεί. Βεβαίως να καταργηθεί. Αλλά έχετε δεσμεύσει ήδη τα επόμενα τριάντα χρόνια. Τέσσερα επί επτά ίσον είκοσι οκτώ, διακόσια ογδόντα, επιπλέον το χρόνο. Άρα, για τα τριάντα επόμενα χρόνια, αν πηγαίνατε με τις τιμές του 2004, είναι ήδη πληρωμένα. Σωστά τα αφαιρείτε. 
    Για την επιστροφή φόρου του πετρελαίου. Με την κυβέρνηση ΠΑ.ΣΟ.Κ. επιτρεπόταν να χρησιμοποιούν πετρέλαιο θέρμανσης. Τα είκοσι στρέμματα απαιτούν περίπου χίλια λίτρα πετρέλαιο. Με 0,70 λεπτά ίσον επτακόσια ευρώ. Εσείς, το πήγατε στο 1,40 και είναι 1.400 ευρώ. Η επιστροφή είναι 6 ευρώ το στρέμμα. Δύο επί έξι ίσον δώδεκα, 120 ευρώ. Άρα, 580 ευρώ λιγότερα. Και όλα αυτά τοποθετούνται σ’ έναν κοινό λογαριασμό, που δεν ξέρει κανείς αν είναι από τον Ε.Λ.Γ.Α., ή από τον Ο.Π.Ε.Κ.Ε.Π.Ε., ή αν είναι από την επιστροφή φόρου πετρελαίου. 
    Είχατε υποσχεθεί εξήντα ευρώ για τον καπνό και δώσατε έξι ευρώ, είκοσι πέντε έως τριάντα για το καλαμπόκι και δώσατε οκτώ και για τα σιτηρά από δεκαπέντε έως είκοσι και δώσατε τέσσερα. Για το ποιοτικό παρακράτημα είχατε υποσχεθεί ότι θα δοθούν 8.000.000 ευρώ. ‘Όταν είχατε έρθει στην Πιερία είπατε ότι θα δώσετε επιδότηση για διακόσια πενήντα κιλά το στρέμμα. Το αφήσατε στο διακόσια. Τα εξακόσια πενήντα ή το ένα εκατομμύριο που έμειναν δεν ξέρω που πήγαν. Ενώ είχατε δεσμευτεί και το είχατε υποσχεθεί για διακόσια πενήντα κιλά το στρέμμα, εσείς δώσατε διακόσια. Και βέβαια για τις αποζημιώσεις του ΕΛΓΑ επί ΠΑ.ΣΟ.Κ. η τιμή πάντα πήγαινε στο στήσιμο της προηγούμενης χρονιάς. Δηλαδή για φέτος 3,70. 
    Τι κάνετε τώρα; Θέλετε να αποδώσετε 3,28. Για ποιο λόγο; Πού πήγαν τα υπόλοιπα χρήματα; Αφήστε και το ενιαίο τέλος ακινήτων που θα φέρει σε λίγο σε μαρασμό ακόμη περισσότερο και την κτηνοτροφία και τη γεωργία, κυρίως όμως την κτηνοτροφία. Γιατί σκεφθείτε, αν έχει κανείς μια μονάδα με κοτόπουλα έξι χιλιάδων τετραγωνικών, θα πρέπει να πληρώσει 6.000 ευρώ το χρόνο. Σε δέκα χρόνια θα την έχει πάρει το κράτος. Πρέπει να αφαιρέσετε από το ενιαίο τέλος ακινήτων, αυτό το φόρο απ’ όλες τις αγροτικές υποδομές.
    Παρακράτηση των επιδοτήσεων. Υπάρχουν περιπτώσεις, κύριε Υπουργέ, που κάποιοι άνθρωποι δεν ενημερώθηκαν ότι δεν μπορούν να καλλιεργήσουν και καλλιέργησαν σιτηρά. Έχει γίνει σ’ όλη την Ελλάδα. Έχουν μείνει λίγοι στην Πιερία, τριάντα με σαράντα άτομα. Θα παρακαλέσω, λοιπόν, να πάρουν και αυτοί τις επιδοτήσεις, όπως τις πήραν τόσοι άλλοι και στους άλλους νομούς. Ήταν μια αστοχία την οποία δεν ήξεραν και οι ίδιοι, δεν είχαν ενημερωθεί. Μόνο για την Πιερία, για το 2006. 
    Φέτος με σαράντα βαθμούς θερμοκρασία είχαμε ακαρπία στη φράουλα. Έχουν καταθέσει τις αιτήσεις οι παραγωγοί. Επίσης, είχαμε μείωση της παραγωγής των βερίκοκων από τετρακόσιες είκοσι χιλιάδες κιλά στις διακόσιες σαράντα χιλιάδες. Σαράντα βαθμούς θερμοκρασία είχε η Πιερία, απλά δεν καταγράφηκε στη Θεσσαλονίκη. Έχει πέσει στα μισά η παραγωγή.
    Κάτι άλλο για τα πουλερικά. Τώρα ενημερώθηκα και οφείλω να το πω. Τα πουλερικά δεν αποζημιώνονται. Ψόφησαν εννέα χιλιάδες κοτόπουλα σε μία εγκατάσταση στην Πιερία. Δεν μπορεί να αποζημιωθεί ούτε από τον ΕΛ.Γ.Α.. Νομίζω όμως ότι από τα Π.Σ.Ε.Α. μπορούν να αποζημιωθούν. Κάτι πρέπει να κάνετε. 
    Βέβαια, το μεγαλύτερο πρόβλημα είναι στο Νομό Ιωαννίνων. Στην Πιερία όμως δεν έχουν καμμία απάντηση για το τι θα γίνουν αυτοί οι άνθρωποι. Θέλουν να πάνε στα δικαστήρια. Δε νομίζω ότι αρμόζει σε μια πολιτική, που λέτε εσείς ότι εφαρμόζετε με ευαισθησία, να ταλαιπωρούνται αυτοί οι άνθρωποι και με δικηγόρους.
    Αγαπητοί συνάδελφοι, η Κυβέρνηση λέει ότι έχει ευαισθησία και δίνει και υποτροφία στους νέους. Όμως εδώ που φθάσαμε -άργησε λίγο το νομοσχέδιο- δεν έμειναν αγρότες, δεν έμειναν κτηνοτρόφοι. Άρα, για ποιο λόγο συζητάμε; Σε μια Ελλάδα που κατέβασε το ποσοστό των ενεργών αγροτών στο 7%, στο 6%, στο 5% τα τελευταία χρόνια, σε λίγο δεν θα υπάρχουν αγρότες. 
    Παρ΄ότι είπατε προχθές ότι υπάρχουν και κτηνοτρόφοι και καινούριες αιτήσεις, είναι αυτοί που προσπαθούν να ανακαινίσουν τις παλιές. Η οδηγία λέει ότι πρέπει να έχουν αρμεκτήριο και οι άνθρωποι δεν μπορούν να πάρουν τις αντίστοιχες βεβαιώσεις μέσα από τη γραφειοκρατία που ισχύει και έτσι θα χάσουν και τα χρήματα. 
    Θα χάσουμε και αυτούς που έχουμε, κύριε Υπουργέ. Αργήσατε για το νομοσχέδιο. Και πάλι, όμως, δεν είναι ένα νομοσχέδιο που να δίνει μια προοπτική, γιατί δεν αντιμετωπίζει με οριζόντια πολιτική τον αγροτικό κόσμο και την κτηνοτροφία, αλλά αποσπασματικά προσπαθεί να δημιουργήσει εντυπώσεις. Ίσως λύνει κάποια προβλήματα, όμως δεν λύνει το βασικό πρόβλημα, που είναι και το σημαντικότερο, να στηρίξουμε την ύπαιθρο. Η ύπαιθρος χάνεται και χάνεται από τις δικές σας πολιτικές όλων των Υπουργείων.
    (Στο σημείο αυτό ο Βουλευτής κ. Ιωάννης Αμοιρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αμοιρίδη. 
    Ο κ. Καρτάλης έχει το λόγο.
    ΚΩΝΣΤΑΝΤΙΝΟΣ ΚΑΡΤΑΛΗΣ: Κυρίες και κύριοι συνάδελφοι, όταν διαβάζεις ένα νομοσχέδιο, πρώτο ερώτημα είναι αν έχει θετικές πρόνοιες που οδηγούν τα πράγματα μπροστά. 
    Οφείλω να πω ότι το νομοσχέδιο σε κάποια άρθρα του –το ανέφερε και ο Εισηγητής της Αξιωματικής Αντιπολίτευσης- έχει θετικές πρόνοιες, όμως η μεγάλη εικόνα που έχει να κάνει με τη βελτίωση της κτηνοτροφικής και πτηνοτροφικής παραγωγής στη χώρα μας δεν αντιμετωπίζεται. Δεν αντιμετωπίστηκε και τα τελευταία τέσσερα έτη, με αποτέλεσμα η συνολική παραγωγή και οι παραγωγοί στη χώρα μας να εμφανίζονται λιγότερο ανταγωνιστικοί σε σχέση με τη διεθνή πραγματικότητα, η οποία είναι πάντα πολύ πιο πιεστική. 
    Αυτό είναι το μεγάλο πρόβλημα του νομοσχεδίου. Ενώ προωθεί μια σειρά από μέτρα, δεν προωθεί τη συνολική εικόνα. Δεν είναι ένα νομοσχέδιο- πλαίσιο που μπορεί να κατορθώσει να αντιπαρέλθει τις τρέχουσες δυσκολίες που υπάρχουν στον κτηνοτροφικό τομέα.
    Αναφέρομαι ειδικότερα στο άρθρο 4. Το άρθρο 4 είναι προφανώς ορθό. Δεν είναι δυνατόν να λειτουργούν οι πτηνοτροφικές και κτηνοτροφικές μονάδες στη χώρα μας χωρίς άδεια, ιδιαίτερα άδεια περιβαλλοντικών επιπτώσεων, περιβαλλοντικών όρων, που αποτελεί κυρίαρχο στοιχείο για την προστασία του περιβάλλοντος και της ποιότητας της ζωής.
    Όμως, κύριε Υπουργέ, ενώ προσπαθείτε να τακτοποιήσετε με το νομοσχέδιο αυτό τις μονάδες που δεν έχουν άδειες, φοβάμαι ότι δεν έχετε αντιπαραβάλει με το νομοσχέδιό σας το Εθνικό Χωροταξικό Σχέδιο, που ψηφίστηκε στη Βουλή των Ελλήνων πριν από περίπου ενάμιση μήνα, που επιβάλλει δικές του πρόνοιες, σε σχέση με κτηνοτροφικές μονάδες και περιοχές. 
    Φοβάμαι, λοιπόν, με άλλα λόγια, ότι πολλοί κτηνοτρόφοι και πτηνοτρόφοι θα πάνε στις νομαρχίες, θα ζητήσουν να νομιμοποιήσουν τις εγκαταστάσεις τους, εκπονώντας μελέτες περιβαλλοντικών επιπτώσεων, μελέτες σταβλισμού, μελέτες αποβλήτων, αλλά επειδή το Εθνικό Χωροταξικό Σχέδιο -που είχε ψηφιστεί από τη χώρα μας και αποτελεί κώδικα εφαρμοζόμενο στη χώρα- δεν προβλέπει κτηνοτροφία στη συγκεκριμένη περιοχή, δεν θα μπορέσουν να πάρουν ποτέ την άδεια. 
      Εκεί είναι το μεγάλο πρόβλημα, το οποίο θα το βρει μπροστά της η διοίκηση μ’ έναν πολύ δυσάρεστο τρόπο. Γιατί πολλοί κτηνοτρόφοι που περιμένουν λύση στο πρόβλημα μ’ αυτό το νομοσχέδιο θα βρουν απέναντί τους ένα άλλο νομοσχέδιο, που θα έχει γίνει νόμος του κράτους, το οποίο θα σταματήσει, στην ουσία, τη νομιμοποίηση των εγκαταστάσεών τους.
      Αναρωτιέμαι επίσης, κύριε Υπουργέ, αν το Υπουργείο Αγροτικής Ανάπτυξης έχει έρθει σε συνεργασία με τις νομαρχίες στη χώρα, για να μπορέσει να εξασφαλίσει αυτό το επαρκές ανθρώπινο δυναμικό έτσι ώστε οι άδειες να βγαίνουν εντός δέκα ημερών. Γιατί σας θυμίζω ότι στο άρθρο 4 παράγραφος 5 λέτε ότι όταν ένας υπάλληλος μιας νομαρχίας δεν υλοποιήσει την πρόνοια του νόμου, να εκδώσει δηλαδή την άδεια μέσα σε δέκα μέρες, τότε έχει στέρηση μισθού για τρεις μήνες. Αντιλαμβάνεστε, λοιπόν, ότι ζητάτε από τη Νομαρχιακή Αυτοδιοίκηση να αντεπεξέλθει σ’ ένα πάρα πολύ δύσκολο έργο για τη νομιμοποίηση -ορθή κατά τα άλλα- πολλών εγκαταστάσεων, όμως αμφιβάλλω αν υπάρχει το ανθρώπινο δυναμικό και φοβάμαι ότι θα έχουμε προβλήματα αντίστοιχα μ’ αυτά του Κτηματολογίου όπου κλήθηκαν οι Έλληνες πολίτες να προβούν στη νομιμοποίηση ή στην καταγραφή των ακινήτων τους, χωρίς να υπάρχει η αντίστοιχη διοικητική δομή.
      Επίσης, θα ήθελα να παρατηρήσω, κύριε Υπουργέ, ότι στο άρθρο 4 υπάρχουν μία ή δυο αντιφάσεις, τις οποίες καλώ τους συνεργάτες σας να  εξετάσουν. Λέει, για παράδειγμα, το άρθρο 4 στην παράγραφο β΄ ότι θα πρέπει η Διεύθυνση Αγροτικής Ανάπτυξης -της οικείας προφανώς νομαρχίας, υποθέτω- να διαβιβάζει εντός δέκα ημερών και να ολοκληρώνει τον έλεγχο εντός δέκα ημερών. Όμως παρακάτω, στην παράγραφο 2, λέει ότι η έγκριση χειρισμού και διάθεσης των αποβλήτων εκδίδεται από τη Διεύθυνση Υγιεινής εντός δεκαπέντε ημερών. Άρα, η προγενέστερη πράξη έχει μεγαλύτερη προθεσμία από τη μεταγενέστερη πράξη: Δεκαπέντε μέρες περιθώριο έχει η προγενέστερη πράξη ενώ δέκα μέρες η μεταγενέστερη πράξη, η καταληκτική. Αυτό είναι μια αντίφαση που φοβάμαι ότι θα τη βρείτε κι αυτή ως πρόβλημα, όταν θα αρχίσει να εφαρμόζεται η συγκεκριμένη νομοθεσία. 
	Στο άρθρο 6 στην παράγραφο 1, ενώ η διάταξη είναι ορθή, φοβάμαι ότι νομοτεχνικά πάσχει, με την έννοια ότι ενώ προσπαθεί να τακτοποιήσει κτηνοτροφικές εγκαταστάσεις με άδεια λειτουργίας που έχει εκδοθεί νομίμως από άλλη Αρχή εντούτοις δεν προβλέπει ότι οι προθεσμίες που θα ισχύουν είναι οι προθεσμίες του άρθρου 4. Λέει, βέβαια, «σύμφωνα με τις κείμενες διατάξεις», αλλά η ερμηνεία μπορεί να είναι διφυής. Μπορεί να είναι με τις κείμενες διατάξεις άλλης νομοθεσίας κι όχι με τις διατάξεις του τρέχοντος νομοσχεδίου, αν φυσικά ψηφιστεί. Βεβαίως θα ψηφιστεί, σύμφωνα με τις διαθέσεις της Κυβέρνησης. Άρα, λοιπόν, εδώ θα πρέπει να γίνει μια αποσαφήνιση, για να μην υπάρχουν προβλήματα στην πράξη. 
      Στο άρθρο 9 νομίζω ότι θα πρέπει το Υπουργείο Αγροτικής Ανάπτυξης να κοιτάξει με θάρρος και γενναιότητα το ζήτημα των ασφαλιζόμενων κινδύνων. Έχει αλλάξει τελείως η ακτινογραφία του κλίματος στη χώρα μας. Υπάρχουν σοβαρότατες κλιματικές διακυμάνσεις, που αποκτούν συστηματικό χαρακτήρα. Υπάρχουν έντονα καιρικά φαινόμενα, που έχουν επίσης συστηματικό χαρακτήρα και έλκουν την παρουσία τους από το γεγονός ότι συνδέονται με την αλλαγή του κλίματος. Νομίζω ότι η αλλαγή των ασφαλιζόμενων κινδύνων για τις αποζημιώσεις πρέπει να συμπεριλάβει και τις κλιματικές αλλαγές. 
      Ο συνάδελφος κ. Αμοιρίδης έκανε μια παραδειγματική αναφορά σε σχέση με την υψηλή θερμοκρασία που παρατηρείται στη Θεσσαλονίκη, ακόμη και σε μήνες που είναι ανοιξιάτικοι. Αντίστοιχες συμπεριφορές υπάρχουν και σ’ άλλες περιοχές της χώρας, γιατί είναι προφανές ότι το κλίμα αλλάζει. Πρέπει, λοιπόν, να υπάρχει μια γενναιότητα στους ασφαλιζόμενους κινδύνους για να μπορούν και οι παραγωγοί να γνωρίζουν πότε δικαιούνται αποζημίωση όταν προκύπτει μια εξωγενής αιτία, την οποία δεν μπορούν να ελέγξουν. Και βεβαίως όλη αυτή η συζήτηση, κύριε Υπουργέ, πρέπει να γίνει ταυτόχρονα μ’ ένα μεγάλο πρόγραμμα, στο οποίο ο Υπουργός κ. Κοντός αναφέρθηκε στην ομιλία του στη Βουλή, με το «ΑΛΕΞΑΝΔΡΟΣ ΜΠΑΛΤΑΤΖΗΣ», σε σχέση με την ανάσχεση της παροχέτευσης των υδατικών πόρων στα ποτάμια, στις ποτάμιες οδούς και στη θάλασσα, σε σχέση με την ενίσχυση του υδροφόρου ορίζοντα, σε σχέση με την ενίσχυση των καλλιεργειών, που δεν είναι υποχρεωτικά υδροβόρες, σε σχέση με την αναδιάρθρωση των καλλιεργειών και με το μάτι στο 2009 και στο 2013 που θα έχουμε πιθανότατα αλλαγές στην Κοινή Αγροτική Πολιτική και φυσικά, με μεγάλες λύσεις σε μεγάλα ζητούμενα. Για παράδειγμα, ο θεσσαλικός κάμπος πρέπει να έχει μια απάντηση στο ζήτημα της μερικής μεταφοράς νερού κατά τον άνω ρου του Αχελώου. Δεν μπορεί αυτό το έργο να συνεχίσει να παραμένει στις καλένδες. Πρέπει να συνδυαστεί με αναδιάρθρωση καλλιεργειών, πρέπει να συνδυαστεί με έργα υδροφορίας, επίγεια και επιφανειακά, και έργα που θα βελτιώσουν τον υπόγειο υδροφόρο ορίζοντα που αντιμετωπίζει υφαλμύρωση. Αυτές είναι οι μεγάλες τομές που θα βελτιώσουν βέβαια κατά κύριο λόγο τη γεωργική παραγωγή, αλλά προφανώς συναρτώνται, σε ό,τι αφορά τη διαχείριση των υδατικών πόρων, και με την κτηνοτροφία. 
      Θα παρακαλούσα επίσης, κύριε Υπουργέ, να κοιτάξετε με ισότιμο τρόπο το ζήτημα των αποζημιώσεων. Ορθά δώσατε αποζημιώσεις για την ελαιοκομική παραγωγή του 2007 και 2008 στη Λέσβο, γιατί υπήρχαν πραγματικά υψηλές θερμοκρασίες κατά την περίοδο της ανθοφορίας. Όμως ομοίως πρέπει να δώσετε αποζημιώσεις για την ελαιοκομική παραγωγή 2007 και 2008 στο Νομό Μαγνησίας, γιατί κι εκεί υπήρχαν ακριβώς οι ίδιες καιρικές συνθήκες. Είμαι σίγουρος ότι ο Αντιπρόεδρος της Βουλής, που παρακολουθεί τη συζήτηση, θα συμφωνεί ότι αυτή η κατηγορία των αγροτών, των ελαιοπαραγωγών, αντιμετώπισαν σοβαρό πρόβλημα στην παραγωγή τους, όπως και οι παραγωγοί της Λέσβου. 
      Δικαίως, λοιπόν, αποζημιώσατε την παραγωγή των αγροτών της Λέσβου και το ίδιο πρέπει να κάνετε και στη Μαγνησία. Κύριε Κιλτίδη, ήσασταν παρών στην περιήγηση κατά την πυρκαγιά πέρυσι και θυμάμαι ότι είχατε δεσμευθεί να δείτε με θετικό πρίσμα την αποζημίωση της ελαιοκομικής παραγωγής του 2007-2008.
      Κλείνω με το άρθρο 36. Επιτρέψτε μου, κύριε Πρόεδρε, γιατί δεν θα πάρω το λόγο στην επόμενη ενότητα. Δεν αντιλαμβάνεται κανείς στην Αίθουσα, όσες φορές κι αν διαβάσει το νομοσχέδιο, ποια είναι η πρόθεση του νομοθέτη ή γιατί χρειάζεται η παραπομπή στην πρωτοβάθμια επιτροπή του ν. 998 για να μπορέσει να χαρακτηριστεί μία έκταση. Οι δασικές εκτάσεις είναι κατοχυρωμένες από το Σύνταγμα της χώρας. Tο άρθρο 12 στο οποίο αναφέρεστε και στο οποίο προσθέτετε την παράγραφο μιλάει για μεταβίβαση αγροτοκτημάτων, μιλάει για τις αεροφωτογραφίες του 1945 και του 1960 και δίνετε την εντύπωση με τις ρυθμίσεις αυτές ότι επιχειρείτε να παρακάμψετε το άρθρο 24 του Συντάγματος, το οποίο ρητώς ομιλεί για την τήρηση της νομοθεσίας σε ό,τι αφορά τις αεροφωτογραφίες του 1945 και του 1960. Έχω την εντύπωση ότι παραπέμπετε τη συζήτηση σε μία πρωτοβάθμια επιτροπή, η πρωτοβάθμια επιτροπή δεν υπόκειται σε δευτερογενή έλεγχο και αυτό είναι μία σοβαρή παράκαμψη του Συντάγματος της χώρας, ενδεχόμενη. Θα πρέπει να το κοιτάξετε με γενναιότητα, γιατί δεν αντέχει αυτή τη στιγμή η συζήτηση για το περιβάλλον να υπάρχει κι άλλος θόρυβος.
      Κύριε Πρόεδρε, καταλήγω με μία μικρή παρατήρηση, παίρνοντας υπ’ όψιν αυτά που ειπώθηκαν προηγουμένως από το συνάδελφο κ. Αυγενάκη. Όσοι είμαστε εδώ στη Βουλή έχουμε σκοπό κι έχουμε υποχρέωση να προστατεύουμε τους θεσμούς. Είναι τόσο απλό. Όταν διαμαρτύρεσαι για τους θεσμούς, κάνεις το καθήκον σου και νομίζω ότι κανένας δεν μπορεί να εγκαλείται όταν κάνει τη δουλειά και όταν κάνει το λειτούργημά του!
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, κύριε Κιλτίδη, συνυπογράφω κι εγώ τα όσα επεσήμανε ο κ. Καρτάλης για τις αποζημιώσεις στο Νομό Μαγνησίας. Είναι διαπιστώσεις και προτάσεις που έχουν βάση σημαντική. 
      Το λόγο έχει ο κ. Έξαρχος.
      ΒΑΣΙΛΕΙΟΣ ΕΞΑΡΧΟΣ:  Κυρίες και κύριοι συνάδελφοι, μιλώντας επί της αρχής του νομοσχεδίου είχαμε αναφερθεί στο ρόλο που  καλείται να παίξει ο ΕΛ.Γ.Α., ένα ρόλο στήριξης των αγροτών απέναντι στους κινδύνους, που είναι πολλοί και ιδιαίτερα την τελευταία περίοδο που έχουμε μεγάλες κλιματικές αλλαγές. Δεν θέλω να επανέλθω στο θέμα, θέλω απλώς να πω ότι δεν θεωρούμε ότι είναι παιδαγωγικά και θεσμικά σωστό να ασχολείται ο ΕΛ.Γ.Α. με τη χορήγηση υποτροφιών. Αυτό είναι αρμοδιότητα και ευθύνη του Υπουργείου Παιδείας και του Ιδρύματος Κρατικών Υποτροφιών. Βεβαίως, αν θέλει το Υπουργείο Γεωργίας να ενισχύσει τον προϋπολογισμό των υποτροφιών στη χώρα, αυτό μπορεί να το κάνει. Δεν χρειάζεται να μπει ο ΕΛ.Γ.Α. σε μία τέτοιου είδους διαδικασία. 
      Βεβαίως, κατανοούμε ότι η Κυβέρνηση, βλέποντας τις δυσκολίες που υπάρχουν στον αγροτικό χώρο, ιδιαίτερα μετά το μεγάλο εμπαιγμό και την κοροϊδία των αγροτών με την επιστροφή του φόρου για το πετρέλαιο –διότι θέλω να σας θυμίσω, κύριε Υπουργέ, ότι ο κύριος Πρωθυπουργός κάθε φορά που πήγαινε στην Έκθεση της Θεσσαλονίκης μιλούσε για φθηνό πετρέλαιο στους αγρότες, αυτή  η υπόσχεσή του προφανώς απέχει πολύ από την πραγματικότητα που έζησαν οι αγρότες με την επιστροφή φόρου που πήραν- έπρεπε κάτι να κάνει. Επινόησε, λοιπόν, αυτό το τέχνασμα για τις υποτροφίες. Όμως, επιχειρείτε να κάνετε μικροπολιτική με ξένα κόλλυβα διότι το 50% των πόρων με τους οποίους θέλετε να χρηματοδοτήσετε τις υποτροφίες προέρχεται από εισφορές των αγροτών.
       Και θα πρέπει να σας πω, κύριε Υπουργέ, ότι όσο και αν προσπαθήσετε, το «καλάθι» του κυρίου Πρωθυπουργού στην Έκθεση στη Θεσσαλονίκη θα είναι πολύ μικρό. Τα «κεράσια» είναι πολύ λίγα και μάλιστα το 50% αυτών είναι και κλεμμένο, γιατί είναι από τις εισφορές των αγροτών, όπως σας είπα. Και έρχεστε, εδώ, λοιπόν, τώρα και κάνετε τη ρύθμιση περικοπής της χρηματοδότησης για τη Γ.Ε.Σ.Α.Σ.Ε. και τη Σ.Υ.Δ.Α.Σ.Ε.. Αν και θα πρέπει να σας πω ότι στην πράξη αυτό έχει γίνει από το 2006, διότι οφείλει το Υπουργείο στη Γ.Ε.Σ.Α.Σ.Ε. τουλάχιστον από το 2006 επιχορήγηση. Το 2007 βεβαίως, δεν έχει δώσει ούτε ένα ευρώ.
Άρα, λοιπόν, παραβιάζετε ανοικτές θύρες. Κάτι άλλο, προφανώς, έχετε στο μυαλό σας.
      Να σας πω και κάτι άλλο. Αν υπάρχει πρόβλημα μαζικής συμμετοχής των αγροτών στους αγροτικούς συλλόγους –και υπάρχει- αν υπάρχει πρόβλημα πολυδιάσπασης του αγροτικού συνδικαλιστικού κινήματος και κομματικοποίησης –και υπάρχει- αν υπάρχει πρόβλημα σύγχυσης ρόλων μεταξύ συνεταιρισμών και αγροτικών συλλόγων –και υπάρχει, ορισμένοι διεκδικούν να είναι και μεγάλοι συνεταιριστές και μεγάλοι συνδικαλιστές και να μην υπάρχει τίποτα άλλο σ’ αυτό τον τόπο- εμείς λέμε: πάρτε άλλη πρωτοβουλία, ανακαλέστε την, πάρτε πίσω τη διάταξη. 
      Να συμφωνήσουμε τα κόμματα στη Βουλή για ένα χρόνο, να συνεννοηθείτε –πάρτε εσείς, αν θέλετε, το Υπουργείο, την πρωτοβουλία- με συνδικαλιστικές οργανώσεις και με τη Γ.Ε.Σ.Α.Σ.Ε. και με τη Σ.Υ.Δ.Α.Σ.Ε. και με τις άλλες οργανώσεις που δραστηριοποιούνται στο συνδικαλιστικό κίνημα των αγροτών και να πάμε σε μια ριζική αλλαγή και μια τομή στο συνδικαλιστικό κίνημα των αγροτών, μακριά από κομματικές ταμπέλες, μακριά από ηγεμονισμούς. Διότι, αν δεν προτείνετε αυτή τη λύση, τότε μου επιτρέπεται να συμπεράνω ότι και όσοι σας συμβουλεύουν, σας συμβουλεύουν κακώς. Διότι δεν θέλουν ούτε ΠΑ.Σ.Ε.ΓΕ.Σ. ούτε Γ.Ε.Σ.Α.Σ.Ε. ούτε Σ.Υ.Δ.Α.Σ.Ε.. Άρα, τι θέλουν; Την ηγεμονία των όποιων συντονιστικών επιτροπών; 
      Εμείς θεωρούμε ότι είναι πολιτικά ορθό και προς το συμφέρον της χώρας να υπάρχει συνδικαλιστικό κίνημα το οποίο θα εκφράζει τα συμφέροντα των αγροτών, ακομμάτιστο, αυτόνομο και οργανωτικά αυτοδύναμο. Για να πάμε όμως σε μια τέτοια τομή, σημαίνει ότι θα έχουν την οικονομική δυνατότητα τουλάχιστον για ένα έτος –αυτή είναι η πρότασή μας- να υπάρχει αυτή η χρηματοδότηση με συγκεκριμένες διαδικασίες που να δρομολογηθούν από αύριο το πρωί. 
      Πάρτε εσείς την πρωτοβουλία να καλέσετε τις συνδικαλιστικές οργανώσεις κι εμείς θα στηρίξουμε μια τέτοια προσπάθεια. Γιατί; Δεν είναι θετική η εμπειρία της χώρας από τη συνεργασία που είχαν οι Ευρωβουλευτές με τη Γ.Ε.Σ.Α.Σ.Ε. και τη Σ.Υ.Δ.Α.Σ.Ε. και την ΠΑ.Σ.Ε.ΓΕ.Σ. στο θέμα της αντιμετώπισης του προβλήματος με τον καπνό στην Ευρωπαϊκή Ένωση; 
      Δεν θέλουμε να έχουμε συνδικαλιστικά όργανα και όργανα εκπροσώπησης των αγροτών στην Ευρωπαϊκή Ένωση, όταν συζητιούνται μεγάλα θέματα για τη χώρα; Δεν θέλουμε να έχουμε σοβαρά, με επιστημονική τεκμηρίωση όργανα που να συνεργάζονται με τις ευρωπαϊκές συνεταιριστικές και συνδικαλιστικές οργανώσεις; Θέλουμε. 
      Άρα, λοιπόν, η λύση είναι αυτό που σας προτείνω. Ένας αγροτικός σύλλογος στο δήμο, για να είναι και ισχυρός, μία ομοσπονδία αγροτικών συλλόγων στο νομό και μια συνομοσπονδία στη χώρα, πέρα από κόμματα και παρατάξεις. 
      Γιατί; Διότι είναι αυτό που μας λένε –και είμαι βέβαιος ότι το λένε και σε εσάς- οι αγρότες σε όλα τα χωριά. Γιατί οι δάσκαλοι, οι καθηγητές, οι γιατροί, οι δικηγόροι έχουν ένα σωματείο και είναι αποτελεσματικοί στις διεκδικήσεις τους; Γιατί δεν μπορεί να υπάρχει ένας αγροτικός σύλλογος; Διότι σπεύδω να σας πω, κάνοντας και αυτοκριτική, ότι ναι, κατά καιρούς όλα τα κόμματα έχουν παίξει στις πλάτες των συνδικαλιστικών οργάνων και των ίδιων των αγροτών.
      Θέλουμε να φύγουμε ένα βήμα μπροστά; Αποδεχθείτε την πρότασή μας και νομίζω ότι κι εσείς κι εμείς όλοι θα έχουμε προσφέρει υπηρεσία στον αγροτικό κόσμο. Επαναλαμβάνω –επειδή τώρα ήλθε ο Υπουργός- κίνημα αυτόνομο, οργανωτικά ισχυρό, με επιστημονική τεκμηρίωση, ενιαίο και ενωμένο. Αυτή είναι η δική μας πρόταση. 
      Αν επιμείνετε στην πρότασή σας, επειδή άκουσα τον κύριο Υπουργό να λέει ότι και άλλοι φορείς πιθανόν βλέποντας την απήχηση –έτσι νομίζει ο Υπουργός- που έχει η πρότασή σας για τις υποτροφίες στους αγρότες το κάνουν και αυτοί, αναρωτιέμαι το εξής: Δηλαδή να περιμένουμε ότι η Εργατική Εστία θα δώσει υποτροφίες στα παιδιά φτωχών εργαζομένων; Ότι θα έλθει το Υπουργείο Ανάπτυξης και θα πει ότι χρηματοδοτεί υποτροφίες στα παιδιά φτωχών εμπόρων και μικρομεσαίων; Τότε υπάρχει πλήρης κατακερματισμός του μεγάλου θέματος των υποτροφιών. 
      Εμείς θεωρούμε ότι το μεγάλο πρόβλημα που έχουν αυτή την περίοδο οι αγρότες είναι να καλύψουν και ανάγκες που υπάρχουν για να σπουδάσουν τα παιδιά τους ή πολύ περισσότερο να μπουν στο πανεπιστήμιο. Γιατί τα σχολεία στην ελληνική περιφέρεια δεν είναι ισοδύναμα σχολείων που υπάρχουν στα μεγάλα αστικά κέντρα και αυτό είναι μια μεγάλη αλήθεια, αν θέλουμε να λέμε αλήθειες στην Αίθουσα. 
      Και νομίζω ότι η Κυβέρνηση προς αυτή την κατεύθυνση πρέπει να στραφεί. Εκεί μπορεί να ενισχύσει. Βεβαίως, σας είπα το εξής: Θέλετε να ενισχύσετε τον προϋπολογισμό του Υπουργείου Παιδείας με χρήματα από τον προϋπολογισμό του Υπουργείου σας; Κάντε το. Αλλά για τις υποτροφίες, ένας φορέας να έχει την ευθύνη, αν θέλουμε να είμαστε σοβαροί και αξιόπιστοι, και να εξειδικεύσει υποτροφίες για γεωτεχνικούς, διότι πραγματικά χρειαζόμαστε και γεωτεχνικούς πλήρως ενημερωμένους.
      Κύριε Πρόεδρε, νομίζω ότι το Υπουργείο πρέπει να αποδεχθεί την πρότασή μας, να αποσύρει τη διάταξη για την περικοπή των χρηματοδοτήσεων και να ξεκινήσει αυτή η πορεία ανασυγκρότησης του συνδικαλιστικού κινήματος στη χώρα. Είναι κάτι που το χρωστάμε στους αγρότες της χώρας, οι οποίοι θα μας κρίνουν όλους και για τις πρακτικές μας και για τις προτάσεις μας. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Έξαρχο. 
      Πριν δώσω το λόγο στον κ. Παντούλα, κυρία και κύριοι συνάδελφοι, επειδή δεν μπορώ να μιλήσω από το Βήμα, αφού  προεδρεύω, θα μου επιτρέψετε να μεταφέρω στους κυρίους Υπουργούς πολύ σύντομα δυο προτάσεις, όπως διατυπώθηκαν από τους κτηνοτρόφους με τους οποίους είχα μακρά συζήτηση, άλλωστε είναι και η προέλευσή μου και αυτό είναι το συναισθηματικό μέρος. 
      Αφού δεν προβλέπεται η κάλυψη ασθενειών από τον ΕΛ.Γ.Α., όπως είναι η λοιμώδης αγαλαξία, η περιβόητη παρμάρα και η χλαμυδίαση και άλλες ενδεχομένως παθήσεις, θα παρακαλούσα να γίνει δεκτή η πρότασή τους να επιδοτηθούν τα εμβόλια. Δεν μπορούν να σηκώσουν αυτό το βάρος. Πρόκειται για πάθηση, η οποία τους αποστερεί πλήρως κάθε εισόδημα. 
      Και δεύτερον, η μελέτη των περιβαλλοντικών επιπτώσεων για την άδεια λειτουργίας των κτηνοτροφικών μονάδων –που είναι ικανοποιημένοι γενικότερα, έτσι όπως καθορίζεται η διαδικασία και ρυθμίζεται- να ελέγχεται και να υπογράφεται από τη νομαρχιακή μόνο αυτοδιοίκηση για όλες τις κατηγορίες: Να καταργηθούν τα παράβολα και να γίνεται σε σύντομο χρονικό διάστημα. Διατυπώνουν την επιφύλαξή τους ότι, ενώ υπάρχει προσδιορισμένος χρόνος για όλα όσα χρειάζονται για την έκδοση αδείας, η μελέτη για τις περιβαλλοντικές επιπτώσεις ενδεχομένως να είναι απεριόριστη και να μην μπορεί να τεθεί σε εφαρμογή. 
      Ευχαριστώ που με ακούσατε και μου δώσατε τη δυνατότητα αυτή.
      Το λόγο έχει ο κ. Παντούλας. 
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, την προηγούμενη Τετάρτη κατά τη συζήτηση του υπό ψήφιση νομοσχεδίου ο πρώην Πρόεδρος της Βουλής ο κ. Κακλαμάνης κατέθεσε στοιχεία για τη διαχρονική συμπεριφορά της δημοκρατικής παράταξης απέναντι στον γεωργό και τον κτηνοτρόφο της πατρίδας μας και ταυτοχρόνως μίλησε για την ανάγκη οι νεότεροι να εντριφθούν στην ιστορική μνήμη του παρελθόντος. 
      Ο κ. Κακλαμάνης, μεταξύ των άλλων θετικών πρωτοβουλιών, ανέφερε ως κεκτημένο αυτής της παράταξης και τη σύνταξη του αγρότη για την οποία ο Υπουργός Αγροτικής Ανάπτυξης ο κ. Κοντός ανταπαντώντας τόνισε ότι αυτή φέρει την υπογραφή του Κωνσταντίνου Καραμανλή. 
      Είναι αληθές ότι η ίδρυση του ΟΓΑ έγινε το 1961, λίγο πριν από τις εκλογές βίας και νοθείας και φέρει την υπογραφή του Κωνσταντίνου Καραμανλή. Αλλά, κύριε Υπουργέ, είναι επίσης αληθέστατο ότι τη σύνταξη γήρατος στον αγρότη την απαίτησε ο τότε Αρχηγός του Κόμματος των Φιλελευθέρων, ο Γεώργιος Παπανδρέου,  πριν από τις εκλογές του 1958, προσδιορίζοντας μάλιστα ως χρόνο υλοποίησης την 01.01.1959 εφόσον ο ίδιος αναλάμβανε την Πρωθυπουργία της χώρας μετά τις εκλογές της 12ης Μαΐου του 1958. 
      Κρατώ στα χέρια μου και σας διαβάζω, για να το φέρω στη μνήμη όλων, τηλεγράφημα του Γεωργίου Παπανδρέου με ημερομηνία 03.05.1958, το οποίο έχει ως εξής: 
      «Παρακαλώ επικοινωνήσατε με ολόκληρον τον αγροτικόν κόσμον περιφερείας σας» – απευθύνεται στους Βουλευτές του κόμματός του- «και αξιοποιήσατε εντατικώς απόφασιν Κόμματος Φιλελευθέρων όπως  η Κυβέρνησις της 12ης Μαΐου χορηγήση από 1ης Ιανουαρίου 1959 σύνταξιν γήρατος εις τους αγρότας και ικανοποιήση τοιουτοτρόπως τον δίκαιον και ζωηρότερον πόθον των. Αποδίδω εις τούτο απόλυτον σημασίαν. Αγροτικός κόσμος πρέπει να πεισθή ότι το Κόμμα των Φιλελευθέρων είναι κατ’ ουσίαν το μέγα αγροτικόν κόμμα της Ελλάδος. Γεώργιος Παπανδρέου». 
      Το ιστορικό αυτό κείμενο, θα το καταθέσω στη Βουλή. Θα σας δώσω αντίγραφο αυτού του τηλεγραφήματος για να το έχετε και στο προσωπικό σας αρχείο αλλά και στο αρχείο του Υπουργείου του οποίου προΐστασθε. Η ιστορική μνήμη έχει ιδιαίτερη σημασία, κύριε Υπουργέ. 
      Ξέρετε -ως φιλόλογος θα σας μιλήσω- η ετυμολογία του επιθέτου σας έχει να κάνει μόνο με σωματικά χαρακτηριστικά, όχι με  πνευματικές λειτουργίες. 
      Η μνήμη και η λήθη ανήκουν στη δεύτερη κατηγορία και δεν έχουν σχέση με την ετυμολογία του ονόματος.
      Γι’ αυτό, κύριε Κοντέ, δεν δικαιούστε να έχετε και «κοντή» μνήμη γι’ αυτά τα τόσο γνωστά πράγματα.
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Τόσο γνωστά είναι;
      ΜΙΧΑΗΛ ΠΑΝΤΟΥΛΑΣ: Πάρα πολύ γνωστά.
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Πόσους Βουλευτές είχε το Κόμμα των Φιλελευθέρων, μπορείτε να μου πείτε, κύριε συνάδελφε;
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές,…
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Πέστε μου σας παρακαλώ: Πόσους Βουλευτές είχε το Κόμμα των Φιλελευθέρων, κύριε συνάδελφε;
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Μην τους βάζετε δύσκολα.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, η ελληνική...
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Πόσους Βουλευτές, είχε κύριε συνάδελφε;
      ΜΙΧΑΗΛ ΠΑΝΤΟΥΛΑΣ: Θέλετε να σας απαντήσω, κύριε Υπουργέ; Χρειάστηκαν τρία χρόνια αντιπολίτευση μέσα σε αυτή τη Βουλή τότε, μαζί με την Ε.Δ.Α. που ήταν Αξιωματική Αντιπολίτευση, για να πειστεί ο κ. Καραμανλής πριν από τις εκλογές βίας και νοθείας να καταθέσει το σχετικό νομοσχέδιο.
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων): Πόσους Βουλευτές είχε;
      ΜΙΧΑΗΛ ΠΑΝΤΟΥΛΑΣ: Όσους είχε.
      ΑΛΕΞΑΝΔΡΟΣ ΚΟΝΤΟΣ (Υπουργός Ανάπτυξης και Τροφίμων):Κύριε Παντούλα, το Κόμμα των Αγροτών και Εργαζομένων, από το οποίο προέρχομαι εγώ, είχε δώδεκα Βουλευτές.
      ΜΙΧΑΗΛ ΠΑΝΤΟΥΛΑΣ: Κύριε Πρόεδρε, δεν θέλω να μου περιορίσετε το χρόνο.
      Αφού, κύριε Υπουργέ, επιμένετε οφείλω να σας πληροφορήσω ότι το 1958 ο Κωνσταντίνος Καραμανλής, αντί να ασχολείται με τα προβλήματα των κτηνοτρόφων, ασχολούνταν με μεθοδεύσεις και εκλογικά μαγειρέματα τριφασικών, εκλογικών νομοσχεδίων, για να αλλοιώσει τη λαϊκή βούληση το 1958 και το 1961 να οργανώσει τις εκλογές βίας και νοθείας. Ακούστε τα, λοιπόν,  αφού θέλετε να τα μάθετε και αυτά.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Και κάποιοι άλλοι με χρωματιστά ψηφοδέλτια έβγαζαν Πρόεδρο της Δημοκρατίας.
      ΠΡΟΕΔΡΕΥΩΝ (Γεώργιος Σούρλας): Αγαπητέ συνάδελφε, κύριε Παντούλα,…
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, η κτηνοτροφία βρίσκεται σε πολύ κρίσιμη περίοδο. Οι κτηνοτρόφοι πωλούν φθηνά, οι καταναλωτές αγοράζουν ακριβά και οι μεσάζοντες και τα καρτέλ κερδοσκοπούν ανεξέλεγκτα. Το καθεστώς των παράνομων ελληνοποιήσεων, σύμφωνα με τους κτηνοτροφικούς συλλόγους, καλά κρατεί και ο κλάδος οδηγείται σε κατάρρευση.
      Χρειάζονται άμεσα μέτρα για τη μείωση του κόστους παραγωγής, την εξυγίανση του κυκλώματος της εμπορίας και διακίνησης του προϊόντος, την έγκαιρη καταβολή των ενισχύσεων, τη μείωση του κόστους του χρήματος και την πάταξη της γραφειοκρατίας για την υλοποίηση των προγραμμάτων.
      Ο αναπτυξιακός και κοινωνικός ρόλος της ελληνικής κτηνοτροφίας στην περιφέρεια είναι δεδομένος, αφού εξασφαλίζει σε χιλιάδες οικογένειες που δουλεύουν σκληρά ένα εισόδημα, κάτω από αντίξοες συνθήκες, και παρέλκυε η επιπλέον επισήμανσή του.
      Όμως, αν αυτά τα οποία είπα για την ελληνική κτηνοτροφία είναι δεδομένα, θέλω να σας πω, κύριε Υπουργέ, ότι τα όσα προανέφερα έχουν δυο φορές ισχύ, όταν η συζήτηση αφορά την κρίση στους κτηνοτρόφους της ορεινής και ημιορεινής Ελλάδας, όπως είναι και η Ήπειρος.
      Εδώ το κόστος παραγωγής επιβαρύνεται ακόμη περισσότερο, γιατί πρώτον, κύριε Υπουργέ, η καλλιεργήσιμη γη είναι πάρα πολύ λίγη και επομένως, δεν υπάρχει ή είναι ελάχιστη η τοπική παραγωγή ζωοτροφών και δεύτερον, το κοστολόγιο της μεταφοράς ζωοτροφών από άλλες περιοχές της Ελλάδος είναι ήδη διπλάσιο και τριπλάσιο γι’ αυτές τις περιοχές.
      Το να συζητούμε θεωρητικά δεν λέει τίποτε. Η πολιτεία, επιβάλλεται να μη μένει απαθής μπροστά σ’ αυτή την κατάσταση. Το Υπουργείο Αγροτικής Ανάπτυξης οφείλει να καθιερώσει ειδικές ενισχύσεις από τον εθνικό Προϋπολογισμό για τους κτηνοτρόφους αυτών των περιοχών, που η κρίση τούς πλήττει δυο και τρεις φορές περισσότερο και, ταυτοχρόνως, να ηγηθεί του κινήματος που αρχίζει να διαμορφώνεται στην Ευρωπαϊκή Ένωση, και να απαιτήσουμε παρεμβάσεις από τον ευρωπαϊκό Προϋπολογισμό.
      Θυμούνται, ακόμη, οι κτηνοτρόφοι και οι γεωργοί τις κουβέντες του κ. Καραμανλή κατά τις συχνές επισκέψεις του στις στάνες και τα χωράφια. Ο ίδιος θα βρίσκομαι στην Ευρωπαϊκή Ένωση για να συζητώ και να υποστηρίζω προβλήματά σας, τους έλεγε τότε. Πήγε μια φορά, «τα έκανε μούσκεμα». Δεύτερη φορά δεν το τόλμησε. «Το δις εξαμαρτείν ουκ ανδρός σοφού».
      Όμως, θυμούνται ταυτοχρόνως και την εξαπάτησή τους. Τους μίλησε για μείωση του Φ.Π.Α. από 18% στο 8%. Το έκανε 19%. Προχωρούμε για το 22%, από ό,τι ακούγεται. Τους μίλησε για επιστροφή του φόρου πετρελαίου. Ογδόντα πέντε εκατομμύρια ευρώ αντί να είναι στις τσέπες των αγροτών είναι αυτή τη στιγμή στις «τσέπες» του Κρατικού Προϋπολογισμού.
      Θέλω να πω ότι όλοι  -και εσείς, κύριε Υπουργέ και κύριε Υφυπουργέ, γνωρίζετε τη γαλακτοβιομηχανία «ΔΩΔΩΝΗ». Τη γνωρίζουν οι πάντες. Η φήμη της έχει ξεπεράσει τα όρια της χώρας. Η ιστορία της ΔΩΔΩΝΗΣ είναι συνυφασμένη με την κτηνοτροφία της Ελλάδος και όχι μόνο της Ηπείρου. Αυτή η επιχείρηση, μπορεί να γίνει πρότυπο και πιλοτική αγροτικής βιομηχανία. Εκείνο που χρειάζεται είναι η εκπόνηση και η συνεπής εφαρμογή ενός σχεδίου διοίκησης της επιχείρησης, με βάση νέους κανόνες και όχι αυτούς με τους οποίους λειτουργούσε έως σήμερα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η Αγροτική Τράπεζα, που έχει πλέον την πλειοψηφία των μετοχών, οφείλει να συζητήσει την παραχώρηση των μετοχών της στους κτηνοτρόφους. Η Τράπεζα ασχολείται με το τραπεζικό σύστημα, οι κτηνοτρόφοι ασχολούνται με τα δικά τους.
      Σε ένα νομοσχέδιο για την κτηνοτροφία, είναι αυτονόητο ότι πρέπει να προβλέπονται διατάξεις οι οποίες συμβάλλουν στην αναδιάρθρωση και την ενίσχυση των ζωνών γάλακτος, με στόχο τη δημιουργία και την ανάπτυξη πρότυπων μονάδων αναπαραγωγής και γενετικής βελτίωσης των αιγοπροβάτων, τη βελτίωση της απόδοσης του ζωικού κεφαλαίου και τη διασφάλιση εκλεκτής ποιότητας γάλακτος και κρέατος.
      Τελειώνοντας, θέλω να καταθέσω στα Πρακτικά της Βουλής, κύριε Υπουργέ, τελειώνοντας, δύο δημόσια έγγραφα. Το ένα έχει ημερομηνία 11-2-2005 και αφορά τον έλεγχο του ΣΔΟΕ για την παράνομη ελληνοποίηση αμνών και εριφίων. Το δεύτερο είναι το πόρισμα Ένορκης Διοικητικής Εξέτασης με ημερομηνία 16/5/2007 που αφορά άτομα, δημοσίους υπαλλήλους, επιλήσμονες του καθήκοντός τους. Και τα δύο έχουν σχέση με  τις ελληνοποιήσεις χιλιάδων αμνοεριφίων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Παντούλα, σας παρακαλώ, ολοκληρώστε.
      ΜΙΧΑΗΛ ΠΑΝΤΟΥΛΑΣ: Θέλω να μας πείτε, κύριε Υπουργέ,  που βρίσκεται η συγκεκτιμένη υπόθεση στην οποία ενεπλάκη το ΣΔΟΕ και κατέληξε στην Ένορκη Διοικητική Εξέταση. Πείτε μας, λοιπόν, πού βρίσκεται όλη αυτή η ιστορία, διότι εάν και το ένα και το άλλο μπήκαν στο αρχείο –έτσι τουλάχιστον είναι οι δικές μου πληροφορίες- αυτό σημαίνει ότι αντί να χτυπηθούν αυτά τα συμφέροντα, εσείς ταυτιστήκατε μαζί τους για να συνεχίσουν που να νέμονται το χώρο και να απομυζούν τον κόπο των Ελλήνων κτηνοτρόφων. 
      Τελικά, είστε η Κυβέρνηση που επιχειρεί να βάλει ταφόπλακα στην ελληνική κτηνοτροφία. Οι κτηνοτρόφοι, κύριε Υπουργέ, σας πήραν χαμπάρι και δεν θα σας το επιτρέψουν. Σας πήρε χαμπάρι ολόκληρος ο ελληνικός λαός.
      Ευχαριστώ.
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παντούλα.
      Το λόγο έχει ο κ. Κεγκέρογλου.
      ΒΑΣΙΛΕΙΟΣ ΚΕΓΚΕΡΟΓΛΟΥ: Κυρίες και κύριοι συνάδελφοι, ο κ. Καραμανλής και η παραπαίουσα κυβερνητική παράταξη, προκειμένου να κρατηθούν γαντζωμένοι στην εξουσία, για να συνεχίσουν τη λαφυραγώγηση του κράτους, έχουν επιλέξει επικίνδυνες ατραπούς για τη δημοκρατία και τους δημοκρατικούς θεσμούς.
      Σε μία περίοδο που η πολιτική απαξιώνεται λόγω ακριβώς της αναξιοπιστίας της κυβερνητικής πολιτικής, σε μία περίοδο που τα οικονομικά συμφέροντα βρίσκουν πρόσφορο έδαφος για να επιβληθούν σε πολλές πτυχές της πολιτικής ζωής αυτού του τόπου, η Κυβέρνηση, αντί να ενισχύσει τους δημοκρατικούς θεσμούς, αντί να αναλάβε, όπως έχει υποχρέωση, πρωτοβουλίες για την αναζωογόνηση της δημοκρατίας, κάνει ακριβώς το αντίθετο. Δίνει νέα τροφή σ’ αυτούς που επιτίθενται στη δημοκρατία και τους θεσμούς. Έτσι, επιτείνει το ήδη βεβαρημένο περιβάλλον με την απαξίωση της πολιτικής και των θεσμών.
      Η άθλια εικόνα που είδαν όλοι οι πολίτες σ’ αυτή τη χώρα του «τσαλακώματος» και του «τσεπώματος» των ψηφοδελτίων, δηλαδή της βούλησης και της έκφρασης του Βουλευτή, του εκπροσώπου των πολιτών για μία κορυφαία διαδικασία της Αναθεώρησης του Συντάγματος, είναι η άλλη όψη της λαφυραγώγησης και του «τσεπώματος» του ιδρώτα του ελληνικού λαού, του ιδρώτα του αγρότη, του εργαζόμενου, του μικρομεσαίου, που γίνεται όχι μόνο με την ανοχή, αλλά και με το σχεδιασμό της Κυβέρνησης.
      Η στάση του Προεδρείου περί απλής αταξίας, όχι μόνο δεν μας ικανοποίησε –τουλάχιστον εμένα προσωπικά- αλλά είναι άλλη μία προσπάθεια συγκάλυψης και εντάσσεται στη συνολική πολιτική της κυβερνητικής παράταξης της Νέας Δημοκρατίας για συγκάλυψη όλων των σκανδάλων των κυβερνητικών και κομματικών στελεχών της Νέας Δημοκρατίας.
    Η απάτη των ομολόγων, οι «κουμπάροι» με την Επιτροπή Ανταγωνισμού, το μεγάλο σκάνδαλο στο Υπουργείο Πολιτισμού, το σκάνδαλο της αγοράς της ΓΕΡΜΑΝΟΣ και ταυτόχρονα το σκάνδαλο της πώλησης του Ο.Τ.Ε., τα σκάνδαλα των χαριστικών ρυθμίσεων που η κυβερνητική πλειοψηφία εδώ νομοθέτησε με την επιβολή και την κυβερνητική πειθαρχία που απαίτησε το Υπουργείο, οι κομπίνες με το Βατοπέδιο…
    ΠΡΟΕΔΡΕΥΩΝ (Γεώργιος Σούρλας): Τώρα θα μιλήσετε για το νομοσχέδιο; 
    ΒΑΣΙΛΕΙΟΣ ΚΕΓΚΕΡΟΓΛΟΥ: Το σκάνδαλο για τη διαχείριση της «SIEMENS»…
    ΠΡΟΕΔΡΕΥΩΝ (Γεώργιος Σούρλας): Όταν μιλούσε συνάδελφος της Νέας Δημοκρατίας διαμαρτύρετο ο κ. Κεγκέρογλου.
    ΒΑΣΙΛΕΙΟΣ ΚΕΓΚΕΡΟΓΛΟΥ: …οι μίζες στο Αιγαίο Μανούσης-Παυλίδης. Αυτό είναι μέρος μόνο, κύριε Αντιπρόεδρε…
    ΠΡΟΕΔΡΕΥΩΝ (Γεώργιος Σούρλας): Αυτά είναι σεβασμός στη διαδικασία, κύριε Κεγκέρογλου; 
    ΒΑΣΙΛΕΙΟΣ ΚΕΓΚΕΡΟΓΛΟΥ: …του ανθολογίου του πολιτικού βίου της παράταξης της Νέας Δημοκρατίας. Και όταν δεν σταματήσατε τον κ. Αυγενάκη…
    ΠΡΟΕΔΡΕΥΩΝ (Γεώργιος Σούρλας): Υψώνετε τη φωνή σας…
    ΒΑΣΙΛΕΙΟΣ ΚΕΓΚΕΡΟΓΛΟΥ: Δεν πρέπει να σταματήσετε ούτε εμένα. 
    ΠΡΟΕΔΡΕΥΩΝ (Γεώργιος Σούρλας): Ακούστε…
    ΒΑΣΙΛΕΙΟΣ ΚΕΓΚΕΡΟΓΛΟΥ: Να ακούσω.
    ΠΡΟΕΔΡΕΥΩΝ (Γεώργιος Σούρλας): Η ασέβειά σας δεν προσιδιάζει με το χαρακτήρα σας αυτή τη στιγμή προς το Προεδρείο και το Τμήμα. Σας κάνει το Προεδρείο μια παρατήρηση και σας παρακαλεί να μιλήσετε για το νομοσχέδιο. Είναι δυνατόν να προχωρήσουμε έτσι στην αναβάθμιση του Κοινοβουλίου, για το οποίο τόσο πολύ πάσχετε; Εγώ συμμερίζομαι την αγωνία σας… 
    ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Αντιπρόεδρε, ήσασταν ο ίδιος που μίλησε ο πρώτος συνάδελφος και μίλησε τριάμισι λεπτά για τα ίδια ακριβώς θέματα…
    ΠΡΟΕΔΡΕΥΩΝ (Γεώργιος Σούρλας): Και διαμαρτυρηθήκατε…
    ΒΑΣΙΛΕΙΟΣ ΚΕΓΚΕΡΟΓΛΟΥ: Σας ενοχλεί…
    ΠΡΟΕΔΡΕΥΩΝ (Γεώργιος Σούρλας): Με ακούτε λίγο; 
    ΒΑΣΙΛΕΙΟΣ ΚΕΓΚΕΡΟΓΛΟΥ: Σας ενοχλεί κάθε αντίθετη φωνή. Αλλά το Προεδρείο είναι για  να τηρεί την τάξη. Εγώ μιλώ περί του νομοσχεδίου και της πολιτικής της Κυβέρνησης.
    ΠΡΟΕΔΡΕΥΩΝ (Γεώργιος Σούρλας): Κύριε Κεγκέρογλου, όταν διαμαρτυρηθήκατε εσείς για συνάδελφο της Νέας Δημοκρατίας γιατί μιλούσε γι’ αυτά, εσείς μετά νομιμοποιείστε για να μιλάτε τόση ώρα; 
    ΒΑΣΙΛΕΙΟΣ ΚΕΓΚΕΡΟΓΛΟΥ: Βεβαίως. 
    ΠΡΟΕΔΡΕΥΩΝ (Γεώργιος Σούρλας): Πώς βεβαίως; 
    ΒΑΣΙΛΕΙΟΣ ΚΕΓΚΕΡΟΓΛΟΥ: Διαμαρτυρήθηκα ακριβώς για να δω τη στάση του Προεδρείου μήπως σας ξέφυγε. Και είδα ότι συναινέσατε στο να τα πει, κύριε Αντιπρόεδρε. Δεν πρέπει τώρα να με σταματήσετε.
    ΠΡΟΕΔΡΕΥΩΝ (Γεώργιος Σούρλας): Όταν μιλάει Κοινοβουλευτικός Εκπρόσωπος…
    ΒΑΣΙΛΕΙΟΣ ΚΕΓΚΕΡΟΓΛΟΥ: Δεν πρέπει τώρα να με σταματήσετε. 
    ΠΡΟΕΔΡΕΥΩΝ (Γεώργιος Σούρλας): Μα, τι θράσος είναι αυτό!
    ΒΑΣΙΛΕΙΟΣ ΚΕΓΚΕΡΟΓΛΟΥ: Θράσος είναι; Σοβαρά; 
    ΠΡΟΕΔΡΕΥΩΝ (Γεώργιος Σούρλας): Τι συμπεριφορά είναι αυτή; Είστε και νέος Βουλευτής! 
    ΒΑΣΙΛΕΙΟΣ ΚΕΓΚΕΡΟΓΛΟΥ: Σοβαρά; 
    ΠΡΟΕΔΡΕΥΩΝ (Γεώργιος Σούρλας): Τι θράσος είναι αυτό! 
    ΒΑΣΙΛΕΙΟΣ ΚΕΓΚΕΡΟΓΛΟΥ: Είναι θράσος αυτό; 
    ΠΡΟΕΔΡΕΥΩΝ (Γεώργιος Σούρλας): Τι συμπεριφορά είναι αυτή! Κύριε Κεγκέρογλου, συνέλθετε λίγο. Παρακαλώ πάρα πολύ. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Αν θέλετε να κατέβουμε από το Βήμα, να φύγουμε και από την Αίθουσα.
    ΠΡΟΕΔΡΕΥΩΝ (Γεώργιος Σούρλας): Εκτρέπεσθε. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Εγώ; 
    ΠΡΟΕΔΡΕΥΩΝ (Γεώργιος Σούρλας): Εκτρέπεσθε. Σας παρακαλώ πάρα πολύ!
    ΒΑΣΙΛΕΙΟΣ ΚΕΓΚΕΡΟΓΛΟΥ: Οι εκτροπές της κυβερνητικής παράταξης δεν μπορούν να καλυφθούν από τις συναινέσεις και τις χαμηλόφωνες παραινέσεις και παρατηρήσεις που κάνετε εσείς, κύριε Αντιπρόεδρε, σήμερα. 
    ΠΡΟΕΔΡΕΥΩΝ (Γεώργιος Σούρλας): Αφήστε την παράταξη. Το Προεδρείο μιλάει τώρα. Σας παρακαλώ πάρα πολύ!
    Ηρεμήστε και διαθέστε χρόνο για το νομοσχέδιο.
    ΒΑΣΙΛΕΙΟΣ ΚΕΓΚΕΡΟΓΛΟΥ: Θα με αφήσετε να ολοκληρώσω; 
    ΠΡΟΕΔΡΕΥΩΝ (Γεώργιος Σούρλας): Τι να ολοκληρώσετε; Αναφορές στη γενικότερη πολιτική; Να ολοκληρώσετε πάνω στο νομοσχέδιο. Αυτή την παράκληση υποβάλλω. Υπάρχει κανείς συνάδελφος που να έχει αντίρρηση με την προτροπή του Προεδρεύοντος να μιλήσουμε επιτέλους για το νομοσχέδιο; Πείτε μου έναν από την παράταξή σας. Σας παρακαλώ πάρα πολύ. Τι είναι ο Προεδρεύων εδώ; Απλά παριστάμενος; 
    ΜΑΡΚΟΣ ΜΠΟΛΑΡΗΣ: Το παράπονο του κ. Κεγκέρογλου καταγράφεται…
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ! 
    ΒΑΣΙΛΕΙΟΣ ΚΕΓΚΕΡΟΓΛΟΥ: Όλοι είναι μάρτυρες για το τι είπατε, τι απαντήσατε σε εμένα όταν σας έκανα την παρατήρηση. 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Ηρεμήστε και εισέλθετε στο νομοσχέδιο.
    ΒΑΣΙΛΕΙΟΣ ΚΕΓΚΕΡΟΓΛΟΥ: Εντάξει.
    Εγώ, κύριε Πρόεδρε, αναγνωρίζω την αδυναμία της Νέας Δημοκρατίας. Δεν θέλει καν να συζητούνται τέτοια θέματα σ’ αυτή την Αίθουσα. Δεν αναγνωρίζω, όμως, τη δική σας παρέμβαση στο περιεχόμενο της ομιλίας μας τη στιγμή…
    ΠΡΟΕΔΡΕΥΩΝ (Γεώργιος Σούρλας): Είμαστε στο πέμπτο λεπτό και μιλάτε για άλλα εκτός από το νομοσχέδιο. Θερμή παράκληση. 
    ΒΑΣΙΛΕΙΟΣ ΚΕΓΚΕΡΟΓΛΟΥ: …τη στιγμή που είναι γνωστά και μάλιστα πριν από λίγο άλλοι μίλησαν για ίδια θέματα. 
    Ας έλθουμε, λοιπόν, στην αγροτική πολιτική της Κυβέρνησης και να δούμε τι έγιναν αυτές οι περιβόητες προεκλογικές  υποσχέσεις, τα μεγάλα λόγια του κ. Καραμανλή και τα κροκοδείλια δάκρυα που έχυνε για τον αγρότη προεκλογικά. 
    Θα δίνουμε καθημερινά τη μάχη στην Ευρωπαϊκή Ένωση για τα συμφέροντα του αγρότη, έλεγε. Όπως ακριβώς είπε ο συνάδελφος που κατέβηκε προηγουμένως από το Βήμα, μια φορά πήγε και τι έφερε; Μειωμένες χρηματοδοτήσεις απ’ αυτές που θα μας έδιναν. Διαπραγματεύτηκε για να μειωθούν οι επιδοτήσεις για την αγροτική ανάπτυξη. Καλύτερα να μην πηγαίνει βέβαια. Να πηγαίνουν άλλα στελέχη της Νέας Δημοκρατίας που θα μπορούν να διαπραγματευτούν τον αγροτικό τομέα αποκλειστικά και να μην χρησιμοποιείται ο αγροτικός τομέας για να διευθετηθούν άλλα θέματα και άλλες διαφορές με την Ευρωπαϊκή Ένωση.
    Υποσχέθηκε μείωση του Φ.Π.Α. Μεγάλο προεκλογικό χαρτί. Αντί μείωση είχαμε αύξηση. Και συζητείται και νέα αύξηση. 
    Αγροτικό πετρέλαιο. Είδαμε τη μεγάλη ιστορία με την επιστροφή του φόρου πετρελαίου, την απάτη ουσιαστικά, αφού προείσπραξε την αξία του πετρελαίου και  το φόρο και στη συνέχεια επέστρεψε ψίχουλα. 
    Το νομοσχέδιο δεν ανταποκρίνεται σε καμμιά περίπτωση στις ανάγκες για τη στήριξη της κτηνοτροφίας. Χρειάζεται μια στιβαρή πολιτική για να στηρίξει σήμερα την κτηνοτροφία, να στηρίξει την αγροτική ανάπτυξη.
      Η Κυβέρνηση απλώς σχολιάζει και παρατηρεί. Την ώρα που το κόστος παραγωγής αυξάνεται ραγδαία, οι ζωοτροφές, τα λιπάσματα, τα εφόδια στα ύψη, την ίδια ώρα οι τιμές του παραγωγού είναι στο ναδίρ και η ανασφάλεια κυριαρχεί στην ύπαιθρο, τι άλλο θα μπορούσε να υπάρξει εκτός από ανασφάλεια, από απελπισία; Η Κυβέρνηση ασχολείται μόνο με μεθοδεύσεις την ίδια ώρα.
      Δύο-τρία λόγια τώρα για συγκεκριμένα σημεία του νομοσχεδίου. 
      Αναφέρεται στον ΕΛ.Γ.Α., σε ρυθμίσεις και καλά κάνει να διευρύνει τα ζημιογόνα αίτια που καλύπτονται. Όμως, είναι αποσπασματικές. Χρειάζεται μία συνολική αναθεώρηση. Έχουν αλλάξει οι κλιματολογικές συνθήκες, έχουν αλλάξει πολλά και πρέπει να αλλάξει συνολικά ο Κανονισμός. 
      Έχουμε καταγγείλει τον ΕΛ.Γ.Α. ότι κάνει επιλεκτικές αποζημιώσεις. Αναφέρθηκε και το αίτημα από άλλες περιοχές. Αναφέρω κι εγώ ότι θα πρέπει αυτό που έγινε για τη Μυτιλήνη, να γίνει και για το Ηράκλειο, για τις περιοχές και για τους παραγωγούς που έχουν ζημιωθεί. 
      Επιστροφή των 210.000.000 που έχετε πάρει από τους παραγωγούς για το κόστος ενεργοποίησης δικαιωμάτων. Το οφείλετε, κύριοι της Κυβέρνησης, κύριε Υπουργέ, και είναι ένα θέμα το οποίο ο αγρότης δεν θα σταματήσει να το ζητά.
      Αδιαφανής διαχείριση των επιδοτήσεων. Σας είπα κατά τη συζήτηση επί της αρχής, κύριε Υπουργέ, ότι υπάρχουν πολλές εκατοντάδες αγρότες των οποίων μειώσατε αυθαίρετα την ενιαία ενίσχυση, τους αφαιρέσατε δηλαδή εισόδημα από την Ευρωπαϊκή Ένωση και ταυτόχρονα την ίδια ώρα δώσατε ως εθνικό απόθεμα αυτά τα χρήματα σε ογδοντάχρονους και ενενηντάχρονους. Και επαναστατήσατε και είπατε, θέλουμε ονόματα, θέλουμε το ένα, θέλουμε το άλλο. Σας είπα δύο ονόματα.
      Ήλθατε σε αυτήν εδώ την Αίθουσα και είπατε με την πληροφόρηση την οποία είχατε κι εσείς από τους συνεργάτες σας, ότι οι κύριοι δεν κατέθεσαν αίτηση για να πάρουν εθνικό απόθεμα. Εγώ δεν μίλησα περί εθνικού αποθέματος ως  προς την περικοπή, μίλησα ότι τους περικόψατε την ενιαία ενίσχυση. 
      Θα καταθέσω στα Πρακτικά την τοποθέτησή σας, για να μην υπάρξει καμμία αντίρρηση γι’ αυτό, αλλά θα σας καταθέσω και τις αγωγές που έχει καταθέσει η συγκεκριμένοι που αφορούν την κλοπή ουσιαστικά του εισοδήματός τους. Αντί του ύψους των 4000 περίπου ευρώ που πρέπει να πάρει η παραγωγός, της δόθηκαν 1000 ευρώ και μετά από τις παρεμβάσεις πρόσφατα 1200 ευρώ περίπου. Υπολείπονται όμως άλλα τόσα. Και μάλιστα τα χρόνια που πέρασαν τι έγιναν αυτά τα λεφτά; Αυτά τα λεφτά, λοιπόν, σας λέμε και με τις παρεμβάσεις που κάνουμε, ότι τα διαχειριστήκατε αδιαφανώς και τα δώσατε σε όποιους θέλατε. 
      Εδώ έχω, λοιπόν, την ογδοντάχρονη στη οποία δώσατε εθνικό απόθεμα. Δεν θα σας πω το όνομα φυσικά. Έχω εδώ τα στοιχεία τα οποία δείχνουν το γεγονός. Θα σας πω την ημερομηνία γέννησης, είναι 27/2/1927. Αυτή γιατί να πάρει εθνικό απόθεμα την ώρα που κόπηκαν νέοι αγρότες; Γιατί να πάρει εθνικό απόθεμα από αυτά που κόπηκαν από τους άλλους που δεν ήταν στη διάθεσή σας για να τα μοιράσετε όπως θέλετε; 
      Εδώ υπάρχει το μεγάλο ζήτημα της διαφάνειας, γι’ αυτό ζητούμε τα στοιχεία να δοθούν στη δημοσιότητα. Είναι θετικό ότι η Ευρωπαϊκή Ένωση σας επέβαλε να δώσετε τα στοιχεία. Εμείς τα περιμένουμε και τότε θα τοποθετηθούμε συνολικά. Διότι τώρα είναι φυσικά αποσπασματικές οι παρατηρήσεις που κάνουμε από την πληροφόρηση που έχουμε. Θέλουμε όλα τα στοιχεία, να δούμε τι δικαιώματα υπήρχαν, τι κατοχυρώθηκε και τι χάθηκε. Και βέβαια, να δούμε και τη διαχείριση του εθνικού αποθέματος, που εμείς επιμένουμε ότι έγινε με αδιαφανή τρόπο.
      Ευχαριστώ.
      Καταθέτω για τα Πρακτικά  τα προαναφερθέντα έγγραφα.
       (Στο σημείο αυτό ο Βουλευτής κ. Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Δεν είναι καθόλου ευχάριστο να υπάρχει ένταση, που ανεβάζει την αδρεναλίνη και δημιουργεί και αναστατώσεις στον οργανισμό. Όμως η παράκληση από μένα τουλάχιστον έχει υποβληθεί πολλές φορές. Η προστασία και το κύρος του Κοινοβουλίου είναι μία συνεχής προσπάθεια απ’ όλους. Και όταν συζητάμε νομοσχέδια και όλα έχουν την ιδιαίτερη σημασία τους και αξία, πρέπει σε αυτό να περιοριζόμαστε. 
      Παρακολουθώ ότι όσο περνάει ο χρόνος, τόσο υπάρχει εκτροπή απ’ όλους σχεδόν σε ό,τι αφορά τη διαδικασία, η οποία είναι σαφής βάση του κανονισμού, δεν επιτρέπεται να απομακρύνεται ο Βουλευτής από την ημερήσια διάταξη. Και βέβαια θα γίνουν και αναφορές, θα το κάνουμε ζωντανό το Κοινοβούλιο, είναι θερμή μου παράκληση όμως να μην αφιερώνετε τόσο χρόνο εκτός θέματος. Και  υπάρχουν αγορεύσεις συναδέλφων που αφιερώνονται μόνο στη γενικότερη κριτική και καμμία αναφορά δεν γίνεται στο νομοθετικό έργο. Και μετά μιλάμε για το κύρος του Κοινοβουλίου!
Θέλω να υποβάλω την παράκληση αυτή για να μπορούμε να κάνουμε σωστή επεξεργασία των νομοσχεδίων.
	ΜΑΡΚΟΣ ΜΠΟΛΑΡΗΣ: Και οι ψηφολέκτες δεν πρέπει να βγαίνουν από το ημικύκλιο αλλά έβγαιναν!
	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θέλετε το λόγο;
    	ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Μάλιστα, κύριε Πρόεδρε.
    	ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο για μία πεντάλεπτη παρέμβαση.
    	ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριοι συνάδελφοι, θέλω να κάνω μία παρατήρηση και μία παρέμβαση. Η παρατήρηση: Χαίρομαι πραγματικά που δεν γίνεται κριτική επί των άρθρων του νομοσχεδίου που συζητάμε. Αυτό σημαίνει ότι το νομοσχέδιο βρίσκεται σε πολύ καλή κατεύθυνση. 
    Θα πω ορισμένα πράγματα γι’ αυτά που ακούστηκαν προηγουμένως για το ότι πήγε ο Πρωθυπουργός στις Βρυξέλλες και δεν διαπραγματεύτηκε καλά. Αν θυμάστε καλά, πριν πάει στις Βρυξέλλες ο Πρωθυπουργός, ο Αρχηγός της Αξιωματικής Αντιπολίτευσης είπε ότι θα είναι πολύ μεγάλη επιτυχία αν κατορθώσει ο κ. Καραμανλής να φέρει 20.000.000.000 ευρώ για την τέταρτη προγραμματική περίοδο, θεωρώντας ότι αυτό είναι ένα άπιαστο ποσό. Όταν γύρισε ο κ. Καραμανλής από τις Βρυξέλλες, έφερε είκοσι δισεκατομμύρια εκατόν ένα εκατομμύρια. Όταν συζητήθηκε εδώ το θέμα, κάποιοι χειροκροτούσαν για δέκα λεπτά και κάποιοι έχασαν το χρώμα τους. Αυτή είναι η αλήθεια για το ποιος διαπραγματεύεται σωστά. Για το ποιος διαπραγματεύεται και δεν διαπραγματεύεται σωστά σας θυμίζω τον κανονισμό για τα οπωροκηπευτικά, τον κανονισμό για το κρασί, τον κανονισμό για το βαμβάκι και πολλές άλλες επιτυχίες που είχαμε σε επίπεδο Ευρωπαϊκής Ένωσης.
    	Αγροτικό πετρέλαιο: Ξεχνάτε ότι από 1η Ιανουαρίου του 2008 έως 15 Φεβρουαρίου 2008 δινόταν αγροτικό πετρέλαιο στους αγρότες και ότι αυτή η περίοδος δεν ελήφθη καθόλου υπ’ όψιν αλλά για την επιστροφή του ειδικού φόρου κατανάλωσης καυσίμων πήραμε δώδεκα μήνες. Αυτή είναι η αλήθεια και η πραγματικότητα και ούτε 80, ούτε 85.000.000 έφυγαν από τις τσέπες των αγροτών. Απεναντίας έγιναν σωστοί υπολογισμοί. Πρέπει να σας πω ότι εξετάζουμε από την επόμενη χρονιά ο ειδικός φόρος κατανάλωσης καυσίμων να επιστρέφεται και να πιστώνονται οι λογαριασμοί των κατά κύριο επάγγελμα αγροτών.
    	Φ.Π.Α., από 18% σε 8%. Ναι, το είπαμε ότι για τα εφόδια θα πάει από 18% σε 8% γιατί δεν γνωρίζαμε τότε ότι λίγους μήνες πριν από τις εκλογές πήγατε στην Ευρωπαϊκή Ένωση, δώσατε μάχη για να μειωθεί ο Φ.Π.Α. και χάσατε τη μάχη αυτή και πήγαμε να «πολεμήσουμε» ξεκινώντας από ένα αρνητικό σημείο και συνεχίζουμε την προσπάθεια αυτή. Είναι αλήθεια ότι πήγατε στην Ευρωπαϊκή Ένωση, δεν επιχειρηματολογήσατε σωστά και δυστυχώς απερρίφθη το αίτημα της χώρας μας, γι’ αυτό και δεν κατορθώσαμε μέχρι τώρα να μειώσουμε την επιστροφή του Φ.Π.Α. για τα εφόδια. 
    	Βέβαια για το εθνικό απόθεμα σας είπαμε επανειλημμένως ότι πήραν όσοι νέοι αγρότες έκαναν αίτηση, όμως ο κανονισμός της Ευρωπαϊκής Ένωσης λέει ξεκάθαρα ότι παίρνει δύο κατηγορίες αγροτών, αυτούς οι οποίοι έχουν ενταχθεί σε προγράμματα νέων αγροτών και αυτούς οι οποίοι πέρα από ένα ποσοστό έχουν αυξήσει τις αγροτικές τους εκμεταλλεύσεις. Εφαρμόσαμε λοιπόν τον κανονισμό και δόθηκε με δίκαιο και αντικειμενικό τρόπο το εθνικό απόθεμα. Οι δύο περιπτώσεις που κατατέθηκαν εδώ ότι τάχα με αδιαφανείς διαδικασίες δεν πήραν εθνικό απόθεμα ήταν περιπτώσεις που δεν έκαναν αίτηση για να πάρουν εθνικό απόθεμα. 
    Τα λέω αυτά επιχειρηματολογώντας για το γεγονός ότι και οι επιδοτήσεις δίνονται σωστά και για πρώτη φορά επί των ημερών της Νέας Δημοκρατίας γίνονται σωστά. Το άναρχο σύστημα που υπήρχε και πεθαμένοι να παίρνουν επιδοτήσεις έφυγε πλέον, δεν υπάρχει πλέον, είναι ένα κακό παρελθόν το οποίο έχει πληρώσει η χώρα με πολλούς καταλογισμούς από την Ευρωπαϊκή Ένωση. Επιτέλους σ’ ένα άναρχο σύστημα, αυτό του υπολογισμού και της καταβολής των ενισχύσεων, μπαίνει μια σειρά.
    	Θέλω να σας θυμίσω ότι από το 1998 έως το 2003 για κακή λειτουργία του συστήματος κατανομής και πληρωμής των επιδοτήσεων στη χώρα έχουν επιβληθεί πρόστιμα 980.000.000 ευρώ.
    	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό.
    	Το λόγο έχει ο κ. Τσιρώνης.
    	ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, η σημερινή συζήτηση, η σημερινή συνεδρίαση σκιάζεται από την πρωτοφανή χθεσινή αποκάλυψη του ΠΑ.ΣΟ.Κ. για τη νόθευση του αποτελέσματος της ψηφοφορίας της Συνταγματικής Αναθεώρησης από την κυβερνητική Πλειοψηφία της Νέας Δημοκρατίας.
    Και όσο και αν πριν λίγη ώρα ο αξιότιμος πρόεδρος της Βουλής προσπάθησε να κλείσει την υπόθεση και είπε ότι η υπόθεση έχε κλείσει για μας αυτή η υπόθεση δεν έχει κλείσει. Δεν κλείνει τόσο εύκολα. Προπάντων αυτή η υπόθεση, κυρίες και κύριοι συνάδελφοι, δεν κλείνει για την συνείδηση της πλειοψηφίας του ελληνικού λαού που μας βλέπει, βλέπει τα ντοκουμέντα και μας κρίνει όλους.
    Τώρα σε ό,τι αφορά στο συζητούμενο νομοσχέδιο, είχα πει και στη
συζήτηση επί της αρχής του νομοσχεδίου ότι είναι ένα νομοσχέδιο που ρυθμίζει κάποια πράγματα, δευτερεύουσας σημασίας, δεν λύνει όμως τα σημαντικά προβλήματα της ελληνικής κτηνοτροφίας. Δεν λύνει τα μεγάλα προβλήματα που αντιμετωπίζουν σήμερα οι Έλληνες κτηνοτρόφοι. Κυρίως είναι ένα νομοσχέδιο άτολμο, άχρωμο, αναποτελεσματικό και εισπρακτικό. Και θα δικαιολογήσω αυτή την τελευταία μου αναφορά. 
    Κατ’ αρχάς επιβάλλεται ειδική εισφορά 0,75%, παρά το γεγονός ότι ήταν 1% αυτή η εισφορά και την μειώνεται σε 0,75% εν τούτοις επιβάλλετε και στα εισαγόμενα 0,5%. Εδώ θα έχουμε πρόβλημα να ξέρετε, κύριε Υπουργέ. Και γιατί αυτή η άνιση μεταχείριση; Γιατί αυτή η δυσμενής διάκριση σε βάρος του ελληνικού γάλακτος; Γιατί στα εισαγόμενα 0,5%; Σημειώστε το να μας το πείτε. Και αυτή η εισφορά που βάζετε στα εισαγόμενα προϊόντα το πιο πιθανό είναι να θεωρηθεί δασμός αντί εισφοράς και να μην ισχύσει. 
    Επιβάλλετε επίσης έισφορά 0,2% στην αξία του κρέατος είτε είναι ντόπιο είτε είναι εισαγόμενο. Επίσης επιβάλλετε εισφορά  -ποσοστό το οποίο θα καθορίσετε με κοινή υπουργική απόφαση- επί της αξίας των τυροκομικών προϊόντων. Όλες αυτές τις εισφορές τις κάνετε υπέρ του καινούργιου Οργανισμού, του γάλακτος και κρέατος. Καταργείτε τον Γάλακτος και τον κάνετε γάλακτος και κρέατος, που είναι αναγκαίος να υπάρχει για την χώρα. Πλην όμως αυτό το νομοσχέδιο είναι εισπρακτικό. 
    Οι κτηνοτρόφοι σήμερα, κυρίες και κύριοι συνάδελφοι, όπως είπα και στη συζήτηση επί της αρχής είναι σε απόγνωση. Σε ολόκληρη τη χώρα. Ειδικότερα όμως σε περιοχές όπως είναι η δική μου περιοχή, η Ήπειρος, η Άρτα, όπου οι εκτάσεις, ο κλήρος είναι πάρα πολύ μικρός και δεν έχουν οι παραγωγοί να καλλιεργήσουν ζωοτροφές, να παράγουν τις δικές τους ζωοτροφές. Σ’ αυτές τις περιοχές η κτηνοτροφία σήμερα είναι απαγορευτική. 
    Και σαν να μην έφταναν όλα αυτά, σαν να μην έφτανε η άνοδος των τιμών των ζωοτροφών, που υπερδιπλασιάστηκε τον τελευταίο χρόνο, σαν να μην έφτανε η άνοδος της τιμής του πετρελαίου, ήρθε ουσιαστικά και η κατάργηση, κύριε Υπουργέ, του αγροτικού πετρελαίου. Ξέρουμε όλοι ότι από 15 Φεβρουαρίου το αγροτικό πετρέλαιο πλέον πληρώνεται ολόκληρο από τους Έλληνες αγρότες, πληρώνεται εξ ολοκλήρου από τους Έλληνες κτηνοτρόφους. Και σας είπα και την προηγούμενη φορά ότι η επιστροφή που παίρνουν είναι 0,60 λεπτά ανά κεφάλι ζώου. Δηλαδή, κάποιος, όπως σας είπα και την προηγούμενη φορά, που έχει τριακόσια ζώα θα πάρει 180 ευρώ επιστροφή για το πετρέλαιο. Γι’ αυτό το αγροτικό πετρέλαιο μιλάμε σήμερα; Φυσικά όχι. 
    Το κλίμα αυτό για τους κτηνοτρόφους έχει επιβαρυνθεί και από την λειτουργία των καρτέλ γάλακτος. Ξέρουμε πολύ καλά ότι με την ανοχή της Κυβέρνησης υπήρξε μια συμπίεση των τιμών για τον παραγωγό προς τα κάτω περίπου 5 λεπτά τον τελευταίο χρόνο. Απεναντίας οι τιμές για τον καταναλωτή αυξήθηκαν 9 λεπτά. Έχουμε μια διαφορά περίπου στα 14-15 λεπτά μέσα σε ένα χρόνο. Αυτό είναι μια απόδειξη ότι ο υγιής ανταγωνισμός στην κτηνοτροφία δεν λειτουργεί. Δεν λειτουργεί με τίποτα. Γιατί αν λειτουργούσε θα έπρεπε να είναι το αντίστροφο αποτέλεσμα. Θα έπρεπε οι τιμές για τον καταναλωτή να είναι μειούμενες και οι τιμές για τον παραγωγό να είναι αυξανόμενες. Και όμως συμβαίνει το αντίθετο, κύριε Υπουργέ. Αυτό σημαίνει ότι όχι μόνο δεν λειτουργεί ο ανταγωνισμός και όχι μόνο η λειτουργία και η υπόθεση των κουμπάρων δεν σταμάτησε εκεί που αποκαλύφθηκε, αλλά συνεχίζεται και σήμερα. 
    Και μάλιστα εγώ θα θυμίσω και θα επαναλάβω την αναφορά που έκανε Βουλευτής της κυβερνητικής παράταξης στην συζήτηση επί της αρχής. Είπε ο κ. Χαρακόπουλος χαρακτηριστικά ότι «το καρτέλ γάλακτος καλά κρατεί». 
Δεν κοίταξα σήμερα τα Πρακτικά, αν το έχει διορθώσει, πάντως το είχα σημειώσει ότι έτσι ακριβώς είχε κάνει την αναφορά και ο κ. Χαρακόπουλος, ότι το καρτέλ γάλακτος ακόμα και σήμερα καλά κρατεί.
      Οι χονδρέμποροι κρέατος από την άλλη μεριά λειτουργούν εκβιαστικά έναντι των κτηνοτρόφων. Στην δική μου περιοχή, όπου τα αμνοερίφια πωλούνται ζωντανά, η τιμή ανά κιλό φτάνει περίπου τα 2,5 ευρώ, τιμή η οποία είναι πολύ χαμηλότερη ακόμη και από τη δεκαετία του ’80.
      Αυτό το Σαββατοκύριακο που βρέθηκα στην εκλογική μου περιφέρεια, μου έφερε κτηνοτρόφος, κύριε Υπουργέ, απόδειξη – και θα την φέρω την επόμενη φορά, του ζήτησα να μου βγάλει μια φωτοτυπία – να την καταθέσω και στα Πρακτικά της Βουλής, όπου φαίνεται ότι περίπου το 1985 η τιμή του κρέατος ήταν 1000 δραχμές. Ήταν 1000 δραχμές η αγορά του αρνιού από τους χονδρεμπόρους και σήμερα έχει φτάσει στα 2,5 ευρώ.
      Έχει κατρακυλήσει εδώ και είκοσι τρία χρόνια η τιμή του κρέατος για τον παραγωγό. Και ξέρουμε πόσο αυξήθηκαν οι τιμές των ζωοτροφών, όλου του κόστους παραγωγής αυτά τα τελευταία είκοσι χρόνια. Δυστυχώς αυτή είναι σήμερα η πολιτική της Κυβέρνησης της Νέας Δημοκρατίας απέναντι στους κτηνοτρόφους.
      Εάν δεν ήταν η «Δωδώνη» η βιομηχανία του γάλακτος στην Ήπειρο, η οποία σταθεροποίησε τις τιμές, θα είχαν κατρακυλήσει οι τιμές σε ολόκληρη την Ελλάδα, σε ολόκληρη τη χώρα. Αυτή είναι η αλήθεια.
      Σήμερα πολλοί είναι οι κτηνοτρόφοι στην περιοχή μου, που σκέφτονται πολύ σοβαρά να τα εγκαταλείψουν, να τα παρατήσουν, να παρατήσουν τις εκμεταλλεύσεις τους εξ αιτίας των ζημιογόνων αποτελεσμάτων που συνεχώς συσσωρεύονται.
      Πριν λοιπόν, κύριε Υπουργέ, τα παρατήσουν οι κτηνοτρόφοι της περιοχής μου, αλλά και ολόκληρης της χώρας, πάρτε τολμηρά μέτρα. Σας είπαμε ότι αν θα πάρετε τολμηρά μέτρα που θα λύνουν τα προβλήματα της κτηνοτροφίας, θα μας βρείτε αρωγούς.
      Άμεσα μέτρα όπως σας είπα: προκαταβολή από τις 16 Οκτωβρίου της επιδότησης, εξισωτική αποζημίωση από τώρα και χάρισμα των άτοκων δανείων που είχατε δώσει πέρυσι.
      Θα κλείσω μ’ ένα τοπικό θέμα. Όταν είχα έρθει στο γραφείο σας και σας είχα θέσει το ζήτημα της ακαρπίας στα εσπεριδοειδή και στην ελιά, μου είχατε πει ότι «εάν δεν διασφαλίσω στα χρήματα από το Υπουργείο Οικονομικών, από τον κ. Αλογοσκούφη, δεν μπορώ να στείλω συνεργεία να καταγράψουν τις ζημιές από τον παγετό».
      Και εγώ θα πω το εξής, κύριε Υπουργέ: είναι ειδικός πραγματικά ο κ. Αλογοσκούφης να μας πει εάν έγινε παγετός τον περασμένο Φεβρουάριο στην Άρτα; Δεν είναι ειδικός. Είναι ειδικός ο κ. Αλογοσκούφης να μας πει εάν η ακαρπία οφείλεται ή όχι στον παγετό ή σε κάποια άλλη ασθένεια; Φυσικά και όχι. Εσείς είστε ο αρμόδιος Υπουργός, ο οποίος θα πρέπει επιτέλους να λύσει αυτό το ζήτημα της ακαρπίας.
      Γιατί συνάδελφος προχθές της Νέας Δημοκρατίας στην Άρτα είπε ότι ήρθε σε επικοινωνία μαζί σας μετά την συνομιλία που είχαμε στη Βουλή και τον παραπέμψατε στον Υπουργό κ. Αλογοσκούφη και μάλιστα του είπατε να γίνει ένα ραντεβού μαζί του.
      Παράκληση: για να πάμε στο ραντεβού με τον κ. Αλογοσκούφη για την ακαρπία στα εσπεριδοειδή και στην ελιά, θα πρέπει να είστε μαζί μας σαν αρμόδιος Υπουργός Αγροτικής Ανάπτυξης, να στηρίξετε αυτό το αίτημά μας, το οποίο είναι αίτημα της περιοχής.
      Και κλείνω, κύριε Πρόεδρε. Σε ό,τι αφορά τον τομέα των οπωροκηπευτικών με την νέα Κοινή Οργάνωση Αγοράς, την νέα Κ.Ο.Α. του τομέα οπωροκηπευτικών, μια παράκληση θα σας κάνω: όταν θα συζητήσετε για τον καθορισμό των Δικαιωμάτων, πώς θα γίνουν, κάντε μια Σύσκεψη στο Υπουργείο σας να ακούσετε και τις δικές μας απόψεις.
      Σας ευχαριστώ πολύ.
      (Χειροκροτήματα από την πτέρυγα του Πανελλήνιου Σοσιαλιστικού Κινήματος)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιρώνη.
      Ο κ. Βαρβαρίγος έχει το λόγο.
      ΔΗΜΗΤΡΙΟΣ ΒΑΡΒΑΡΙΓΟΣ: Ευχαριστώ, κύριε Πρόεδρε.
      Κύριε Υπουργέ, κυρία και κύριοι συνάδελφοι, οι αγρότες και οι κτηνοτρόφοι της πατρίδας μας βρίσκονται σε δραματική κατάσταση. Απελπισία, ανασφάλεια, σκοτεινό το μέλλον και συρρίκνωση της δραστηριότητάς τους. Αναζητούν εναγωνίως άλλες λύσεις, για να επιβιώσουν.
      Αυτό το επιβεβαιώνουν τα επίσημα στοιχεία τα οποία καταγράφονται και από τη Στατιστική Υπηρεσία. Ο αγροτικός κόσμος μειώνεται τα τελευταία χρόνια με σημαντικούς ρυθμούς. Ήδη οι αγρότες της χώρας για πρώτη φορά μειώνονται σε αριθμό κάτω των πεντακοσίων χιλιάδων. Κατά είκοσι χιλιάδες το χρόνο μειώθηκαν το 2006 και το 2007.
      Ακόμα, το αγροτικό προϊόν μειώνεται και αυτό ως ποσοστό του Α.Ε.Π. Το 2004 ήταν περίπου το 5% του Α.Ε.Π. και το 2007 ήταν το 3% του Α.Ε.Π. Έχουμε, δηλαδή, μια τεράστια μείωση της τάξης του 40%. 
      Βεβαίως, αυτό αντανακλάται στην τσέπη του κάθε αγρότη, του κάθε κτηνοτρόφου και στις δυνατότητες επιβίωσής του. Συνολικά, όταν στο διάστημα αυτό, στις χώρες της Ευρωπαϊκής Ένωσης των είκοσι επτά, σε σταθερές τιμές, το εισόδημα αυξήθηκε κατά 11%, στη χώρα μας μειώθηκε, σε σταθερές τιμές, κατά 16%. Κύριε Υπουργέ, τα στοιχεία αυτά είναι συγκλονιστικά, συντριπτικά και δείχνουν τη συνολική αποτυχία της πολιτικής σας. 
      Οι κτηνοτρόφοι, ειδικά τούτη την περίοδο, βρίσκονται σε ακόμη πιο δύσκολη κατάσταση, γιατί η κρίση, την οποία ζούμε όλοι μας, είναι ακόμη πιο ισχυρή στον τομέα της κτηνοτροφίας. Οι τεράστιες αυξήσεις στις τιμές των ζωοτροφών επιβάρυνε υπέρμετρα το κόστος και οδηγεί τους κτηνοτρόφους σε έξοδο. Εγκαταλείπουν τα κοπάδια τους, τη δραστηριότητά τους και αναζητούν άλλο τρόπο για να επιβιώσουν.
      Με το νομοσχέδιο αυτό θα περιμέναμε μία συγκροτημένη πρόταση μέσα σε τούτη την κρίση που θα δίνει διεξόδους, προοπτικές. Θα περιμέναμε να υπάρχει ένας σχεδιασμός, που θα βοηθήσει το συγκεκριμένο τομέα της αγροτικής οικονομίας για να σταθεί στα πόδια του στον τεράστιο ανταγωνισμό που υφίσταται. Όμως, οι ρυθμίσεις είναι δευτερεύουσες.
      Έρχομαι στις αδειοδοτήσεις. Βεβαίως, θα πρέπει να υπάρξει ρύθμιση για τις αδειοδοτήσεις των κτηνοτροφικών εγκαταστάσεων. Δεν φθάνει, όμως, αυτό. Κύριε Υπουργέ, πάσχουμε στον τομέα των επενδύσεων. Και εδώ τα πράγματα δεν είναι καλά. Οι επενδύσεις διαρκώς συρρικνώνονται, διαρκώς μειώνονται τα τελευταία χρόνια και χωρίς χρήμα δεν γίνεται απολύτως τίποτα.
      Ακόμα, υπάρχει το ζήτημα του ελέγχου στην αγορά. Είναι αυτό το τεράστιο πρόβλημα που αντιμετωπίζουμε σε όλο το φάσμα της παραγωγικής διαδικασίας του αγροτικού τομέα, το τεράστιο άνοιγμα μεταξύ των τιμών παραγωγού και καταναλωτή. Ο αγρότης, ο κτηνοτρόφος ξέρει να παράγει. Δεν ξέρει, όμως, να πουλήσει και τελικά δουλεύει για άλλους. Κάποιοι άλλοι καρπώνονται τον κόπο του, τον ιδρώτα του, πλουτίζουν και ο αγρότης, ο κτηνοτρόφος είναι ο δούλος, ο υπηρέτης, το υποκείμενο της εκμετάλλευσης κάποιων επιτήδειων. Και η πολιτεία εδώ, κύριε Υπουργέ, έχει τεράστια ευθύνη. 
      Έχουμε τις ελληνοποιήσεις τόσο στα προϊόντα φυτικής παραγωγής όσο και στα κτηνοτροφικά προϊόντα. Είναι μόνιμο το πρόβλημα. Ένα πλεονέκτημα ισχυρό έχει η αγροτική μας οικονομία, την ποιότητα τόσο στα προϊόντα φυτικής προέλευσης όσο και στα προϊόντα ζωικής προέλευσης. Και αυτό το καταστρέφουμε με τις ελληνοποιήσεις. Γιατί βαφτίζουν «ελληνικά» τα εισαγόμενα προϊόντα; Γιατί ο Έλληνας εμπιστεύεται την ποιότητά τους. Διαφορετικά, θα έλεγαν ότι το αρνί είναι από τη Βουλγαρία ή ότι το κρασί είναι από την Αργεντινή. Και όμως, μπαίνουν τεράστιες ποσότητες εδώ και φθάνουν στον καταναλωτή ως ελληνικά.
      Έχουμε σύνορα, κύριε Υπουργέ; Έχουμε τελωνεία; Γίνεται η καταγραφή των εισαγωγών; Από εκεί και πέρα, γιατί δεν μπορούμε να παρακολουθήσουμε την πορεία τους; Εάν μπήκαν, δεν ξέρω πόσοι τόνοι κρασιού, στο τελωνείο και καταγράφηκαν, γιατί δεν μπορούμε να δούμε η επιχείρηση που το εισήγαγε πού το διέθεσε και πώς κατέληξε τελικά στον καταναλωτή; Γιατί δεν μπορούμε να δημιουργήσουμε ισοζύγια παντού, σε όλα τα προϊόντα, για να υπάρξει απόλυτος έλεγχος της αγοράς και για να σταματήσει αυτή η απάτη, αυτή η κοροϊδία, η εξόντωση του Έλληνα παραγωγού και η εξαπάτηση και καταλήστευση του καταναλωτή; 
      Κύριε Υπουργέ, θέλω να έρθω τώρα στο ζήτημα των αποζημιώσεων του ΕΛ.Γ.Α.. Αναφερθήκαμε και στην προηγούμενη συζήτηση. Οι ασφαλιζόμενοι κίνδυνοι, κατά την εξειδίκευση του νόμου, από τον κανονισμό του ΕΛ.Γ.Α. δημιουργούν πρόβλημα σε πολλές περιπτώσεις και σε κάποιες καλλιέργειες, αλλά και σε περιοχές. Οι περιοχές είναι ζήτημα δικής σας επιλογής και βούλησης. Αναφέρθηκαν προηγουμένως κάποιοι συνάδελφοι, θα αναφερθώ και εγώ. 
      Η ακαρπία της ελιάς αποζημιώθηκε στη Μυτιλήνη. Καλώς αποζημιώθηκε. Ήταν πραγματικό το πρόβλημα, αλλά την ίδια περίοδο, το 2006, ακαρπία ελιάς είχαμε και στη Ζάκυνθο. Καταθέτω για τα Πρακτικά το αίτημα της Νομαρχιακής Αυτοδιοίκησης.
      (Στο σημείο αυτό ο Βουλευτής κ. Δημήτριος Βαρβαρίγος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Για τη Ζάκυνθο δεν αποζημιώθηκε, δεν βεβαιώθηκε ακαρπία, δεν έγινε δεκτό το αίτημα. Γιατί, κύριε Υπουργέ; 
      ( Στο σημείο αυτό την Προεδρική Έδρα καταλαμβάνει ο Δ΄ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ )
    Ακόμη, θα ήθελα να θυμίσω ότι τα προηγούμενα χρόνια και εμείς είχαμε την ατυχία να είμαστε διαρκώς μέσα στο πρόβλημα των πυρκαγιών. Η Ζάκυνθος είναι μια μόνιμα πυρόπληκτη περιοχή. Το 2005, το 2006, το 2007, φέτος το 2008, έχουμε πυρκαγιές συνέχεια. Ακόμη περιμένουμε τις αποζημιώσεις των ΠΣΕΑ. Από το 2005, κύριε Υπουργέ, ακόμη δεν έχουν αποζημιωθεί. Για περσινές πυρκαγιές –θα σας αναφέρω συγκεκριμένη περιοχή- στο Αργάσι και στο Καλαμάκι δεν έχει γίνει ακόμη καταγραφή των ζημιών. Στον Αγαλά που είναι μια ορεινή κοινότητα, πέρσι κάηκε το μισό χωριό, φέτος κάηκε το υπόλοιπο. Ζητήσαμε βοήθεια, ζητήσαμε ενίσχυση, να έρθουν οι εκτιμητές του ΕΛ.Γ.Α. να γίνουν οι καταγραφές για να μην υπάρχει καθυστέρηση στην καταβολή των αποζημιώσεων. Ακόμη δεν έχει έρθει κανένας. Υπάρχουν κτηνοτρόφοι. Δεν υπάρχει ακόμη καταβολή ενίσχυσης ούτε 1 ευρώ για να μπορέσουν να ταΐσουν τα ζώα τους. Πέρσι δώσατε 3.000 ευρώ στους πυρόπληκτους. Φέτος βέβαια δεν έχουμε εκλογές και δεν δίνετε αυτή την ενίσχυση.
    Κύριε Υπουργέ, επανέρχομαι στο ζήτημα των ασφαλιζόμενων κινδύνων και την εξειδίκευση που γίνεται ειδικά για τις ελιές από τον ΕΛ.Γ.Α.. Ξηρασία, παγετός, χαλάζι και αυξημένες θερμοκρασίες. Την ελιά την καλύπτετε μόνο στην περίπτωση που το χαλάζι πέσει, όταν έχει καρπό και κανένας από τους υπόλοιπους ασφαλιζόμενους κινδύνους δεν ισχύει για την ελιά. 
    Και να έρθω σ’ ένα ακόμη τελευταίο ζήτημα το χρόνο που τρέχει. Πρόσφατα έστειλε ο ΕΛ.Γ.Α. μια εγκύκλιο για να αποζημιώσει για τον παγετό και τις ζημιές που έγιναν στις καλλιέργειες από τον Γενάρη μέχρι τον Μάρτιο του 2008. Στη Ζάκυνθο ο παγετός καλύπτει μόνο τα εσπεριδοειδή. Στις άλλες περιοχές καλύπτεται και η ελιά. Η Ζάκυνθος, εάν γνωρίζετε, γιατί μπορεί να λέτε ότι είναι νότια η Ζάκυνθος, το κλίμα είναι ήπιο, ο παγετός δεν επηρεάζει, κατά τα 2/3 της είναι ορεινή. Το κλίμα στην ορεινή Ζάκυνθο είναι εντελώς διαφορετικό από την πεδινή. Εκεί, λοιπόν, ο φετινός παγετός τους έχει κάνει τεράστια ζημιά και την εξαιρείτε για μια ακόμη φορά. Γιατί, κύριε Υπουργέ; Εδώ είναι οι πρόσφατοι εγκύκλιοι του Αυγούστου του ΕΛ.Γ.Α.. Για τη Ζάκυνθο καλύπτετε μόνο τα εσπεριδοειδή, για την υπόλοιπη Ελλάδα, καλύπτετε…
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δεν δηλώθηκε από τη νομαρχία. 
    ΔΗΜΗΤΡΙΟΣ ΒΑΡΒΑΡΙΓΟΣ: Δηλώθηκε και παραδηλώθηκε, κύριε Υπουργέ. 
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Από πού δηλώθηκε;
    ΔΗΜΗΤΡΙΟΣ ΒΑΡΒΑΡΙΓΟΣ: Και για κάτι άλλο θα ήθελα να μου δώσετε μια απάντηση. Ήδη με βάση τον ισχύοντα Κανονισμό για τα οπωροκηπευτικά έχετε πει δημόσια και εδώ μέσα ότι αποδεσμεύεται η επιδότηση από την παραγωγή και για τη σταφίδα. Η σταφίδα ψήθηκε και έχει αρχίσει η εμπορία της, η παράδοση. Όμως, δεν υπάρχει καμμιά γραπτή εγκύκλιος από το Υπουργείο σας για το πώς θα γίνει αυτή η παράδοση, εάν θα ισχύσουν τα τριακόσια κιλά το στρέμμα  κ.λπ. για να πάρουν οι παραγωγοί την επιδότηση.
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε συνάδελφε, δεν υπάρχουν αυτά πλέον. Τελείωσαν αυτά. 
    ΔΗΜΗΤΡΙΟΣ ΒΑΡΒΑΡΙΓΟΣ: Ναι, αλλά υπάρχει στη Διεύθυνση Αγροτικής Ανάπτυξης ενδοιασμός για το τι πρόκειται να συμβεί και χρειάζεται να υπάρξει μια γραπτή εγκύκλιος από το Υπουργείο σας που να τους λέει τι θα κάνουν. Εν πάση περιπτώσει, εγώ θα ήθελα μια απάντηση για να είναι και οι άνθρωποι ασφαλείς για να κάνουν σωστά τη δουλειά τους και οι παραγωγοί να ξέρουν ότι θα πάρουν την επιδότησή τους. 
    Σε ό,τι αφορά, κύριε Υπουργέ, ένα ζήτημα που πολλές φορές τέθηκε και σε τούτη τη συζήτηση και σε άλλες συζητήσεις για τη διανομή του εθνικού αποθέματος, εμείς επιμένουμε να μας δώσετε τα στοιχεία. Σας άκουσα προηγουμένως να λέτε ότι δύο κατηγορίες αγροτών παίρνουν με βάση τον ισχύοντα Κανονισμό της Ευρωπαϊκής Ένωσης, οι νέοι αγρότες και εκείνοι που αύξησαν τις εκμεταλλεύσεις τους. 
    Εδώ είναι το πρόβλημα, κύριε Υπουργέ. Κάποιοι αυξάνουν τις εκμεταλλεύσεις τους πραγματικά και κάποιοι στα χαρτιά. Δώστε μας, λοιπόν, τα στοιχεία για να τα ελέγξουμε. Εκεί επιμένουμε.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Γεώργιος Πεταλωτής. 
      ΓΕΩΡΓΙΟΣ ΠΕΤΑΛΩΤΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, για ένα ακόμη κρίσιμο θέμα της ελληνικής κοινωνίας, γινόμαστε μάρτυρες της μονότονης και απαράδεκτης τακτικής της Κυβέρνησης της Νέας Δημοκρατίας, να καταθέτει, χωρίς διάλογο, πρόχειρα σχέδια νόμων, με μονοδιάστατη και αντιπαραγωγική, διαχειριστική δυστυχώς λογική. Και στο υπό συζήτηση νομοσχέδιο για την ελληνική κτηνοτροφία εμφανίζονται όλα εκείνα τα χαρακτηριστικά που καθιστούν το έργο της Κυβέρνησης ακατάλληλο και αναποτελεσματικό. 
      Κατ’ αρχάς, το νομοσχέδιο αυτό είναι πολύ λίγο. Είναι περιορισμένου βεληνεκούς, ανεπίκαιρο, κατώτερο των περιστάσεων και μίζερο. Δεν απαντά στα οξυμένα και το κυριότερο σε συγκεκριμένα προβλήματα των κτηνοτρόφων, αποδεικνύοντας για ακόμα μία φορά την υποκρισία της Νέας Δημοκρατίας και των μεγάλων της ευθυνών, για την τραγική κατάσταση των πραγματικών αγροτών και κτηνοτρόφων της χώρας μας.
      Η μείωση του εισοδήματος, λόγω αυξήσεως στο κόστος παραγωγής -ζωοτροφές, καύσιμα κ.λπ.- και της πτώσης των τιμών πώλησης, εξαιτίας των ανενόχλητων καρτέλ και των επιτήδειων μεσαζόντων, στραγγαλίζει τα νοικοκυριά, ευνουχίζει την ελπίδα για προκοπή, για ένα καλύτερο αύριο και ακόμα για μια αξιοπρεπή επιβίωση.
       Το κράτος, όπως αποδεικνύει η ανενόχλητη δραστηριότητα των κυκλωμάτων των ελληνοποιήσεων δεν μπορεί να πείσει ότι επιτελεί το ρόλο του, δεν στέκεται αρωγός στον εγχώριο κτηνοτροφικό κλάδο, παρά το γεγονός ότι είμαστε χώρα ελλειμματική στα προϊόντα ζωικής προέλευσης. 
      Η διαχείριση των βοσκοτόπων αποτελεί άγνωστη λέξη. Η ποιότητα στη διάθεση και την εμπορία των ζωικών προϊόντων αγνοείται. Λείπει ο χωροταξικός σχεδιασμός και οι υποδομές ηλεκτροδότησης και υδροδότησης. Οι αδειοδοτήσεις δε αποτελούν γολγοθά.  Όλα τα παραπάνω, το υπό συζήτηση αναιμικό νομοθετικό κείμενο, δυστυχώς, δεν τα αντιμετωπίζει. Και η τακτική της νομοθετικής αγγαρείας, έτσι για να φαίνεται ότι παράγουμε έργο, έρχεται να ολοκληρωθεί με την απουσία διαλόγου για το νομοσχέδιο, όπως αποδεικνύεται από πλήθος σχετικές καταγγελίες αρμοδίων φορέων.
      Αναρωτιέται, λοιπόν, κάθε λογικός πολίτης, αν είναι δυνατόν να είναι αποτελεσματικό ένα νομοθετικό εργαλείο που εισάγεται εσπευσμένα για ψήφιση, μετά την εξαγγελία κινητοποιήσεων για τα προβλήματα από τους ενδιαφερόμενους. Περισσεύουν στο νομοσχέδιο αυτό οι στείρες και περίπλοκες διαδικαστικές διευθετήσεις και ανακατατάξεις. Ξεχειλίζει από νέες, γραφειοκρατικής και ξεπερασμένης λογικής, μονάδες. Βρίθει νέων θέσεων και επιτροπών, αντιμισθιών και αποζημιώσεων, πάντα υπό τον άμεσο και μοναδικό έλεγχο του εκάστοτε Υπουργού. Μέχρι και πολιτικές αποφάσεις στο άρθρο 3 αλλάζουν με το σχέδιο νόμου. Πουθενά, όμως, δεν στοιχειοθετείται κάποια αναπτυξιακή ανάσα, μια ελπίδα, ώστε να στοιχηθούμε όλοι υπεύθυνα μαζί με την Κυβέρνηση, για να κατορθώσουμε να επιτύχουμε το εφικτό. Να διευκολύνουμε τον ουσιαστικό ρόλο της ντόπιας κτηνοτροφίας στην εθνική παραγωγική προσπάθεια.
      Κύριε Υπουργέ, το γνωρίζουμε όλοι μας, αλλά δεν το αναγνωρίζουμε, ως πολιτεία με το νομοσχέδιο. Η κτηνοτροφία της χώρας μας είναι εξαιρετικά σημαντική, διότι σε πολύ απαιτητικούς καιρούς καλείται να παράγει προϊόντα, τρόφιμα υψηλής διατροφικής αξίας, αλλά και σταθερής και αδιαμφισβήτητης ποιότητας. Επίσης, σήμερα περισσότερο από ποτέ, μετά την πρόσφατη αναθεώρηση της Κ.Α.Π. και τον περιορισμό παραδείγματος χάριν της καλλιέργειας του καπνού,  στηρίζει εισοδηματικά τους κατοίκους απομακρυσμένων και ορεινών μειονεκτικών περιοχών, όπως είναι η Ροδόπη, η περιοχή μου.
      Θα αποτελούσε υπερβολή άραγε ο ισχυρισμός ότι η κτηνοτροφία αποτελεί βασική συμπληρωματική ή εναλλακτική πηγή παραγωγής εισοδήματος σε αυτές τις περιοχές; Σε αυτό το πλαίσιο, πέραν της ενίσχυσης του συγκεντρωτισμού σας και των εξυπηρετήσεων, φαίνεται ότι το μόνο που ενδιαφέρει τη Νέα Δημοκρατία είναι πώς θα μειώσει τη συμμετοχή των παραγωγών, σε διοικήσεις οργανισμών που τους ενδιαφέρουν άμεσα, μέχρι να την καταστήσει διακοσμητική, όπως είναι στα άρθρα 7 και 15, με πρώτο θύμα βέβαια τη διαφάνεια. Δεν θέλετε σε οργανισμούς τύπου ΕΛ.Γ.Α. ισχυρό έλεγχο, ώστε να μπορείτε να μοιράζετε ασύμμετρα και ρουσφετολογικά, όπως καταγγέλθηκε, τις αποζημιώσεις του οργανισμού. Τα παράπονα πολλά, εσείς όμως, απλά δυσχεραίνετε τη διερεύνησή τους.
      Ταυτόχρονα, για τις ογδόντα επτά νέες θέσεις του ΕΛ.Ο.Γ.Α.Κ., του νέου οργανισμού, άρθρο 16, απουσιάζει κάποια στοιχειώδης αναφορά για σεβασμό σε διαδικασίες αξιοκρατικών προσλήψεων και λειτουργίας.
      Παρ’ όλη την εποικοδομητική ρυθμιστική παρέμβαση περιγραφής λειτουργικών διαδικασιών για την τήρηση αποστάσεων των κτηνοτροφικών εγκαταστάσεων από περιβαλλοντικού ενδιαφέροντος λοιπές δραστηριότητες που επιχειρείτε στο άρθρο 5, δεν  θα σας κατηγορήσω για ασάφεια. Απλά αναρωτιέμαι: Εν έτη 2008, με τεράστιο πλούτο ευρωπαϊκής εμπειρίας για να αντιγράψουμε και εν πολλοίς ανεκμετάλλευτο ερευνητικό, τεχνικό και γεωργικό δυναμικό στα πανεπιστήμιά μας, γιατί δεν έχετε διαμορφώσει και καταθέσει με το παρόν νομοσχέδιο ένα εμπνευσμένο μοντέλο προτύπων μελετών και τεχνικών παρεμβάσεων που θα μπορούσαν να εξυπηρετήσουν την κτηνοτροφία και θα μπορούσαν, εκτός από καινοτόμα τεχνική, συμβουλευτική υποστήριξη στους κτηνοτρόφους, να παραγάγουν ή να αντιγράψουν εφαρμόσιμες λύσεις εξυπηρέτησης των εγκαταστάσεων, χωρίς την αίρεση τήρησης αποστάσεων λόγω σημερινών τεχνολογικών δυνατοτήτων μεγάλης μείωσης των ρύπων; Γιατί λείπει από το νομοσχέδιο σας η κρατική μέριμνα για ουσιαστική σύνδεση του κτηνοτροφικού κλάδου με την σύγχρονη γνώση και κατάρτιση; 
      Δεν ήρθαμε, κύριε Υπουργέ, με διάθεση αντιπολιτευτικής ισοπέδωσης των πάντων. Αναγνωρίζουμε κάποια βελτιωτικά βήματα, αλλά συνολικά το νομοσχέδιο μας αφήνει μια πικρή γεύση μιζέριας και δειλίας σε εντελώς αντίθετη κατεύθυνση από το μεταρρυθμιστικό, ρητορικό παροξυσμό της Νέας Δημοκρατίας. 
      Το άρθρο 9 επί παραδείγματι μας ικανοποιεί. Η περίληψη νέων παθολογικών καταστάσεων στις αποζημιώσεις του ΕΛ.Γ.Α. είναι στη σωστή μεν κατεύθυνση, έστω και αν δεν έχουν αναδρομική ισχύ από την έναρξη του 2008, ας πούμε, όπως εμείς θα θέλαμε. Άλλωστε, για παράδειγμα, για την νοζεμίαση και την αμερικανική σηψηγoνία  των μελισσοσμηνών, είχα αναφερθεί και εγώ με ερώτηση μου σε εσάς τον περασμένο Φεβρουάριο. Αλλά και πάλι δεν τολμήσατε. Ο ΕΛ.ΓΑ. δεν λαμβάνει τη στιβαρή νομοθετική σκυτάλη να μεριμνήσει για την αποζημίωση και άλλων τέτοιων νέων βιολογικών και κλιματικών κινδύνων που ανακύπτουν από τις κλιματικές αλλαγές. Δεν ασκούμε προληπτική πολιτική και πάντα προσπαθούμε να θεραπεύσουμε αντί να προλάβουμε, που θα μπορούσαμε να το κάνουμε. 
      Επίσης και το άρθρο 12, κύριε Υπουργέ, κρίνουμε ότι είναι προβληματικό. 
      Τελειώνοντας την τοποθέτησή μου, αυτό που έχω να σας πω, κύριε Υπουργέ, είναι ότι σας αφιερώνω την άποψη ενός κορυφαίου συνδικαλιστικού εκπροσώπου των κτηνοτρόφων, του κ. Καμπούρη, του προέδρου του συντονιστικού οργάνου των κτηνοτρόφων, ο οποίος σε μια συνέντευξή του σε τοπική εφημερίδα της Κομοτηνής δήλωσε για τα καρτέλ ότι λειτουργούν βουβά. Τα καρτέλ υπάρχουν. Μπορεί πλέον να μη συνεδριάζουν όπως συνεδρίαζαν και έφτιαξαν το πρώτο καρτέλ το 2004 και να έχουν το θράσος μάλιστα να κρατούν και πρακτικά των συμφωνιών –όλα αυτά είναι στην Επιτροπή Ανταγωνισμού- αλλά σήμερα υπάρχουν τα καρτέλ, συνεννοούνται και συμφωνούν τηλεφωνικά, βουβά. 
      Ελπίζω, κύριε Υπουργέ, να αξιολογήσετε εποικοδομητικά αυτό το απόσπασμα, ακόμα και ψηφίζοντας το νομοσχέδιο. Εν κατακλείδι δεν μπορεί κανείς να αμφισβητήσει ότι οι έννοιες της ανάπτυξης της υπαίθρου και της περιφερειακής ανάπτυξης δεν νοούνται χωρίς την παραγωγική διάσταση της ποιοτικής, μεθοδικής και βιώσιμης κτηνοτροφίας σε ορεινές και μειονεκτικές περιοχές της χώρας. Το νομοσχέδιο όμως, πλην ελαχίστων σημείων, είναι ανεπαρκές, γραφειοκρατικό, μίζερο και δυστυχώς συγκεντρωτικό. 
      Να θυμίσω επίσης, κύριε Υπουργέ, ότι ακόμα περιμένουμε τις υπεσχημένες αποζημιώσεις από τις πλημμύρες του Νοεμβρίου 2007 για τους αγρότες της περιοχής μου, του Νομού Ροδόπης. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ κ. Μιχάλης Κατρίνης. 
      ΜΙΧΑΛΗΣ ΚΑΤΡΙΝΗΣ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, πραγματικά με έκπληξη ακούσαμε πριν τον Υπουργό να επαίρεται για τα όσα καλά έχει φέρει ο ίδιος και το Υπουργείο του στον κλάδο των κτηνοτρόφων και αγροτών. Βέβαια, δεν μας είπε τίποτα για τη μείωση 10% από τις κοινοτικές επιδοτήσεις που για πρώτη φορά συνέβη. Βέβαια είναι αυτονόητο ο Υπουργός να επαίρεται για τα καλά, κατά την άποψή του, ή για τα δεινά, σύμφωνα με τους αγρότες και τους κτηνοτρόφους, τα οποία έχουν επέλθει στον παραγωγικό τομέα της χώρας μας, από τη στιγμή που είναι και ο μοναδικός ο οποίος εκφράζει τη συνέχεια της Κυβέρνησης του κ. Καραμανλή σε αυτό το νευραλγικό Υπουργείο. Ο κ. Μπασιάκος έφυγε νωρίς και ο κ. Κιλτίδης ασχολείται ομολογουμένως με φιλότιμο τρόπο με τα δάση και την προστασία τους. Τουλάχιστον όσον αφορά το Νομό Ηλείας δεν μπορούμε να πούμε ότι έχουμε παράπονο όσον αφορά τη συχνότητα των επισκέψεων.
      Ο κύριος Υπουργός λοιπόν, είναι  ο  αποκλειστικός υπεύθυνος για τη συνέχεια και την πορεία της αγροτικής πολιτικής στη χώρα μας και είναι και ο αποκλειστικός υπεύθυνος για το νομοσχέδιο που ερχόμαστε σήμερα να συζητήσουμε και να ψηφίσουμε επί των άρθρων, ένα νομοσχέδιο πολυδιαφημισμένο, ένα νομοσχέδιο το οποίο εδώ και πολλά χρόνια ακούμε ότι θα λύσει τα διαρθρωτικά, τα χρόνια προβλήματα του κτηνοτροφικού κλάδου, ένα νομοσχέδιο σκούπα,  το οποίο δυστυχώς το μόνο το οποίο σκουπίζει είναι τις ελπίδες μια για πάντα των κτηνοτρόφων και ειδικά των νέων να συνεχίσουν αυτό που έμαθαν και αυτό που θέλουν να κάνουν στον τόπο τους.
      Είναι ένα νομοσχέδιο, κυρίες και κύριοι συνάδελφοι, το οποίο δεν ανταποκρίνεται στοιχειωδώς στις προσδοκίες που  ο ίδιος ο κύριος Υπουργός καλλιέργησε, γιατί δε μιλά για την καταπολέμηση των καρτέλ που λυμαίνονται την κτηνοτροφία και εξανεμίζουν το όποιο εισόδημα απομένει σήμερα στους κτηνοτρόφους, δεν μιλά για την ενίσχυση των υποδομών που θα καταστήσουν επιτέλους ανταγωνιστική την κτηνοτροφία και θα δώσουν κίνητρα στους νέους ανθρώπους να παραμείνουν στην περιοχή τους, δεν μιλά για την εφαρμογή αποτελεσματικών ελεγκτικών μηχανισμών που θα αποτελέσουν ασπίδα προστασίας τόσο για τους παραγωγούς όσο και για τους καταναλωτές και βεβαίως δεν κάνει λόγο ούτε για την τεράστια αύξηση των ζωοτροφών, των λιπασμάτων, των εφοδίων, ούτε βέβαια για το πάγωμα των τιμών των παραγωγών και ταυτόχρονα την αλματώδη αύξηση των τιμών στους καταναλωτές. 
      Το σχέδιο νόμου που συζητάμε ουσιαστικά διευθετεί διαδικαστικά και υπηρεσιακά ζητήματα, αδυνατίζει τον νευραλγικό ρόλο που πρέπει να έχει ο δημόσιος τομέας στο κομμάτι του κτηνοτροφικού τομέα και βεβαίως μειώνει την δυνατότητα παρέμβασης των αγροτών με μια πρωτοφανή μείωση της συμμετοχής των παραγωγών στα όργανα της διοίκησης τόσο του ΕΛ.Γ.Α.όσο και του ΕΛ.Ο. ΓΑ..Κ , την ίδια ώρα που αποτελούν τον κύριο εισπρακτικό μηχανισμό του Οργανισμού. 
      Είναι ένα νομοσχέδιο το οποίο δεν κάνει κουβέντα  για τα μεταλλαγμένα τρόφιμα τα οποία αποτελούν ένα πολύ σημαντικό ζήτημα σήμερα και σχετίζεται άμεσα με τα κτηνοτροφικά ζητήματα. Και βεβαίως νομίζω, κύριε Υπουργέ, ότι παρά το γεγονός ότι περιλαμβάνει κάποιες θετικές διατάξεις, σε καμμία των περιπτώσεων δεν λύνει στοιχειωδώς ζητήματα τα οποία εσείς θα οφείλατε να γνωρίζετε από το πόστο που υπηρετείτε. Παραδείγματος χάριν στο άρθρο 7 καταργείται το Ινστιτούτο Γουνοφόρων του ΕΘ.Ι.ΑΓ.Ε. και συνιστάται Κέντρο Εφαρμοσμένης Εκτροφής Γουνοφόρων Ζώων. Ούτε ο λόγος αναλύεται μέσα, ούτε ποιος σκοπός υπηρετείται. Προφανώς αυτό εντάσσεται στη γνωστή επανίδρυση του κράτους. 
      Συνιστάτε θέσεις προσωπικού, χωρίς κανένα   κριτήριο ως προς τον τρόπο επιλογής και χωρίς βέβαια καμμία λογική για την κατανομή των θέσεων. 
      Στο κομμάτι των αποζημιώσεων έχουν γίνε κάποιες θετικές προσθήκες, όπως η ζημιά μετά από πυρκαγιά, όπου  βέβαια, κύριοι συνάδελφοι, έπρεπε να γίνουν τα πρωτοφανή γεγονότα στο Νομό Ηλείας για να προβλέψουμε ότι στις αποζημιώσεις θα πρέπει να ενταχθεί και η πυρκαγιά από ανωτέρα βία. 
      Δεν γίνεται καμμιά συζήτηση για  αναδρομική ισχύ των αποζημιώσεων στον πολύ νευραλγικό τομέα των μελισσοκόμων που κύριε Υπουργέ, δικαίως έχουν παράπονα και αισθάνονται φτωχοί συγγενείς. Και βέβαια κάποιες λεπτομέρειες όπως  είναι η αποζημίωση λόγω απώλειας παραγωγής και λόγω απώλειας ζώων οι οποίες δεν προβλέπονται. 
      Στο άρθρο 10 που αφορά στον ΕΛ.Γ.Α., δεν μπορούμε να καταλάβουμε για ποιο λόγο εσείς προτείνετε την δραματική μείωση των εκπροσώπων των αγροτών, και για ποιο λόγο το διοικητικό συμβούλιο θα πρέπει να είναι  ως επί το πλείστον διορισμένο. 
      Τα προβλήματα του ΕΛ.Γ.Α.σχετίζονται κυρίως με τη χρηματοδότηση από τον κρατικό προϋπολογισμό, κυρίως με το μεγάλο κομμάτι της φοροδιαφυγής και όχι με την διοικητική αναδιάρθρωση. Χρειάζεται όμως μια αναμόρφωση και αναδιάρθρωση με βάση τις πραγματικές ανάγκες και με βάση το που συμβαίνουν φυσικές καταστροφές. 
      Θα σας πω ένα παράδειγμα που αφορά την περιφέρειά μου του Νομού Ηλείας και γενικά τη δυτική Ελλάδα. Θα γνωρίζετε και εσείς ότι πρόσφατα Βουλευτής της παράταξής σας κατήγγειλε δημοσίως τον διευθυντή του ΕΛ.Γ.Α.της Πάτρας για αναποτελεσματική λειτουργία. Και αυτό βέβαια γίνεται γιατί στο Νομό Ηλείας έχουμε μια μόνιμη υστέρηση από το παράρτημα του ΕΛ.Γ.Α. στην Πάτρα, η οποία βέβαια δεν οφείλεται στους υπηρεσιακούς παράγοντες που προσπαθούν με συμβασιούχους γεωπόνους και γεωτεχνικούς κάθε τρεις και λίγο που συμβαίνει μια φυσική καταστροφή να ανταπεξέλθουν, αλλά γιατί θα πρέπει πλέον να δείτε γενναία και τη δυνατότητα του ΕΛΓΑ να ιδρύει παραρτήματα εκεί που πραγματικά υπάρχει ανάγκη, για να αποφεύγονται και οι άσκοπες  μετακινήσεις, αλλά πολύ περισσότερο η μεγάλη καθυστέρηση στην καταγραφή των εκτιμήσεων που δημιουργεί όλα τα προβλήματα. Και δημιουργεί βεβαίως και τραγελαφικά φαινόμενα όταν χρησιμοποιούνται δρόμοι για να διαχωρίσουν τα όρια των αποζημιώσεων και όταν χωράφια τα οποία βρίσκονται το ένα δίπλα στο άλλο έχουν διαφορετικό καθεστώς αποζημιώσεων. 
      Εδώ λοιπόν, στον ΕΛ.Γ.Α., νομίζω κύριε Υπουργέ, ότι θα πρέπει να δείτε ένα καινούργιο πλαίσιο αναδιάρθρωσης και όχι να μείνετε μόνο στις υποτροφίες που διθυραμβικά εξαγγείλατε. 
      Όσον αφορά τον ΕΛ.Ο.ΓΑ.Κ., νομίζω ότι η παράγραφος 2α που μιλά για την χορήγηση των ζωοτροφών είναι σχετικά ασαφής. Και θέλω να πω ότι μιλάει γενικά και αόριστα για περιπτώσεις κινδύνων. Και αυτό βεβαίως θα μπορούσε να εκληφθεί από κάποιους καλοπροαίρετους ή κακοπροαίρετους ως «παράθυρο» για μια επιλεκτική ενίσχυση με κομματικά, τοπικιστικά ή και άλλα κριτήρια. Άρα, νομίζω ότι θα πρέπει να υπάρχει σαφής οριοθέτηση σε ποιες περιπτώσεις μπορεί πραγματικά ο οργανισμός αυτό να χορηγεί ζωοτροφές στους κτηνοτρόφους. 
      Το ίδιο που συμβαίνει στον ΕΛ.Γ.Α. συμβαίνει και στον ΕΛ.Ο.ΓΑ.Κ.. Πάλι δραματική μείωση των εκπροσώπων των παραγωγών. Ξέρετε πολύ καλά ότι οι συνδικαλιστικές οργανώσεις έχουν κάνει έντονα διαβήματα διαμαρτυρίας και παρά το γεγονός ότι έχουν συνεισφέρει θετικά, εσείς τους αποκλείετε από τη συμμετοχή. 
      Όσον αφορά τις θέσεις προσωπικού που προκηρύσσετε, παρά το γεγονός ότι οφείλω να ομολογήσω ότι διορθώσατε και αυξήσατε τους κτηνιάτρους και τους γεωπόνους –γιατί πραγματικά εκεί πάσχει και όχι στους διοικητικούς, που έχετε προβλέψει είκοσι θέσεις διοικητικών- νομίζω ότι δεν υπάρχει μια ορθολογική κατανομή του προσωπικού και ότι δεν κάνετε αξιοποίηση στο έπακρο.
      Όσον αφορά τα άρθρα 12 και 13, την ίδια ώρα που για επικοινωνιακούς λόγους μειώνετε την εισφορά του παραγωγού από 0,5 σε 0,25 ευρώ, επιβάλλετε ειδική εισφορά στο κρέας και στα προστατευόμενης ονομασίας προέλευσης τυριά. Την ίδια στιγμή βάζετε την εισφορά όλων των ειδών σε όλα τα είδη γάλακτος που εισάγονται, όταν και εσείς γνωρίζετε ότι με βάση την κοινοτική νομοθεσία και το διεθνές δίκαιο δεν έχετε τη δυνατότητα σήμερα να το εισπράξετε.
      Και μια διευκρινιστική ερώτηση στο άρθρο 12 παράγραφος 1. Ποιοι υποχρεούνται να καταβάλλουν την ειδική εισφορά; Οι κτηνοτρόφοι; Αυτό πρέπει να διασαφηνιστεί.
      Θεωρώ, λοιπόν, κυρίες και κύριοι συνάδελφοι, ότι το νομοσχέδιο που σήμερα συζητάμε επί των άρθρων είναι τελείως αποσπασματικό. Είναι πολύ κατώτερο των περιστάσεων. Δεν αγγίζει τα ουσιαστικά προβλήματα. Σε καμμία των  περιπτώσεων δεν καταπολεμά τα καρτέλ που έχουν δημιουργηθεί. Δεν στηρίζει την κτηνοτροφία και ειδικά τους νέους κτηνοτρόφους. Διευθετεί υπηρεσιακά ζητήματα και αφήνει ανοικτά «παράθυρα» για να συνεχιστεί αυτό το ατέρμονο αλισβερίσι του Υπουργείου με τους αγρότες και τους κτηνοτρόφους, το αλισβερίσι της ελπίδας και του εμπαιγμού. 
      Ξέρετε, κύριε Υπουργέ, ότι οι κτηνοτρόφοι είναι ο τομέας που πραγματικά σήμερα έχει φτάσει στο σημείο μηδέν. Ξέρετε ότι υπάρχουν κτηνοτρόφοι και οικογένειες που με τις επιδοτήσεις και όλα τα άλλα καταφέρνουν να έχουν εισόδημα 100 και 150 ευρώ το μήνα έχοντας τριμελείς και τετραμελείς οικογένειες. Και σας έχω κάνει μια συγκεκριμένη ερώτηση. 
      Αυτόν λοιπόν τον τομέα, αυτήν την ελπίδα των νέων κτηνοτρόφων να παραμείνουν στον τόπο τους και να συνεχίσουν υπό ανταγωνιστικούς όρους μην την υπονομεύετε. Σας καλούμε αυτήν τη στιγμή να κάνετε τις απαραίτητες διορθώσεις και να στηρίξετε αυτόν τον κλάδο.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, αν κάτι χαρακτηρίζει αυτό το νομοσχέδιο, είναι η έλλειψη πολιτικής που υπάρχει για την κτηνοτροφία. Δεν είναι τυχαίο ότι μετά από πέντε χρόνια Κυβέρνησης της Νέας Δημοκρατίας έρχεται ένα συνονθύλευμα διατάξεων που αφορούν την κτηνοτροφία αλλά δεν αφορούν τους κτηνοτρόφους, δεν αφορούν την κτηνοτροφία ως ζωντανό, παραγωγικό ιστό. Χαρακτηρίζεται από μικροδιευθετήσεις, μικροπαρεμβάσεις οι οποίες αφήνουν ανέγγιχτο το τεράστιο πρόβλημα που αφορά τους κτηνοτρόφους.
      Κυρίες και κύριοι συνάδελφοι, αυτό το νομοσχέδιο κατ’ αρχάς θα μπορούσε κάποιος να αναλώσει όλο το χρόνο της ομιλίας τους για να δείξει πώς συστηματικά παραβιάζει τις αρχές της καλής νομοθέτησης για τις οποίες έχει δεσμευτεί η χώρα σε επίπεδα Ευρωπαϊκής Ένωσης  και για τις οποίες ο Πρωθυπουργός το 2006 έχει στείλει εγκύκλιο στα Υπουργεία πώς πρέπει να είναι τα νομοθετήματα. 
      Αν λοιπόν υπάρχει ένα νομοθέτημα το οποίο μπορεί να είναι υπόδειγμα κακής νομοθέτησης, είναι αυτό. Είναι ένα συνονθύλευμα διατάξεων οι οποίες δεν είναι συνδεδεμένες μεταξύ τους.
      Βέβαια η Νέα Δημοκρατία σε όλα τα ζητήματα επιχειρεί παράκαμψη των προβλημάτων και περιγραφή των προβλημάτων. Σε αυτήν την Αίθουσα πριν από λίγο ακούσαμε ότι δεν υπάρχει κανένα ζήτημα μετά απ’ όσα προβλήθηκαν χθες σε όλα τα πανελλαδικά δίκτυα ειδήσεων για την ψηφοφορία τροποποίησης του Συντάγματος.
      Το γεγονός είναι ότι αντί ο χώρος αυτός να είναι χώρος ανταλλαγής απόψεων, προβολής πολιτικών, θέσπισης πολιτικών υπέρ του λαού, υπέρ των πολλών, κατάντησε χώρος όπου ανταλλάσσονται τα ψηφοδέλτια, αλλάζουν τα ψηφοδέλτια, σημειώνονται τα ψηφοδέλτια, παραβιάζεται η διαδικασία, οι ψηφολέκτες κινούνται εντός και εκτός της Αιθούσης. Παραδέχθηκε πριν από λίγο, τα ακούσαμε στα δελτία ειδήσεων, ο κ. Αγοραστός ότι έβαλε στην τσέπη του ψηφοδέλτια, τα οποία ήταν δήθεν μουτζουρωμένα, λες και ήταν δικό του δικαίωμα να αφαιρεί τα ψηφοδέλτια, λες και δεν έπρεπε να καλέσει τους Βουλευτές για να αλλάξουν τα ψηφοδέλτια, λες και δεν έπρεπε να ανακοινώσει από το μικρόφωνο για να καταγραφεί στα Πρακτικά ότι αφαιρεί και ακυρώνει ψηφοδέλτια. Όλα αυτά τα ζητήματα δεν τα είδε η Νέα Δημοκρατία, δεν τα είδε το Προεδρείο της Βουλής, αρνούνται οποιαδήποτε διαδικασία και νομίζουν ότι με τη στρατηγική της μη ανάληψης ευθυνών από κανέναν μπορούν να παρατείνουν την παραμονή τους στην εξουσία. Αν όμως το πρόβλημα είναι η εξουσία για την εξουσία, ορθώς ποιούν. Οι πολίτες όμως διαφωνούν. Οι πολίτες πιστεύουν ότι ψηφίζοντας ένα κόμμα για να έρθει στην Κυβέρνηση του δίνουν την εντολή να έχει την εξουσία έτσι ώστε να υπάρξουν πολιτικές υπέρ των πολλών, να υπάρξουν πολιτικές υπέρ της χώρας, να υπάρξουν πολιτικές υπέρ των πολιτών. Δυστυχώς αυτό το πράγμα σήμερα κορυφώθηκε στην Αίθουσα και λυπούμαι πάρα πολύ γιατί ο Αντιπρόεδρος της Βουλής μας έκανε προηγουμένως παρατηρήσεις, έκανε παρατηρήσεις στο συνάδελφο τον κ. Κεγκέρογλου γιατί αναφερόταν σ’ αυτό το ζήτημα και τον ανακαλούσε στην τάξη για θέματα τήρησης του Κανονισμού, όταν έχουμε εξόφθαλμη παραβίαση του Κανονισμού της Βουλής, του Συντάγματος, της αξιοπρέπειας των Βουλευτών, της αξιοπρέπειας του πολιτικού συστήματος, στα οποία κλείνει τα μάτια όλη η Κυβέρνηση, όχι όμως ο λαός. 
      Κυρίες και κύριοι συνάδελφοι, ο κύριος Υπουργός είπε ότι δεν αναφερόμαστε στα άρθρα του νομοσχεδίου και αυτό σημαίνει ότι είναι πολύ καλά τα άρθρα του νομοσχεδίου. Θα μου επιτρέψετε στο χρόνο που έχω να κάνω κάποιες σκέψεις πάνω σ’ αυτά τα άρθρα και να ρωτήσω το εξής: Γράφει στο άρθρο 1 στην παράγραφο 2: «Για την παραγωγή ασφαλών ζωοτροφών συνιστώνται τρεις θέσεις υπαλλήλων». Προσέξτε πολιτική, προσέξτε διατύπωση την οποία θέλει να υιοθετήσει η Βουλή: «Για την παραγωγή ασφαλών ζωοτροφών συνιστώνται τρεις θέσεις κτηνιάτρων υπαλλήλων». Είναι δυνατόν να περνά από τη Βουλή τέτοια διατύπωση; Είναι δυνατόν αυτό το πράγμα να είναι νομοθέτημα; Εάν θα θεσπίσουμε τρεις θέσεις υπαλλήλων στα κτηνιατρικά εργαστήρια, θα έχουμε ασφαλείς ζωοτροφές; 
      Προσέξτε, κύριοι συνάδελφοι. Στη συνέχεια έχουμε ένα ολόκληρο άρθρο το οποίο αναφέρεται στα κτηνιατρικά φάρμακα. Τα κτηνιατρικά φάρμακα, τα οποία αφορούν την υγεία των ζώων, είναι μέσα στο βιολογικό κύκλο των ανθρώπων, είναι μέσα στο βιολογικό κύκλο του καταναλωτή. Ενώ, λοιπόν, θεσπίζει μία ολόκληρα διαδικασία το Υπουργείο για τη διάθεση των κτηνιατρικών φαρμάκων και τα δίνει και σε ενώσεις και σε ομάδες παραγωγών κ.λπ., δεν υπάρχει καμμία διαδικασία ελέγχου. Μιλάει για θέσπιση μιας ολόκληρης σειράς μέτρων, όμως κανείς δεν ελέγχει αυτά τα πράγματα. Το αποτέλεσμα ξέρετε ποιο είναι; Και τα φυτοφάρμακα και τα κτηνιατρικά φάρμακα που καταλήγουν εν τέλει στο βιολογικό κύκλο του ανθρώπου έχουν αυξήσει τους καρκίνους στο χώρο των αγροτών. Είναι τεράστιο το πρόβλημα και είναι φοβερή υποκρισία και από το Υπουργείο αλλά και όλων μας να μη συζητούμε το τι γίνεται με τα φυτοφάρμακα και με τα κτηνιατρικά φάρμακα και να μην ελέγχουμε και να αφήνουμε στο τέλος, τον αγρότη μόνο του, ανυπεράσπιστο στην πίεση την οποία ασκούν τα συμφέροντα. 
      Κύριε Υπουργέ, το ξέρετε πολύ καλά γιατί σας έχουν έρθει διαμαρτυρίες από τις Σέρρες ότι υπάρχει ένα τεράστιο πρόβλημα με το σκουλήκι το οποίο καταστρέφει το βαμβάκι. Έχει φτάσει σε κάποιες περιοχές του νομού στο 80%. Αυτό όμως δεν είναι της ώρας. Θέλω να αναφερθώ στο νομοσχέδιο. Μου έλεγαν, λοιπόν, οι αγρότες: «Τι να κάνουμε; Κάνουμε κοκτέιλ φαρμάκων για να αντιμετωπίσουμε το σκουλήκι». Αυτό όμως το κοκτέιλ των φαρμάκων, κύριε Υπουργέ, από τα φυτοφάρμακα τα οποία παίρνουν ανεξέλεγκτα από εδώ και από εκεί, στο τέλος εκτός από το σκουλήκι σκοτώνει και τους αγρότες.
      Και θα ήταν πολύ σημαντικό από πλευράς της πολιτείας να δούμε με μελέτες πώς οι αγρότες των σαράντα πέντε, των πενήντα, των εξήντα ετών που φεύγουν από καρκίνο, έχουν φύγει από την έλλειψη πολιτικής από την έλλειψη ελέγχου από την πλευρά της πολιτείας για τα φυτοφάρμακα. 
      Στο άρθρο 12, αναφερόμαστε σ’ ένα τέλος, το οποίο μπαίνει υπέρ του ΕΛ.Ο.ΓΑ.Κ. για την προώθηση, την προβολή και τη διαφήμιση της φέτας. Η προώθηση, η προβολή και η διαφήμιση είναι το ίδιο πράγμα. Το ζήτημα είναι το εξής. Ποιος μηχανισμός προστατεύει τη φέτα; Κάθε μέρα μπαίνουν στη χώρα τόνοι λευκού τυριού. Αυτό το λευκό τυρί σερβίρεται παντού, επειδή δεν υπάρχει έλεγχος, ως φέτα και το πληρώνουμε ως φέτα. Την ίδια στιγμή που πληρώνει ο καταναλωτής το λευκό τυρί ως φέτα, γιατί δεν υπάρχει προστασία, γιατί αυτό το νομοσχέδιο που έπρεπε να είναι για την προστασία της φέτας –έτσι στηρίζουμε την κτηνοτροφία, έτσι προστατεύουμε τον κτηνοτρόφο και το γαλακτοπαραγωγό και το τυροκομείο- δεν είναι λέει τίποτα για την προστασία της φέτας. Αυτοί είναι οι λόγοι, κύριε Υπουργέ, για τους οποίους τα στελέχη, προκειμένου να δικαιολογήσουν την απόλυτη έλλειψη πολιτικής, καλούν τους μεγάλους, το μεγαλεμπόριο, τα συμφέροντα, να παρέμβουν, όπως έκανε ο Υφυπουργός Ανάπτυξης ο κ. Βλάχος, χρησιμοποιώντας στα κανάλια την ισχύ του χρήματος για τη διαφήμιση για να αποκρύπτεται το πρόβλημα της ακρίβειας το οποίο μαστίζει τη χώρα και αντίστοιχα όλα τα προβλήματα κάτω από τα οποία γονατίζει ο Έλληνας πολίτης. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Ο κ. Κατσιφάρας έχει το λόγο. 
      ΑΠΟΣΤΟΛΟΣ ΚΑΤΣΙΦΑΡΑΣ: Κυρίες και κύριοι συνάδελφοι, συζητάμε σήμερα κάτω από το βάρος του κλίματος, έτσι όπως βγαίνει σήμερα σε όλη την ελληνική κοινωνία, κλίμα που έχει διαμορφωθεί από τις συγκεκριμένες απαράδεκτες πρακτικές και συμπεριφοράς της κυβερνητικής Πλειοψηφίας κατά τη διαδικασία ψήφισης των άρθρων για την Αναθεώρηση του Συντάγματος. Είναι πρακτικές και συμπεριφορές που προσβάλουν τη δημοκρατία μας και το πολιτικό μας σύστημα. Μειώνουν την αξιοπρέπεια της πολιτικής και των πολιτικών. Η κοινωνία απαιτεί και διεκδικεί ένα άλλο ήθος, ένα άλλο ύφος και έναν άλλο σεβασμό. Πρωτίστως, το διεκδικούν αυτοί που οφείλουν να λειτουργούν σαν υπόδειγμα προς την κοινωνία. 
      Χθες, ο Πρόεδρος της Βουλής χαρακτήρισε άψογη τη διαδικασία. Σήμερα, διακριτικά και με μία σεμνότητα που τον διακρίνει, μίλησε για αταξία. Αυτό και μόνο κάτι λέει από μόνο του. Είναι ένα μήνυμα πολύ συγκεκριμένο. Μπορεί να μην μπορεί να αναγνωρίσει, ως άλλωστε θα όφειλε να κάνει, το τι έγινε στη συγκεκριμένη διαδικασία, αλλά βγαίνει ένα μήνυμα απολογισμού και αυτοκριτικής για την πλευρά της κυβερνητικής παράταξης. 
      Αγαπητοί συνάδελφοι, το συγκεκριμένο νομοσχέδιο θα περνούσε απαρατήρητο στην ελληνική κοινωνία αν δεν υπήρχε το επικοινωνιακό τέχνασμα των υποτροφιών. Είναι ένα τέχνασμα και ένα τρικ που το έχει ανάγκη ο Πρωθυπουργός για τη Θεσσαλονίκη. Είναι ένα νομοσχέδιο που δεν παρεμβαίνει στα προβλήματα που αντιμετωπίζει ο κλάδος της κτηνοτροφίας. Ουσιαστικά, τα παρακάμπτει, τα αγνοεί και πάνω απ’ όλα, δεν δίνει λύσεις στα σημερινά πιεστικά προβλήματα. Σε καμμιά περίπτωση, δεν τοποθετεί τα θεμέλια για ένα άλλο μοντέλο ανάπτυξης στις ορεινές και στις ημιορεινές περιοχές, αλλά και για το πώς εμείς βλέπουμε τις βιώσιμες εκμεταλλεύσεις στον κτηνοτροφικό κλάδο, τη βιώσιμη περιφέρεια, τις βιώσιμες οικονομίες των κοινωνιών που εξαρτώνται στο σύνολό τους από την παραγωγή και την εκμετάλλευση των κτηνοτροφικών προϊόντων.
    Μιλάτε για προσδιορισμό του πλαισίου για τις άδειες των σταβλικών εγκαταστάσεων. Κύριε Υπουργέ, προσθέτετε γραφειοκρατία και μόνο. Δεν απαντάτε στο κόστος των σταβλικών εγκαταστάσεων, αντίθετα προσθέτετε κόστος. Τη μελέτη περιβαλλοντικών επιπτώσεων δεν την έχετε εφεύρει εσείς, υπάρχει εδώ και κάποια χρόνια. Γιατί όμως παραμένουν πάρα πολλές σταβλικές εγκαταστάσεις χωρίς άδεια; Και εφόσον γνωρίζετε τους λόγους γιατί δεν παρεμβαίνετε να δώσετε λύσεις στο πρωτογενές αίτιο; Γιατί τώρα, εφόσον δεν παρεμβαίνετε να λύσετε αυτά τα προβλήματα τα οποία είναι σοβαρά θεσμικά και έγκεινται και σε άλλες αρμοδιότητες Υπουργείων το μόνο που θα καταφέρετε και με την προθεσμία των περιοριστικών ημερών που βάλατε στις νομαρχίες, είναι να απαντήσουν όλες οι νομαρχίες ότι δεν εγκρίνεται η όποια άδεια. Αυτό ουσιαστικά πετυχαίνετε και θα το βρείτε μπροστά σας. 
    Δεν παρεμβαίνετε, λοιπόν, στο κόστος, δεν διευκολύνετε τις διαδικασίες και επίσης δεν απαντάτε στο πιεστικό πρόβλημα που έχουν σήμερα όλοι οι αγρότες για το κόστος του αγροτικού εξηλεκτρισμού. Γιατί οι μισοί στάβλοι δεν μπορούν να εκσυγχρονιστούν, γιατί δεν μπορούν να βάλουν τεχνολογία μέσα, να βελτιώσουν την ποιότητα του γάλακτος, να συντηρήσουν το γάλα τους; Γιατί δεν έχουν την πρωτογενή υποδομή με το ρεύμα και κοστίζει πάρα πολύ ακριβά. Γνωρίζουμε ότι υπάρχει πρόβλημα αγροτικού εξηλεκτρισμού και αγαπητός κύριος Νομάρχης από την Αιτωλοακαρνανία ανέφερε ότι ήταν αυτό το μεγάλο πρόβλημα. Σήμερα όμως λέτε, φέρνουμε ένα πλαίσιο να αντιμετωπίσει πρωτογενώς τα προβλήματα του κλάδου χωρίς να τα αντιμετωπίζετε. Ουσιαστικά είναι στάχτη στα μάτια και τίποτα παραπάνω. 
    Παράλληλα, εσείς προσθέτετε στο ίδιο κόστος των σταβλικών εγκαταστάσεων, το ενιαίο τέλος των ακινήτων. Άκουσον, άκουσον, θα βάλετε τέλος ακινήτων στους στάβλους στις ορεινές και ημιορεινές περιοχές! Και κατά τα άλλα, έχετε πολιτική για το συγκεκριμένο κλάδο που το πρωτογενές του πρόβλημα είναι η μείωση του κόστους παραγωγής; Και το κόστος παραγωγής το μειώνεις αν έχεις πολιτική μείωσης τόσο σε επίπεδο τιμών όσον αφορά το κόστος κατασκευής των υποδομών, όσο και στην ίδια την παραγωγική διαδικασία και τη λειτουργικότητα. 
    Ένα μεγάλο, λοιπόν, ζήτημα σ’ αυτό –και θα το βρείτε μπροστά σας, όπως και οι αγρότες - έχει να κάνει με το  ότι στις επιτροπές σταβλισμού δεν συμμετέχει ο φορέας και κυρίως οι δήμοι που πρέπει να έχουν τον πρώτο λόγο. Συμμετέχουν όλοι οι άλλοι, αλλά ο δήμαρχος και η δημοτική αρχή δεν συμμετέχουν, δεν έχουν λόγο.
    Σε ό,τι αφορά τον Ο.Π.Ε.Κ.Ε.Π.Ε.. Εγώ δεν θέλω να κάνω κανένα σχόλιο για την όποια λειτουργία του. Θέλω να πω ότι αυτό για το οποίο το ΠΑ.ΣΟ.Κ. μίλησε πολύ συγκεκριμένα πριν ξεκινήσει η εφαρμογή της Κοινής Αγροτικής Πολιτικής, το φέρνετε εσείς με καθυστέρηση δυόμισι-τριών χρόνων. Το ΠΑ.ΣΟ.Κ., τι είχε πει και τι είχε προτείνει τότε; Είχε πει, το κόστος ενεργοποίησης των δικαιωμάτων, να πάει στον κρατικό προϋπολογισμό, ώστε να μην επιβαρύνεται ο κάθε αγρότης μικρός ή μεσαίος. Τότε, όχι μόνον δεν αποδεχθήκατε τη συγκεκριμένη πρόταση, αλλά ήσασταν και με επιχειρηματολογία απέναντι. Σήμερα όμως που έχει ξεσηκωθεί όλος ο αγροτικός κόσμος το φέρνετε, αλλά έχουν χάσει οι αγρότες ουσιαστικά τέσσερα χρόνια ένα σημαντικό εισόδημα.
    Σε ό,τι αφορά τον ΕΛ.Γ.Α.. Αγαπητοί συνάδελφοι γνωρίζουμε, ότι πρωτίστως η αγροτική παραγωγή, όπως και η φυτική αλλά και η κτηνοτροφική, είναι όμηρος των καιρικών συνθηκών. Οι περιβαλλοντικές κρίσεις είναι πιο συχνές το τελευταίο διάστημα. Τεράστια τα προβλήματα στους υδατικούς πόρους. Και κυρίως, τα προβλήματα στους υδατικούς πόρους αρχίζουν να φαίνονται στα πολύ ορεινά μέρη, εκεί που υπήρχε φυσική ροή.
    Εσείς, λοιπόν, αγνοείτε τις συνεχείς μεταβολές και δεν εντάσσετε νέες προκλήσεις να αντιμετωπιστούν σε ασθένειες, στη διαδικασία των αγροτικών ασφαλίσεων. Νομίζω ότι εκεί είναι ένα μεγάλο κενό. Πρέπει να το ξαναδείτε. Έχετε τα περιθώρια μέχρι την ψήφιση του νομοσχεδίου. Είναι συγκεκριμένα τα αιτήματα από τους φορείς, από τους κτηνοτρόφους και τους αγρότες παραγωγούς. 
    Σε ό,τι αφορά, κύριε Υπουργέ, το άρθρο 36 πραγματικά και εγώ, αλλά νομίζω και πάρα πολλοί συνάδελφοι δεν κατανοούν τι θέλετε να κάνετε μέσα απ’ αυτή τη ρύθμιση. Δεν το κατανοούν. Είναι ψυλλιασμένοι από τη συμπεριφορά της Πλειοψηφικής παράταξης με το άρθρο 24 του Συντάγματος. 
    Γιατί δεν λέτε με σαφήνεια τι θέλετε να κάνετε με τη συγκεκριμένη τροποποίηση του άρθρου 36; Τι κρύβετε πίσω; Τι θέλετε να εξυπηρετήσετε; Πώς και με ποια ευκολία θα πηγαίνουν όλα στις πρωτοβάθμιες επιτροπές; Ειδικά η κοινωνία είναι πολύ ψυλλιασμένη μετά από τις μεγάλες καταστροφές που έχουν γίνει στο φυσικό περιβάλλον της χώρας μας και εννοώ συγκεκριμένα στα δάση και στο δασικό πλούτο γενικότερα.
    Κύριε Υπουργέ, θεωρώ ότι το βήμα που κάνετε είναι μετέωρο. Δεν έχει γερές βάσεις και δεν αντιμετωπίζετε τα πραγματικά προβλήματα του αγροτικού χώρου. Δεν έχετε πολιτική για τη μείωση του κόστους παραγωγής. Δεν έχετε πολιτική για τις αγορές και τον έλεγχο των αγορών. Δεν έχετε πολιτική στο πώς θα μειώσετε την ψαλίδα μεταξύ παραγωγού και καταναλωτή. Πάνω απ’ όλα δεν έχετε πολιτική στο πώς θα αναπτύξετε βιώσιμες αγροτικές και κτηνοτροφικές εκμεταλλεύσεις. 
    Μ’ αυτά τα μέτρα, έτσι όπως τα παίρνετε, τα μισά, τα ανίσχυρα, δεν δίνετε προοπτική σ’ ένα νέο άνθρωπο να διαμορφώσει κατ’ επάγγελμα την προοπτική του στον αγροτικό χώρο και μάλιστα τον κτηνοτροφικό. Τα βήματά σας είναι μισά, μετέωρα και όχι ικανά και αρκετά να αντιμετωπίσουν τη δύσκολη και τραγική κατάσταση που επικρατεί σήμερα στον αγροτικό χώρο. 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Φίλιππος Πετσάλνικος):  Το λόγο έχει ο Βουλευτής της Νέας Δημοκρατίας κ. Καρασμάνης.
    ΓΕΩΡΓΙΟΣ ΚΑΡΑΣΜΑΝΗΣ: Κυρίες και κύριοι συνάδελφοι, είμαστε εδώ για να εκπροσωπούμε και να υπερασπιζόμαστε τα συμφέροντα των συμπολιτών μας που μας έκαναν την τιμή να μας εκλέξουν ως εκπροσώπους στο Εθνικό Κοινοβούλιο. 
    Για να είμαστε αποτελεσματικοί πρέπει να δίνουμε τη μάχη με πραγματικά στοιχεία, με σεβασμό στην αλήθεια και την πραγματικότητα και να μην σπιλώνουμε ανθρώπους. Με δυο λόγια, να αποδεικνύουμε τεκμηριωμένα και σοβαρά αυτά που λέμε.
    Κάποιοι καλοί συνάδελφοι της Αντιπολίτευσης, κατά τη συζήτηση του νομοσχεδίου, υποστήριξαν ότι ο ΕΛ.Γ.Α. αποζημιώνει επιλεκτικά εις βάρος κάποιων περιοχών. Πρόκειται για έναν ισχυρισμό ο οποίος δεν έχει ούτε βάση, αλλά δεν είναι ούτε σοβαρός. 
    Κάποιοι, λοιπόν, συνάδελφοι, στην προσπάθειά τους να πλήξουν την Κυβέρνηση, διαστρεβλώνουν την πραγματικότητα. Και εξηγώ αμέσως. Ο συνάδελφος, ο κ. Κεγκέρογλου –διαβάζω επακριβώς από τα Πρακτικά- λέει ότι «ο ΕΛ.Γ.Α. αποζημιώνει όπου νομίζει, όποτε νομίζει και όσο νομίζει. Τον κ. Κατσαρό, λέει, τον περιμένουν βέβαια μετά βαΐων και κλάδων στο Ηράκλειο» και συνεχίζει. Ουδέν αναληθέστερον και θα το αποδείξω με επίσημα στοιχεία.
    Ο κ. Κεγκέρογλου ισχυρίζεται ότι το 2004 επλήγη ο Νομός Ηρακλείου από τον παγετό και δεν αποζημιώθηκαν οι ελαιοπαραγωγοί.
Τα επίσημα στοιχεία όμως λένε ότι το 2004 οι ελαιοπαραγωγοί του Ηρακλείου πήραν επιδότηση το λάδι 104.000.000 ευρώ, το 2003 πήραν 77.000.000, το 2002 πήραν 78.000.000, το 2001 πήραν 92.000.000, το 2000 πήραν 79.000.000, το 1999 πήραν 89.000.000. Δηλαδή το 2004 πήραν παραπάνω από τις προηγούμενες χρονιές 20.000.000  και 30.000.000 ευρώ. 
      Το καταθέτω στα επίσημα Πρακτικά και ελπίζω αυτό να αποτρέψει νέα λάθη στο μέλλον. 
      (Στο σημείο αυτό ο Βουλευτής κ. Γεώργιος Καρασμάνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	Και επιπλέον θα ήθελα να πω ότι ο κ. Κατσαρός, τον οποίο προσπαθεί να πλήξει ο κ. Κεγκέρογλου, είναι ένας άνθρωπος ο οποίος έχει υπηρετήσει επί πολλά χρόνια το Εθνικό Κοινοβούλιο και μάλιστα από τη θέση του Αντιπροέδρου, κι έχει επιδείξει αξιοπρέπεια, σεβασμό, σωφροσύνη και εντιμότητα. 
      Κύριε Στρατάκη, τα έχετε μπερδέψει. Λέτε στα Πρακτικά ότι προσπαθούν κάποιοι να παραποιήσουν αυτά που λέτε δημόσια κι είναι τραγικό να ισχυρίζονται ότι δεν θέλετε να αποζημιωθεί η ακαρπία. Όμως μην ξεχνάτε –γι’ αυτό λέω ότι τα έχετε μπερδέψει- ότι έχετε υπογράψει ερώτηση, με πρώτο υπογράφοντα τον Υπουργό Γεωργίας της κυβέρνησής σας, όπου καταγγέλλατε ότι η ακαρπία ήταν παράνομη και καταχρηστική. Πότε, λοιπόν, λέγατε αλήθεια; Απλώς το γαρ πολύ της θλίψεως γεννά παραφροσύνη. Θέλατε δηλαδή να αποζημιωθούν μέσα από τα Π.Σ.Ε.Α.. Και ξέρετε τι σημαίνει Π.Σ.Ε.Α.. 
      Εγώ θα σας διαβάσω πάλι πραγματικά στοιχεία για το πώς αποζημιώσατε το 2002 μέσα από τα ΠΣΕΑ. Το 2002 λοιπόν αποζημιώσατε τα ροδάκινα στην Πέλλα με σαράντα κιλά το δένδρο και 84 δραχμές το κιλό. Στην Κοζάνη εξήντα κιλά το δέντρο και 161 δραχμές, διπλάσιες δραχμές στην τιμή του κιλού. Στη Λάρισα πενήντα κιλά το δέντρο και 289 δραχμές. Στην Ημαθία σαράντα τρία κιλά το δέντρο και 99 δραχμές το κιλό. 
      Στα κεράσια στην Πέλλα αποζημιώσατε είκοσι κιλά το δέντρο με 375 δραχμές το κιλό. Στην Κοζάνη τριπλάσια κιλά, εβδομήντα κιλά το δέντρο με 447 δραχμές το κιλό, στη Λάρισα τριπλάσια κιλά, εβδομήντα κιλά το δέντρο με 388 δραχμές το κιλό. Στην Πιερία τριάντα κιλά το δέντρο με 390 δραχμές το κιλό. Στην Ημαθία σαράντα πέντε κιλά το δέντρο με 389 δραχμές το κιλό. Δηλαδή στον κερασοπαραγωγό της Πέλλας δώσατε 3.789 δραχμές το δέντρο και η αντίστοιχη αποζημίωση στην Κοζάνη ήταν 15.670 δραχμές. Στην Ημαθία ήταν 8.752 δραχμές το δέντρο. Το ίδιο έγινε και στα μήλα, το ίδιο και στα αχλάδια, για να μην σας κουράζω, και εξαιρέσατε από την αποζημίωση τα σπαράγγια και τα βερίκοκα. 
      Αυτές ήταν οι αποζημιώσεις που δώσατε το 2002 άδικες, περίεργες και καταδικαστικές. Χωρίσατε τους πληγέντες αγρότες σε πολίτες β΄  και γ΄ κατηγορίας.
      Εν πάση περιπτώσει, εκείνο που θα ήθελα να σας πω είναι ότι με τις παρεμβάσεις σας δημιουργείται πρόβλημα. Και ξέρετε πολύ καλά αν αυτές οι αποζημιώσεις πήγαιναν στα Π.Σ.Ε.Α. μετά από πόσο χρόνο θα αποζημιώνονταν, μετά από δυο-τρία χρόνια, και με τι συντελεστή. Ο συντελεστής είναι 50% σε σύγκριση με τον ΕΛ.Γ.Α., που είναι 62%, δώδεκα μονάδες επιπλέον. Και μια και μιλάμε για συντελεστή, το 1999, κύριε Στρατάκη, μέσα σε μια νύχτα μειώσατε το συντελεστή από 75% στο 62%, δεκατρείς μονάδες, εις βάρος του παραγωγού και αυξήσατε το ανασφάλιστο ποσοστό από 20% στο 30%. Δηλαδή, δέκα μονάδες στο ανασφάλιστο ποσοστό και δεκατρείς μονάδες που μειώσατε το συντελεστή σημαίνει είκοσι τρεις μονάδες εις βάρος των παραγωγών.
      Με αυτά που λέτε, όπως σας είπα προηγουμένως, δημιουργείτε πρόβλημα σε επικείμενες αποφάσεις που πρόκειται να εκδοθούν για την κάλυψη της ακαρπίας και της μειωμένης παραγωγής στο σπαράγγι. 
      Θα πρέπει να ξέρετε πολύ καλά ότι οι ζημιές δεν μπαίνουν σε καλούπια. Παράδειγμα, στον ίδιο νομό μια περιοχή μπορεί να έχει πληγεί και να έχει καταστραφεί ολοκληρωτικά και μια άλλη περιοχή να μην έχει πειραχθεί καθόλου. Δηλαδή, αυτή τη στιγμή έχουμε μια καλή χρονιά για το σπαράγγι σε όλους τους νομούς, αλλά στην Πέλλα, δυστυχώς, έχουμε μειωμένη παραγωγή κατά 50%. Δηλαδή, αν εκδοθεί η απόφαση που θα καλύπτει το σπαράγγι, τι θα πείτε, ότι πάλι είναι παράνομη και καταχρηστική; 
      Αυτή η ιστορία, κύριε Στρατάκη, θα πρέπει να τελειώνει. Με σεβασμό σας το λέω αυτό. Φθάνει πια! 
      Κυρίες και κύριοι συνάδελφοι, έχω τοποθετηθεί αναλυτικά στην Επιτροπή Παραγωγής και Εμπορίου. Έχω κάνει συγκεκριμένες προτάσεις στα δεκαέξι άρθρα που πιστεύω ότι δίνουν λύσεις σε πάρα πολλά προβλήματα των κτηνοτρόφων. Αιτήματα τα οποία έχουν καταθέσει εδώ και πολλά χρόνια, ειδικότερα το άρθρο 9 που προσθέτει επιπλέον άλλες δεκαέξι ασθένειες και κινδύνους, που με αυτές τις ασθένειες και κινδύνους οι κτηνοτρόφοι θα παίρνουν από πέντε έως δέκα φορές παραπάνω αποζημιώσεις. Είναι ένα νομοσχέδιο που πραγματικά δίνει μια ανάσα στον κτηνοτρόφο.
      Σας ευχαριστώ.
      (Στο σημείο αυτό ο Βουλευτής κ. Γεώργιος Καρασμάνης καταθέτει για τα Πρακτικά προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Φίλιππος Πετσάλνικος): Η κυρία Παρθένα Φουντουκίδου, Βουλευτής της Νέας Δημοκρατίας, έχει το λόγο.
      ΠΑΡΘΕΝΑ ΦΟΥΝΤΟΥΚΙΔΟΥ-ΘΕΟΔΩΡΙΔΟΥ: Αν και έχω τοποθετηθεί επί της αρχής του νομοσχεδίου, παίρνω το λόγο μόνο και μόνο για να προσπαθήσω και από τη Βουλή να ζητήσω και να πείσω τον κύριο Υπουργό να καλύψει την ακαρπία από τον ΕΛ.Γ.Α..
      Ήταν μια κυβερνητική πολιτική που εφαρμόστηκε από το 2005, κατά παρέκκλιση του Οργανισμού του ΕΛ.Γ.Α.. Είναι γνωστό σε όλους. Καταγγελθήκαμε γι’ αυτό, αλλά το πνεύμα ήταν η στήριξη του εισοδήματος του αγρότη και του κτηνοτρόφου. Και δώσαμε χρήματα αρκετά ώστε να επιτρέψουν στους αγρότες να συμπληρώσουν τις όποιες απώλειες είχαν στο εισόδημά τους από διάφορες αιτίες. Και πέρυσι επαναλήφθηκε η ίδια πολιτική. Φέτος, μετά από αρκετές παρεκκλίσεις, καταλήξαμε –τουλάχιστον, αυτή ήταν η άποψη του Υπουργού- να καταβληθούν οι αποζημιώσεις από τα Π.Σ.Ε.Α.. 
      Υπενθύμισα στον κύριο Υπουργό και στον κύριο Υπουργό Οικονομίας και Οικονομικών, τον κ. Αλογοσκούφη,  ότι ιδιαίτερα στο Νομό Πέλλας έχουμε οξύτατο πρόβλημα, διότι τα παραστατικά έγγραφα που χρειάζονται, προκειμένου να πάρουν τις αποζημιώσεις από τα Π.Σ.Ε.Α., δεν μπορούν να συμπληρωθούν ιδιαίτερα από κάποιες περιοχές που έχουν γηγενείς αγρότες, διότι δεν έχουν τίτλους ιδιοκτησίας και γιατί τα χρήματα που θα πάρουν μέσω Π.Σ.Ε.Α. –και με μεγάλη καθυστέρηση- σε καμμία περίπτωση δεν θα καλύψουν τη ζημιά.
      Θεωρώ, λοιπόν, ότι μία σωστή πολιτική που ήρθε να καλύψει το γεγονός ότι καθυστερούμε την αλλαγή του Οργανισμού του ΕΛ.Γ.Α., καθυστερούμε την υλοποίηση της δέσμευσής μας ότι θα επεκτείνουμε την ασφαλιστική κάλυψη στο φυτικό κεφάλαιο για όλους τους κινδύνους –καλύπτουμε, λοιπόν, αυτό το κενό- δεν μπορεί να ακυρωθεί εν μία νυκτί. Οι αγρότες περιμένουν μια δίκαιη ρύθμιση και μια σωστή συμπεριφορά από μέρους της Κυβέρνησης και παρακαλώ πολύ τον κύριο Υπουργό να ανταποκριθούμε. 
      Βέβαια, από την άλλη μεριά, δεν δέχομαι και τα κροκοδείλια δάκρυα που χύθηκαν εδώ για το θέμα του ΕΛ.Γ.Α.. Υπενθυμίζω ότι πέντε συνάδελφοι του ΠΑ.ΣΟ.Κ. μας κατήγγειλαν όταν πήγαμε να ενισχύσουμε το εισόδημα των παραγωγών. Δεχθήκαμε επιθέσεις και υπήρξαν πρωτοσέλιδα εφημερίδων: «εξαγοράζουν τους αγρότες», έτσι το έβλεπαν. Υπενθυμίζω ότι πολλές φωνές διαμαρτυρίας δεν είχαμε δει, όταν είχε γίνει η προσπάθεια, από την τότε κυβέρνηση του ΠΑ.ΣΟ.Κ., ιδιωτικοποίησης του ΕΛ.Γ.Α..
      Ως εκ τούτου, ζητώ και πάλι από τους συναδέλφους να ενώσουν τις φωνές τους και να ενισχύσουν την υποστήριξη στις πραγματικά μεγάλες και φιλότιμες προσπάθειες που  κάνουμε, ώστε να στηρίξουμε τον αγρότη, τον κτηνοτρόφο και το νομοσχέδιο αυτό έχει πάρα πολλές θετικές ρυθμίσεις. Γιατί για εμάς το κεφάλαιο αυτό στήριξης της υπαίθρου έχει εθνική σημασία και διάσταση. 
      Εμείς αγωνιζόμαστε για το δικαίωμα του κάθε νέου να παραμείνει, εάν θέλει, να είναι αγρότης ή κτηνοτρόφος.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ζητήσει ο Kοινοβουλευτικός Eκπρόσωπος του ΣΥ.ΡΙΖ.Α. κ. Γρηγόρης Ψαριανός. 
     ΓΡΗΓΟΡΙΟΣ ΨΑΡΙΑΝΟΣ: Ευχαριστώ, κύριε Πρόεδρε. 
     Κύριε Πρόεδρε, κύριοι συνάδελφοι, δεν θέλω να πω πάρα πολλά πράγματα. Είναι ένα νομοσχέδιο που προσπαθεί να δει επιμέρους σημεία, να τοποθετηθεί, –υποτίθεται- να αλλάξει πράγματα από την υπάρχουσα νομοθεσία και να βελτιώσει την υπάρχουσα κατάσταση. Αλλά βλέπουμε λέξεις, λόγια, παραγράφους, φράσεις όπως «αυτή η φράση πάει λίγο παρακάτω», «αυτή πάει λίγο παραπάνω», «θα αλλάξουμε τρεις λέξεις», «θα αλλάξουμε τέσσερα νούμερα», «θα βάλουμε δύο υποδιαστολές» ή «θα βάλουμε τρεις υποσημειώσεις» σ’ ένα νομοσχέδιο το οποίο αναλυτικά αναφέρεται στα πάντα και για την ταμπακιέρα δεν λέει απολύτως τίποτα. 
     Ποια είναι η ταμπακιέρα; Ότι έχουμε το ακριβότερο γάλα στην Ευρώπη. Ο δείκτης ανάπτυξης μιας κοινωνίας, για τα παιδιά μας, για τη ζωή μας, για την οικογένειά μας είναι η τιμή του γάλακτος. Έχουμε αναλογικά το ακριβότερο γάλα στην Ευρώπη. Δεκάδες κτηνοτρόφοι και αγρότες νέοι –το επαναλαμβάνω, κυρίως νέοι- είναι στα καφενεία και κάνουν βόλτες. Δεν έχουν αντικείμενο εργασίας, δεν έχουν κανένα κίνητρο να ασχοληθούν και να αναπτύξουν. Ξέρω κτηνοτροφικές μονάδες που έχουν χρηματοδοτηθεί για να κάνουν πράγματα και για να βελτιώσουν τα προϊόντα και επειδή δεν ζητείται κανένας συγκεκριμένος έλεγχος για την ποιότητα κυρίως των γαλακτοκομικών, αλλά και των κρεάτων και άλλων κτηνοτροφικών και αγροτικών προϊόντων, βλέπουμε –και θα το έχετε δει όλοι σας και θα ακούτε φωνές από την επαρχία και την περιφέρεια- ότι οι άνθρωποι δεν έχουν αντικείμενο εργασίας. Δεν μπορούν να ανταπεξέλθουν στην ποιότητα των προϊόντων και να ανταγωνιστούν τα αντίστοιχα ευρωπαϊκά, τα οποία εισάγονται στην Ελλάδα όχι μόνο από την Ολλανδία, την Ελβετία, την Αυστρία, από προηγμένες στον τομέα της κτηνοτροφίας χώρες. Έχουμε συνηθίσει όλοι μας να τρώμε τη περίφημη «φέτα Παρνασσού» και να είναι ένα λευκό εισαγόμενο βουλγάρικο τυρί αγνώστου ποιότητας. 
     Μπορώ να σας μεταφέρω συγκεκριμένα από την ελληνική περιφέρεια, από τη Φωκίδα ή την Ευρυτανία, από την Ικαρία, την Κρήτη, τα νησιά τα παράπονα, τις αιτιάσεις, την απόγνωση και την απελπισία αυτών των ανθρώπων οι οποίοι δεν μπορούν να κάνουν απολύτως τίποτα, διότι, ενώ αγοράζεται από τους παραγωγούς το γάλα σε εξευτελιστικά χαμηλές τιμές, φθάνει στον καταναλωτή στις υψηλότερες τιμές της Ευρώπης. Πού πάει αυτή η διαφορά; Γιατί κανείς δεν τολμάει να μιλήσει, επιτέλους, καθαρά και ξάστερα για τα περίφημα καρτέλ, ειδικά για το καρτέλ του γάλακτος; Να πάρετε θέση, να μιλήσετε και να δώσετε οδηγίες και τρόπους και διεξόδους από αυτή την αθλιότητα, από αυτή την απαράδεκτη κατάσταση που κονομάνε μόνο οι αεριτζήδες και οι μεσίτες και οι μεταπράτες του γάλακτος και του κρέατος. Πηγαίνουμε στα σούπερ-μάρκετ, πηγαίνουμε στα κρεοπωλεία και παίρνουμε κρέατα από την Αργεντινή. 
     Αυτά τα ξέρετε πολύ καλά. Τα ακούτε από τους κτηνοτρόφους, τα ακούτε από τους καταναλωτές, τα ξέρετε. Γιατί δεν κάνετε τίποτα σ’ αυτήν την κατεύθυνση και γιατί δεν μιλάτε συγκεκριμένα για το τι θα γίνει με αυτή την ιστορία όπου μπορούν να καυχώνται ότι πλουτίζουν και μπορούν να ζουν μόνο οι μεταπράτες και οι κομπραδόροι; 
     Όλες οι κυβερνήσεις ως τώρα νομοθετούν και λένε «στην κατεύθυνση της βελτίωσης» ή «θα πάμε για καλύτερα», αλλά αυτό δεν το έχουμε δει. Όλο το χειρότερα βλέπουμε. Και εδώ σ' αυτό το νομοσχέδιο που αναφέρεται στην κτηνοτροφία και σε άλλες διατάξεις δεν έχω διαβάσει τίποτα –επαναλαμβάνω- για τα καρτέλ του γάλακτος και για όλη αυτή την αθλιότητα που μπορεί το γάλα, ας πούμε, να το πουλάει ο παραγωγός 10 λεπτά, 30 λεπτά ή 40 λεπτά και ο καταναλωτής να το παίρνει 7 και 8 ευρώ. Ενδεικτικά αναφέρω τιμές, δεν ισχύουν, αλλά η διαφορά ανάμεσα στο κόστος παραγωγής και στην τιμή που πουλάει ο παραγωγός το γάλα, σε σχέση με την τιμή που το αγοράζουμε εμείς, είναι τεράστια και όχι μόνο για το γάλα. 
     Λοιπόν, για όλα αυτά τα πράγματα δεν διαβάσαμε τίποτα, δεν είδαμε τίποτα, ούτε ακούσαμε δεσμεύσεις και συγκεκριμένες τοποθετήσεις. 
      Υπάρχουν και άλλα πράγματα που θα πούμε. Θα τα πούμε αργότερα. Θα αναφερθεί αναλυτικότερα και η κ. Ευαγγελία Αμμανατίδου στο θέμα αυτό, αλλά ενδεχομένως να επανέλθω, γιατί έχω σημειώσει και άλλα πράγματα που είναι πάρα πολύ σοβαρά.
      Ευχαριστώ πολύ.
      ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, ο κατάλογος με τις πρωτομιλίες έχει ολοκληρωθεί.
      Εισερχόμαστε στο στάδιο των δευτερολογιών και ερωτώ τους κυρίους εισηγητές εάν θα δευτερολογήσουν.
      ΕΜΜΑΝΟΥΗΛ ΣΤΡΑΤΑΚΗΣ: Τα υπόλοιπα άρθρα, κύριε Πρόεδρε;
      ΠΡΟΕΔΡΕΥΩΝ (Φίλιππος Πετσάλνικος): Η επόμενη ενότητα θα συζητηθεί σε λίγο. Υπάρχουν συνάδελφοι που θέλουν να δευτερολογήσουν. Θα ψηφίσουμε την πρώτη ενότητα και μετά θα συζητήσουμε την επόμενη.
      Υπενθυμίζω ότι για τις δευτερολογίες σας έχετε τέσσερα λεπτά.
      Ο εισηγητής της Νέας Δημοκρατίας κ. Τζαμτζής έχει το λόγο.
      ΙΟΡΔΑΝΗΣ ΤΖΑΜΤΖΗΣ: Κύριε Πρόεδρε, μπορώ να πάρω το χρόνο συνολικά;
      ΠΡΟΕΔΡΕΥΩΝ (Φίλιππος Πετσάλνικος): Μια ανοχή από το Προεδρείο θα έχετε, αλλά για ποια ενότητα εννοείτε το χρόνο συνολικά;
      ΙΟΡΔΑΝΗΣ ΤΖΑΜΤΖΗΣ: Για τη δεύτερη ενότητα.
      ΠΡΟΕΔΡΕΥΩΝ (Φίλιππος Πετσάλνικος): Όχι, δεν μπορείτε. Πώς να προηγηθεί η τοποθέτησή σας για τη δεύτερη ενότητα; Θέλετε να δευτερολογήσετε στην πρώτη ενότητα;
      ΙΟΡΔΑΝΗΣ ΤΖΑΜΤΖΗΣ: Όχι, κύριε Πρόεδρε.
      ΠΡΟΕΔΡΕΥΩΝ (Φίλιππος Πετσάλνικος):Ο εισηγητής του ΠΑ.ΣΟ.Κ. κ. Στρατάκης έχει το λόγο. Σας υπενθυμίζω ότι έχετε τέσσερα λεπτά για τη δευτερολογία σας.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ πολύ, κύριε Πρόεδρε.
      Ακούσαμε πάρα πολλά κατά τη διάρκεια της συζήτησης των πρώτων δεκαέξι άρθρων και αξίζει πράγματι να κάνω μερικές παρατηρήσεις στα όσα ακούστηκαν κυρίως από τον κύριο Υπουργό. Πήγε να επικαλεσθεί για άλλη μια φορά -είναι, φαίνεται, στο παλιό μοτίβο της λογικής της Νέας Δημοκρατίας- ότι για όλα φταίει το ΠΑ.ΣΟ.Κ. και για το ότι η Νέα Δημοκρατία δεν κατάφερε να μειώσει το Φ.Π.Α. το ΠΑ.ΣΟ.Κ. φταίει, ότι δήθεν στις διαπραγματεύσεις που είχαν γίνει πριν από καιρό δεν είχε εκφέρει, δεν είχε εκφράσει, δεν είχε αξιοποιήσει τα σωστά επιχειρήματα.
      Ήθελα να ξέρω, πέντε χρόνια η Νέα Δημοκρατία δεν παραβρέθηκε στις συνεδριάσεις των Συμβουλίων Υπουργών, δεν συμμετείχε στις διαδικασίες των Επιτροπών της Ευρωπαϊκής Ένωσης, για να αλλάξει αυτή την εντύπωση, την πριν από πέντε χρόνια που είχε δημιουργήσει το ΠΑ.ΣΟ.Κ.; Και αυτό, όταν μάλιστα είναι γνωστό ότι το ΠΑ.ΣΟ.Κ. έκανε την πλέον επιτυχημένη Προεδρία στην Ευρωπαϊκή Ένωση, όταν είναι γνωστό ότι για αυτές μας τις επιτυχίες έχουμε πάρει τα «μπράβο» και τα «εύγε» όλων των Υπουργών των χωρών της Ευρωπαϊκής Ένωσης και των είκοσι πέντε.
      Αυτά δεν τα αναγνωρίζει και δεν τα είδε ο κ. Κοντός μέχρι σήμερα. Πέντε χρόνια είναι στην Κυβέρνηση, είτε ως Υφυπουργός είτε ως Υπουργός, αλλά δεν είχε την ευκαιρία στην Ευρωπαϊκή Ένωση να υποστηρίξει -υποτίθεται με τα σωστά επιχειρήματα και τη σωστή επιχειρηματολογία- τις απόψεις και τις θέσεις της Νέας Δημοκρατίας.
      Άλλα λόγια να αγαπιόμαστε, κύριε Πρόεδρε, διότι περί αυτών αναφέρεται ο κ. Κοντός, γιατί, αν πραγματικά ήθελε η Κυβέρνηση, πάρα πολλά θέματα θα μπορούσε να έχει επιτύχει. Διότι ας μην ξεχνάμε ότι αμέσως μόλις κέρδισε τις εκλογές του 2004, πήγε στην Ευρωπαϊκή Ένωση και ισχυρίστηκε ότι δεν ήταν επιτυχημένες οι διαπραγματεύσεις που είχε πετύχει το ΠΑ.ΣΟ.Κ. για τις επιδοτήσεις μέχρι το 2013 και αμφισβήτησε από μόνη της την επιτυχία αυτή και άρχισε συζήτηση ως να μην είχαμε πετύχει αυτό τον στόχο και βέβαια, με απώλειες. Δεν θέλω να υπεισέλθω σε αυτά.
      Δεν πήραμε παραπάνω χρήματα από την Ε.Ο.Κ. και αυτό το ξέρει πάρα πολύ καλά. Αντίθετα, χάνουμε χρήματα από την Ε.Ο.Κ. και τα χάνουμε και από το Γ΄ Κοινοτικό Πλαίσιο Στήριξης και βέβαια, δημιουργήσαμε αρνητικές προϋποθέσεις για την αξιοποίηση του Δ΄ Κοινοτικού Πλαισίου Στήριξης και αυτό το ξέρει ο ελληνικός λαός. Δεν είναι ανάγκη να αναφέρω εγώ λεπτομέρειες.
      Ειπώθηκε από τον συνάδελφό μου, τον κ. Έξαρχο, ότι αν πραγματικά θέλετε στο πλαίσιο του άρθρου 10 να ενισχύσετε το συνδικαλιστικό κίνημα των αγροτών, που ο στόχος σας είναι να το εκμηδενίσετε και να φέρετε μια κατάσταση πραγματικά αλαλούμ. Κάντε μια ενιαία οργάνωση -εσείς, εξάλλου, είστε εκείνοι οι οποίοι διασπάσατε το συνδικαλιστικό κίνημα του αγροτικού χώρου- και στη συνέχεια δημιουργείστε τη ΣΥΔΑΣΕ. Ο χώρος σας το διέσπασε το συνδικαλιστικό κίνημα των αγροτών. Δεν το διέσπασε άλλος, αλλά ο χώρος σας, η παράταξή σας. Το Κόμμα σας διέσπασε το συνδικαλιστικό χώρο των αγροτών.
      Κάνετε, λοιπόν, παρεμβάσεις και ενέργειες να ενιαιοποιήσετε το συνδικαλιστικό κίνημα και να το ενισχύσετε με τον τρόπο που θέλετε και με τις διαδικασίες που θα βάλετε. Όχι, όμως, με αυτό τον τρόπο να θέλετε να τα δώσετε εξίσου στη ΣΥ.Δ.Α.Σ.Ε., όταν ξέρετε ότι η δύναμή της είναι πολύ περιορισμένη. Και στο κάτω-κάτω της γραφής, σ’ ένα ενιαίο συνδικαλιστικό κίνημα, αν νομίζετε ότι έχετε την πλειοψηφία, θα έχετε και τη διοίκηση. Γιατί δεν το αποτολμάτε;
      Σε σχέση με τη μεγάλη σας επιθυμία, κύριε Υπουργέ, να ενισχύσετε την κτηνοτροφία, αποδεικνύουν τα ντοκουμέντα -γιατί εγώ θέλω να μιλήσω με ντοκουμέντα- το ακριβώς αντίθετο.
      Και, βέβαια, δεν ξέρατε ίσως ότι θα έρθει αυτό το μήνα η συζήτηση του νομοσχεδίου στη Βουλή και γι’ αυτό, πριν από ένα μήνα ακριβώς, υπογράψατε μία κοινή υπουργική απόφαση με τον Υπουργό Οικονομίας και Οικονομικών, τροποποιώντας τον αναπτυξιακό νόμο ή εν πάση περιπτώσει αξιοποιώντάς τον –τον δικό σας αναπτυξιακό νόμο, το ν. 3299/2004- με την οποία αφαιρέσατε τη δυνατότητα από τους κτηνοτρόφους να πάρουν επιδότηση για το ζωικό τους κεφάλαιο. 
      Καταλάβατε τι κάνατε πριν από ένα μήνα; Αυτό, βέβαια, δημοσιεύτηκε αυτές τις ημέρες που συζητούσαμε στη Βουλή. Στις 21 Αυγούστου 2008 δημοσιεύτηκε αυτή η απόφασή σας, με την οποία βγάζετε από την επιδότηση τους κτηνοτρόφους για αγορά ζωικού κεφαλαίου, είτε αυτό είναι γενετικά βελτιωμένο είτε προωθούνται μέσω αυτού εγχώριες φυλές είτε οτιδήποτε άλλο.
      Άρα, λοιπόν, αυτό είναι το ενδιαφέρον σας για την κτηνοτροφία; Και προσπαθείτε να μας πείτε ότι εδώ φέρνετε σχέδια νόμου για να διαμορφώσετε πλαίσιο για να υποστηριχθεί η κτηνοτροφία;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Υπάρχουν πάρα πολλά θέματα στα οποία νομίζω ότι μπορεί να αναφερθεί κανείς σε μία δευτερολογία με βάση αυτά που ακούστηκαν, αλλά δεν έχουν καμμία σχέση μ’ αυτά που ανέφεραν οι συνάδελφοι της Νέας Δημοκρατίας. 
      Εμείς τονίσαμε και για την ακαρπία και για τις άλλες παρεμβάσεις του ΕΛ.Γ.Α. το εξής απλό. Θέλουμε ίση μεταχείριση, διότι αυτά που είπε εδώ ο κύριος συνάδελφος –ο κ. Καρασμάνης, αν δεν κάνω λάθος- σε σχέση με το ότι δεν υπάρχει ζημιά στο ελαιόλαδο, στις ελιές του 2004 στην Κρήτη, είναι άλλα λόγια να αγαπιόμαστε», διότι ο ίδιος ο κ. Κατσαρός είχε έρθει στην Κρήτη αμέσως μετά τις εκλογές και μίλησε για κρανίου τόπο, τον οποίο σήμερα, τέσσερα χρόνια μετά, η Νέα Δημοκρατία τον αγνοεί. Και δεν έχει δώσει καμμία αποζημίωση.
      Όσον αφορά την ακαρπία, θέλω να κάνω μία απλή παρατήρηση. Εμείς ζητούμε να αποζημιώνεται η ακαρπία για όλες τις περιπτώσεις στο σύνολό της και για όλες τις περιοχές της χώρας. Δεν μπορεί να αποζημιώνεται η ακαρπία μόνο στα οπωροφόρα δέντρα και να μην αποζημιώνεται στα ελαιόδεντρα, στα αμπέλια ή σε άλλες καλλιέργειες. Θέλουμε ισότιμη αντιμετώπιση για όλες τις περιπτώσεις και για όλες τις καλλιέργειες.
      Τα στοιχεία που επικαλέστηκε για τη διαφοροποίηση των αποζημιώσεων που έδινε το ΠΑ.ΣΟ.Κ., πραγματικά αποδεικνύουν την αντικειμενική αξιοποίηση των δεδομένων που είχε ο ΕΛ.ΓΑ. στη διάθεσή του, διότι ασφαλώς άλλη ήταν η ζημιά στον ένα νομό, άλλη η παραγωγή, άλλα τα στοιχεία. Να μην προχωράμε σε ισοπέδωση, για να κάνουμε ρουσφετολογική πολιτική! 
      Νομίζω ότι αυτό είναι το αποτέλεσμα που βγαίνει από την τοποθέτηση αυτή και τα επιχειρήματα που επικαλέστηκε εις βάρος μας, με όλα τα στοιχεία που ανέφερε, τελικά αποδεικνύουν ότι αυτό που κάναμε εμείς ήταν το σωστό σε σχέση μ’ αυτό που κάνει σήμερα η Νέα Δημοκρατία.
      Ευχαριστώ πολύ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, απ’ ό,τι καταλαβαίνω εκ μέρους των εισηγητών δεν υπάρχει άλλο αίτημα για δευτερολογία.
      ΑΘΑΝΑΣΙΟΣ ΠΛΕΥΡΗΣ: Κύριε Πρόεδρε, θα μπορούσα να έχω το λόγο;
      ΠΡΟΕΔΡΕΥΩΝ (Φίλιππος Πετσάλνικος): Θέλετε να δευτερολογήσετε, κύριε Πλεύρη;
      ΑΘΑΝΑΣΙΟΣ ΠΛΕΥΡΗΣ: Δεν θα δευτερολογήσω, κύριε Πρόεδρε. Απλώς, πιστεύω ότι πρέπει να γίνει μία νομοτεχνική βελτίωση.
      ΠΡΟΕΔΡΕΥΩΝ (Φίλιππος Πετσάλνικος): Να σας δώσω, δηλαδή, χρόνο δύο λεπτών;
      ΑΘΑΝΑΣΙΟΣ ΠΛΕΥΡΗΣ: Ούτε δύο λεπτά δεν θα χρειαστώ, κύριε Πρόεδρε. Σ’ ένα λεπτό μπορώ να το εκθέσω.
      ΠΡΟΕΔΡΕΥΩΝ (Φίλιππος Πετσάλνικος): Σε λιγότερο από ένα λεπτό πάντως θα είναι δύσκολο να τοποθετηθείτε. Σας δίνω, λοιπόν, χρόνο δύο λεπτών.
      ΑΘΑΝΑΣΙΟΣ ΠΛΕΥΡΗΣ: Αναφέρομαι συγκεκριμένα, κύριε Πρόεδρε, στο άρθρο 10, όσον αφορά την τροποποίηση που κάνετε στο άρθρο 9. Υπάρχει μία λεπτότητα. Στην παράγραφο 5 λέτε ότι αν δεν υπάρχει πρόεδρος ή κωλύεται ή απουσιάζει, τις αρμοδιότητές του ασκεί ο αντιπρόεδρος.
      Κύριε Υπουργέ, επειδή τυγχάνει να έχουμε και την εμπειρία της νομικής πρακτικής και της νομικής θεωρίας, δημιουργείται ένα πρόβλημα. Εάν δεν υπάρχει πρόεδρος, δεν μπορεί να υπάρξει και αντιπρόεδρος. Αυτό σας φαίνεται, ενδεχομένως, ένα νομικίστικο επιχείρημα, αλλά είναι υπαρκτό. Δεν μπορεί να αντικατασταθεί πρόεδρος που δεν υπάρχει. Θεωρούμε ότι νομοτεχνικά δεν είναι σωστό. Αν κωλύεται ή απουσιάζει ο πρόεδρος, τις αρμοδιότητές του ασκεί ο αντιπρόεδρος. Αν δεν υπάρχει πρόεδρος, εξυπακούεται ότι αντικαθίσταται από τον αντιπρόεδρο. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Δεν μπορεί να γίνει θέμα αντικατάστασης. Για να υπάρξει αντιπρόεδρος, πρέπει να υπάρξει πρόεδρος. 
      Αυτό είναι κάτι που είναι καθαρά νομικό, αλλά, πιστέψτε με, κύριε Υπουργέ, θα σας δημιουργήσει ένα πρόβλημα, διότι σύμφωνα και με τον Κώδικα της διοικητικής διαδικασίας, αλλά και με τον Κώδικα Διοικητικής Δικονομίας, δεν μπορεί να υπάρχει αντιπρόεδρος, όταν δεν υπάρχει πρόεδρος.
      ΠΡΟΕΔΡΕΥΩΝ (Φίλιππος Πετσάλνικος): Βλέπετε, κύριε Πλεύρη, χρειαστήκατε περισσότερο από ένα λεπτό για να διατυπώσετε αυτήν την παρατήρηση.
      Ο κ. Βασίλειος Κεγκέρογλου, Βουλευτής του ΠΑ.ΣΟ.Κ., έχει ζητήσει το λόγο για δευτερολογία. Είναι ο μόνος που έχει υποβάλει το αίτημα. Άρα, θα κλείσουμε τις τοποθετήσεις.
      Δεν ξέρω αν ο κύριος Υπουργός θα ήθελε να τοποθετηθεί πριν περάσουμε στην ψηφοφορία.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, θα τοποθετηθώ αμέσως μετά τον κ. Κεγκέρογλου.
      ΠΡΟΕΔΡΕΥΩΝ (Φίλιππος Πετσάλνικος): Μετά τον κ. Κεγκέρογλου, αν χρειαστεί, κύριε Υπουργέ, κάνετε μία σύντομη παρέμβαση.
      Ορίστε, κύριε Κεγκέρογλου, έχετε το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Θα ήθελα να θυμίσω στον Υπουργό ότι μεγάλα αγροτικά συλλαλητήρια στην Ισπανία είχαν επικεφαλής τους Υπουργούς Γεωργίας. Και οι Υπουργοί Γεωργίας αξιοποιούσαν το συνδικαλιστικό κίνημα, προκειμένου να διαπραγματευτούν με την Ευρωπαϊκή Ένωση. Το ίδιο γινόταν από τις κυβερνήσεις του ΠΑ.ΣΟ.Κ. και ιδιαίτερα από τον Ανδρέα Παπανδρέου όταν απαιτούσε από την Ευρωπαϊκή Ένωση αξιοποιώντας τη δυναμική του συνδικαλιστικού κινήματος.
      Εάν θέλουμε, λοιπόν, ένα αξιόπιστο συμπαραστάτη, θα πρέπει όλοι να δούμε πώς ενισχύουμε το συνδικαλιστικό κίνημα, πώς του δίνουμε τη δύναμη ούτως ώστε και να οργανωθεί καλύτερα και να διεκδικήσει, γιατί θα αποτελέσει ένα ουσιαστικό σύμμαχό στην Κυβέρνηση και στην κάθε κυβέρνηση, στην Ελλάδα προκειμένου να απαιτήσουμε από την Ευρωπαϊκή Ένωση.
      Δύο ζητήματα θεωρώ ότι έχουν διαστρεβλωθεί σ’ αυτή την Αίθουσα. Και θα επαναλάβω ορισμένες απόψεις. 
      ΕΛΓΑ. Είπαμε την άποψη και ισχύει ότι αποζημιώνει όπου νομίζει, όποτε νομίζει και όσο νομίζει. Για να τελειώνουμε μια και έξω με αυτήν την ιστορία, θα πρέπει να πούμε ότι εμείς δεν διαφωνούμε με καμμία αποζημίωση αγροτών που είναι ύστερα από εκτιμήσεις ή αποφάσεις των αρμοδίων οργάνων. Με αυτό που διαφωνούμε και καταγγέλλουμε και σ’ αυτή την Αίθουσα αλλά και έξω απ’ αυτήν είναι οι εξαιρέσεις. Εξαιρέσεις κάποιων νομών την ίδια ώρα που σε άλλους δίδονται επιδοτήσεις για τη μειωμένη καρπόδεση, παραδείγματος χάριν, της ελιάς. Εξαιρέσεις κάποιων προϊόντων την ώρα που δίνονται αποζημιώσεις σε άλλα προϊόντα για την ακαρπία και την αφορία. 
      Και ρωτώ συγκεκριμένα. Με ποιο πολιτικό σκεπτικό, με ποιο επιστημονικό τεκμήριο, με ποιο άρθρο του δικαίου εν πάση περιπτώσει, εξαιρέσατε το Νομό Ηρακλείου, τη Ζάκυνθο από την αποζημίωση από την ακαρπία, από τη μειωμένη καρπόδεση λόγω των δυσμενών καιρικών συνθηκών την ίδια ώρα που αποζημιώνετε άλλους νομούς και καλά κάνετε και τους αποζημιώνετε; Αυτό είναι το ερώτημα που πρέπει να απαντήσετε.
      Όχι εξαιρέσεις. Εάν σ’ ένα προϊόν υπάρχουν αποζημιώσεις, θα αφορούν όλη την ελληνική επικράτεια. Και είναι γραπτές οι απαντήσεις σας, κύριε Υπουργέ. 
      Αν αναφέρθηκα προσωπικά στον κ. Κασταρό, στη Διοίκηση του ΕΛ.Γ.Α., δεν είναι γιατί έχω κάτι προσωπικό μαζί του. Έχω με την πολιτική και τις αποφάσεις που παίρνει. Ο κ. Κατσαρός, η Διοίκηση του ΕΛ.Γ.Α. αλλά και το Υπουργείο Αγροτικής Ανάπτυξης και Τροφίμων είναι υπότροποι σε σχέση με το Ηράκλειο, είτε θέλετε είτε δεν θέλετε να το καταλάβετε, κύριε συνάδελφε. 
      Το 2004 έγινε μια τεράστια ζημιά και αφορά επτά χιλιάδες ανθρώπους. Αφορά την παραγωγή μιας συγκεκριμένης περιοχής και επειδή οι γραφειοκρατίες ή οι ζώνες ή δεν ξέρω τι άλλο με τα οποία υπολογίζουν τις αποδόσεις, δεν έδειχναν τα αντίστοιχα στοιχεία, μας είπαν ότι δεν υπήρχε ζημιά. Μια ζημιά η οποία διαπιστώθηκε, από τους εκτιμητές του ΕΛ.Γ.Α.αλλά και από την ίδια τη διοίκηση, όπως είπαμε.
      Δεν πρέπει να τα πούμε αυτά τα πράγματα; Τι να πούμε; Σφάξε με αγά μου ν’ αγιάσω; Ε, όχι! Εδώ θα καταγγέλλουμε κάθε εξαίρεση και κάθε προσπάθεια που γίνεται εις βάρος αγροτών συγκεκριμένων νομών και εις βάρος προϊόντων.
      Όσον αφορά τις επιδοτήσεις, κύριε Υπουργέ, αναφέρθηκα σε μια από τις εκατοντάδες περιπτώσεις, από τις χιλιάδες. Κατέθεσα την αγωγή που σας έχει καταθέσει στον ΟΠΕΚΕΠΕ η κ. Αικατερίνη Πετράκη. Αφορά την ενιαία ενίσχυση που από 5,5 χιλιάδες ευρώ περίπου της δώσατε 1.000 ευρώ, παίρνοντας τα υπόλοιπα για να τα μεταφέρετε στο εθνικό απόθεμα. Αυτό είναι κλοπή εισοδήματος. Σας λέω συγκεκριμένο όνομα, συγκεκριμένη αγωγή που κατατέθηκε. Και λέτε ότι δεν έχει κάνει αίτηση. Δεν θέλω να μου απαντήσετε σήμερα. Αλλά δέστε το ως υπηρεσία, δέστε το ως Ο.Π.Ε.Κ.Ε.Π.Ε., να μην εκτίθεστε. Ο Ο.Π.Ε.Κ.Ε.Π.Ε. έτρεξε τον Ιούνιο να καταθέσει άλλα 1.200 ευρώ, επιπλέον. Όμως, η διαφορά παραμένει 2 χιλιάδες και πλέον ευρώ. 
      Τέτοιες περιπτώσεις υπάρχουν χιλιάδες σε όλη την Ελλάδα. Αυτά πρέπει να δείτε. Αυτές οι αδικίες να αρθούν και μόνο τότε θα μπορείτε να πείτε με βεβαιότητα ότι δεν υπάρχουν αδικίες. 
      Και κλείνω με ορισμένες προτάσεις. Στήριξη ντόπιας παραγωγής ζωοτροφών. Πρόγραμμα χρηματοδότησης του κόστους της αδειοδότησης. Δεν μπορεί ο αγρότης και ο κτηνοτρόφος να αντέξουν στο κόστος αδειοδότησης. Ενεργοποίηση για την Κρήτη του προγράμματος για την εκτατική κτηνοτροφία, που εφαρμόστηκε με επιτυχία σε άλλες περιοχές. Χρηματοδότηση του προγράμματος αγροτικού εξηλεκτρισμού. Επιτέλους να μπει στο Δ΄ Κοινοτικό Πλαίσιο Στήριξης, να ξεκινήσουν αυτά τα προγράμματα. Σας έχω κάνει πολλές ερωτήσεις για την εκπαίδευση των αγροτών, ιδιαίτερα για την κτηνοτροφία.
      Η Σχολή Επαγγελμάτων Κρέατος, που αναφέρθηκε και από άλλον συνάδελφο, είναι πραγματικά μία ανάγκη για την Κρήτη. Συγκεκριμένες ΕΠΑ.Σ. -που σας δίνεται η δυνατότητα να ιδρύσετε το νέο νόμο που ισχύει από το Υπουργείο Παιδείας και Θρησκευμάτων - Τυροκομίας, Γαλακτοκομίας, αλλά και Βιολογικής Κτηνοτροφίας μπορούν και πρέπει να λειτουργήσουν στην ελληνική περιφέρεια και η Κρήτη είναι από αυτές τις περιφέρειες που το έχουν ανάγκη. Δεν μπορεί να πηγαίνουμε πλέον για την τυροκομεία στα Γιάννενα που λειτουργεί η μοναδική σχολή. Θα πρέπει στην Κρήτη να υπάρχει αυτή η ΕΠΑ.Σ. και να λειτουργήσει υπέρ των αγροτών.
      Κλείνοντας θα ήθελα να ξαναπώ ότι το νομοσχέδιο που συζητάμε δεν ανταποκρίνεται στην ανάγκη που υπάρχει για τη στήριξη της κτηνοτροφίας, όπως άλλωστε ειπώθηκε από πολλές πλευρές. Το Υπουργείο πρέπει να αναλάβει νέα πρωτοβουλία αμέσως, προκειμένου να δούμε πολλές πτυχές της πολιτικής, που δεν είναι ανάγκη να περάσουν και μέσα από νομοσχέδια πολλές φορές, προκειμένου να υπάρξει στην πράξη η στήριξη αγροτών και κτηνοτρόφων.
      Ευχαριστώ πολύ, κύριε Πρόεδρε, για την ανοχή σας.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Φίλιππος Πετσάλνικος): Ο Υπουργός Αγροτικής Ανάπτυξης και Τροφίμων έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κύριε Πρόεδρε, επί δύο ημέρες οι συνάδελφοι από το Ηράκλειο αναφέρουν μία περίπτωση ζημιών από παγετό που δεν αποζημιώθηκε. Έχουμε συζητήσει το θέμα αυτό πάνω από δέκα φορές στο Κοινοβούλιο. Έχουν έλθει στο γραφείο μου και κάναμε συσκέψεις άλλες δέκα φορές. Γνωρίζουν, λοιπόν, πολύ καλά ότι δεν αποζημιώθηκαν οι συγκεκριμένοι παραγωγοί, διότι η ελαιοκομική ζώνη που άνηκαν τα ελαιόδεντρα που έπαθαν ζημιά, παρουσίασε παραγωγή μεγαλύτερη από την προηγούμενη χρονιά και ότι για να αποζημιωθούν, ο κανονισμός είναι σαφής, και γράφει ότι η κάθε ελαιοκομική ζώνη, που οι ελαιοκομικές ζώνες καθορίζονται από τις νομαρχιακές αυτοδιοικήσεις, στη συγκεκριμένη περίπτωση από την Νομαρχιακή Αυτοδιοίκηση Ηρακλείου, πρέπει να παρουσιάζουν μειωμένη παραγωγή τη χρονιά της ζημιάς, η οποία θα είναι περίπου 30%, θα υπερβαίνει το 30%. Αυτή είναι η αλήθεια.
      Εμείς στη συγκεκριμένη ελαιοκομική ζώνη τη χρονιά της ζημιάς είχαμε μεγαλύτερη παραγωγή και από τις προηγούμενες χρονιές. Σας το εξήγησα αυτό. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Εκτίμηση είναι αυτό!
       ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δεν υπάρχει καμμία εκτίμηση. Είναι πραγματικά στοιχεία, κύριε Κεγκέρογλου. Δεν είναι καμμία εκτίμηση! Είναι στοιχεία από το ελαιόλαδο που παραδόθηκε στα ελαιοτριβεία της περιοχής από τη συγκεκριμένη ελαιοκομική ζώνη. Και ζητήσαμε από τη Νομαρχία Ηρακλείου να αλλάξει τις ελαιοκομικές ζώνες, πράγμα που το έκανε και πάλι και με την αλλαγή απεδείχθη ότι τη χρονιά της ζημιάς είχαμε μεγαλύτερη παραγωγή από τις προηγούμενες χρονιές. Εκτός από αυτό, την ίδια χρονιά σε δεκαπέντε ή είκοσι ελαιοκομικές ζώνες σε όλη τη χώρα δεν υπήρξαν αποζημιώσεις. 
      Θέλετε, λοιπόν, να παρανομήσουμε; Θέλετε να παραβιάσουμε τον κανονισμό των Π.Σ.Ε.Α.;
      ΕΜΜΑΝΟΥΗΛ ΣΤΡΑΤΑΚΗΣ: Το πρόβλημα υπάρχει; Είναι πραγματικό το πρόβλημα;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Ένα λεπτό. 
      Εκτός από αυτό, δεν είναι δυνατόν σ’ όλη την Ελλάδα να χαιρετίζουν οι αγρότες τη λειτουργία του ΕΛ.Γ.Α., να λένε ότι για πρώτη φορά λειτουργεί δίκαια και αντικειμενικά και μόνο εσείς να έρχεστε και να καταγγέλλετε τη λειτουργία του. Μόνο εσείς καταγγέλλετε τη λειτουργία του! Σε όλη την Ελλάδα χαιρετίζουν τη λειτουργία του ΕΛ.Γ.Α..
      Θυμάστε όμως επί των ημερών σας που λειτουργούσε με καθαρά κομματικά κριτήρια, λίγοι, τα δικά σας παιδιά έπαιρναν αποζημιώσεις και αυτή είναι η αλήθεια και όλοι οι υπόλοιποι έμεναν εκτός νυμφώνος. 
      Σας είπα, επίσης, ότι τα στοιχεία δεν συνηγορούν σε αυτά που λέτε. Διότι από το 2000 έως το 2003 οι αποζημιώσεις που πληρώθηκαν ήταν 750.000.000 ευρώ. Από το 2004 ως το 2007 πήγαμε στο 1,5 δισεκατομμύριο ευρώ. Και αυτό δείχνει την πρόνοια της Κυβέρνησης για τους αγρότες, δίκαιες αποζημιώσεις, γρήγορα οι αποζημιώσεις και αυτό είναι κάτι πολύ σημαντικό.
      Σας αναφέρω τα Π.Σ.Ε.Α., που οι κανονισμοί των Π.Σ.Ε.Α. και τα προγράμματα Π.Σ.Ε.Α. έπαιρναν έγκριση επί των ημερών σας σε 2,5 χρόνια και εμείς πήραμε για τις πυρόπληκτες περιοχές έγκριση σε 2,5 μήνες, διότι δώσαμε μάχη στην Ευρωπαϊκή Ένωση και αυτό είναι κάτι πάρα πολύ σημαντικό για να στηριχθούν οι αγρότες. Και μέσα σε έναν χρόνο το πολύ παίρνουμε εγκρίσεις και αποζημιώνουμε τους αγρότες. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Υπουργέ…
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κατά συνέπεια, έναν οργανισμό που λειτουργεί υποδειγματικά και στηρίζει τους αγρότες, θεωρώ ότι δεν έχετε το δικαίωμα να το λοιδορείτε το λιγότερο και να καταγγέλλετε περιπτώσεις όπου δεν πήραν αποζημιώσεις, όταν σε όλες τις περιπτώσεις ο ΕΛ.Γ.Α., με δίκαιο, αντικειμενικό τρόπο και σε τρεις μήνες από τη συγκομιδή του προϊόντος, όπως είχαμε πει στο προεκλογικό μας πρόγραμμα πριν από το 2004, αποζημιώνει κανονικά τους αγρότες. 
Σας προκαλώ και να μου δώσετε στοιχεία, όπως και για το εθνικό απόθεμα που δεν είχατε να μου δώσετε.
    ΕΜΜΑΝΟΥΗΛ ΣΤΡΑΤΑΚΗΣ: Το πραγματικό πρόβλημα…
    ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Ένα λεπτό, σας παρακαλώ πολύ. Εγώ δεν διέκοψα κανέναν.
    Για τη συγκεκριμένη περίπτωση που αναφέρει ο κύριος Κεγκέρογλου…
    ΠΡΟΕΔΡΕΥΩΝ (Φίλιππος Πετσάλνικος): Με συγχωρείτε, κύριε Υπουργέ.
    Κύριοι συνάδελφοι, έτσι δεν μπορεί να συνεχιστεί ο διάλογος. Ομιλείτε μη ακουόμενοι. Αφήστε τον Υπουργό να ολοκληρώσει και θα εισέλθουμε στη δεύτερη ενότητα οπότε θα έχετε τη δυνατότητα να μιλήσετε για να ακουστούν αυτά που λέτε γιατί έτσι ίσως με δυσκολία και οι στενογράφοι θα αποτυπώσουν κάποιες λέξεις, αλλά η ουσία θα διαφύγει.
    	Συνεχίστε, κύριε Υπουργέ.
    	ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Ευχαριστώ, κύριε Πρόεδρε.
    	Για τη συγκεκριμένη περίπτωση που αναφέρατε, κύριε Κεγκέρογλου, όπου κατατέθηκε αγωγή εναντίον του Οργανισμού Πληρωμών, αυτό δεν σημαίνει ότι αυτός που καταθέτει αγωγή έχει και δίκιο. Υπήρξαν απαντήσεις, δόθηκαν οι εξηγήσεις γιατί δεν πήρε όλη την αποζημίωση που πήρε τα προηγούμενα χρόνια και νομίζω ότι πλήρως καλύπτεται η απάντηση απ’ αυτά που ορίζει η Ευρωπαϊκή Ένωση. Αυτό δεν σημαίνει όμως ότι οι επιδοτήσεις δεν υπολογίζονται με δίκαιο τρόπο, σύμφωνα με τους κανονισμούς της Ευρωπαϊκής Ένωσης. Πρέπει να χαιρετίσουμε όλοι τη μεγάλη προσπάθεια που γίνεται από τον Οργανισμό Πληρωμών έτσι ώστε σ’ ένα πραγματικά άναρχο σύστημα, στο σύστημα των επιδοτήσεων, να μπει επιτέλους μία τάξη. Μπαίνει σε τάξη το σύστημα και ιδιαίτερα από την επόμενη χρονιά όλα τα αγροτεμάχια πλέον θα αποτυπώνονται με δορυφορικό τρόπο -και αυτό γίνεται για πρώτη φορά στη χώρα μας- έτσι ώστε ο κάθε αγρότης να εισπράττει τις επιδοτήσεις που δικαιούται.
    Τελειώνοντας, σας λέω ότι μ’ αυτό το νομοσχέδιο γίνεται μία σημαντική προσπάθεια έτσι ώστε να στηριχθεί η κτηνοτροφία και δίνονται λύσεις σε ζητήματα και σε θέματα που για πάρα πολλά χρόνια παρέμειναν άλυτα. Θεωρούμε ότι με το νομοσχέδιο και το κόστος παραγωγής περιορίζεται, αλλά μπαίνουν πλέον και οι βάσεις για την ουσιαστική ανάπτυξη της ελληνικής κτηνοτροφίας.
    ΠΡΟΕΔΡΕΥΩΝ (Φίλιππος Πετσάλνικος): Κύριε Υφυπουργέ, έχετε ζητήσει το λόγο για να συμπληρώσετε τον Υπουργό σας;
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Για ένα λεπτό, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Αφού κάνετε παρέμβαση, έχετε τρία λεπτά. Κάντε κι εσείς τη δική σας τοποθέτηση.
    ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Με όλο το θάρρος που έχω απέναντι στο συνάδελφό μου κύριο Κεγκέρογλου -καλά κάνει και αγωνίζεται από την πλευρά της παρατάξεώς του- επειδή όμως ήμουν και στη συζήτηση στην προηγούμενη συνεδρίαση, θα ήθελα ειλικρινά να διαγράψει ό,τι ανέφερε γι’ αυτόν τον ευπατρίδη που προΐσταται στον ΕΛ.Γ.Α., το Νίκο Κατσαρό. Ειλικρινά, πιστεύω ότι προφανώς δεν τον γνωρίζει ως άνθρωπο και ως πολιτικό. Αυτά δεν τα λέω με την ιδιότητα του Υφυπουργού. Είχα την τύχη να τον γνωρίσω ως Βουλευτής και μόνο γι’ αυτόν το λόγο το ζητώ αυτό από τον κύριο Κεγκέρογλου γιατί νομίζω ότι τον αδικεί κατάφωρα.
    ΠΡΟΕΔΡΕΥΩΝ (Φίλιππος Πετσάλνικος): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως και 16 του συζητούμενου νομοσχεδίου και θα γίνει η ψήφισή τους χωριστά.
    Ερωτάται το Τμήμα: Γίνεται δεκτό το άρθρο 1 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 1 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 2 όπως τροποποιήθηκε με την υπ’ αριθμό 272/6 τροπολογία;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 2 έγινε δεκτό όπως τροποποιήθηκε με την υπ’ αριθμό 272/6 τροπολογία κατά πλειοψηφία.
    Ερωτάται το Τμήμα: Γίνεται δεκτό το άρθρο 3 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 3 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 4 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 4 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 5 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 5 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 6 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 6 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 7 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 7 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 8 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 8 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 9 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 9 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 10 όπως τροποποιήθηκε με την υπ’ αριθμό 272/6 τροπολογία;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 10 έγινε δεκτό όπως τροποποιήθηκε με την υπ’ αριθμό 272/6 τροπολογία κατά πλειοψηφία.
    Ερωτάται το Τμήμα: Γίνεται δεκτό το άρθρο 11 όπως τροποποιήθηκε με την υπ’ αριθμό 272/6 τροπολογία;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 11 έγινε δεκτό όπως τροποποιήθηκε με την υπ’ αριθμό 272/6 τροπολογία κατά πλειοψηφία.
    Ερωτάται το Τμήμα: Γίνεται δεκτό το άρθρο 12 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 12 έγινε δεκτό ως έχει κατά πλειοψηφία.
    Ερωτάται το Τμήμα: Γίνεται δεκτό το άρθρο 13 όπως τροποποιήθηκε με την υπ’ αριθμό 272/6 τροπολογία;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 13 έγινε δεκτό όπως τροποποιήθηκε με την υπ’ αριθμό 272/6 τροπολογία κατά πλειοψηφία.
    Ερωτάται το Τμήμα: Γίνεται δεκτό το άρθρο 14 ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
    ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 14 έγινε δεκτό ως έχει κατά πλειοψηφία.
     Ερωτάται το Τμήμα: γίνεται δεκτό το άρθρο 15 όπως τροποποιήθηκε με την τροπολογία υπ’ αριθμόν 272/6;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΜΩΡΑΪΤΗΣ: Κατά πλειοψηφία. 
     ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 15 έγινε δεκτό όπως τροποποιήθηκε κατά πλειοψηφία. 
     Ερωτάται το Τμήμα: γίνεται δεκτό το άρθρο 16 όπως τροποποιήθηκε με την τροπολογία υπ’ αριθμόν 272/6; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΝΙΚΟΛΑΟΣ ΜΩΡΑΪΤΗΣ: Κατά πλειοψηφία. 
     ΠΡΟΕΔΡΕΥΩΝ (Φίλιππος Πετσάλνικος): Συνεπώς το άρθρο 16 έγινε δεκτό όπως τροποποιήθηκε κατά πλειοψηφία. 
     Εισερχόμαστε τώρα στη συζήτηση της δεύτερης ενότητας των άρθρων 17-38 του νομοσχεδίου καθώς και των τροπολογιών.
     Το λόγο έχει ο εισηγητής της Πλειοψηφίας κ. Ιορδάνης Τζαμτζής. 
     ΙΟΡΔΑΝΗΣ ΤΖΑΜΤΖΗΣ: Κυρίες και κύριοι συνάδελφοι, πρέπει να ξέρουν οι Έλληνες κτηνοτρόφοι αλλά και οι Έλληνες αγρότες ότι τα κόμματα της Αντιπολίτευσης δεν στηρίζουν μια σειρά από ρυθμίσεις που τόσα χρόνια ζήταγαν οι αγρότες, ζήταγαν οι κτηνοτρόφοι και αυτή η Κυβέρνηση έρχεται σήμερα και τις κάνει πράξη. 
     Μην κρύβεστε πίσω από το δάκτυλό σας. Να έχετε το θάρρος να λέτε ευθέως αυτά τα οποία κάνετε. Να αναλαμβάνετε τις ευθύνες σας. Καταγγείλατε την Κυβέρνηση γιατί έδωσε αποζημιώσεις για την ακαρπία, για το κλαδοσπόρι, για τον περονόσπορο. Αυτή είναι η πραγματικότητα. Συμμετείχατε, κύριε Στρατάκη. Και συμμετείχε πρώτος και καλύτερος ο Ανωμερίτης. 
     Καταγγείλατε την Κυβέρνηση γιατί έδινε λεφτά στους αγρότες. Εάν δικαιούστε να πάρετε αποζημιώσεις από τον ΕΛ.Γ.Α., να είστε σίγουροι ότι θα τις πάρετε. Αν δεν δικαιούστε, τι να κάνουμε; Πρέπει δηλαδή, επειδή παίρνουν κάποιοι άλλοι νομοί που έπαθαν ζημιές, ντε και καλά να πάρετε και εσείς; Δεν υπάρχει τέτοιο θέμα. Δεν μπορεί να λειτουργήσει έτσι. 
     Κυρίες και κύριοι συνάδελφοι, υπάρχει αυτή τη στιγμή σε εκκρεμότητα το θέμα της ακαρπίας, το θέμα της μειωμένης παραγωγής στα σπαράγγια. Ακαρπία σε κεράσια, μήλα, αχλάδια, βερίκοκα και δαμάσκηνα και μειωμένη παραγωγή στα σπαράγγια. 
     Αγαπητοί συνάδελφοι από το ΠΑ.ΣΟ.Κ., να αναλάβετε τις ευθύνες σας. Και αν θέλετε το καλό των αγροτών, να στηρίξετε την Κυβέρνηση στο να πάρει θετική απόφαση για να δοθούν αυτές οι αποζημιώσεις. 
     ΕΜΜΑΝΟΥΗΛ ΣΤΡΑΤΑΚΗΣ: ... (δεν ακούστηκε)
      ΙΟΡΔΑΝΗΣ ΤΖΑΜΤΖΗΣ: Κύριε Στρατάκη, ό,τι και να πείτε η Κυβέρνηση λειτουργεί πολύ σωστά και γι’ αυτό οι αγρότες την στηρίζουν. Γι’ αυτό και ό,τι και αν λέτε δεν σας πιστεύουν οι αγρότες. 
     ΕΜΜΑΝΟΥΗΛ ΣΤΡΑΤΑΚΗΣ: Το βλέπω. 
     ΙΟΡΔΑΝΗΣ ΤΖΑΜΤΖΗΣ: Τα επόμενα άρθρα του νομοσχεδίου, τα 17, 18,19,20,21,22,23 και 24 αναφέρονται σε κτηνιατρικά θέματα και είχαν την ομόφωνη στήριξη των εκπροσώπων τόσο των ιδιωτών όσο και των κτηνιάτρων του δημόσιου τομέα. 
     Ρυθμίζονται θέματα για τη δημιουργία κτηνιατρικού γραφείου παραγωγικών ζώων, γίνεται πρόβλεψη ενιαίου εντύπου κτηνιατρικής συνταγής, οι συνεταιριστικές οργανώσεις έχουν το δικαίωμα, τη δυνατότητα, να πωλούν κτηνιατρικά φάρμακα. Είναι ρυθμίσεις που πραγματικά βοηθούν. 
     Ακόμη τα υπόλοιπα άρθρα από το 25 έως το 38 ρυθμίζουν διάφορα θέματα του Υπουργείου Ανάπτυξης. Και φυσικά τα τοπικά κέντρα αγροτικής ανάπτυξης υπάγονται πλέον στη Διεύθυνση Γεωργικών Εφαρμογών του Υπουργείου. 
     Υπάρχουν ρυθμίσεις που συστήνουν στην πρωτεύουσα κάθε νομού διευθύνσεις αποκεντρωμένων υπηρεσιών του Υπουργείου Αγροτικής Ανάπτυξης γιατί σήμερα το Υπουργείο λειτουργεί ως ένα σώμα χωρίς χέρια. Χωρίς τη δυνατότητα να μπορέσει να περάσει ουσιαστικά πολιτικές, να εποπτεύσει προγράμματα, να ενημερώσει τους αγρότες. Αυτό που ζητούν, δηλαδή, οι αγρότες. Δίπλα τους τον κτηνίατρο, δίπλα τους το γεωπόνο, για να μπορέσουν να έχουν καθοδήγηση. 
     Ρυθμίζεται το θέμα της καταβολής οφειλομένων εισφορών των Α.Σ.Ο. σε εκατόν είκοσι ισόποσες μηνιαίες δόσεις λόγω πραγματικής αδυναμίας των Α.Σ.Ο. τόσο στο Ταμείο Συντάξεως Επικουρικής Ασφάλισης Προσωπικού Γεωργικών Συνεταιριστικών Οργανώσεων όσο και στο Ι.Κ.Α.-Ε.Τ.Α.Μ.. 
     Χαίρομαι γιατί η ρύθμιση για τις εισφορές στον ΕΛ.Γ.Α., κύριε Υπουργέ, θα ρυθμιστούν με το νομοσχέδιο που θα φέρει το Υπουργείο με το ΕΘ.Ι.ΑΓ.Ε.. 
     Ακόμα, ρυθμίζεται το θέμα των ανώμαλων δικαιοπραξιών, όπως ρυθμίζεται και το σημαντικό θέμα για τους αγρότες της ενεργοποίησης των δικαιωμάτων ενιαίας ενίσχυσης, όπου η πληρωμή του ποσού που απαιτείται υπέρ της Ένωσης Αγροτικών Συνεταιρισμών δεν θα καταβάλλεται πλέον από τους αγρότες αλλά από τον κρατικό προϋπολογισμό. 
     Κυρίες και κύριοι συνάδελφοι, αυτό που θέλω να τονίσω είναι ότι πραγματικά αυτό το νομοσχέδιο δίνει λύσεις. Εσείς όμως δεν το στηρίζετε, δεν το ψηφίζετε γιατί απλά επιδιώκετε τη σύγκρουση και τίποτα άλλο. Και αυτό φάνηκε και χθες. Καταγγείλατε την Κυβέρνηση για νοθεία. Σήμερα τα πήρατε πίσω. Τα αλλάξατε. Σήμερα ήρθε ο κ. Βενιζέλος και μας είπε «Δεν μιλάμε για νοθεία, αλλά για νόθευση του ήθους της Βουλής». Μίλησε για ανασφάλεια την οποία έχουν οι πολίτες. 
    Την ανασφάλεια, κυρίες και κύριοι συνάδελφοι του ΠΑ.ΣΟ.Κ., την έχετε εσείς. Σας έχει καταβάλει η επιδημία των δημοσκοπήσεων, που μονίμως σας φέρνουν τρίτους. Πρώτος είναι ο Καραμανλής, δεύτερος είναι ο κανένας και τρίτος είναι ο Παπανδρέου. Προσπαθείτε να εκμεταλλευθείτε ανύπαρκτα θέματα για να ξεπεράσετε τα εσωτερικά σας προβλήματα. Χρησιμοποιείτε γκεμπελικές μεθόδους και προσπαθείτε με διαρροές να αποδώσετε τις καταγγελίες λέγοντας ότι όλη αυτή η καταγγελία έχει γίνει από Βουλευτή της Νέας Δημοκρατίας, ενώ άνετα θα μπορούσε να γίνει από υπάλληλο της Βουλής που να ανήκει στο χώρο σας.
    Επιδιώκετε, λοιπόν, τη σύγκρουση. Πρώτα απ’ όλα ο χρόνος που επιλέξατε, είναι πολύ σημαντικός, πέντε μέρες πριν πάει ο Καραμανλής, ο Πρωθυπουργός της χώρας, στη Διεθνή Έκθεση Θεσσαλονίκης και τη στιγμή που ο Πρωθυπουργός της χώρας βρίσκεται στο εξωτερικό και συζητούν σε Σύνοδο Κορυφής το μεγάλο θέμα της σύγκρουσης στη Γεωργία. 
    Μιλάτε για συνταγματική εκτροπή. Πώς είναι συνταγματική εκτροπή, από τη στιγμή που δεν επήλθε καμμιά αλλαγή στο Σύνταγμα και δεν υπήρχε κανένας λόγος να γίνει κάτι τέτοιο; Η Νέα Δημοκρατία είναι η παράταξη που θωράκισε τη δημοκρατία στην Ελλάδα. Εσείς ήσασταν οι απόντες στις μεγαλύτερες στιγμές του Κοινοβουλίου, στις μεγαλύτερες στιγμές της χώρας, όπως ήσασταν απόντες και στη σημαντικότερη διαδικασία, τη διαδικασία της Συνταγματικής Αναθεώρησης.
    Παρουσιάζεστε σήμερα ως θεματοφύλακες της νομιμότητας των διαδικασιών. Ποιοι; Εσείς που εφαρμόσατε πριν από μερικά χρόνια στην εκλογή του Προέδρου της Δημοκρατίας τα γαλάζια ψηφοδέλτια. Εσείς που μέσα στην ίδια στην Kοινοβουλευτική σας Oμάδα δεν εφαρμόσατε τη δημοκρατία, αλλά ο Αρχηγός σας προσπαθούσε να υφαρπάξει την ψήφο σας. Και αυτά εσείς τα καταγγέλλατε, εσείς που πριν από μερικά χρόνια προσπαθούσατε να παρουσιάσετε τον πρώην Πρωθυπουργό κ. Μητσοτάκη, ενώ ήταν αιχμάλωτος των Γερμανών, ως συνεργάτη των Γερμανών. Τα χαλκεία στη Χαριλάου Τρικούπη δουλεύουν καλά. Σήμερα προσπαθείτε να μετατρέψετε σε ζούγκλα τη δημοκρατία, λειτουργώντας ως βιντεοκομιστές κίτρινης γκεμπελικής προπαγάνδας.
    Αγαπητοί συνάδελφοι από το ΠΑ.ΣΟ.Κ., θα μείνετε στην ιστορία ως η Aντιπολίτευση του κλειστού τηλεοπτικού κυκλώματος της Βουλής. Προσπαθήσατε να κτυπήσετε ευθέως τον Πρωθυπουργό Κώστα Καραμανλή. Προσπαθήσατε να  επιτεθείτε στον Πρόεδρο της Βουλής. Προσπαθείτε να ροκανίσετε τη Νέα Δημοκρατία. Στην ουσία, όμως, ροκανίζετε τα θεμέλια της δημοκρατίας. Δουλεύουν καλά τα υπόγεια στη Χαριλάου Τρικούπη. Έχουν δώσει εξετάσεις από το παρελθόν. Ρίχνοντας λάσπη όλο και κάτι θα μείνει. 
    Κάνατε γκάφα; Θα μου επιτρέψει ο αγαπητός συνάδελφος Υπουργός της Κυβέρνησης να διαφωνήσω ότι είναι γκάφα. Εγώ λέω όχι, δεν είναι γκάφα από πλευράς σας. Επιδιώκετε τη σύγκρουση, χωρίς να σας ενδιαφέρει ποια θα είναι τα αποτελέσματα. Δεν έχετε κανέναν ενδοιασμό. Με όλα αυτά που κάνετε και λέτε, δυναμιτίζετε την ομαλή λειτουργία του δημοκρατικού πολιτεύματος στη χώρα μας και γι’ αυτό σας κρίνει ο ελληνικός λαός.
    (Χειροκροτήματα από την πτέρυγα της Νέας Δημοκρατίας )
    ΠΡΟΕΔΡΕΥΩΝ (Φίλιππος Πετσάλνικος): Όπως θα έχετε διαπιστώσει και εσείς, κύριοι συνάδελφοι, ο εισηγητής της Νέας Δημοκρατίας δεν αναφέρθηκε στη δεύτερη ενότητα των άρθρων. 
    ΙΟΡΔΑΝΗΣ ΤΖΑΜΤΖΗΣ: Αναφέρθηκα, κύριε Πρόεδρε.
    ΠΡΟΕΔΡΕΥΩΝ (Φίλιππος Πετσάλνικος): Ωστόσο, επειδή εγώ είμαι υπέρ του ελεύθερου διαλόγου…
    ΙΟΡΔΑΝΗΣ ΤΖΑΜΤΖΗΣ: Αναφέρθηκα σε όλα τα άρθρα.
    ΠΡΟΕΔΡΕΥΩΝ (Φίλιππος Πετσάλνικος):  Δεν σας διέκοψα. Τα Πρακτικά είναι αδιάψευστος μάρτυρας. 
    Θέλω, όμως, να δώσω μια εξήγηση εδώ, γιατί μπορεί από κάποιον να εγερθεί θέμα της τήρησης ή μη και του τύπου και της ουσίας του Κανονισμού. Επειδή είμαι υπέρ του ελεύθερου διαλόγου σ’ αυτό το Κοινοβούλιο, γι’ αυτό και δεν επιχείρησα, όπως άκουσα ότι έκανε άλλος συνάδελφός μου ενωρίτερα σε άλλο ομιλητή, να σας επαναφέρω στο νομοσχέδιο.
    ΙΟΡΔΑΝΗΣ ΤΖΑΜΤΖΗΣ: Μα, όλοι οι συνάδελφοι του ΠΑ.ΣΟ.Κ. αναφέρθηκαν στο θέμα. Προς θεού!
    ΠΡΟΕΔΡΕΥΩΝ (Φίλιππος Πετσάλνικος): Αυτή η Αίθουσα είναι και πρέπει να είναι αίθουσα ελεύθερου διαλόγου. Σε αυτήν την Αίθουσα πρέπει να συντελούνται με ιερή ευλάβεια οι κορυφαίες θεσμικές λειτουργίες. Και αυτό θα πρέπει να συμβαίνει πάντα. Περισσότερα ίσως χρειαστεί να πω και να ζητήσω το λόγο αργότερα επί των θεμάτων που έχετε θίξει.
    Ο εισηγητής του ΠΑ.ΣΟ.Κ. κ. Στρατάκης έχει το λόγο.
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κύριε Πρόεδρε.
      Ασφαλώς και η Αίθουσα αυτή θα πρέπει να είναι αίθουσα ελεύθερου διαλόγου, παρ’ όλο που κάποιοι προσπαθούν να τη φιμώσουν και να κατευθύνουν τις αποφάσεις της προς την κατεύθυνση που εκείνοι νομίζουν και θέλουν.
      Γιατί πρέπει να ακούσει ο κ. Τζαμτζής: το άγχος και την αγωνία δεν την έχει το ΠΑ.ΣΟ.Κ. Το άγχος και την αγωνία την έχει η κυβερνητική παράταξη με τους εκατόν πενήντα έναν ή τους εκατόν πενήντα δύο Βουλευτές και αυτό το άγχος σάς οδήγησε σε αυτή την κατάσταση που δημιουργήσατε, την οποία κατ’ αρχάς βαφτίσατε ότι δεν είναι τίποτα, στη συνέχεια χαρακτηρίσατε ως αταξία, αύριο θα ακούσουμε τι θα λέτε, πώς μπορείτε να τη χαρακτηρίσετε.
      Και βέβαια μιλήσατε για «βιντεοκομιστές». Εμείς δεν χρησιμοποιήσαμε βίντεο. Εμείς χρησιμοποιήσαμε τα επίσημα ντοκουμέντα της Βουλής, τη συζήτηση που μεταδίδει η ίδια η Βουλή από το τηλεοπτικό της δίκτυο. Άλλοι είναι «βιντεοκομιστές», άλλοι είναι οι Ζαχόπουλοι, άλλα ήταν τα βίντεο που κυκλοφορούσαν στις τηλεοράσεις και άλλοι είναι που μέσα από τα βίντεο νομίζουν ότι μπορούν να ασκήσουν πολιτική. Ε, δεν είναι έτσι. Να τα ξεκαθαρίσετε, λοιπόν, τα πράγματα.
      ΑΝΑΣΤΑΣΙΟΣ ΚΑΡΙΠΙΔΗΣ: Και αυτοί δικοί σας είναι.
      ΕΜΜΑΝΟΥΗΛ ΣΤΡΑΤΑΚΗΣ: Δικοί μας έγιναν τώρα; Δεν το ξέρω.
      Υπόγεια δε δεν υπάρχουν στη Χαριλάου Τρικούπη. Αυτό πρέπει να το μάθει ο κ. Τζαμτζής και όσοι επικαλούνται τα υπόγεια. Υπόγεια υπάρχουν όμως στο Μαξίμου και μάλιστα με κόσμο που δουλεύει σε αυτά. Και αυτό το ξέρουμε πάρα πολύ καλά. Και πρέπει να ξεκαθαρίζονται εδώ κάποια πράγματα, αν θέλουμε πράγματι να είμαστε σωστοί και συνεπείς απέναντι σε αυτά τα οποία λέμε.
      Εξακολουθεί ο κ. Τζαμτζής ως εισηγητής της Νέας Δημοκρατίας – λείπει βέβαια τώρα, δεν θέλει να ακούσει – να υποστηρίζει ότι πρέπει να είμαστε ειλικρινείς. Και λέμε λοιπόν ξανά, για άλλη μια φορά, να ακουστεί σε κάθε γωνιά της ελληνικής περιφέρειας, ότι εμείς θέλουμε να αποζημιώνονται όλες οι ζημιές που υφίστανται οι αγρότες.
      Αλλά θέλουμε αυτά να προβλεφθούν σε νόμο που να αφορά τον ΕΛ.Γ.Α., να αντιμετωπίζονται όλες οι περιπτώσεις με τον ίδιο τρόπο και όχι ρουσφετολογικά, όπως τώρα αντιμετωπίζονται. Γιατί είναι γεγονός ότι, ναι, μεν δίνονται κάποια χρήματα στους αγρότες αλλά επιλεκτικά.
      Και έχουμε πάρα πολλά παραδείγματα εμείς στην Κρήτη, τουλάχιστον στο Ηράκλειο, σύμφωνα με τα οποία δεν έχουν δοθεί αποζημιώσεις. Και αναφέρομαι και στις ζημιές από τον παγετό σε ολόκληρες περιοχές, ανεξάρτητα από την ελαιοπαραγωγή των υπόλοιπων περιοχών, και αναφέρομαι και στους πυροπαθείς της Μεσσαράς και σε άλλες περιπτώσεις, που ακόμη δεν έχουν πάρει τις αποζημιώσεις.
      Θέλω, λοιπόν, να ξέρουμε ότι όταν λέμε ότι οι αγρότες στηρίζουν, στηρίζουν πράγματι τις επιλογές εκείνες που πρέπει να στηρίζουν. Τώρα, αν σας στηρίζουν ακόμη και σήμερα, είναι ένα άλλο θέμα, που λέτε εσείς, εμείς δεν το ξέρουμε. Εμείς στα καφενεία που πάμε, ξέρουμε τι μας λένε σε σχέση με τις πολιτικές που ασκείτε και τα συμφέροντά τους.
      Να έρθουμε και στα άρθρα του νομοσχεδίου, κύριε Πρόεδρε, γιατί πιστεύω ότι πρέπει να κάνω μια ειδική αναφορά. Παρ’ όλο που κατηγορηθήκαμε ότι δεν υποστηρίζουμε τα άρθρα που είναι υπέρ των αγροτών, εμείς δηλώνουμε και τώρα ότι τα άρθρα εκείνα τα οποία έστω και μερικώς θα συμβάλουν στην επίλυση των προβλημάτων των αγροτών, τα στηρίζουμε.
      Άρα από το 17 και μετά, που είναι στο τέταρτο μέρος του σχεδίου νόμου, ψηφίζουμε τα άρθρα: το 17 το 18 και το 19.
      Δεν ψηφίζουμε το 20, γιατί θεωρούμε ότι είναι λάθος να είναι ο συνταγογραφών και πωλητής φαρμάκων. Θεωρούμε ότι αυτό είναι λάθος. Η άποψή μας αυτή υποστηρίζεται ακόμη και από κτηνιάτρους, έστω κι αν ο Πανελλήνιος Σύλλογος των Κτηνιάτρων υποστηρίζει ότι έτσι πρέπει να είναι. Θεωρούμε ότι βασίζεται σε λάθος αρχή και γι’ αυτό δεν το ψηφίζουμε. Και η αρχή είναι ότι αυτός που συνταγογραφεί δεν μπορεί να είναι και πωλητής φαρμάκων.
      Βεβαίως και ψηφίζουμε το άρθρο 21, το άρθρο 22.
      Δεν ψηφίζουμε το άρθρο 23, διότι εδώ διαπιστώνουμε το εξής: ότι προσπαθείτε να αλλάξετε τα δεδομένα. Δίνετε τη δυνατότητα στους γενικούς γραμματείς να παίρνουν τις αποφάσεις, σε αντίθεση με τους νομάρχες, περιορίζετε δηλαδή τις δυνατότητες και τις αρμοδιότητες της Νομαρχιακής Αυτοδιοίκησης, όπως περιορίζετε και τα έσοδα. Παρακολουθούμε και παρατηρούμε ότι σε όλες τις περιπτώσεις που είχαν εκχωρηθεί πόροι στις αυτοδιοικήσεις, προσπαθείτε με κάποιον τρόπο να τους πάρετε πίσω. Δεν είναι δυνατόν, λοιπόν, να συμφωνήσουμε σε αυτό.
      Βεβαίως στηρίζουμε το άρθρο 24.
      Στο πέμπτο κεφάλαιο, που είναι και το τελευταίο κεφάλαιο του σχεδίου νόμου, που έχει τα άρθρα από το 25 και μετά, βεβαίως δεν μπορούμε να ψηφίσουμε το άρθρο 25, όπως δεν μπορούμε να ψηφίσουμε και το άρθρο 26. Ψηφίζουμε όμως το άρθρο 27.
      Και σας λέμε ότι για το άρθρο 28 είπαμε, ναι, στην επιτροπή. Φέρατε όμως εδώ μια τροπολογία, που αλλάξατε τα δεδομένα και βάλατε στα δικαιώματα των γεωπόνων και τον Υπουργό Ανάπτυξης, ενώ στο σχέδιο νόμου που μας έχετε φέρει στη Βουλή υπογράψατε μόνο εσείς και ο Υπουργός Οικονομικών σε σχέση με την κοινή υπουργική απόφαση. Αυτό, σύμφωνα με τις καταγγελίες που έχουν κάνει οι ίδιοι οι εργαζόμενοι, εμπεριέχει δόλο και, εν πάση περιπτώσει, είναι κάτι το οποίο νομίζω ότι δεν έπρεπε να κάνετε μετά τη συζήτηση στην επιτροπή.
      Όσον αφορά το άρθρο 29, θα ήθελα να πω ότι εμείς δεν ψηφίζουμε αυτό το άρθρο. Και δεν το ψηφίζουμε, γιατί θεωρούμε ότι αυτά τα οποία διαλαμβάνει δεν είναι προς τη σωστή κατεύθυνση. Γι’ αυτόν ακριβώς το λόγο δεν μπορούμε να το ψηφίσουμε. Βέβαια, λέει εδώ ότι η μεταβίβαση ενεργείται με απόφαση του Υπουργού Αγροτικής Ανάπτυξης και ούτω καθεξής. Εν πάση περιπτώσει, εμείς δεν το ψηφίζουμε.
      Εμείς θα ψηφίσουμε τα άρθρα 30, 31, 32, 33, 34 και το 35.
      Έρχομαι στο επίμαχο άρθρο 36. Πριν μιλήσω γι’ αυτό το άρθρο, θα ήθελα να αναφερθώ σε μία τροπολογία που έχουν καταθέσει οι συνάδελφοι κύριοι Κουσελάς, Νιώτης, Καρχιμάκης και Γρηγοράκος. Οι συνάδελφοι, λοιπόν, που κατέθεσαν αυτήν την τροπολογία υποστηρίζουν ότι στο πλαίσιο αυτού του άρθρου θα έπρεπε να ψηφιστεί αυτή η τροπολογία, η οποία ξεχωρίζει μόνο τη Μάνη σε σχέση με όλες τις άλλες περιοχές σε ό,τι αφορά το ιδιοκτησιακό καθεστώς. Εγώ θα ήθελα να ακούσω εάν κάνετε δεκτή την τροπολογία των Βουλευτών, η οποία είναι εμπρόθεσμη.
      Για το άρθρο 36, όμως, θα ήθελα να σας πω αυτό, για το οποίο έχω προκαλέσει και κυρίως τον Υφυπουργό να μας πει όλες αυτές τις μέρες που συζητούμε το σχέδιο νόμου. Όντως λένε και οι δασολόγοι ότι καμμία ανάμειξη δεν είχαν σε αυτήν τη διαδικασία -λέγοντας δασολόγοι, εννοώ τις υπηρεσίες και τους αρμόδιους παράγοντες- και εσείς χαλκεύετε κάποιες διαδικασίες εδώ, που προσπαθείτε με έναν εύσχημο τρόπο να περάσετε μέσα από αυτό το σχέδιο νόμου, τη στιγμή που όλοι λένε ότι αυτά που φέρνετε εδώ δεν χρειάζεται να έρθουν, εάν πραγματικά θέλουμε να προστατεύσουμε στην κυριολεξία τις δασικές εκτάσεις και τα δάση. Διότι σε ό,τι αφορά την παράγραφο 1 του άρθρου 36 και την επιτροπή, αυτό γίνεται στην πράξη έτσι και αλλιώς. Δηλαδή, αυτό που προβλέπει εδώ η διάταξη γίνεται σήμερα στην πράξη και προβλέπεται από την υφιστάμενη νομοθεσία.
      Όσον αφορά την παράγραφο 2 αυτού του άρθρου, επίσης θα ήθελα να πω ότι και αυτό ισχύει και δεν χρειάζεται. 
      Πάμε στην παράγραφο 3, όπου πραγματικά αλλάζετε τα δεδομένα σε σχέση με το ν.3208, το νόμο περί δασικών εκτάσεων και εκεί βάζετε τις επιτροπές. Όμως, προσθέτετε με την παράγραφο 4 στη συνέχεια την αφαίρεση του άρθρου 8 από τον ισχύοντα νόμο. Και εδώ θέλω να σας πω κάτι. Ο δόλος που υπάρχει στη συγκεκριμένη περίπτωση είναι ο εξής: Όταν δώσετε τη δυνατότητα μία έκταση που μπορούσε μετά από τη δάσωσή της να αποχαρακτηριστεί και να γίνει ξανά δάσος και άρα να διέπεται από τη δασική νομοθεσία, όταν καταργείτε αυτήν τη διάταξη του υφιστάμενου νόμου, τότε αυτό κάνετε στην πράξη, καταργείτε τη διάταξη με την οποία μία απόφαση για μια αναδασωτέα έκταση.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Η κατάργηση αφορά το αναδασωτέο.
      ΕΜΜΑΝΟΥΗΛ ΣΤΡΑΤΑΚΗΣ: Το αναδασωτέο. Καταργείτε το αναδασωτέο και όταν περάσει μία προθεσμία, επιστρέφει αυτή η έκταση, που είναι δασική έκταση, στις διαδικασίες της δασικής νομοθεσίας. Όταν όμως εσείς καταργείτε αυτήν τη διάταξη και δεν μπορεί να γίνει η κατάργηση του αναδασωτέου, κάνουμε δύο κατηγοριών δάση: Τα δάση και τις δασικές εκτάσεις. Αυτό είναι το πρώτο.
      Δεύτερον, υπάρχει η δυνατότητα με την παράγραφο 3, όπως την προσδιορίζετε εδώ πέρα, κάποιοι, για τους οποίους υπάρχουν τελεσίδικες αποφάσεις, να επανέλθουν για οποιαδήποτε πραγματική ή νομική αιτία και δασικές εκτάσεις να αξιοποιηθούν. Επειδή όμως έχετε καταργήσει τη διάταξη που αφορά την ένταξή τους στις δασικές εκτάσεις και τη διαδικασία που αφορά τη δασική νομοθεσία, τις αναφέρετε ως αναδασωτέες, άρα δηλαδή εκτάσεις για τις οποίες, εφόσον αποχαρακτηριστούν, μπορεί να γίνει οτιδήποτε, να καταστραφεί το δάσος, να κτιστεί οτιδήποτε και αυτή είναι η σκοπιμότητα, την οποία θέλετε να υπηρετήσετε. Γι’ αυτό φέρνετε αυτές εδώ τις διατάξεις.
      Εμείς, λοιπόν, για αυτούς τους λόγους όχι μόνο δεν το ψηφίζουμε, αλλά σας καταγγέλλουμε και θα φανεί στην πορεία με ρυθμίσεις που θα κάνετε και αυτά που θέλετε να δημιουργήσετε, διότι αυτό είναι συγκεκριμένη επιλογή.
      Επίσης, καταργείτε τη διάταξη αυτή που καθορίζεται με την παράγραφο 4 και για έναν άλλο λόγο. Ξέρετε γιατί ήταν χρήσιμη αυτή η διάταξη; Γιατί σε μια αναδασωτέα έκταση μπορούσε πραγματικά, με την αλλαγή της απόφασης, να μπορούν να μπουν οι κτηνοτρόφοι μέσα, να βοσκήσουν τα ζώα. Τώρα με το να είναι συνεχώς αναδασωτέα δεν μπορούν να μπουν οι κτηνοτρόφοι, να βοσκήσουν. Άρα, λοιπόν, δημιουργείτε μία κατάσταση αλαλούμ, που ξέρετε ποιες επιπτώσεις μπορεί να έχει.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Άρα θέλετε χαλαρή εφαρμογή.
      ΕΜΜΑΝΟΥΗΛ ΣΤΡΑΤΑΚΗΣ: Όχι, θέλουμε αυτό που ισχύει. 
      ΙΟΡΔΑΝΗΣ ΤΖΑΜΤΖΗΣ: Να μπαίνουν τα κατσίκια μέσα και να τρώνε τα φυτά.
      ΕΜΜΑΝΟΥΗΛ ΣΤΡΑΤΑΚΗΣ: Όταν προβλέπεται ότι υπάρχουν εκτάσεις που μπορούν να βοσκήσουν. Με αυτήν τη διαδικασία που παίρνετε απαγορεύετε τη βόσκηση. Για ποια κτηνοτροφία μιλάτε; 
      ΙΟΡΔΑΝΗΣ ΤΖΑΜΤΖΗΣ: Σε αναδασωτέο; Μα, είναι δυνατόν; Είστε γεωπόνος. 
      ΕΜΜΑΝΟΥΗΛ ΣΤΡΑΤΑΚΗΣ: Κύριε Τζαμτζή, όταν έχει αναδασωθεί έκταση, μπορεί να…
      ΠΡΟΕΔΡΕΥΩΝ (Φίλιππος Πετσάλνικος): Κύριε Τζαμτζή, σας παρακαλώ, αφήστε να ολοκληρώσει. Στη δευτερολογία σας μπορείτε να αναφερθείτε.
      ΕΜΜΑΝΟΥΗΛ ΣΤΡΑΤΑΚΗΣ: Είναι άλλο το ένα θέμα, άλλο το άλλο.
      Άρα, λοιπόν, υπάρχουν διατάξεις οι οποίες όχι μόνο δεν προσπαθούν να βελτιώσουν την κατάσταση στην κτηνοτροφία, αλλά αντίθετα τη χειροτερεύουν. Γι’ αυτό εμείς και το συγκεκριμένο άρθρο όπως και τα δύο επόμενα τα καταψηφίζουμε.
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο εισηγητής του Κομμουνιστικού Κόμματος της Ελλάδος κ. Νικόλαος Μωραΐτης. 
      ΝΙΚΟΛΑΟΣ ΜΩΡΑΪΤΗΣ: Ευχαριστώ, κύριε Πρόεδρε. 
      Στο ξεκίνημα της αποψινής συνεδρίασης μπήκε το θέμα των dvd που δείχνει τα όσα έγιναν στη ψηφοφορία για την Αναθεώρηση του Συντάγματος. Πρόκειται πραγματικά για ένα πολύ σοβαρό ζήτημα που αφήνει εκτεθειμένη την παράταξη της Νέας Δημοκρατίας απέναντι στους Βουλευτές της και όχι μόνο. Αλλά αυτό που αποδεικνύεται περίτρανα είναι ότι τα αστικά κόμματα, οι αστικοί θεσμοί είναι διάτρητοι, είναι διαβλητοί. Όλα αυτά τα οποία λέγονται, περί ναού της δημοκρατίας, ότι η ψήφος του Βουλευτή είναι κατά συνείδηση, ιεροί κοινοβουλευτικοί θεσμοί, είναι, όπως λέει ο λαός μας, πολλή φασαρία για το τίποτα. 
      Να έρθουμε τώρα στο υπό συζήτηση νομοσχέδιο. Η δυνατότητα που δίνεται στο τέταρτο κεφάλαιο από τα άρθρα 17 έως 24, να πωλούν κτηνιατρικά φάρμακα με ορισμένες προϋποθέσεις για αγροτικές συνεταιριστικές οργανώσεις, θα έχουν ασήμαντες επιπτώσεις στις τιμές, επειδή αυτές διαμορφώνονται μονοπωλιακά από τις πολυεθνικές  που έχουν την παραγωγή των κτηνιατρικών φαρμάκων και όχι από το λιανικό εμπόριο. Μπορεί να αυξήσεις σε ένα βαθμό τον κύκλο εργασιών των αγροτικών συνεταιριστικών οργανώσεων, αλλά θα είναι πραγματικά σταγόνα στον ωκεανό, αφού σήμερα οι αγροτικές συνεταιριστικές οργανώσεις είναι χρεοκοπημένες. Από την αντιαγροτική πολιτική οδηγούνται στην πτώχευση και στο κλείσιμο.
       Στο άρθρο 19 θεσπίζεται το κτηνιατρικό γραφείο για παραγωγικά ζώα. Είναι κάτι αντίστοιχο, με αυτό για τα μικρά ζώα. Σήμερα η κτηνοτροφία αφανίζεται. Χρειάζεται στήριξη το εισόδημα για τους κτηνοτρόφους. Θα τη σώσουν τα κτηνιατρικά γραφεία για παραγωγικά ζώα; Δεν νομίζω, εάν δεν υπάρξει μια πολιτική που να συνοδεύεται από μέτρα στήριξης των φτωχών και μεσαίων κτηνοτρόφων. 
      Με το έκτο κεφάλαιο, που ρυθμίζονται διάφορα θέματα του Υπουργείου Αγροτικής Ανάπτυξης και Τροφίμων, διαφωνούμε. Διαφωνούμε με τη δημιουργία  μιας διεύθυνσης αποκεντρωμένων υπηρεσιών σε κάθε έδρα του νομού, γιατί πρόκειται να ενταχθούν εκεί και τοπικά  κέντρα αγροτικής ανάπτυξης, ανομοιογενείς υπηρεσίες. Η γνώμη μας  είναι ότι θα περιπλέξουν παραπέρα τα πράγματα. Θα δημιουργήσουν προβλήματα, παρά θα λύσουν προβλήματα. Όλη αυτή η κατάσταση μπορεί να είναι και προάγγελος για την εφαρμογή του «ΚΑΠΟΔΙΣΤΡΙΑ 2». Να ξεκινήσει από εκεί. 
      Διαφωνούμε με τα άρθρα 27 και 28 που απλουστεύουν την είσπραξη και την καταβολή των ανταποδοτικών τελών. Επειδή η θέση μας είναι ότι οι δημόσιοι υπάλληλοι πρέπει να πληρώνονται από τον κρατικό προϋπολογισμό και μόνο, για τις υπερωρίες, για τις αργίες. Η θέση μας αυτή -το λέμε καθαρά- δεν ευνοεί τους ελεγχόμενους επιχειρηματίες, επειδή συνοδεύεται και με την πρότασή μας για την αύξηση της φορολογίας τους. Δεν μας ενδιαφέρει, αν η θέση μας αυτή έρχεται σε αντίθεση με την αντίστοιχη ντιρεκτίβα της Ευρωπαϊκής Ένωσης. Δεν συμφωνούμε με το Κοινοτικό Δίκαιο, γιατί θεωρούμε ότι είναι βαθιά αντιδημοκρατικό, αντιαγροτικό.
       Σε ό,τι αφορά τη ρύθμιση των οφειλών των αγροτικών συνεταιριστικών οργανώσεων δεν έχουμε αντίρρηση να γίνει αυτή η ρύθμιση. Διαφωνούμε, όμως, με το να ριχτούν τα χρήματα αυτά  στα ασφαλιστικά ταμεία. Είναι μια δοκιμασμένη συνταγή, είναι μια παλιά συνταγή, η οποία έγινε και από την κυβέρνηση του ΠΑ.ΣΟ.Κ.. Εμείς πιστεύουμε ότι όλα αυτά τα χρήματα πρέπει να δοθούν από τον κρατικό προϋπολογισμό. Άλλωστε δεν έχει και το δικαίωμα ο Υπουργός Αγροτικής Ανάπτυξης να βάλει ένα τέτοιο δυσβάσταχτο βάρος στα ασφαλιστικά ταμεία. Όπως είπαμε, πιστεύουμε ότι αυτά τα χρήματα πρέπει να βγουν από τον κρατικό προϋπολογισμό και όχι από τα χρήματα των ίδιων των εργαζομένων με την παραπέρα χρεοκοπία των ασφαλιστικών ταμείων. 
      Σε ό,τι αφορά τα άρθρα 30 και 32 για τον Ο.Π.Ε.Κ.Ε.Π.Ε. θα τα ψηφίσουμε, όπως είπαμε και στη συζήτηση επί της αρχής. Έχουν ορισμένες θετικές διατάξεις, όπως αυτή που θεσμοθετεί την καλύτερη κατοχύρωση των εργαζομένων του Οργανισμού. Αυτή, όμως -πρέπει να το πούμε- ότι καταργεί μια προηγούμενη διάταξη της Κυβέρνησης της Νέας Δημοκρατίας που έδινε τη δυνατότητα και εκτός Ο.Π.Ε.Κ.Ε.Π.Ε., να υπάρχει και άλλος ιδιωτικός φορέας που θα ασχολείται με τη διαχείριση των επιδοτήσεων. 
      Εμείς θεωρούμε πρόκληση, προβολή και μεγάλη δήθεν παροχή προς τους αγρότες, τη ρύθμιση αυτή που λέει ότι τα έξοδα διαχείρισης των επιδοτήσεων είναι μόνο για τους κατά κύριο επάγγελμα αγρότες και ότι θα επιβαρύνεται ο κρατικός προϋπολογισμός. Διότι όλα αυτά τα χρόνια εντελώς παράνομα και οι κυβερνήσεις του ΠΑ.ΣΟ.Κ και η Νέα Δημοκρατία φόρτωσαν τα έξοδα διαχείρισης στους αγρότες. 
Τα φόρτωσαν μέσω της γαλαζοπράσινης ΠΑ.Σ.Ε.ΓΕ.Σ. που όλο αυτό το διάστημα έκανε την είσπραξη αυτών των χρημάτων. Εμείς θεωρούμε ότι σταματάμε μια παρανομία αλλά όχι το σύνολό της. 
      Κύριε Υπουργέ –το είπαμε και στην αρχική μας τοποθέτηση- εμείς θεωρούμε πράγματι μεγάλη αδικία ότι οι φτωχοί εργατοαγρότες, που πραγματικά τους ξεκλήρισε η αντιαγροτική πολιτική και η δική σας και των προηγούμενων κυβερνήσεων, να μείνουν έξω από αυτή τη ρύθμιση. Θεωρούμε ότι μπορεί να μπει πλαφόν επιβίωσης εξωγεωργικού και γεωργικού εισοδήματος και να τύχουν και οι εργατοαγρότες αυτής της ρύθμισης. 
      Έχει γίνει πολλή συζήτηση για το άρθρο 36. Εμείς λέμε ξεκάθαρα ότι θα το καταψηφίσουμε. Αφορά δασωμένους αγρούς που έχουν χαρακτηριστεί δάση και γίνεται μια προσπάθεια να αποχαρακτηριστούν, με στόχο να οικοδομηθούν ή να κατηργηθούν, κατά τη γνώμη μας. Το πρόβλημα αυτών των δασωμένων εκτάσεων, είναι υπαρκτό και απασχολεί και φτωχές, αγροτικές, λαϊκές οικογένειες, που μπορεί όμως να λυθεί επιστημονικά με σωστό τρόπο έτσι ώστε η λύση να είναι και κοινωνικά δίκαιη και να μη θίγει το δημόσιο συμφέρον. Μέχρι σήμερα όμως η πείρα μάς έχει κάνει επιφυλακτικούς και πιστεύουμε ότι με τη σχετική νομοθεσία, και συνήθως, αυτοί οι μηχανισμοί ανοίγουν το δρόμο για να μετατραπεί το δάσος σε αγρό και στη συνέχεια να αλλάξει χρήση. Για αυτόν το λόγο καταψηφίζουμε τα συγκεκριμένα άρθρα.
      Κύριε Πρόεδρε, εμείς απευθυνόμαστε στη φτωχή αγροτιά της χώρας, στους φτωχομεσαίους κτηνοτρόφους και τους λέμε καθαρά ότι μπροστά τους υπάρχουν δύο δρόμοι ανάπτυξης της οικονομίας της αγροτικής παραγωγής: 
      Ο ένας είναι ο δρόμος της καπιταλιστικής ανάπτυξης που ζούμε σήμερα και στον τομέα της κτηνοτροφίας, που η ίδια η πραγματικότητα αποδεικνύει περίτρανα ότι ξεκληρίζει τη φτωχή αγροτιά και εν προκειμένω τους φτωχούς κτηνοτρόφους της χώρας και από την άλλη εξασφαλίζει προκλητικά τεράστια κέρδη στους επιχειρηματικούς ομίλους, στα καρτέλ του γάλακτος, του κρέατος, των πολυεθνικών τροφίμων. 
      Ο άλλος δρόμος είναι ο δρόμος της ρήξης, της σύγκρουσης με τα μονοπώλια και την πολιτική που τα στηρίζει. Είναι ο δρόμος της σταθερής πάλης για τη συγκρότηση της πλατιάς λαϊκής συμμαχίας, της εργατικής τάξης, της μικρομεσαίας αγροτιάς, των επαγγελματοβιοτεχνών -που σήμερα δέχονται τη φοροεπιδρομή της Κυβέρνησης- της νεολαίας. Μιας λαϊκής συμμαχίας που θα παλεύει για την ικανοποίηση των σύγχρονων λαϊκών αναγκών. 
      Καλούμε τους σύγχρονους φτωχούς κτηνοτρόφους να δώσουν μια πρώτη απάντηση και στο συλλαλητήριο της Παναγροτικής Αγωνιστικής Συσπείρωσης στην Έκθεση της Θεσσαλονίκης, να καταδικάσουν αυτές τις αντιαγροτικές πολιτικές, τις αντικτηνοτροφικές, των κυβερνήσεων του δικομματισμού, της Ευρωπαϊκής Ένωσης, των κομμάτων του ευρωμονόδρομου, των συμβιβασμένων ηγεσιών, των τριτοβάθμιων οργανώσεων και να ξεσκεπαστούν οι ένοχοι.
      Ο κ. Έξαρχος, ο Βουλευτής του ΠΑ.ΣΟ.Κ., είπε ότι ήταν πραγματικά επιτυχία των συνεταιριστικών οργανώσεων της ΠΑ.Σ.Ε.ΓΕ.Σ., για τον καπνό. Τώρα, ο κ. Έξαρχος θεωρεί επιτυχία την περικοπή των επιδοτήσεων κατά 50%, από το 2009, στα καπνά και ότι δήθεν η ΠΑ.Σ.Ε.ΓΕ.Σ. έπαιξε αυτόν το ρόλο; 
      Βέβαια σε εμάς, στο μυαλό μας έρχεται εκείνο το φιάσκο της πλατείας Αριστοτέλους της Θεσσαλονίκης, όπου η ΠΑ.Σ.Ε.ΓΕ.Σ. διοργάνωσε ένα συλλαλητήριο και διαδήλωναν καπνοπαραγωγοί μαζί με τους εμπόρους και τους βιομηχάνους. Εμείς καλούμε, όπως είπα, τους αγρότες να δημιουργήσουν προϋποθέσεις και προοπτικές για μια άλλη πολιτική που θα έχει στο επίκεντρό της τις ανάγκες των ανθρώπων του μόχθου των πόλεων και της υπαίθρου. 
      Το Κομμουνιστικό Κόμμα Ελλάδος εκφράζει την πλήρη υποστήριξή του στα δίκαια αιτήματα των κτηνοτρόφων. Δηλώνει  ότι όπως το έπραξε επί δεκαετίες, έτσι και τώρα θα σταθεί στο πλευρό των κτηνοτρόφων, σε ένα πλαίσιο που θα καλύπτει τις σύγχρονες ανάγκες τους.
      Σας ευχαριστώ. 
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει η ειδική αγορήτρια του ΣΥ.ΡΙΖ.Α. κ. Ευαγγελία Αμμανατίδου-Πασχαλίδου.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, το σχέδιο νόμου για τις ρυθμίσεις στην κτηνοτροφία, όπως τονίσαμε από τη στιγμή που ήρθε στην επιτροπή, δυστυχώς δεν θα δώσει ορίζοντα σε βάθος χρόνου στον πρωτογενή τομέα και στην εγχώρια καθαρή παραγωγή γαλακτοκομικών προϊόντων και κρεάτων και θα συνεχίσουν να είναι σε δεινή θέση, με το κόστος παραγωγής στα ύψη και τις τιμές των προϊόντων στα χαμηλότερα επίπεδα, οι κτηνοτρόφοι της χώρας μας. Οι κτηνοτρόφοι είναι έτοιμοι να αφήσουν τον κλάδο και είναι κρίμα για μια χώρα που μπορεί να βασιστεί στους παραγωγούς, να τους εγκαταλείπει. 
      Η τέταρτη ενότητα –για να περάσω τώρα στη δεύτερη συζήτηση επί των άρθρων- αναφέρεται σε κτηνιατρικά θέματα.
      Όπως αναφερθήκαμε και στη συζήτηση επί της αρχής, ο κλάδος της κτηνοτροφίας στηριζόταν μέσω των  αγροτικών ιατρείων δωρεάν μέχρι τα μέσα της δεκαετίας του ’80, ενώ παράλληλα δημιουργούνται αντίστοιχα καταστήματα λιανικής πώλησης κτηνιατρικών φαρμάκων. Η αλλαγή όμως της αγροτικής πολιτικής του ’90 ενισχύει τους ιδιώτες και σταδιακά συρρικνώνει τους συνεταιρισμούς αλλά και τα δημόσια κτηνιατρεία. 
      Ο ν. 2538/97 θεσμοθετεί το ασυμβίβαστο μεταξύ της κατοχής της άδειας λιανικής πώλησης κτηνιατρικών φαρμάκων, δηλαδή των πολιτών και οποιασδήποτε άλλης απασχόλησης σχετικής με το αντικείμενο του επαγγέλματος που είναι οι συνταγογράφοι κτηνίατροι, ως συνέχεια της πάγιας πολιτικής όλων των κυβερνήσεων των τελευταίων χρόνων να ενισχυθεί η συγκέντρωση του ζωικού κεφαλαίου σε  όσο το δυνατόν λιγότερα χέρια. 
      Ο παραπάνω νόμος στην εφαρμογή του έχει πρόβλημα, διότι ακόμη και αν οι μικροπαραγωγοί, ειδικά των απομακρυσμένων περιοχών της χώρας, βρουν και τον συνταγογράφο κτηνίατρο και τον πωλητή κτηνιατρικών φαρμάκων, αδυνατούν να τους πληρώσουν. Όσα αφορούν τους συνεταιρισμούς και το δικαίωμά τους στην απευθείας αγορά φαρμάκων, πρέπει να έχουν αποκλειστική  συνεργασία με ιδιώτη που διατηρεί γραφείο. Άρα ο εκάστοτε κτηνίατρος συνεταιριστικός υπάλληλος καταντά απλά διακοσμητικός. 
      Η πρότασή μας για τη διατίμηση των κτηνιατρικών  φαρμάκων είναι να ακολουθηθεί ο μηχανισμός διατίμησης που ισχύει και για τα ανθρώπινα φάρμακα. Άρα πρέπει να αποσυρθεί και όχι απλά να παγώσει η εφαρμογή της αγορανομικής  διάταξης για τα παραπάνω φάρμακα. Εννοούμε βέβαια τα κτηνιατρικά φάρμακα. 
      Μέσα από την τέταρτη ενότητα, ένας κτηνίατρος παραγωγικών ζώων καταντά ένας γυρολόγος, ο οποίος προσπαθεί να προσφέρει  υπηρεσίες από στάβλο σε στάβλο χωρίς να του επιτρέπεται να  έχει ένα χώρο εξέτασης που να πληροί τις προδιαγραφές  υγιεινής για τα ίδια τα ζώα, κουβαλώντας μέσα σε μια τσάντα και τα φάρμακα πρώτης  αντιμετώπισης ή επέμβασης για το ζώο μέσα  στο κατακαλόκαιρο, τα οποία από την κακή αποθήκευση μπορεί να γίνουν επικίνδυνα για ζώα και για ανθρώπους. 
      Αυτό που πρέπει να μας απασχολήσει είναι το πώς μπορούν να εξυπηρετούνται καλύτερα οι μικροπαραγωγοί της οικόσιτης κτηνοτροφίας και να μπορούν να εκτελούνται συνταγές των κτηνιάτρων δημοσίου και ιδιαίτερα στα οικόσιτα ζώα. 
      Είναι γνωστό ότι στη χώρα μας η οικόσιτη κτηνοτροφία είναι αρκετά διαδεδομένη και όσοι ασχολούνται με αυτή αδυνατούν και για λόγους οικονομικούς και για λόγους αποστάσεων από αστικά  κέντρα να εξυπηρετούνται   ως  προς την  παρακολούθηση της υγιεινής των ζώων. Γι’ αυτό είναι ανάγκη να υπάρχουν νόμιμα κτηνιατρεία παραγωγικών ζώων, στα οποία να επιτρέπεται η συστέγαση με καταστήματα λιανικής πώλησης κτηνιατρικών φαρμάκων. Θέλουμε να απαγορευθεί η ίδρυση και λειτουργία καταστημάτων λιανικής πώλησης κτηνιατρικών φαρμάκων από εταιρείες. Μόνο φυσικά πρόσωπα να μπορούν να παίρνουν άδειες λειτουργίας. 
      Ως προς το θέμα μεταφοράς αρμοδιότητας της επιβολής των κυρώσεων από το Νομάρχη στο Γενικό Γραμματέα του Υπουργείου Αγροτικής Ανάπτυξης, όλοι γνωρίζουμε ότι δημιουργούνται σε διάφορες νομαρχίες πελατειακές  σχέσεις και δεν εφαρμόζονται οι κανονισμοί τις περισσότερες φορές. 
      (Στο σημείο αυτό την Προεδρική Έδρα  καταλαμβάνει  η Β’ Αντιπρόεδρος της Βουλής κ. ΕΛΣΑ ΠΑΠΑΔΗΜΗΤΡΙΟΥ)
      Θα πρέπει να θεσμοθετηθεί ένας τρόπος  δίκαιας και αποτελεσματικής εφαρμογής του συστήματος για να μη χάνονται τα πρόστιμα στα υψηλά κλιμάκια του Υπουργείου. 
      Στο πέμπτο μέρος αναφέρονται θέματα ρυθμίσεων του Υπουργείου Αγροτικής Ανάπτυξης και Τροφίμων. Και εδώ θα μιλήσω για το νομό μου, το Νομό Θεσσαλονίκης, όπου υπάρχει μεγάλο πρόβλημα. 
      Δεκαπέντε αποκεντρωμένες υπηρεσίες απασχολούν περίπου τριακόσιους εργαζόμενους. Πώς θα λειτουργήσουν; Ό,τι αναφέρεται στο άρθρο 26 κα στη σύσταση των υπηρεσιών, υπάρχει απουσία πρόβλεψης στελέχωσής της, γιατί  θα είναι μια υπό σύσταση διεύθυνση αποκεντρωμένων  υπηρεσιών και θα υπάρχει πρόβλημα σχετικά με τη λειτουργία της ενός συμπλέγματος υπηρεσιών που   πρέπει να μπουν κάτω από μία ομπρέλα που εσείς την ονομάζετε διοικητική. 
      Έχουμε ένσταση ως προς την εύρυθμη λειτουργία της. 
      Στο άρθρο 27, τα κτηνιατρικά τέλη είναι υψηλά που πληρώνουν σήμερα οι επιχειρήσεις. Το ύψος τους καλύπτει τουλάχιστον τους ετήσιους μισθούς, δύο - τριών υπαλλήλων με απασχόληση πάνω από δέκα ώρες ημερησίως και σε επταήμερη βέβαια απασχόληση, ενώ απασχολείται μόνο ένας υπάλληλος. 
      Θα πρέπει  οι έλεγχοι εκτός κανονικού ωραρίου και τις αργίες να καλύπτονται από τα κονδύλια που ήδη πληρώνουν για να μην επιβαρύνουν εκ νέου τις κτηνοτροφικές επιχειρήσεις και τους συνεταιριστικούς κτηνοτρόφους. 
      Στα άρθρα 27 και 28 προσθέτετε και το Υπουργείο Ανάπτυξης. Με ποιο σκεπτικό; Θα θέλαμε κάποιες διευκρινίσεις. 
      Θέλουμε να γίνει προσθήκη στο άρθρο 30 και να αναφέρει ότι ο χρόνος υπηρεσίας των υπαλλήλων που έχουν διοριστεί στο δημόσιο, στα νομικά πρόσωπα δημοσίου δικαίου, στους Ο.Τ.Α. και στις νομαρχιακές αυτοδιοικήσεις, ο οποίος έχει προσφερθεί ως πλήρους απασχόλησης σε αγροτικές συνεταιριστικές οργανώσεις πριν το διορισμό αυτών -και η δαπάνη των αποδοχών και της ασφάλισής τους καλυπτόταν από τις Α.Σ.Ο.- λαμβάνεται υπ' όψιν ως χρόνος προϋπηρεσίας για την υπηρεσιακή τους εξέλιξη. 
      Στο άρθρο 32 που περιλαμβάνει ρυθμίσεις για τον Ο.Π.Ε.Κ.Ε.Π.Ε. πρέπει να προβλεφθεί η δαπάνη μετακίνησης των γεωτεχνικών υπαλλήλων που μετακινούνται για υπηρεσιακούς λόγους. Η δαπάνη αυτή θα πρέπει να βαρύνει το νομικό πρόσωπο για το οποίο γίνεται η μετακίνηση. 
      Η ρύθμιση που γίνεται είναι λογιστικού χαρακτήρα, αλλά αυτό που μας απασχολεί και πρέπει να απασχολήσει την Κυβέρνηση είναι ότι η χώρας μας εξακολουθεί να πληρώνει πολύ υψηλά πρόστιμα στην Ευρωπαϊκή Ένωση, γιατί δεν εφαρμόζει σωστά τους κανονισμούς. Για την Κυβέρνηση η περίοδος που επέρριπτε στην πολιτική του ΠΑ.ΣΟ.Κ. την ευθύνη έχει παρέλθει. Τα καθημερινά πρόστιμα είναι αποτέλεσμα της κακοδιαχείρισης της ίδιας της Νέας Δημοκρατίας που δεν διόρθωσε τη στρεβλή κατάσταση. 
      Στο άρθρο 36 θέλουμε να κάνουμε μια επισήμανση. Η παραπομπή όλων των χαρακτηρισμών που κάνουν οι δασικές υπηρεσίες στην πρωτοβάθμια επιτροπή, θα δημιουργήσει καθυστερήσεις ειδικά στους μεγάλους νομούς. Αυτό που πρέπει να μας απασχολήσει είναι το κατά πόσο διασφαλίζεται η νομότυπη λειτουργία χωρίς τις όποιες παρεμβάσεις και πιέσεις. 
      Τελευταία επισήμανση η απουσία στο νομοσχέδιο της βιολογικής κτηνοτροφίας. 
      Κύριε Υπουργέ, προωθείτε μία ρύθμιση –γιατί έχω περάσει ήδη στις τροπολογίες- που προκαλεί πολλά ερωτηματικά. Πώς είναι δυνατόν να συσχετίζεται η επιδότηση για τις σπουδές παιδιών αγροτοκτηνοτρόφων με την ενίσχυση αγροτοσυνδικαλιστικών παρατάξεων; Είναι προφανές ότι οι σπουδές είναι δουλειά του Υπουργείου Παιδείας και εάν θέλει το Υπουργείο Αγροτικής Ανάπτυξης και Τροφίμων, μπορεί να συνεισφέρει με πάρα πολλούς τρόπους. Για την ενίσχυση, όμως, των συνδικαλιστικών παρατάξεων, θα πρέπει να εξεταστεί σοβαρά εάν ορθώς ενισχύονται όλα αυτά τα χρόνια και μάλιστα από τον κρατικό προϋπολογισμό, όπως ισχυρίζεστε. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κυρία Πρόεδρε, δεν θα δευτερολογήσω, οπότε συνεχίζω. 
      ΠΡΟΕΔΡΕΥΟΥΣΑ (Έλσα Παπαδημητρίου): Όχι, οπότε συνεχίζετε, δεν γίνονται συμψηφισμοί στα νομοσχέδια. Κατ’ οικονομίαν, κάποιες φορές γίνονται στις επερωτήσεις. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Θα μπορούσα, όμως, να τελειώσω; 
      ΠΡΟΕΔΡΕΥΟΥΣΑ (Έλσα Παπαδημητρίου): Σας δίνω ένα λεπτό. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ. 
      Για την ενίσχυση των συνδικαλιστικών παρατάξεων θα πρέπει να εξεταστεί σοβαρά εάν ορθώς ενισχύονται όλα αυτά τα χρόνια και μάλιστα από τον κρατικό προϋπολογισμό, όπως ισχυρίζεστε. Και επειδή πρόκειται για κομματικές παρατάξεις που επιβίωσαν και με τη δική σας ανοχή, θα έπρεπε κανονικά και την αυτοκριτική σας να κάνετε αλλά και να εξετάσετε επιτέλους σοβαρά το θέμα της ενότητας του αγροτοσυνδικαλιστικού κινήματος. Άλλωστε, υπάρχουν πάρα πολλές οργανώσεις αγροτών και φορείς που αγωνίζονται για τα συμφέροντα των αγροτών και είναι έξω από τις επίσημες συνδικαλιστικές οργανώσεις-σφραγίδα. Είναι η κατάλληλη στιγμή να συζητήσουμε τις προοπτικές ενός αυτόνομου συνδικαλιστικού κινήματος των αγροτών έξω από κομματικές ή κυβερνητικές ενισχύσεις. Η τροπολογία καθ’ αυτή είναι απλώς ένα πρόσχημα για να κόψετε την επιχορήγηση από τις εν λόγω παρατάξεις και να δώσετε την εικόνα μιας εύκολης αγαθοεργίας.  
       Για τις υπόλοιπες έχω να πω τα εξής. 
      Ξαφνικά βλέπω ότι έφερε μια τροπολογία ο κ. Κυριάκος Γεροντόπουλος, ο οποίος μιλάει για ρυθμίσεις θεμάτων κτηνοτροφίας στο Νομό Έβρου. Εδώ, όμως, βλέπω ότι υπάρχει το Μετόχι Ξηροποτάμου Νομού Χαλκιδικής. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Δεν έγιναν αποδεκτές. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Όμως, εγώ θέλω να το τονίσω. Το Μετόχι Ξηροποτάμου...
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Συζητάτε τροπολογίες που δεν έκανε αποδεκτές η Κυβέρνηση; 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ωραία. Εγώ, όμως, θέλω να τοποθετηθώ επί της συγκεκριμένης τροπολογίας. Το Ξηροποτάμι είναι υδροβιότοπος. Διακόσια είκοσι στρέμματα έχουν δοθεί στη Μονή Βατοπεδίου. Αυτή τη στιγμή δεν ξέρω τι πάει να περάσει μέσα από τη συγκεκριμένη τροπολογία, που έπεσε εδώ στο μάτι μου. Γιατί κάποιος που δεν γνωρίζει την περιοχή, μπορεί να πει ότι αυτή η προσθήκη μπορεί να μπει. Νομίζω, όμως, ότι είναι περίεργο όταν μπαίνει μέσα στο Νομό Έβρου. Σαφέστατα, ούτε συζήτηση δεν γίνεται. 
      Όσον αφορά την τροπολογία για τους δασοφύλακες της συναδέλφισσας από το ΠΑ.ΣΟ.Κ. της κ. Κρινιώς Κανελλοπούλου, θεωρούμε ότι είναι σε σωστή κατεύθυνση και τη στηρίζουμε, όπως στηρίζουμε αυτήν για το προσωπικό του Ο.Α.Ε.Δ. της κ. Παρθένας Φουντουκίδου. 
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Μα, δεν τις κάνουμε αποδεκτές. 
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Εγώ, όμως, έπρεπε να το τονίσω, για να γνωρίζουν οι συνάδελφοι τι σημαίνει Μετόχι Ξηροποτάμου Νομού Χαλκιδικής. 
      Ευχαριστώ. 
    ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Αθανάσιος Πλεύρης.
    ΑΘΑΝΑΣΙΟΣ ΠΛΕΥΡΗΣ: Κυρία Πρόεδρε, κύριοι συνάδελφοι, επειδή ουσιαστικά όλη η εισήγηση του εισηγητή της Πλειοψηφίας ήταν αναφορικά με την καταγγελία του ΠΑ.ΣΟ.Κ., οφείλουμε από αυτό εδώ το Βήμα να πούμε, όπως έχουμε πει, ότι εμείς, όταν υπάρχει μια καταγγελία για κάτι τόσο πολύ σημαντικό, θα ήταν ανεύθυνο να υιοθετήσουμε ή να μην υιοθετήσουμε αυτήν την καταγγελία, χωρίς πρώτα την ερευνήσουμε. Εμείς κάνουμε έρευνα εις βάθος. Πιστεύουμε ότι το ίδιο θα έπρεπε να κάνουν όλες οι πολιτικές δυνάμεις και το Προεδρείο της Βουλής, διότι, ακόμα και έωλες να είναι οι όποιες κατηγορίες, δεν μπορεί να υπάρχει η οποιαδήποτε σκιά που θα μεταφέρει εικόνα στην κοινωνία ότι εδώ δεν λειτουργούν καλά τα πράγματα. Θα ερευνηθούν και θα δούμε κατά πόσο ευσταθούν ή δεν ευσταθούν και τότε προφανώς θα υπάρχουν οι ανάλογες συνέπειες, ειδικώς αν ευσταθούν.
    Τώρα, κύριε Υπουργέ, για το συγκεκριμένο νομοσχέδιο εμείς λίγο πολύ σας είπαμε ότι με το παρόν νομοσχέδιο δεν λύνεται κανένα από τα σημαντικά προβλήματα που υπάρχουν για την αντιμετώπιση των καρτέλ, για τις ανύπαρκτες υποδομές που παρατηρούνται και για την απουσία των ελεγκτικών μηχανισμών και πραγματικά τρία χρόνια περίμενε ο κτηνοτροφικός και ο αγροτικός κόσμος να δει πραγματικές λύσεις από εσάς και όχι τη διευθέτηση ορισμένων ζητημάτων στα οποία συμφωνήσαμε, όπου ήταν προς αυτήν την κατεύθυνση, για να επιλύσουν τα προβλήματά τους. Αντιθέτως, εσείς επιλέξατε μία πολιτική που, όταν κάτι σας ενοχλεί, προσπαθείτε να το καταργήσετε. 
    Στην προηγούμενη ενότητα των άρθρων, όταν κάναμε τη συζήτηση για ποιο λόγο δεν υπάρχει εκπρόσωπος των τυροκόμων, είπατε ότι ο εκπρόσωπος των τυροκόμων δημιουργούσε προβλήματα. Εάν ένας συγκεκριμένος άνθρωπος, που δεν μπορώ να το ξέρω, δημιουργούσε προβλήματα, δεν σημαίνει ότι θεσμικά θα καταργήσετε τους τυροκόμους από τον ΕΛ.Ο.ΓΑ.Κ.. Αυτήν τη στιγμή η ΓΕ.ΣΑ.Σ.Ε. σας ενοχλεί και επειδή σας ενοχλεί η ΓΕ.ΣΑ.Σ.Ε., μειώνετε ουσιαστικά τα ποσά τα οποία παίρνουν αυτές οι οργανώσεις που εκπροσωπούν και τη χώρα στην Ευρωπαϊκή Ένωση, που κάνουν αγώνα για τα αγροτικά ζητήματα. Πραγματικά, κύριε Υπουργέ, θα συμφωνούσαμε μαζί σας, εάν φέρνατε ένα ολοκληρωμένο νομοσχέδιο για το πώς πρέπει να λειτουργήσει ο συνδικαλισμός στον αγροτικό κλάδο, για τα προβλήματα που υπάρχουν και να αντιμετωπιστούν και σε αυτό το συνολικό νομοσχέδιο να προτείνατε και λύσεις για τη χρηματοδότηση. Όμως να έρχεστε στο σημείο και με μία απλή τροπολογία ουσιαστικά να οδηγείτε αυτές τις οργανώσεις σε οικονομική εξαθλίωση δεν είναι κάτι που τιμά το Υπουργείο σας. Και επιμένουμε: φέρτε ένα νομοσχέδιο να συζητήσουμε το συνδικαλισμό στον αγροτικό κόσμο, όχι όμως με τροπολογίες της τελευταίας στιγμής να προσπαθείτε ουσιαστικά να κόψετε την όποια δυνατότητα οικονομικής ανάπτυξης αυτών των οργανώσεων, που στο κάτω-κάτω σε πολλά ζητήματα έχουν πετύχει στόχους στα πλαίσια της Ευρωπαϊκής Ένωσης. 
    Και βέβαια δεν μπορούμε να μην πούμε και για το θέμα των υποτροφιών που αναφέρεται στην τροπολογία υπό την έννοια, κύριε Υπουργέ, ότι κανένας δεν διαφωνεί με τις υποτροφίες, αλλά σε μία σοβαρή κυβέρνηση θα έπρεπε να υπάρχει ένα πλαίσιο που θα ρύθμιζε τις υποτροφίες για όλους τους κλάδους και δεν θα μπορούσε το κάθε Υπουργείο να έρχεται και με ένα χαρακτήρα εξυπηρέτησης κατά κάποιο τρόπο ή εύκολης παροχής, να δίνει υποτροφίες. Αύριο θα δούμε εδώ πέρα και τον Υπουργό Υγείας να έρχεται να δίνει υποτροφίες στους γιατρούς, αύριο θα δούμε και τον Υπουργό Παιδείας να έρχεται να δίνει υποτροφίες σε άλλες κατηγορίες. Θα έπρεπε, βέβαια, να είναι υπό την επίβλεψη του Υπουργείου Παιδείας, αλλά να υπήρχε ένα συνολικό πλαίσιο υποτροφιών.
    Εμείς θα θέλαμε, επειδή αναφερθήκαμε και στις τροπολογίες, να κάνουμε ιδιαίτερη μνεία στην τροπολογία των συναδέλφων, του κ. Γρηγοράκου, του κ. Κουσελά, του κ. Νιώτη και του κ. Καρχιμάκη, την οποία εμείς στηρίζουμε. Πραγματικά, κύριε Υπουργέ, σας δίνεται μία δυνατότητα, διότι εδώ πέρα είναι ξεκάθαρο ότι η Μάνη δεν αποτέλεσε ποτέ τμήμα των Τούρκων, τμήμα της Οθωμανικής Αυτοκρατορίας, δεν εφαρμόστηκε ποτέ το Οθωμανικό Δίκαιο και θα σας τιμούσε ως Υπουργό να δεχτείτε αυτήν την τροπολογία και για την αποκατάσταση της ιστορικής ακρίβειας να εξαιρούνται από το τεκμήριο κυριότητας του δημοσίου και οι δασικές εκτάσεις στη Μάνη. Εάν εσείς έχετε πληροφορίες ότι η Μάνη υποδουλώθηκε από την Οθωμανική Αυτοκρατορία, μπορείτε να τις φέρετε εδώ. Επειδή όμως κάτι τέτοιο δεν ισχύει, ό,τι ισχύει για τις περιοχές που δεν πάτησε Τούρκος, το ίδιο θα πρέπει να ισχύει και για τη Μάνη.
    Είναι μεγάλη ευκαιρία να δεχθείτε αυτήν την τροπολογία. Προσωπικά θα ήθελα να συγχαρώ τους συναδέλφους Βουλευτές που είχαν αυτήν την πρωτοβουλία.
    Όσον αφορά τα άρθρα, εμείς στα άρθρα 17 έως 24 δεν έχουμε πρόβλημα. Θέλουμε να επισημάνουμε αυτό που αναφέρεται στο άρθρο 20 ότι υπάρχει το άτοπο ότι είναι ουσιαστικά πωλητής αυτός που κάνει και τη συνταγογράφηση. Αυτό θα έπρεπε να το δείτε με μια μεγαλύτερη προσοχή. Καταλαβαίνεται ότι μπορεί να υπάρξει μια δυσλειτουργία με συνταγογραφήσεις που δεν θα ανταποκρίνονται στην πραγματικότητα επειδή θα υπάρχει το προσωπικό όφελος. 
    Στην επόμενη ενότητα άρθρων, θέλουμε να εκφράσουμε τον προβληματισμό  μας μήπως η σύσταση των υπηρεσιών που πάτε να κάνετε, αντί τελικά  να οδηγήσει προς την κατεύθυνση της επίλυσης των γραφειοκρατικών ζητημάτων, οδηγήσει στο αντίθετο αποτέλεσμα. Δημιουργείται ο προβληματισμός για έναν υπερσυγκεντρωτισμό. Εδώ θέλουμε την τοποθέτηση του Υπουργείου. Πώς πιστεύετε ότι η σύσταση αυτών των υπηρεσιών θα επιλύσει τα προβλήματα που αναπτύσσονται και δεν θα οδηγήσει σε γραφειοκρατικούς μοχλούς που θα δημιουργούν πρόβλημα;
    Θέλουμε να τοποθετηθούμε και στο άρθρο 36. Κατά την άποψή μας στο άρθρο 36 υπάρχει μια έντονη διαστρέβλωση. Ειδικά για τα κόμματα τα οποία ενδιαφέρονται για τα δάση, θα έπρεπε να είναι πολύ πιο υπεύθυνα στο θέμα της Αναθεώρησης του Συντάγματος και στο άρθρο 24. Όπως άφησαν τώρα το άρθρο 24, υπάρχουν όλα τα προβλήματα. Προφανώς έχει ευθύνη και το ΠΑ.ΣΟ.Κ. στο συγκεκριμένο σημείο, διότι δεν ήταν παρόν. Όμως, αυτό που είπε ο Υφυπουργός κ. Κιλτίδης, είναι μια πραγματικότητα. Το άρθρο 36 όπως έρχεται ακόμα και αν μας δημιουργεί έναν προβληματισμό έχει ασφαλέστερες εγγυήσεις από την προηγούμενη κατάσταση. Συνεπώς, θα ήταν λάθος να οδηγηθούμε στη θέση ότι είναι εις βάρος των δασικών εκτάσεων. 
    Κατά την άποψή μας, το πρόβλημα βρίσκεται στο άρθρο 24 του Συντάγματος. Θα έπρεπε να είχαμε λύσει το πρόβλημα με μεγαλύτερη υπευθυνότητα. Όμως το άρθρο 36, όπως έρχεται, πέρα από τις όποιες δυσλειτουργίες, είναι καλύτερο από το προηγούμενο καθεστώς, όπου ουσιαστικά δεν υπήρχε κανένας έλεγχος. Με αυτές τις σκέψεις εμείς θεωρούμε ότι ένα νομοσχέδιο που το περιμέναμε τρία χρόνια, δεν είναι αντάξιο των προσδοκιών μας. Υπάρχουν ρυθμίσεις που τις στηρίζουμε και λύνουν προβλήματα. Όμως, σε κάθε περίπτωση, κύριε Υπουργέ, έχετε τη δυνατότητα να δείτε πως θα αντιμετωπίσετε τα βασικά προβλήματα της κτηνοτροφίας που είναι οι υποδομές, η απουσία ελεγκτικών μηχανισμών και η καρτελοποίηση της αγοράς. 
    ‘Εχετε τη δυνατότητα και θέλουμε να πιστεύουμε ότι έχετε την πολιτική βούληση για να αντιμετωπιστούν επιτέλους αυτά τα προβλήματα. 
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ο κύριος Υφυπουργός, έχει το λόγο.
    ΚΙΛΤΙΔΗΣ ΚΩΝΣΤΑΝΤΙΝΟΣ (Υφυπουργός Αγροτικής Ανάπτυξης και Τροφίμων): Δεν παραβαίνω καμμιά ιεραρχία. Με την άδεια του Υπουργού, του φίλου μου Αλέκου Κοντού, επειδή έχουμε σε εξέλιξη και τελειώνει σήμερα η πρώτη πανελλήνια έκθεση παραδοσιακών προϊόντων γυναικείων αγροτικών συνεταιρισμών, μια έκθεση σταθμός που θα σηματοδοτήσει άλλα δρώμενα εργασιακά για την ύπαιθρο, ζήτησα να προηγηθώ για να μπορέσω να παραβρεθώ σε εκδηλώσεις που αυτή τη στιγμή αναπτύσσονται στους γυναικείους συνεταιρισμούς. 
    Αγαπητοί συνάδελφοι, είχα την τύχη πάρα πολλές φορές να μιλήσω για τη δασική πολιτική, ασκώντας με την επιλογή του Υπουργού και με την εντολή του Πρωθυπουργού, αυτήν την αρμοδιότητα. Και επειδή η περιρρέουσα ατμόσφαιρα πολλά μπορεί να διαχέει, θέλω, κατά τον κατηγορηματικότερο τρόπο, να διαβεβαιώσω ότι η δασική πολιτική που θα ασκηθεί, έχοντας και την παράμετρο της κτηνοτροφίας για πρώτη φορά, μπορεί να υλοποιήσει αυτά τα οποία στα τρία προηγούμενα Κοινοτικά Πλαίσια Στήριξης δεν είδαν οι Ελληνες αγρότες και κτηνοτρόφοι να υλοποιούνται.
      Ενίσχυση βοσκοτόπων. Έχει να γίνει πρόγραμμα για ενίσχυση βοσκοτόπων τα τελευταία είκοσι χρόνια. Η δυνατότητα του να ασκηθεί τέτοιου είδους πολιτική των πολλαπλών στόχων και σκοπών για τη δασική πολιτική δίνεται χειροπιαστά στην τέταρτη προγραμματική περίοδο, όπου 600.000.000 ευρώ θα διατεθούν για την άσκηση αυτής της δασικής πολιτικής.
      Θέλω να διαβεβαιώσω σε προσωπικό τόνο ότι όσο θα προΐσταμαι της άσκησης αυτής της δασικής πολιτικής δεν πρόκειται ποτέ η πατρίδα, ποτέ ο δασικός χώρος να πληγωθεί σε ό,τι παρεδόθη να διαχειριστούμε. Αν χρειαστεί στο μέλλον, θα επανέλθω και νομίζω ότι γίνομαι κατανοητός.
      Το άρθρο 36 έχει συγκεκριμένες διατάξεις. Σας είπα από την αρχή ότι εάν κάτι θα έπρεπε να ακουστεί και να συζητηθεί είναι η υπερβολή, αν το θέλετε, η κατά πλεονασμό θωράκιση των δασικών εκτάσεων της χώρας, προπάντων δε στην παρουσία και του άρθρου 21 στην κείμενη διάταξη. 
      Σας το εξομολογήθηκα εξ αρχής στην επιτροπή. Δυστυχώς, φαίνεται ότι δεν σκύψατε για να κατανοήσετε αυτού του είδους τις διατάξεις. Τρεις είναι οι συγκεκριμένες διατάξεις, οι οποίες προϋπήρχαν στην προηγούμενη κείμενη νομοθεσία. Ο ν.1734, 998/79, 3147, 3208/2003 είναι οι κυρίαρχοι νόμοι που διέπουν τη δασική πολιτική.
      Το ένα έχει να κάνει με το άρθρο 12 του ν. 3208. Είναι το ξεκάθαρο θέμα που εθίγη. Έχει να κάνει με τους δασωμένους αγρούς, όπου εκεί, αγαπητοί συνάδελφοι, η κείμενη νομοθεσία με σημείωμα του εντεταλμένου δασολόγου –όχι απαραίτητα δασάρχη- ήταν δυνατόν να χαρακτηρίσει έκταση σε αγρό, αν τα συμβόλαια πριν από την 23η Φεβρουαρίου του 1946 αναδείκνυαν κάτι τέτοιο, με φωτογραφίες του 1945 ή του 1960.
      Ερχόμαστε, λοιπόν, και λέμε «όχι, θα γίνει πράξη χαρακτηρισμού». Αυτή πρέπει να γίνεται πάντοτε κατά την άσκηση της δασικής πολιτικής και μάλιστα αυτή η πράξη χαρακτηρισμού θα εισάγεται υποχρεωτικώς στην πρωτοβάθμια επιτροπή. Είναι δυνητική η εισαγωγή στην πρωτοβάθμια επιτροπή, αν υπάρχει ένσταση, αν υπάρχει αντιδικία. Έρχεται και διασφαλίζεται κατά τον πλέον παραστατικό τρόπο και δεν νομίζω ότι εδώ χωρά καμία αμφιβολία.
      Ακούστηκε κάτι που στην κυριολεξία δεν ανταποκρίνεται στην πραγματικότητα. Ήθελα να συμπληρώσω ότι η τιμημένη δασική υπηρεσία και οι δασολόγοι επιστήμονες να ξέρουν -γιατί έχει αναπτυχθεί μία αμοιβαιότητα, μία σχέση εμπιστοσύνης- ότι και αυτοί δεν θα προδοθούν ποτέ από τον ομιλούντα. 
      Στο άρθρο 44 -στο οποίο δεν υπάρχει καμμία αμφισβήτηση από καμμία παράταξη διακομματικά- και εκεί ακόμη ερχόμαστε για τη γνωστή διαδικασία, αγαπητοί συνάδελφοι, αυτό που στην περιρρέουσα ατμόσφαιρα ακούγεται ως πλάνη. Την ξέρετε όλοι, προπάντων οι ασχολούμενοι περισσότερο εξειδικευμένα είτε κατά τη γεωτεχνική διάσταση είτε κατά τη νομική. 
      Και εκεί θέλουμε απαραιτήτως την κήρυξη, την αναστολή της αναδασωτέας. Πάση θυσία να μην είναι πράξη μόνο μονοπρόσωπη, να εισάγεται υποχρεωτικά σε επιτροπή για τη διασφάλιση αυτής της διαδικασίας.
      Και εις ό,τι αφορά, αγαπητοί συνάδελφοι και ιδιαίτερα αγαπητέ συνάδελφε κύριε Στρατάκη, την κατάργηση της διατάξεως του ν. 3208 επαναφέρει το προηγούμενο καθεστώς. Και δεν αμφισβητείται από κανέναν δασολόγο, κανέναν επιστήμονα σχετικό με τη Δασική Υπηρεσία και από κανέναν υπηρεσιακό παράγοντα ότι εδώ –δεν λέει κανένας ότι θα το έφτιαχναν αυτό οι υπηρεσιακοί παράγοντες, δεν τους κατηγορεί κανένας εκ των προτέρων ή το αναφέρει κάποιος άλλος- υπήρχε η δυνατότητα της υποκειμενικής κρίσεως αυτής της φράσεως «μετά την αναδημιουργία της βλάστησης αίρεται το αναδασωτέο». Και πηγαίνουμε, καταργώντας τη διάταξη του ν. 3208, σε ό,τι ισχύει και ίσχυε στο άρθρο 14 και στο άρθρο 10 του ν. 998. Είμαστε ξεκάθαροι.
      Αυτή τη σκέψη την κάναμε μετά τις πληγές οι οποίες ήρθαν μετά τις καταστροφικές πυρκαγιές, για να διασφαλιστεί ακόμη περισσότερο. Να είστε βέβαιοι ότι η νομιμότητα θα υπηρετηθεί κατά τον καλύτερο τρόπο.
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ, κύριε Υπουργέ. 
      Το λόγο έχει ο κ. Κουσελάς. 
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κυρία Πρόεδρε. 
      Κυρίες και κύριοι συνάδελφοι, η τροπολογία που συζητούμε σήμερα για τη Μάνη και όπου αναφέρθηκε ήδη ο εισηγητής μας, αποτελεί, θα έλεγα, το επιστέγασμα ενός πολύ μεγάλου αγώνα που έχει γίνει χρόνια τώρα απ’ όλους τους φορείς της Μάνης, την «ΕΥΝΟΜΙΑ», τη «ΜΑΝΙΑΤΙΚΗ ΑΛΛΗΛΕΓΓΥΗ» και τους άλλους συλλόγους, αλλά. και από τους Βουλευτές που υπογράφουμε τη συγκεκριμένη τροπολογία και από άλλους. 
      Αφορά ένα πάρα πολύ μεγάλο ζήτημα. Είναι, θα έλεγα, ένα ζήτημα ζωής για τη Μάνη και τους απανταχού Μανιάτες. Είναι ένα πρόβλημα το οποίο…
      ΠΡΟΕΔΡΕΥΟΥΣΑ ('Ελσα Παπαδημητρίου): Κύριε Κουσελά, δεν μπορούμε να συζητούμε για τροπολογίες που δεν έχουν γίνει αποδεκτές. Με συγχωρείτε.
      ΔΗΜΗΤΡΙΟΣ ΚΟΥΣΕΛΑΣ: Συζητούμε για τις τροπολογίες από κοινού. Υπάρχει μια τροπολογία…
      ΠΡΟΕΔΡΕΥΟΥΣΑ ('Ελσα Παπαδημητρίου): Μα, δεν έχει γίνει αποδεκτή η τροπολογία για την οποία μιλάτε.
      ΔΗΜΗΤΡΙΟΣ ΚΟΥΣΕΛΑΣ: Συζητείται, κυρία Πρόεδρε.
      ΜΑΥΡΟΥΔΗΣ ΒΟΡΙΔΗΣ: Συζητείται, κυρία Πρόεδρε. Μπορεί να μην γίνεται αποδεκτή, αλλά συζητείται. 
      ΕΜΜΑΝΟΥΗΛ ΣΤΡΑΤΑΚΗΣ: Οι εμπρόθεσμες τροπολογίες συζητούνται. 
      ΔΗΜΗΤΡΙΟΣ ΚΟΥΣΕΛΑΣ: Έλεγα λοιπόν ότι το πρόβλημα αυτό είναι ένα πρόβλημα το οποίο ενώνει και δεν χωρίζει τους απανταχού Μανιάτες. Μας ενώνει όλους, ανεξάρτητα από κόμμα ή από χρώμα και χρόνια τώρα όλοι οι Μανιάτες περιμένουν τη λύση του.
      Πώς έχει, αγαπητοί συνάδελφοι και συναδέλφισσες, αυτό το πρόβλημα; Με το άρθρο 62 του ν. 998/1979 καθιερώθηκε, κύριε Υπουργέ, η ύπαρξη τεκμήριου κυριότητας δασικών εκτάσεων υπέρ του ελληνικού δημοσίου για όλη τη χώρα εκτός από τις Κυκλάδες, τα Δωδεκάνησα, τα Ιόνια νησιά και την Κρήτη. Από τη ρύθμιση αυτή δυστυχώς εξαιρέθηκε τότε, το 1979, όλως περιέργως και τελείως αναιτιολόγητα, η Μάνη. Λέω «περιέργως και αναιτιολόγητα» γιατί είναι ιστορικά αποδεκτό και το γνωρίζουν οι πάντες ότι η Μάνη ουδέποτε ενσωματώθηκε στην Οθωμανική Αυτοκρατορία. Διατήρησε την ανεξαρτησία της και μάλιστα ως ανεξάρτητη ηγεμονία διοικούμενη από Έλληνα ηγεμόνα που οριζόταν από το σουλτάνο και κατέβαλλε μια φορά το χρόνο έναν ετήσιο φόρο. 
      Στην αυτοδιοικούμενη λοιπόν Μάνη δεν ίσχυαν οι οθωμανικοί νόμοι και δεν υπήρχαν περιουσίες που να ανήκουν σε Τούρκους υπηκόους ή στο οθωμανικό δημόσιο. Μετά από τη ρύθμιση του 1979 όπου, όπως είπα, δυστυχώς η Μάνη δεν ήταν στις εξαιρέσεις μαζί με τις υπόλοιπες περιοχές, ξεκίνησε ένας πολύ μεγάλος αγώνας από τους Μανιάτες για το αυτονόητο, να αποδείξουν δηλαδή ότι οι περιουσίες τις οποίες είχαν χρόνια τώρα ήταν και είναι δικές τους, ότι οι ίδιοι οι Μανιάτες δηλαδή κι όχι οι οθωμανοί είχαν κυριαρχία στη γη τους κι ότι το ελληνικό κράτος που προέκυψε δεν βρήκε οθωμανικά ακίνητα στη Μάνη για να θεωρηθούν σαν συνέχεια της κρατικής ιδιοκτησίας. 
      Σε σχέση με το ζήτημα αυτό, το οποίο έχει ήδη απασχολήσει μια σειρά από Υπουργεία και το Υπουργείο Αγροτικής Ανάπτυξης και Τροφίμων, η Διεύθυνση Δημόσιας Περιουσίας του Υπουργείου Οικονομικών έχει προτείνει –ακούστε- από τις 14 Απριλίου 2006 με έγγραφό της στη Γενική Γραμματεία Δασών τη δημιουργία ενός νομικού πλαισίου, προκειμένου να αντιμετωπισθεί το κενό, το πρόβλημα που ανέφερα. 
      Οι νομικές υπηρεσίες, κύριε Υπουργέ, της Γενικής Γραμματείας Δασών από τις 18 Οκτωβρίου 2006 απάντησαν –και έχω εδώ την απάντηση, την οποία θα καταθέσω και στα Πρακτικά- ότι έχουν ήδη προτείνει την υπαγωγή της Μάνης στο άρθρο 62 του ν.998/1979 που ανέφερα πριν.
      Η απάντηση λέει χαρακτηριστικά: «Σε απάντηση της από 23 Σεπτεμβρίου 2005 αίτησής σας, σας γνωρίζουμε ότι έχει ήδη προωθηθεί από τη διεύθυνσή μας πρόταση για τη νομοθετική ρύθμιση υπαγωγής της περιοχής της Μάνης στο άρθρο 62 του ν. 998/1979.» Οι νομικές υπηρεσίες, λοιπόν, είναι καθαρές, σε σχέση με το ζήτημα αυτό. 
      Καταθέτω το έγγραφο αυτό στα Πρακτικά της Βουλής. 
      (Στο σημείο αυτό ο Βουλευτής κ. Δημήτριος Κουσελάς καταθέτει για τα Πρακτικά το προαναφερθέν έγγραφο, το οποίο βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Από την άλλη πλευρά, το Υπουργείο Δικαιοσύνης –είναι συναρμόδιο Υπουργείο- στις 2 Μαϊου 2006 ενημέρωσε τους κατοίκους της Μάνης ότι σε συνεργασία με τα συναρμόδια Υπουργεία –και συναρμόδια Υπουργεία εννοούσε το Υπουργείο Αγροτικής Ανάπτυξης και Τροφίμων και το Υπουργείο Εξωτερικών- θα έλυνε το ζήτημα. 
      Δυστυχώς όμως, κυρίες και κύριοι συνάδελφοι, από τότε μέχρι σήμερα έχει υπάρξει –επιτρέψτε μου την έκφραση, με λύπη μου το λέω- ένα σίριαλ αδιαφορίας και ανευθυνότητας από τα συναρμόδια Υπουργεία, που θα έλεγα ότι δεν τα τιμά καθόλου.
      Έχω ντοκουμέντα στα χέρια μου. Δεν θέλω να τα διαβάσω, γιατί αρκετοί συνάδελφοι θα αισθάνονταν άβολα σε τούτη την Αίθουσα, αν ακούγατε απαντήσεις επίσημες, οι οποίες έχουν δοθεί σε μια σειρά από ερωτήσεις και άλλες ενέργειες που έχουν γίνει. 
      Δεν μένω στο παρελθόν. Αυτό που μας ενδιαφέρει είναι να δούμε το παρόν και το μέλλον και εδώ σήμερα υπάρχει μια πρόκληση. Έχετε και η Κυβέρνηση έχει μια ευκαιρία και πιστεύω ότι πρέπει να την αξιοποιήσει για να λύσει –όπως είπα- ένα πρόβλημα, το οποίο διαιωνίζεται και το οποίο αφορά όλη τη Μάνη και όλους τους Μανιάτες, ένα υπαρκτό δίκαιο αίτημα. 
      Έχετε, λοιπόν, τη δυνατότητα, κύριοι της Κυβέρνησης, να αποδείξετε ότι έχετε κατανοήσει το πρόβλημα, ότι υπάρχει πολιτική βούληση για να λυθεί αυτό το πρόβλημα. Έχετε τη δυνατότητα να αποδείξετε ότι είστε κοντά στη Μάνη και στους Μανιάτες όχι στα λόγια αλλά στην πράξη. 
      Θέλω απ’ αυτό το Βήμα να καλέσω και τα υπόλοιπα κόμματα της Αντιπολίτευσης –είναι προς τιμή του συναδέλφου από το ΛΑ.Ο.Σ. που τοποθετήθηκε προηγούμενα και που συμφωνεί και στηρίζει τη συγκεκριμένη τροπολογία- να τοποθετηθούν θετικά γι’ αυτό το δίκαιο αίτημα. Δεν είναι μόνο θέμα δικό μας. Είναι ένα θέμα συνολικότερα όλων των Μανιατών. 
      Πιστεύω, λοιπόν, ότι σ’ αυτή την πρόκληση, κύριε Υπουργέ, θα πρέπει να απαντήσετε θετικά. Δεν θέλουμε υποσχέσεις και κούφια λόγια. Το «δεν θέλουμε» αφορά και εμένα, γιατί κι εγώ προέρχομαι από τη συγκεκριμένη περιοχή, από την περιοχή της Μάνης. Θέλουμε μια ξεκάθαρη δέσμευση για την άμεση αντιμετώπιση αυτού του προβλήματος. 
      Να ξέρετε πάρα πολύ καλά ότι οι Μανιάτες δεν δέχονται (όχι μόνο ειδικά από εσάς, αλλά από κανέναν), κανένα μα κανένα εμπαιγμό! Και θυμούνται πάρα πολύ καλά! Το «κρατάνε μανιάτικο» είτε θετικά είτε αρνητικά. 
      Σας ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
     Το λόγο έχει ο κ. Ψαριανός, Κοινοβουλευτικός Εκπρόσωπος του ΣΥ.ΡΙΖ.Α..
     ΓΡΗΓΟΡΙΟΣ ΨΑΡΙΑΝΟΣ: Κυρία Πρόεδρε, κύριοι συνάδελφοι, θέλω να πω ότι συμφωνούμε και υπερθεματίζουμε στην πρόταση για τη Μάνη, παρ’ όλο που στη Μάνη η αριστερά είναι προστατευόμενο είδος. Δεν υπάρχουν πολλοί αριστεροί εκεί. Είναι σαφές ότι, όπως γίνεται η πρόταση, πρέπει να ενταχθεί και πάλι η Μάνη μαζί με τα Ιόνια, τα Κύθηρα και τα Αντικύθηρα και καλούμε και εμείς, κύριε Υπουργέ, να κάνετε δεκτή τη προσθήκη της Μάνης στις περιοχές αυτές.
     Επίσης, στηρίζουμε και τη προσθήκη-τροπολογία για τους υπαλλήλους δασοπροστασίας του συναδέλφου Βουλευτή από το ΠΑ.ΣΟ.Κ. Γιάννη Κουτσούκου όσον αφορά στο πρόβλημα που έχει δημιουργηθεί ανάμεσα στα Υπουργεία Εσωτερικών και Αγροτικής Ανάπτυξης και Τροφίμων.
     Είπα κάποια πράγματα πριν για το γάλα, για τις τιμές του γάλακτος, πόσο δηλαδή πουλάνε οι κτηνοτρόφοι παραγωγοί και πόσο έρχεται το γάλα στα αστικά κέντρα ή στον καταναλωτή, για τις τεράστιες αυτές διαφορές και ξέρουμε πού πηγαίνει η διαφορά της τιμής και των χρημάτων. Μίλησα για τα καρτέλ του γάλακτος για τα οποία δεν βλέπουμε εδώ πέρα να παίρνει θέση η Κυβέρνηση. Μίλησα, επίσης, για τα καρτέλ της αγοράς κρέατος. Δεν θα ήθελα να επανέλθω σε αυτά. Απλώς να πω ότι πρόσφατα είχα πάει στην Ικαρία όπου εκεί είναι οι δεξιοί προστατευόμενο είδος. Στην Ικαρία, λοιπόν, δεξιοί, αριστεροί, κεντρώοι ή, αν θέλετε να μην έχουμε αυτές τις διαχωριστικές γραμμές, να πούμε οπαδοί και ψηφοφόροι όλων των κομμάτων ξέρετε ποιο λένε ότι είναι το κύριο πρόβλημα της Ικαρίας αυτή την περίοδο; Η υπερβόσκηση. Ξέρετε τι ζητούν; Ζητούν άμεσα να προχωρήσει η Κυβέρνηση σε μέτρα για απόσυρση κοπαδιών, επειδή τα κοπάδια της Ικαρίας είναι υπερδιπλάσια από τον τόπο που αντέχει το νησί να βοσκηθεί.
     Ένα συναφές πρόβλημα είναι και το εξής: Όπου μπαίνουν φωτιές μία και δύο και τρεις φορές ξέρετε πολύ καλά ότι αυτά, τα καμένα είναι ο παράδεισος της βόσκησης. Σε πάρα πολλές περιοχές στην Ελλάδα όπου έχουν υπάρξει μεγάλες πυρκαγιές ιδίως σε δασικές περιοχές και νησιά, επειδή συνεχώς μετά δύο-τρία χρόνια γίνεται υπεβόσκηση, ενώ θα έπρεπε τελείως να αποσυρθούν τα κοπάδια, δεν ξαναφυτρώνει εκεί τίποτα. Υπάρχουν συγκεκριμένα παραδείγματα που θα τα αναφέρουμε. Αν θέλετε μπορώ και τώρα να αναφερθώ, γιατί είναι πρόσφατες οι επισκέψεις που έκανα σε μέρη που έχουμε πρόβλημα με την υπερβόσκηση. 
     Λοιπόν, πρέπει να δοθούν επιχορηγήσεις στους κτηνοτρόφους να αποσύρουν κοπάδια. Αυτό μου το έθεσαν στην Ικαρία και οι δήμαρχοι και ο έπαρχος και κάτοικοι όλου του νησιού. Αυτό βέβαια δεν αφορά μόνο τα νησιά, αλλά αφορά συνολικά όλη την Ελλάδα. 
     Θέλω να πω, επίσης, ότι μετά πάλι από συζητήσεις και αιτιάσεις κτηνοτρόφων από την Ευρυτανία, την Αρκαδία, τη Φθιώτιδα ξέρουμε ότι υπάρχει ένα τεράστιο πρόβλημα. Δεν μπορούν να ανταπεξέλθουν με τις τιμές που αναγκάζονται να πουλούν και έτσι, όπως ξαναείπα και πριν, υπάρχει τεράστιο ποσοστό ανεργίας σε ανθρώπους που απασχολούνταν με την κτηνοτροφία, ιδίως σε νέους ανθρώπους. Αυτό το ξαναλέω γιατί η ελληνική κτηνοτροφία χάνει το δυναμικό που είχε. 
     Ξέρετε, επειδή μιλάμε για στρούγκες και για μαντριά, οι μόνες στρούγκες που ευημερούν στην Ελλάδα είναι τα δύο κόμματα εξουσίας που διαχειρίζονται τη νομοθεσία, τα νομοθετήματα και τη διαχείριση της εξουσίας. Είναι οι μόνες στρούγκες που ευημερούν. Εγώ θυμάμαι στον Παρνασσό ή στη Γκιόνα ή σε βουνά που επισκεπτόμουνα από μικρός οι τόποι που σταβλίζονταν ζώα, αιγοπρόβατα ήταν πάνω από είκοσι φορές περισσότεροι από ό,τι είναι σήμερα. Και επαναλαμβάνω το παράδειγμα της φέτας Παρνασσού που πλέον δεν υπάρχει σχεδόν. Είναι φέτα Βουλγαρίας ή αγνώστων άλλων προελεύσεων και ποιότητας. 
     Αυτά τα λίγα ήθελα να πω. Όροι, νόμοι και εφαρμογές για την προστασία των καμμένων από την βόσκηση και την υπερβόσκηση και επιχορηγήσεις για απόσυρση εκεί που χρειάζεται να αποσυρθούν κοπάδια και μέτρα για το γάλα, για το κρέας και για τα οργανωμένα καρτέλ για τα οποία δεν λέμε κουβέντα. Κάθε λίγο και λιγάκι βγαίνουν στα πρωτοσέλιδα και πολύ γρήγορα τα ξεχνάμε για να μην πω ότι τα κάνουμε «γαργάρα». 
     Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Κυρία Πρόεδρε, θα ήθελα να προσθέσω κάποια πράγματα σ’ αυτά τα οποία ακούστηκαν προηγουμένως. Όσον αφορά το καρτέλ γάλακτος, θέλω να πω ότι όλοι μιλούμε για το καρτέλ. Όταν, όμως, ζητήσουμε κάποιες ουσιαστικές πληροφορίες για το καρτέλ, κανείς δεν δίνει πληροφορίες. 
      Εμείς, όμως, ήμασταν η Κυβέρνηση που στείλαμε το καρτέλ στην Επιτροπή Ανταγωνισμού! Το είπα και προχθές αυτό.
      ΓΡΗΓΟΡΙΟΣ ΨΑΡΙΑΝΟΣ: Και;
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Επεβλήθησαν πρόστιμα. Επεβλήθησαν πρόστιμα 60.000.000 ευρώ. Και όλα τα στοιχεία τα δώσαμε εμείς. 
      Και να σας πω κάτι; Εμείς την κτηνοτροφία δεν την παρακολουθούμε από την πλατεία Εξαρχείων και από το Κολωνάκι, αλλά την παρακολουθούμε σ’ όλη την Ελλάδα, διότι αν την παρακολουθούσατε σ’ όλη την Ελλάδα, όπως λέτε, θα ξέρατε ότι στην Ικαρία εδώ και τρία χρόνια υπάρχει πρόγραμμα εκτατικοποίησης. Είναι πρόγραμμα της Ευρωπαϊκής Ένωσης και μάλιστα, για να το εφαρμόσουμε, ξεπεράσαμε και πολλά προβλήματα του κανονισμού για τη μείωση της βοσκο?κανότητας και τη μείωση των κοπαδιών. Και θα εφαρμοστεί και στην Δ΄ Προγραμματική Περίοδο και στην Ικαρία και στην Κάσο και σε πολλά άλλα μικρά νησιά.
      ΓΡΗΓΟΡΙΟΣ ΨΑΡΙΑΝΟΣ: Κύριε Υπουργέ, γιατί φωνάζουν τότε οι άνθρωποι; Και μιλάω για την περασμένη εβδομάδα!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Προφανώς γιατί αυτούς με τους οποίους συζητήσατε δεν ήταν κτηνοτρόφοι.
      ΓΡΗΓΟΡΙΟΣ ΨΑΡΙΑΝΟΣ: Με όλους συζητήσαμε! Και δεν είναι στα Εξάρχεια ή στο Κολωνάκι!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Συζητήσατε με ανθρώπους που δεν είναι κτηνοτρόφοι διότι οι κτηνοτρόφοι εφαρμόζουν το πρόγραμμα και παίρνουν κανονικότατα επιδοτήσεις για τη μείωση των κοπαδιών τους!
      ΓΡΗΓΟΡΙΟΣ ΨΑΡΙΑΝΟΣ: Μην το λέτε!
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ψαριανέ, δεν βρισκόμαστε σε στρούγκα!
      ΑΛΕΞΑΝΔΡΟΣ ΚΟΝΤΟΣ (Υπουργός Αγροτικής Ανάπτυξης και Τροφίμων): Πέρα απ’ αυτό, όσον αφορά τη φέτα Παρνασσού, πρέπει να ξέρετε ότι ουσιαστικοί έλεγχοι για τη φέτα μας γίνονται τα τελευταία χρόνια. Και πρέπει να διαβάζετε και να γνωρίζετε ότι επιβάλλονται συνεχώς σημαντικότατα πρόστιμα. Και μάλιστα δημοσιοποιούμε τα ονόματα αυτών που επιχειρούν να νοθεύσουν ή νοθεύουν τη φέτα. Και γίνονται έλεγχοι σ’ όλη την Ελλάδα. Τα ισοζύγια στο γάλα για πρώτη φορά εφαρμόστηκαν επί των ημερών της προηγούμενης κυβέρνησης της Νέας Δημοκρατίας και συνεχίζονται συστηματικά, διότι μόνο με το ισοζύγιο μπορείς να ξέρεις τι γάλα χρησιμοποιείται, ελληνικό ή εισαγόμενο. Σας λέω, λοιπόν, ότι γίνονται συνεχώς ισοζύγια και αυτά τα ισοζύγια, με το νομοσχέδιο που συζητούμε στη Βουλή, θα επεκταθούν και στο κρέας, έτσι ώστε να σταματήσουν οι ελληνοποιήσεις.
      Και επειδή κάποιοι συνάδελφοι μίλησαν για ελληνοποιήσεις, θα ήθελα να πω ότι η λέξη «ελληνοποίηση» δεν ήταν γνωστή πριν έρθει η Κυβέρνηση της Νέας Δημοκρατίας στην εξουσία. Έμπαιναν ενάμιση εκατομμύριο αμνοερίφια στη χώρα μας και όλοι πωλούνταν ως ελληνικά. 
      Και επειδή μιλήσαμε για εισαγγελείς, πρέπει να ξέρετε ότι τους ελέγχους τους επιβάλαμε εμείς. Εμείς στείλαμε τους ελέγχους, δώσαμε στοιχεία στις διωκτικές αρχές. Και όλα τα πορίσματα που υπάρχουν, έχουν αποσταλεί κανονικά στον εισαγγελέα και, δυστυχώς, πάρα πολλοί δημόσιοι λειτουργοί είναι στη δικαιοσύνη.
      Επίσης, επειδή είπατε προηγουμένως για τη ΓΕ.Σ.Α.Σ.Ε. και τη ΣΥ.Δ.Α.Σ.Ε., θέλω να σας πω ότι δεν υπάρχει παρόμοια περίπτωση σ’ όλη την Ευρώπη –και στη χώρα μας βέβαια- να έχουμε στο συνδικαλιστικό τομέα σε όλες τις βαθμίδες κομματικές οργανώσεις, να έχουμε συνδικαλιστικές οργανώσεις της Νέας Δημοκρατίας και συνδικαλιστικές οργανώσεις του ΠΑ.ΣΟ.Κ. που τις επέβαλε με νόμο το ΠΑ.ΣΟ.Κ., το οποίο με τον πλέον άγριο τρόπο κομματικοποίησε το συνεταιριστικό κίνημα, όταν επέβαλε τα χωριστά κομματικά ψηφοδέλτια επί των ημερών του Υπουργού Γεωργίας κ. Σημίτη. Τότε κομματικοποιήθηκε το συνεταιριστικό κίνημα. Και μάλιστα ξέρετε τι λέει κάποιος μεγάλος συνεταιριστής; Λέει ότι όταν το κόμμα μπαίνει από την πόρτα, ο συνεταιρισμός βγαίνει από το παράθυρο. Γίνεται, λοιπόν, μία μεγάλη προσπάθεια έτσι ώστε να φύγει ο κομματισμός από τις συνεταιριστικές οργανώσεις. 
      Για δε τη ΣΥ.Δ.Α.Σ.Ε. και τη ΓΕ.Σ.Α.Σ.Ε., επειδή λέτε ότι πρέπει να συνεχίσουμε να τα στηρίζουμε, πρέπει να σας πω και να γίνει σαφές ότι δεν έχουν νομιμοποίηση στη βάση. Δεν γίνονται εκλογές στους αγροτικούς συλλόγους. Παρεούλες είναι που συγκεντρώνονται μεταξύ τους, που αποφασίζουν ποιος θα μπει στο διοικητικό συμβούλιο για να μοιραστούν τις κρατικές επιχορηγήσεις. Γι’ αυτό και εμείς είπαμε ότι μειώνουμε τις επιχορηγήσεις και δίνουμε αυτά τα χρήματα ως υποτροφίες σε φτωχά παιδιά κατά κύριο επάγγελμα αγροτών και για να πάρουν τα υπόλοιπα, θα πρέπει να κάνουν εκλογές σε όλες τις βαθμίδες παρουσία δικαστικού αντιπροσώπου.
      Να τελειώσουν τα ψέματα. Νομίζω ότι ήταν μια σοφή ενέργεια και δεν την έκαναν, γιατί ασκούν έλεγχο ή πίεση στην Κυβέρνηση. Και θέλω να ξέρετε και κάτι ακόμη, επειδή αναφερθήκατε σε κάτι διαδηλώσεις που γίνονται, ότι διαδηλώσεις παλιά έκαναν και οι Υπουργοί μαζί με τον κόσμο για να πιέσουν την Ευρωπαϊκή Ένωση. Έλεος!
      Είναι δυνατόν Υπουργοί να βγαίνουν και να κάνουν διαδήλωση μαζί με αγρότες, για να πιεστεί η Ευρωπαϊκή Ένωση; Οι Υπουργοί δίνουν αλλού τις μάχες και τις δίνουν σωστά τις μάχες αυτές για τα συμφέροντα των Ελλήνων αγροτών.
      Από εκεί και πέρα, όμως, εκπροσωπούνται οι αγρότες μέσα από την ΠΑ.Σ.Ε.ΓΕ.Σ., η οποία έχει τα δικά της όργανα, τις δικές της υπηρεσίες, έχει υπηρεσίες και στην Ευρωπαϊκή Ένωση. Και βέβαια, ναι, να συζητήσουμε -και δεν έχουμε αντίρρηση- για ένα νέο συνδικαλιστικό κίνημα. Τους καλέσαμε πολλές φορές και τους είπαμε: «Επιτέλους, δημιουργήστε νέα οργάνωση, όχι κομματική οργάνωση ΠΑ.ΣΟ.Κ.- συνδικαλιστική των αγροτών και Νέας Δημοκρατίας». Όμως, ουδέποτε ανταποκρίθηκαν στην πρόσκλησή μας αυτή, στο κάλεσμά μας αυτό. Ουδέποτε ανταποκρίθηκαν, διότι έχουν συγκεκριμένα συμφέροντα που εξυπηρετούν, συγκεκριμένα συμφέροντα λίγων ανθρώπων.
      Σας λέμε, λοιπόν, ότι εμείς συμφωνούμε στο να υπάρξει ένα αυτοδύναμο συνδικαλιστικό κίνημα και να βάζουν και αυτοί που μετέχουν και λίγα από την τσέπη τους, εισφορές, διότι σε όλους τους επαγγελματικούς τομείς συνεισφέρουν και αυτοί που είναι συνδικαλιστές και τα μέλη. Εδώ δεν βάζει κανείς τίποτε. Να γίνει αυτοδύναμο, λοιπόν, συνδικαλιστικό κίνημα, ένα συνδικαλιστικό κίνημα, το οποίο να δίνει μάχες για τα συμφέροντα των αγροτών και να μην άγεται και φέρεται ανάλογα με το τι επιδιώκει το κάθε κόμμα και η κάθε κομματική οργάνωση.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Κύριε Βορίδη, έχετε το λόγο.
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, όπως ο εκλεκτός συνάδελφος έκανε τις διακοπές του στην Ικαρία, προφανώς λόγω της ιδεολογικής συνάφειας και των ιδεολογικών ριζών του μέρους, έτσι αντιστοίχως και εγώ έκανα τις διακοπές μου στη Μάνη, κύριε Υπουργέ, ακριβώς λόγω της ιδεολογικής συνάφειας του μέρους. Και ομολογώ ότι ειδικώς ο Δήμος Οιτύλου έχει εξαιρετικά ποσοστά, 73% παίρνει η Νέα Δημοκρατία, 8% παίρνει ο ΛΑ.Ο.Σ. και κάτι τα υπόλοιπα. Επομένως, είναι ποσοστά στα οποία κανείς πραγματικά αισθάνεται άνετα να ζει.
      ΙΩΑΝΝΗΣ ΑΜΟΙΡΙΔΗΣ: Μιλάτε για συνεργασία δηλαδή;
      ΜΑΥΡΟΥΔΗΣ ΒΟΡΙΔΗΣ: Όχι, αλλά αποτυπώνω μια αίσθηση του χώρου.
      Λέω το εξής: Σε σχέση με την τροπολογία αυτή -επιτρέψτε μου να αναφερθώ, κύριε Υπουργέ, λίγο περισσότερο σ’ αυτό- η οποία έχει κατατεθεί, θα ήθελα να πω ότι, από ό,τι κατάλαβα, δεν την δέχεστε. Ωστόσο, η προσπάθεια εδώ του Κοινοβουλίου, η εξ ημών -ορισμένων πτερύγων, τουλάχιστον- είναι να σας πείσουμε ότι πρέπει να την δεχθείτε. Και αυτό γιατί;
      Κοιτάξτε, το πρώτο ζήτημα το οποίο θα πρέπει κανείς να εξετάσει είναι για ποιο λόγο έχει θεσπιστεί αυτό το τεκμήριο κυριότητος υπέρ του δημοσίου. Και εγώ αυτό το λέω γενικώς. Αυτό είναι ένα τεκμήριο το οποίο πάντως δεν έχει λογική. Η λογική είναι ότι μάλλον, η γη είναι ιδιωτική και κατ’ εξαίρεση είναι δημόσια και όχι το αντίστροφο.
      Όμως, εν πάση περιπτώσει, ακόμα και αν κανείς θεωρήσει ότι πρέπει να υιοθετήσει μια αντίθετη άποψη, το σίγουρο είναι ότι ο νόμος μας, η έννομή μας τάξη έχει αναγνωρίσει εξαιρέσεις. Θέλω να πω ότι η ρύθμιση η οποία ζητείται εδώ δεν είναι καινοφανής, δεν είναι ότι αυτό το ζητά ειδικώς η Μάνη και μόνο η Μάνη. Είναι ότι αυτό ήδη έχει αναγνωριστεί. Με ποια σκέψη το αναγνώρισε ο ν. 998; Το αναγνώρισε με τη σκέψη ότι ακριβώς το τεκμήριο της κυριότητος επί της γης του δημοσίου υπάρχει, γιατί θεωρήθηκε ότι το ελληνικό δημόσιο είναι διάδοχη κατάστασις του οθωμανικού κράτους, της Οθωμανικής Αυτοκρατορίας. Η Οθωμανική Αυτοκρατορία είχε κάποια περιουσία που με ένα αυτόματο τρόπο, σε ορισμένες περιοχές, έγινε διάδοχός της και επομένως, την υποκατέστησε στα ιδιωτικά της δικαιώματα το ελληνικό δημόσιο. Αυτό γίνεται κατανοητό.
      Πώς έγινε, όμως, αυτό εκεί όπου δεν υπήρξε εξουσία οθωμανική; Δεν μπορεί να έχει γίνει αυτό. Αυτό είναι που αναγνωρίζει ουσιαστικά ο ίδιος ο νόμος για τις Περιφέρειες των Νομών Λέσβου, Σάμου, Χίου, Κυθήρων, Αντικυθήρων, Κυκλάδων, Ιονίων Νήσων και Κρήτης.
      Διότι στην πραγματικότητα εκεί δεν υπήρξε μία τέτοιου τύπου διαδοχή τουλάχιστον σε ορισμένες περιοχές, πόσο μάλλον στη Μάνη όταν είναι δεδομένο ότι εκεί δεν υπήρξε οθωμανική κυριαρχία. Άρα, λοιπόν, πώς υπάρχει αυτή η αυτόματη διαδοχή στη Μάνη από τη στιγμή που δεν υπήρξε οθωμανική κυριαρχία στη Μάνη; 
      Θυμίζω ότι ιστορικά στη Μάνη δεν πάτησε Τούρκος –και αυτό δεν είναι μύθος- αλλά το μόνο το οποίο υπήρξε μετά από συμφωνία, είναι η τοποθέτηση ενός Έλληνα που ασκούσε καθήκοντα μπέη και ο οποίος είχε μόνο μία ευθύνη έναντι του οθωμανικού κράτους, της Οθωμανικής Αυτοκρατορίας, της καταβολής κάποιου φόρου μια φορά το χρόνο. Αυτό ήταν όλο και όλο. Δεν υπήρχαν τοπικές αρχές, δεν υπήρχε τοπική αστυνομία, οθωμανική, δεν υπήρχε τίποτα από αυτά. Υπήρχε ένα αυτοδιοίκητο στην περιοχή. 
      Άρα, λοιπόν, γιατί είναι τόσο φοβερό αυτό το αίτημα, το οποίο έρχεται –και γι’ αυτό το αποκρούετε- από τη στιγμή που το μόνο το οποίο ζητείται είναι να αναγνωριστεί αυτή η κατάσταση; Και μάλιστα υπό ποίαν έννοια; Όχι υπό την έννοια ότι το δημόσιο χάνει δικαιώματα εάν έχει, αλλά μόνο υπό την έννοια της αντιστροφής του βάρους της αποδείξεως. Αντί δηλαδή να πρέπει να πρέπει να  αποδείξει ο ιδιώτης ότι έχει κυριότητα, να έλθει το δημόσιο να αποδείξει ότι έχει κυριότητα. Και τούτο πάλι γιατί; Να μιλάμε επίσης πρακτικά. Διότι σε μία περιοχή στην οποία ζητάμε από τους Μανιάτες να φέρουν τίτλους κυριότητας, όλα μοιράζονταν δια λόγου. Πήγαινε ο πατέρας, έδειχνε τα χωράφια στα παιδιά και έλεγε, τούτο εδώ είναι δικό σου, εκείνο είναι δικό σου. Έκαναν συμφωνία αγοραπωλησιών δια λόγου. Τα άφηναν έτσι, δεν υπήρχαν συμβόλαια, δεν υπάρχουν τίτλοι κυριότητας σε πολλά σημεία.
      Γιατί, λοιπόν, αυτό το βάρος να μην το επωμισθεί το δημόσιο, που -να το πω εγώ διαφορετικά- θα έπρεπε να είναι και πολύ πιο προσεκτικό στην τήρηση των τυπικών διαδικασιών και άρα να έχει το δημόσιο τίτλους κυριότητας και να βάλουμε να το έχουν οι κάτοικοι, οι οποίοι ούτως ή άλλως δεν είχαν αυτήν τη δυνατότητα; 
      Επομένως, θεωρώ γενναιοφρόνως –να το πω φερόμενος- ότι μπορείτε να δεχθείτε τη συγκεκριμένη τροπολογία, η οποία εμπροθέσμως έχει κατατεθεί και επομένως δεν υπάρχει κανένα ζήτημα να δημιουργηθεί κάποιο άλλο θέμα. 
      Ένα δεύτερο ζήτημα για μία τροπολογία που έχουμε καταθέσει εμείς και το οποίο μας έχει τεθεί και αφορά τη ρύθμιση των ασφαλιστικών εισφορών των γεωργικών συνεταιριστικών οργανώσεων, το έχετε ρυθμίσει με έναν τρόπο θα πω αρκετά ανεκτικό και αρκετά ευρύ, ώστε πράγματι να μπορούν να εκπληρώσουν τις υποχρεώσεις. 
      Εκείνο το οποίο ζητείται είναι το εξής: Να τους δίνεται τη δυνατότητα αντί να είναι ισόποσες οι δόσεις, να υπάρχει μία κλιμακωτή –ας το πω- καταβολή των δόσεων. Δηλαδή, επειδή μπορεί τώρα να βρίσκονται σε μία δυσκολία και να μην μπορούν να αρχίσουν να καταβάλουν δόσεις κατευθείαν και δη ισόποσες, να τους δώσετε τη δυνατότητα τα πέντε πρώτα χρόνια να καταβάλουν το 2% ανά έτος της οφειλής. Παραδείγματος χάρη σε ισόποσες δόσεις αυτά τα πέντε χρόνια αλλά αυτό το 2%, μετά το 4%, μετά το 15%, δηλαδή τα ποσά που θα πρέπει να καταβάλουν να τους δώσετε μία ευελιξία ώστε να είναι χαμηλότερα τα πρώτα χρόνια των καταβολών και μεγαλύτερα περαιτέρω, για να μπορούν να αποπληρώσουν. 
      Εγώ κατά τα λοιπά, πέρα των επιμέρους συζητήσεων, το μόνο που έχω να πω ειδικώς για το σχέδιο νόμου είναι λίγο να επιμείνω στο ζήτημα των υποτροφιών. 
      Είναι θετικό μέτρο, όπως σας έχω πει, σας είπα και στην πρωτολογία μου, αλλά κατά τη γνώμη μου υπάρχει ζήτημα εδώ, διότι αλίμονο εάν το κάθε Υπουργείο ουσιαστικά θέσπιζε υποτροφίες που πήγαιναν στα παιδιά που ρυθμίζει – ας το πω- η σφαίρα του Υπουργείου. Το Υπουργείο Αγροτικής Ανάπτυξης υποτροφίες για τα παιδιά των κτηνοτρόφων, παραδείγματος χάριν το Υπουργείο Εργασίας για τα παιδιά των εργατών, το Υπουργείο Υγείας υποτροφίες για τα παιδιά του νοσηλευτικού προσωπικού, το Υπουργείο Δικαιοσύνης για τα παιδιά των δικαστών και των δικηγόρων. Έτσι δεν μπορεί να φτιαχτεί ένα ενιαίο σύστημα  που πρέπει να φτιαχτεί, είναι σωστό να φτιαχτεί, είναι αναγκαιότητα να φτιαχτεί, το οποίο θα καλύπτει και θα λύνει το ζήτημα των παιδιών τα οποία δεν έχουν χρήματα να σπουδάζουν και τα χρειάζονται και θα έπρεπε να τα υποστηρίζει το κράτος σε αυτό.
      Ευχαριστώ πολύ. 
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Ψαριανός έχει το λόγο.                           
	ΓΡΗΓΟΡΙΟΣ ΨΑΡΙΑΝΟΣ: Θα μιλήσω ένα λεπτό μόνο, κυρία Πρόεδρε.
	Κύριε Υπουργέ, θέλω να σας πω ότι έχετε δίκιο για τις περιπτώσεις συνδικαλιστικών ή συνεταιριστικών δυσμορφιών, για να μην πούμε τίποτε άλλο. Υπάρχουν και αυτά, όπως υπάρχουν τέτοιες δυσμορφίες σε όλους τους χώρους. Ένας λόγος που υπάρχουν αυτές οι δυσμορφίες στους συνεταιρισμούς και στο συνδικαλισμό και στις συντεχνίες είναι ότι υπάρχει ένας «εισοδισμός» από τις «στρούγκες» των κομμάτων εξουσίας που είπα πριν. Είναι ένας σοβαρός λόγος και έχετε δίκιο και πρέπει να το δείτε και να το δούμε όλοι, όλες οι παρατάξεις και όλα τα κόμματα. 
      Επειδή στην αρχή της ομιλίας σας είπατε για τα Εξάρχεια και το Κολωνάκι μόνο, θέλω να σας πω ότι πηγαίνω πολύ σπανιότερα στο Κολωνάκι και στα Εξάρχεια απ’ ό,τι σ’ όλες τις περιοχές της Ελλάδας. Παρ’ ότι είμαι Βουλευτής Αθηνών, έχω γυρίσει και σας μεταφέρω αιτιάσεις και αιτήματα ανθρώπων της περιφέρειας από νομούς, πόλεις και κωμοπόλεις της περιφέρειας. Αυτά δεν είναι δικά μου, ούτε τα διάβασα κάπου, ούτε μου τα έδωσαν ως ποίημα να τα απαγγείλω στη Βουλή. Είναι πραγματικά προβλήματα και το ξέρετε και ελπίζουμε να βρουν τη λύση τους. Δεν πήγα διακοπές στην Ικαρία, στην Εύβοια πήγα. Στην Ικαρία πήγα για άλλους λόγους.
	Σας ευχαριστώ πολύ. 
	ΠΡΟΕΔΡΕΥΟΥΣΑ (Έλσα Παπαδημητρίου): Επικεφαλίδα: Τα ανάλεκτα της «στρούγκας»!
	Ο κ. Χάιδος έχει το λόγο.
	ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε.
	Κύριοι συνάδελφοι, αν άκουγε κανένας την παρέμβαση του Υπουργού, θα θεωρούσε ότι η κτηνοτροφία ευημερεί. Δυστυχώς, όμως, δεν είναι έτσι τα πράγματα. Η κτηνοτροφία μαραζώνει. Αν άκουγε κανένας επίσης την ίδια παρέμβαση, θα νόμιζε ότι τα καρτέλ εξοντώθηκαν. 
      Είπατε, κύριε Υπουργέ, ότι βάλατε πρόστιμο 60.000.000 ευρώ. Μπορείτε να μας πείτε πόσα απ’ αυτά πλήρωσαν; Και αν είναι αλήθεια αυτό, αν θίχτηκαν τα καρτέλ, γιατί το γάλα είναι το ακριβότερο στην Ευρωπαϊκή Ένωση και γιατί η σχέση μεταξύ της τιμής παραγωγού και του καταναλωτή είναι ένα προς τέσσερα αντί ένα προς δύο που είναι στην Ευρωπαϊκή Ένωση και που ήταν πριν από πέντε χρόνια επί των κυβερνήσεων του ΠΑ.ΣΟ.Κ.; 
	Κύριοι συνάδελφοι, κατά την ομιλία μου επί της αρχής κατέδειξα ότι αυτό το αποσπασματικό νομοσχέδιο που συζητάμε, παρότι έχει και κάποιες επιμέρους θετικές αλλά δευτερεύουσες ρυθμίσεις, δεν αντιμετωπίζει ουσιαστικά τα μεγάλα προβλήματα της κτηνοτροφίας και δεν διαλύει την απόγνωση των παραγωγών. Γι’ αυτό λοιπόν το χαρακτήρισα καλό επιτήδειο για τον κλάδο της κτηνοτροφίας που αργοπεθαίνει από τη μία πλευρά, ενώ από την άλλη φέρνει χαράς ευαγγέλια για τους μεσάζοντες και τα καρτέλ που δεν θίγονται.
	Πήρα όμως σήμερα το λόγο για να μιλήσω για το άρθρο 16 που αναφέρεται στην τροποποίηση των διατάξεων χαρακτηρισμού έκτασης σε δασική και του πλαισίου κήρυξης εκτάσεως σε αναδασωτέα. Είναι το άρθρο 36. Μπορεί αυτό να θεωρηθεί ως παράκαμψη και καταστρατήγηση του άρθρου 24 του Συντάγματος το οποίο αποτύχατε να αναθεωρήσετε παρά τις φιλότιμες προσπάθειες. Θυμόμαστε την αλλοίωση του αποτελέσματος μέσω της επανάληψης της ψηφοφορίας στην αρμόδια επιτροπή που είδε το φως της δημοσιότητας. Ήταν μήπως και αυτό μία αταξία; Μήπως γενικότερα είστε άτακτοι με τους κανόνες της δημοκρατίας; Παλιά την παράταξή σας την ψήφιζαν και τα δέντρα. 
	Προβληματίζουν, δημιουργούν βάσιμες υποψίες και προκαλούν εύλογες ανησυχίες ο χρόνος εισαγωγής αυτής της ρύθμισης, καθώς και κάποιες ασάφειες. Επισημαίνω ότι δασικές εκτάσεις παραχωρούνται από μονές ή από την πολιτεία σε ιδιώτες και μία τέτοια υπόθεση συγκλονίζει την κοινή γνώμη αυτές τις μέρες. Αναφέρω ότι δασικές εκτάσεις οι οποίες θεωρούνταν δημόσιες για περισσότερο από έναν αιώνα διεκδικούνται σε αυξανόμενο αριθμό από ιδιώτες και σε πολλές περιπτώσεις οι αποφάσεις που λαμβάνονται είναι ευνοϊκές για τους διεκδικητές. 
	Σας αναφέρω ότι στο νομό που εκλέγομαι υπάρχει ένα δασικό σύμπλεγμα, αυτό του Ασπροποτάμου, το οποίο είναι το δεύτερο μεγαλύτερο της χώρας -για μας τους Τρικαλινούς και τους κατοίκους της κεντρικής Ελλάδος το ομορφότερο- το οποίο δεν αμφισβητήθηκε για περισσότερο από έναν αιώνα.
    Τώρα λοιπόν, τα τέσσερα τελευταία χρόνια, σωρεία αγωγών για διεκδικήσεις μεγάλων τμημάτων έχει κατατεθεί, κάποιες από τις οποίες έχουν δικαιωθεί σε πρωτόδικο βαθμό. Και δεν υπάρχει μόνο η ανησυχία πως θα τελεσιδικίσουν αυτές οι υποθέσεις, που όλοι ευχόμαστε να τελεσιδικίσουν υπέρ του δημοσίου και για τα συμφέροντα της τοπικής κοινωνίας, αλλά αυτό που δημιουργεί άμεσα είναι το πρόβλημα ότι καταργούνται οι διαχειριστικές και δεν μπορούν να εργαστούν οι δασικοί συνεταιρισμοί και οι δασεργάτες σε αυτά τα δάση. 
    Υπενθυμίζω ότι είμαστε ένα - δύο χρόνια μετά τις μεγάλες πυρκαγιές και όλοι ανησυχούμε για την τύχη των καμένων δασικών περιοχών. Τονίζω ότι αυξάνονται ραγδαία οι αιτήσεις αποχαρακτηρισμού δασικών εκτάσεων από μεγάλους επιχειρηματίες κυρίως κατασκευαστές και ξενοδόχους. Ως σήμερα, πλην ελαχίστων περιπτώσεων, δεν πέτυχαν τον στόχο τους. Επειδή σε αυτή την συγκυρία αυτή η αλλαγή του νομικού πλαισίου για τα δάση και τις αναδασώσεις δημιουργεί υποψίες πρόθεσης αποχαρακτηρισμού κάποιων εκτάσεων και εξυπηρέτησης συγκεκριμένων επιχειρηματικών συμφερόντων καθώς επίσης δημιουργούν κινδύνους για το μέλλον δασικών εκτάσεων σας ζητούμε να αποσύρετε το άρθρο 16. Εμείς πάντως το καταψηφίζουμε. 
    Το δεύτερο θέμα που θέλω να θίξω είναι αυτό της χορήγησης με τροπολογία υποτροφιών σε παιδιά αγροτών που ενσωματώθηκε σε άρθρο του νομοσχεδίου. Δεν διαφωνώ με τις υποτροφίες σε παιδιά αγροτών. Διαφωνώ όμως με τον τρόπο τον οποίο χαρακτηρίζω επικοινωνιακό και ρουσφετολογικό. Διαφωνώ με την πηγή του κονδυλίου που είναι χρήματα των ίδιων των αγροτών και των συνεταιριστικών τους οργανώσεων. Και ο Υπουργός με αυτόν τον τρόπο θυμίζει αυτόν που κάνει μνημόσυνο με ξένα κόλλυβα. Διαφωνώ γιατί είναι μια αποσπασματική ρύθμιση αφού δεν εντάσσεται σε ένα συνολικό πρόγραμμα και σχέδιο για τις υποτροφίες. 
    Σκεφτήκατε τι θα γίνει, όπως αναφέρθηκε και από άλλους συναδέλφους όταν κάθε Υπουργός, συνάδελφός σας δηλαδή, θα μοίραζε κατ’ αυτόν τον τρόπο υποτροφίες; Διαφωνώ με αυτή τη ρύθμιση γιατί δεν αναφέρεται ο τρόπος επιλογής των υποτρόφων και δεν θεσπίζεται ένα αντικειμενικό, αξιοκρατικό και διαφανές πλαίσιο για τους δικαιούχους. 
    Αυτή η διάταξη θεωρώ ότι εισήχθηκε για να κάνει δημόσιες σχέσεις ο εκάστοτε Υπουργός. Γι’ αυτό σας καλούμε να την αποσύρετε. Να μην πάρετε αυτό το ποσό από τις συνεταιριστικές οργανώσεις. Εξάλλου το δικαιούνται. Και αν θέλετε να δώσετε υποτροφίες σε παιδιά αγροτών κάντε το με χρήματα του προϋπολογισμού, με χρήματα του Υπουργείου και εντάξτε το αυτό σε ένα συνολικό και διαφανές πλαίσιο για τις υποτροφίες σε συνεργασία με το Υπουργείο Παιδείας και τους άλλους εμπλεκόμενους φορείς. Σε διαφορετική περίπτωση, δεν θα έχει αυτή η καλή σας πρόθεση την τύχη αυτή που εσείς επιθυμείτε και όλοι μας θέλουμε. 
    Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
     ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Αμοιρίδης έχει το λόγο.
     ΙΩΑΝΝΗΣ ΑΜΟΙΡΙΔΗΣ: Κύριε Υπουργέ, σας άκουσα προηγουμένως που είπατε ότι δεν χρειάζεται να γίνονται παρεμβάσεις στον συνδικαλιστικό κίνημα. Σε οποιοδήποτε συνδικαλιστικό κίνημα. Μην ξεχνάτε ότι πριν λίγους μήνες έγινε εδώ στην Αθήνα συγκέντρωση διαμαρτυρίας των αγροτών, των καπνοπαραγωγών. Η καταγγελία είναι ότι ήσασταν στην Πιερία και προτρέπατε τους αγρότες να μην κατέβουν στην Αθήνα. 
     Αυτό ισχύει χρόνια. Οι παρεμβάσεις της πολιτικής –και αυτό είναι το πρόβλημα- είναι μία χρόνια αρρωστημένη κατάσταση στο συνδικαλιστικό κίνημα. Γι’ αυτό έφτασα εκεί, όταν με τον άλφα ή βήτα τρόπο προσπαθούμε να ποδηγετήσουμε το συνδικαλιστικό κίνημα. Και δεν κατηγορώ μόνο εσάς. Χρόνια είναι αυτή η κατάσταση. Πρέπει να τους αφήσουμε ελεύθερους να συνδικαλίζονται, να διεκδικούν για να μπορούν να κερδίζουν. Έτσι πρέπει να διαμορφωθεί η κοινωνία μέσα από τους αγώνες κάθε τάξης. Να είναι ταξική κοινωνία. 
     Και άκουγα προηγούμενα τους συναδέλφους ο καθένας για την περιοχή του να έχει ενστάσεις: Σέρρες, Πέλλα, Ηράκλειο. Ένας χαμός. Αυτό που αντιλαμβάνομαι εγώ στην Ελλάδα είναι ότι όποιος έχει ισχυρό πολιτικό παράγοντα στην εκάστοτε κυβέρνηση κερδίζει ο τόπος του. Παραδείγματα; 
     Πρόσφατα εσείς μετατρέψατε το εργοστάσιο ζάχαρης σε εργοστάσιο αιθανόλης. Και μπράβο σας. Και βρήκαν εργασία οι συμπατριώτες σας. Έγινε και στην Λάρισα, έγινε και στην Πέλλα. 
     Ο κ. Κιλτίδης για εκατόν είκοσι τέσσερα άτομα του Νομού Κιλκίς που δεν είχαν πληρώσει για να ενταχθούν στο καθεστώς της επιδότησης και να πάρουν  τα 34 λεπτά ανά κιλό για τον καπνό, έδωσε την επιδότηση και στους εκατόν είκοσι τέσσερις. Ενώ οι άλλοι είχαν πληρώσει από 7 ευρώ με 10 ευρώ το στρέμμα σε κάθε περιοχή για να ενταχθούν. 
Καλώς τα έδωσε, αλλά ας επιστρέψει τα 7 ευρώ που πλήρωσαν κάποιοι άλλοι για το στρέμμα. 
    Σήμερα με πήραν τηλέφωνο κάποιοι από τα Μέσα Ενημέρωσης της Πιερίας. Ενημερώθηκα ότι, ο κ. Σουφλιάς ανακοίνωσε ότι μέσα στην Προγραμματική Σύμβαση Μαλιακός-Κλειδί -πράγμα που δεν υπήρχε, πιθανόν να μπήκε τώρα- δεν θα πληρώνουν οι Λαρισαίοι διόδια για να πάνε στον Πλαταμώνα -ο Πλαταμώνας είναι στην Πιερία- ενώ οι Κατερινιώτες για να πάνε στον Πλαταμώνα που είναι στο νομό τους, θα πληρώνουν 4,40 ευρώ. Μπράβο στον κ. Σουφλιά. 
    Υπάρχουν πολλά τέτοια παραδείγματα. Ο κάθε Υπουργός, κάθε στέλεχος της εκάστοτε κυβέρνησης, μπορεί να ανατρέπει τα δεδομένα στον τόπο του. Αυτό, όμως, δίνει την αίσθηση ότι αντί οριζόντια να παλεύουμε για όλη την Ελλάδα, ανάλογα με την περίοδο που κάποια περιοχή έχει έναν Υπουργό μπορεί να ανατρέψει τα δεδομένα και να αποκτήσει ανάπτυξη; 
    Μεσογειακοί Αγώνες στη Λάρισα. Κατάφερε ο κ. Σουφλιάς να κάνει το τοπικό θέμα εθνικό και πανηγύριζε όλη η Ελλάδα και εμείς μαζί. Όμως, τα έργα που θα γίνουν στην περιοχή, τα έργα που γίνονται στη Θεσσαλονίκη με την υποθαλάσσια, με το μετρό, έχουν αφαιρέσει όλους τους  πόρους από την υπόλοιπη περιοχή και η Πιερία μένει νομός τράνσιτ, γέφυρα. Κανένα έργο για την Πιερία. 
    Για την ακαρπία τα ξέρετε. Καταθέσαν αίτημα αποζημίωσης στην Πιερία για ακαρπία της φράουλας, καταθέσαν αίτημα και για τα βερίκοκα. Δεν νομίζω ότι θα υπάρξει ανταπόκριση, αφού δεν έχει κάποιον Υπουργό η Πιερία που να μπορεί να πιέσει προς αυτή την κατεύθυνση. Οι αγρότες της Πιερίας, λοιπόν, θα μείνουν, φαντάζομαι, απ’ έξω, εκτός εάν εσείς που επισκέπτεσθε πολύ τακτικά την Πιερία και έχετε ισχυρούς δεσμούς, μπορείτε να ανατρέψετε αυτά τα δεδομένα και να δώσετε σ’ αυτούς τους ανθρώπους την ικανοποίηση ότι εκπροσωπούνται και αυτοί στην ελληνική πολιτεία και εκφράζονται μέσα από την Κυβέρνηση, δια του προσώπου σας.
    Για τα Τοπικά Κέντρα Ανάπτυξης, κυρίες και κύριοι συνάδελφοι, υπήρχε μεγάλη ένσταση από την Ε.Ν.Α.Ε.. Τι θα κάνουν τα Τοπικά Κέντα Ανάπτυξης και τι θα κάνουν οι διευθύνσεις γεωργίας στις νομαρχίες; Βέβαια, γι’ αυτό το θέμα  κατέβηκαν οι τόνοι με παρεμβάσεις, όμως, είναι ένα ερώτημα τι θα κάνουν τα Τοπικά Κέντρα Ανάπτυξης. Τι διαφορά θα έχουν; Δηλαδή το κράτος θα πρέπει να είναι παντού; Ποια είναι η περιφερειακή ανάπτυξη; Ποια είναι η τοπική πρωτοβουλία και ο τοπικός δημοκρατικός προγραμματισμός; Δεν λέω ότι δεν χρειάζονται, αλλά θα πρέπει να δοθεί κατεύθυνση. 
    Θα συνεχίσει η καλλιέργεια του καπνού; Θα δοθεί η επιδότηση 100%; Θα υπάρχουν νέες καλλιέργειες; Τόσα αρδευτικά έργα γίνονται. Γιατί γίνονται; Δεν υπάρχει βεβαιότητα πουθενά στην ύπαιθρο, σας διαβεβαιώνω. Όλοι μας ρωτούν τι θα κάνουν. Θα πάρουν το 100% της επιδότησης; Θα πάρουν το 75% μέχρι το 2013; Ένας που σήμερα είναι εξήντα ένα χρονών και στα εξήντα πέντε βγαίνει στη σύνταξη, δηλαδή θέλει τέσσερα χρόνια, θα πάρει το 50%, γιατί το υπόλοιπο 50% το κρατάτε για τη νέα Κ.Α.Π., για να επιδοτήσετε τις νέες μορφές καλλιέργειας. Αυτός από πού θα ωφεληθεί; Γιατί να χάσει αυτά τα τέσσερα χρόνια το 100%, αφού μετά θα είναι εξήντα πέντε χρονών και δεν θα καλλιεργεί τίποτε. Άρα, γι’ αυτόν δεν υπάρχει στόχος. 
    Πρόκειται, λοιπόν, για πολλές περιπτώσεις που θα πρέπει να τις δείτε. Υπάρχουν αγωνίες στους αγρότες και πιθανόν να μπορείτε με κάποιες τροποποιήσεις αυτούς τους ανθρώπους να τους δικαιώσετε, ειδικά αυτούς που βγαίνουν σε λίγο στη σύνταξη, να δώσετε κατευθύνσεις. 
    Σας είπα ότι κάνετε αρδευτικά έργα. Ένα μεγάλο αρδευτικό έργο δισεκατομμυρίων ευρώ το διαφημίζετε συνεχώς σε όλη την ελληνική επικράτεια. Γιατί γίνονται τα αρδευτικά έργα; Με ποιες καλλιέργειες; Στην Πιερία αναρωτιούνται εάν θα κάνουν μία νέα καλλιέργεια παραγωγής ροδιών όταν σταματήσει ο καπνός. Όμως, πρέπει να δουν τι εγκατάσταση επεξεργασίας θα γίνει, πώς θα προωθηθεί αυτό το προϊόν, εάν είναι κατάλληλα τα χώματα. Δεν υπάρχει κάποια ενημέρωση. Θα κάνουν αυτή τη δουλειά τα Κέντρα Τοπικής Ανάπτυξης; Δεν θα την κάνουν; Είναι ερωτήματα που μπαίνουν καθημερινά και θα πρέπει να τα δούμε.
     Όσον αφορά τις ανώμαλες δικαιοπραξίες, το 1997 ήταν ένα νομικό τρικ αυτοί που είχαν οικόπεδα, ή κατοχύρωναν οικόπεδα, να πληρώνουν το τίμημα της εφορίας με την αξία εκείνης της στιγμής, για να εισπράξει έσοδα το κράτος. Άσχετα εάν αυτό το κτήμα κατέχονταν πριν από είκοσι πέντε, πριν από τριάντα χρόνια και το τίμημα αγοράς ήταν με την τιμή εκείνης της εποχής, η εφορία πληρώνεται με τα σημερινά δεδομένα. Άρα, γεμίζουν τα ταμεία του κράτους. 
    Θα σας πω και για τη Μονή Βατοπεδίου. Επικαλέστηκε η Μονή ότι είχε μία σφραγίδα από ένα βυζαντινό αυτοκράτορα. Δικαιώθηκε στο δικαστήριο και πήρε τα χωράφια. Ξέρετε ότι υπάρχουν αγρότες οι οποίοι καλλιεργούν χρόνια χωράφια από γενιά σε γενιά και δεν έχουν τίτλους ιδιοκτησίας, ειδικά στην περιοχή της Μακεδονίας. Εάν θυμάμαι καλά παλιά ένας Δήμαρχος έλεγε: «Εμείς δεν έχουμε περιουσία. Έχουμε κτήματα για να καλλιεργούμε, αλλά δεν έχουμε περιουσία». Δηλαδή εάν αύριο οι Σκοπιανοί βγουν με μία βούλα κάποιου αυτοκράτορα, θα μας τα πάρουν; Γιατί το ελληνικό κράτος δεν μπαίνει στη διαδικασία να δικαιώσει αυτούς τους ανθρώπους, να έχουν ένα τίτλο να αφήσουν μία περιουσία στα παιδιά τους, γιατί αύριο δεν θα ξέρουν τι γίνεται. Αυτές είναι οι πολιτικές που ανατρέπουν τα δεδομένα σε μία χώρα, αυτές είναι που δίνουν προοπτικές. 
    Λίγο πριν από το Ε.Σ.Π.Α., κύριε Υπουργέ, νομίζω ότι είναι μία μεγάλη ευκαιρία να αλλάξει η ελληνική περιφέρεια, για την οποία συζητάμε, συζητάμε, αλλά δεν έχουμε αποτέλεσμα. 
	Όταν ακούμε ότι νέοι δρόμοι θα επιδοτηθούν στην Αθήνα, στην Ανατολική Αττική, στο παλιό αεροδρόμιο και η Αθήνα από 5.000.000 θα γίνει 7.000.000, εμείς δεν έχουμε καμμία ελπίδα ότι θα έρθει κάποιο ευρώ στην ελληνική περιφέρεια για να αλλάξουν τα δεδομένα, να παραμείνει ένα χωριό με τον ίδιο έστω πληθυσμό που έχει σήμερα. Δεν θα μείνει τίποτα. Όπως κάνατε και με τα Κέντρα Ελευθέρων Σπουδών, μόνο Αθήνα και Θεσσαλονίκη. Εδώ θα έρθουν πάλι. Οι εξήντα χιλιάδες σπουδαστές που δεν μπήκαν στα πανεπιστήμια και στα Τ.Ε.Ι. και άλλοι που δεν έκαναν καν το μηχανογραφικό, εδώ θα έρθουν, σε αυτές τις πόλεις θα έρθουν. Εδώ θα μείνουν και εδώ θα εργαστούν. Το 52% του Α.Ε.Π. παράγεται στην Αθήνα και άλλο 15% στη Θεσσαλονίκη. Που είναι η υπόλοιπη περιφέρεια; Για δείτε το Φ.Π.Α.; Κοντεύει το 80% ο Φ.Π.Α. που καταγράφεται στην Αθήνα. Ποια είναι η παραγωγή στην υπόλοιπη Ελλάδα. Αυτά, κύριε Υπουργέ, είναι σοβαρά στοιχήματα και οφείλουμε όλοι μαζί να τα κερδίσουμε.
      Και κλείνω με το εξής, όσον αφορά τους συνεταιρισμούς. Καλά θα είναι να μη τους δίνετε τόσες δυνατότητες να ξεπουλήσουν όλη την περιουσία, αφού τους αφήνετε παρ’ ότι χρωστούν στο Ι.Κ.Α., χρωστούν εδώ, χρωστούν εκεί, να μπορούν να πουλούν και να πληρώνουν τα χρέη τους. Τους δίνετε πλέον την ελπίδα να κάνουν και άλλα χρέη και να ξεπουλήσουν όλες τις περιουσίες. Κανένας δεν έχει δικαίωμα να ξεπουλήσει την περιουσία που βρήκε. Πρέπει οι συνεταιρισμοί να δυναμώσουν, πρέπει να δυναμώσει το συνδικαλιστικό κίνημα και να μπορούν οι αγρότες και κάθε τάξη, να διεκδικεί το δίκιο της σε αυτό τον τόπο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Αμοιρίδη. 
      Η κ. Φωτεινή Πιπιλή έχει το λόγο.
      ΦΩΤΕΙΝΗ ΠΙΠΙΛΗ: Ευχαριστώ, κυρία Πρόεδρε. 
      Κυρίες και κύριοι συνάδελφοι, μπορεί κάποιοι να αναρωτηθούν τι δουλειά έχει η «αλεπού στο παζάρι», με την έννοια ότι εγώ είμαι η πλέον άσχετη, σε σχέση με έμπειρους, περί τα κτηνοτροφικά και τα αγροτικά, συναδέλφους εδώ στη Βουλή και πως μία Βουλευτής της πρώτης εκλογικής περιφέρειας Αθηνών, «τολμάει» να μιλήσει για ένα τέτοιο εξειδικευμένο νομοσχέδιο. 
      Πλην, όμως, θεωρώ ότι εκπροσωπώ το 50% του ελληνικού λαού και  όπως όλοι αντιλαμβανόμεθα, αυτό το θηριώδες ποσοστό είναι οι άνθρωποι που τρώνε ελληνοποιημένα κρέατα, είναι οι άνθρωποι οι οποίοι δεν ξέρουν, γιατί δεν έχουν γιαγιά και παππού στο χωριό για να τους σφάξει ένα κοτόπουλο και να είναι σίγουροι για το τι έχουν στο τραπέζι για τα παιδιά και για τους εαυτούς τους. Εν πάση περιπτώσει, είμαστε εμείς οι κάτοικοι της μεγαλούπολης και των άλλων μεγαλουπόλεων που ασφυκτιούμε, γιατί κυρίως μας λείπει η ποιότητα ζωής και αυτό είναι αποτέλεσμα του συνόλου των πράξεων, όχι μόνο της παρούσας Κυβέρνησης -η ποιότητα ζωής δηλαδή- αλλά και όλων των κυβερνήσεων, καθώς και ημών των πολιτών.
      Έτσι, λοιπόν, τολμώ να μιλήσω και με τη δημοσιογραφική μου ιδιότητα που έχω γυρίσει και εξακολουθώ να γυρίζω όλη την Ελλάδα, χωριό, χωριό -άρα δεν είμαι παντελώς άσχετη- αλλά θα ξεκινήσω με τα προσωπικά μου συγχαρητήρια ως πολίτης και όχι ως Βουλευτής, στον Υπουργό τον κ. Κοντό, αλλά και στην Κυβέρνηση, την οποία εκπροσωπεί, για την τροπολογία στο σχέδιο νόμου, με την οποία μειώνει επιτέλους τις οικονομικές ενισχύσεις στις διάφορες οργανώσεις -δεν θα αναφερθώ ονομαστικά- και ελπίζω, κύριε Υπουργέ -απευθυνόμενη και προς άλλα μέλη του Υπουργικού Συμβουλίου- να πάρουν το παράδειγμα σας, ειδικότερα αυτή την περίοδο με τα, όπως και να τα κάνουμε, αναγκαία μέτρα, αλλά ταυτοχρόνως σκληρά μέτρα του κ. Αλογοσκούφη, να ξεσηκωθούν οι Υπουργοί, να βοηθήσουμε κι εμείς οι Βουλευτές -ελπίζω απ’ όλες τις παρατάξεις- να μαζευτεί λίγο όλο αυτό το χάος με τους συνεταιρισμούς, με τους συνδικαλιστές, τους εργατοπατέρες, τους αγροτοπατέρες, που στο κάτω-κάτω της γραφής εμείς τους πληρώνουμε και αυτό επιτέλους πρέπει να σταματήσει.
      Ένας δεύτερος λόγος, για τον οποίο ζήτησα να μιλήσω, είναι ότι εκτός από την ποιότητα ζωής ως προς τον έλεγχο του τι τρώμε εμείς οι κάτοικοι, οι άσχετοι με τις λεπτομέρειες -πιο πολλά ξέρει ο κ. Τζαμτζής, για παράδειγμα, από εμένα, για να πάρει στη λαϊκή ροδάκινα- είναι ότι ο,τιδήποτε γίνεται για τη γεωργία και την κτηνοτροφία στις μέρες μας έχει να κάνει αυτομάτως με την προστασία του περιβάλλοντος. Διότι βασικός κορμός των δασών, των λιμνών, των ποταμών, της υπαίθρου είναι όχι μόνο η ανθρώπινη δραστηριότητα, αλλά και η ίδια η ύπαρξη της χλωρίδας και της πανίδας. Ειδικότερα, για να υπάρχει η αειφόρος ανάπτυξη στο επίπεδο της πανίδας, οφείλει το Υπουργείο Γεωργίας να φέρνει -και πιο συχνά ακόμα θα πρόσθετα εγώ- ανάλογα νομοσχέδια, τα οποία εξασφαλίζουν την αειφόρο ανάπτυξη.
      Είχα προγραμματίσει να πω επιγραμματικά ποια είναι τα θετικά του νομοσχεδίου. Νομίζω ότι δεν χρειάζεται. Θα σταθώ μόνο στο άρθρο 11, που προσθέτει την αρμοδιότητα της διενέργειας ισοζυγίων κρέατος, το οποίο πάλι γλυτώνει τον πληθυσμό της Αθήνας, της Θεσσαλονίκης, της Πάτρας και των μεγαλουπόλεων από αυτήν τη μάστιγα των ελληνοποιήσεων. Αυτό πρέπει να το καταλάβουν οι καταναλωτές και οι καταναλώτριες, να καταλάβουν ότι δεν είναι τεχνητό νομοσχέδιο, με τεχνικές γνώσεις, αλλά έχει να κάνει με την καθημερινότητά μας.
      Επειδή και η καταγωγή μου από τον πατέρα μου είναι από την Ηλεία και ξέρω πολύ καλά το πρόβλημα, οι ζωοτροφές πρέπει να δίνονται χωρίς καμμία συζήτηση, κύριε Υπουργέ, ειδικότερα στις πυρόπληκτες περιοχές. Γιατί ορθώς οι δασάρχες απαγορεύουν τη βόσκηση εκεί, αλλά και τα ζωντανά πρέπει να ζήσουν, για να ζήσουν εν συνεχεία και τα άλλα ζωντανά, τα έλλογα, που είναι οι κτηνοτρόφοι.
      Δεν θέλω να σας πάρω πολύ χρόνο, μόνο ένα θέλω να σας πω. Η ενασχόλησή μου με τα θέματα περιβάλλοντος εδώ και δεκαετίες και η συνεχής μου επικοινωνία με περιβαλλοντικές οργανώσεις, με μη κυβερνητικές οργανώσεις, με έχουν φέρει στη θέση να σας ζητήσω προσωπικά, κύριε Υπουργέ, το εξής: Κατεβαίνουν οι αρκούδες, οι λύκοι στα χωριά και όλοι λέμε: «πω, πω, πω, κατέβηκαν οι αρκούδες στα χωριά». Μα, οι αρκούδες, όταν υπήρχε η ισορροπία, δεν είχαν λόγο να κατέβουν στα χωριά να φάνε τόσα πρόβατα και τόσες κότες, διότι απλούστατα υπήρχε η ανάπτυξη και η ισορροπία μέσα στα δάση και άρα, οι αρκούδες και οι λύκοι στην Πίνδο, στα ορεινά Τρίκαλα, σε αυτές τις περιοχές, είχαν τα άγρια οπωροφόρα, τα οπωροφόρα που είχαν οι κάτοικοι αγρότες μέσα στα δάση και μπορούσαν να τρώνε. Δεν είχαν το αλόγιστο κυνήγι και την παράνομη θήρευση, οπότε υπήρχαν και λαγοί και σκαντζόχοιροι και χελώνες και οτιδήποτε άλλο.
      Άρα, λοιπόν, ένα θέμα που σας παρακαλώ να το δείτε: Όταν τρώει μία αρκούδα ή ένας λύκος τρία πρόβατα μόνο, δεν τα αποζημιώνετε. Όμως, πολλές φορές στον ίδιο αγρότη ή κτηνοτρόφο κατεβαίνει η αρκούδα και του τρώει μετά από δύο μήνες άλλο ένα ζωντανό, μετά από τρεις μήνες άλλο ένα. Σας παρακαλώ να δείτε, εάν απολογιστικά μπορούν να προσμετρηθούν οι αποζημιώσεις στα θέματα αυτού του είδους της τροφής από τα άγρια θηρία. 
      Θα ήθελα να πω κάτι ακόμα. Πρέπει το Υπουργείο Γεωργίας να οργανώσει λειμώνες ή να φυτέψει άγρια ή ήρεμα οπωροφόρα δέντρα, ώστε να μπορούν μέσα στην Πίνδο να μένουν τα άγρια ζωντανά και να μην κατεβαίνουν να κατασπαράσσουν του φτωχού κτηνοτρόφου την περιουσία.
      Θα ήθελα να πω και κάτι τελευταίο, κύριε Ψαριανέ. Στην Ικαρία επιτελείται ένα έγκλημα εδώ και χρόνια από τους κτηνοτρόφους της Ικαρίας, όπως και στη Σκύρο. Παράκληση: Πρέπει να περάσετε στην προστασία ορθώς των αποζημιώσεων των κτηνοτρόφων από τα άγρια ζώα την ταυτόχρονη απαγόρευση «κανένας κτηνοτρόφος να μην έχει αλυσοδεμένο στην ερημιά, στο πουθενά, χωρίς νερό και φαγητό αυτά τα σκυλάκια που επιζούν οκτώ με εννέα μήνες το χρόνο».
      Θα γίνουμε κάποια στιγμή βούκινο στην Ευρώπη. Θα σας αποστείλω αύριο τα δικά μου ρεπορτάζ. Άρα θα προστατεύσουμε την κτηνοτροφία, την άγρια πανίδα, αλλά και τα ζωντανά, γιατί και οι κτηνοτρόφοι πρέπει να σέβονται αυτό που λέγεται αειφόρος ανάπτυξη. 
      Ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Κοσμίδης. 
      ΙΩΑΝΝΗΣ ΚΟΣΜΙΔΗΣ: Κυρία Πρόεδρε, το σχέδιο νόμου που συζητάμε σήμερα ρυθμίζει μία σειρά ζητημάτων της ελληνικής κτηνοτροφίας και άλλων κλάδων της γεωργικής παραγωγής. Με τις διατάξεις που εισάγει τακτοποιούνται και επιλύονται προβλήματα υπέρ των Ελλήνων κτηνοτρόφων. Συγχρόνως ρυθμίζονται ζητήματα που αφορούν τον ΕΛ.Γ.Α.. Ιδρύεται το νομικό πρόσωπο ιδιωτικού δικαίου υπαγόμενο στο δημόσιο τομέα με την επωνυμία Ελληνικός Οργανισμός Γάλακτος και Κρέατος. Ρυθμίζονται διάφορα κτηνιατρικά θέματα, θέματα που αφορούν αγροτικές συνεταιριστικές οργανώσεις πάντα προς όφελος των Ελλήνων αγροτών. 
      Αυτό όμως  που αξίζει ιδιαίτερης μνείας και αναφοράς είναι η τροπολογία που προβλέπει τη χορήγηση πεντακοσίων υποτροφιών σε παιδιά κατά κύριο επάγγελμα γεωργοκτητρόφων, αλιέων και μελισσοκόμων, χαμηλού  εισοδήματος, τα  οποία εισάγονται και φοιτούν σε Α.Ε.Ι. και Τ.Ε.Ι. της χώρας, κυρίως με αντικείμενο σχετικό με την αγροτική ανάπτυξη. 
      Αυτή η νομοθετική πρωτοβουλία της Κυβέρνησης και του αρμοδίου Υπουργού είναι πολύ σημαντική. Ενισχύονται οικονομικά τα παιδιά των κατά κύριο επάγγελμα αγροτών χαμηλού εισοδήματος, ώστε να ανταπεξέλθουν στις πρώτες δαπάνες της φοίτησής τους. Συγχρόνως παρέχεται σε αυτά τα παιδιά ένα ισχυρό κίνητρο, ώστε τελειώνοντας τις σπουδές τους να επανέλθουν πάλι πίσω στον τόπο τους. Με τον τρόπο αυτό δίδεται και μία απάντηση στην διαρροή εγκεφάλων που συμβαίνει στην ελληνική περιφέρεια με τα παιδιά που εισάγονται στα Α.Ε.Ι., και δεν επιστρέφουν ποτέ πίσω. 
      Αυτή η πρωτοβουλία είναι επίσης πολύ σημαντική, διότι βάζει ένα τέρμα στις άσκοπες και σπάταλες επιχορηγήσεις από τον κρατικό προϋπολογισμό, σε συνδικαλιστικές οργανώσεις που λειτουργούν διαχρονικά χωρίς την απαραίτητη δημοκρατική νομιμοποίηση από τη βάση της. Και πολύ σωστά αναφέρεται και στην αιτιολογική έκθεση της τροπολογίας, ότι ένα ανεξάρτητο συνδικαλιστικό κίνημα οφείλει απαραίτητα να ανταπεξέρχεται στις ανάγκες και στις υποχρεώσεις με πόρους που προέρχονται από τις εισφορές των μελών και όχι να λειτουργεί και να εξαρτάται από κρατικές επιχορηγήσεις. Σημειωτέον ότι αυτές οι επιχορηγήσεις ήταν κατά πολύ υψηλότερες των λειτουργικών τους αναγκών.
      Η τροπολογία αυτή δείχνε ότι ο Υπουργός Αγροτικής Ανάπτυξης διαθέτει πολιτικό θάρρος και πολιτική φαντασία. Καταργεί προνομιούχες επιχορηγήσεις και διαθέτει τα  χρήματα υπέρ νέων παιδιών στο ξεκίνημα των σπουδών και της ζωής τους. Γι’ αυτό και είχε και την καθολική αποδοχή του αγροτικού κόσμου και όλης της κοινωνίας. Αντίθετα η σπουδή του ΠΑ.ΣΟ.Κ να ταυτιστεί με μια κατηγορία επιχορηγούμενων αγροτοσυνδικαλιστών που δεν έχουν καμιά δημοκρατική νομιμοποίηση από τη βάση, προκάλεσε άσχημη εντύπωση στον αγροτικό κόσμο της χώρας. 
      Κυρίες και κύριοι συνάδελφοι, η Κυβέρνηση της Νέας Δημοκρατίας συνεπής στις δεσμεύσεις της  δίνει καθημερνά τη μάχη με οδηγό το συμφέρον των πολιτών ενάντια στα συντεχνιακά συμφέροντα και προνόμια που διασφάλισαν αδικαιολόγητα στο παρελθόν, σε βάρος των φορολογουμένων πολιτών. 
      Πέραν όμως αυτών επιβάλλεται να δημιουργήσουμε και στη χώρα μας όχι ένα διασπασμένο και διχασμένο, αλλά ένα ενιαίο, οργανωμένο και δημοκρατικό αγροτικό συνδικαλιστικό κίνημα. Δεν νοείται συνδικαλιστική οργάνωση που να πρόσκειται σε ένα κόμμα. Πρέπει όλοι μαζί να εργαστούμε για να επιτρέψουμε στους αγρότες μας να οργανωθούν μαζικά και δημοκρατικά. Με τις σκέψεις αυτές υπερψηφίζω τις διατάξεις του σχεδίου νόμου. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Έλσα Παπαδημητρίου):  Η κ. Μανωλάκου έχει το λόγο. 
      ΔΙΑΜΑΝΤΩ ΜΑΝΩΛΑΚΟΥ: Και το δεύτερο μέρος των άρθρων του παρόντος νομοσχεδίου είναι σε κατεύθυνση, όπως ακριβώς και το πρώτο μέρος, αντιαναπτυξιακή, εισπρακτική, και θα πρόσθετα εδώ και αντιδασική. Και δεν μπορεί να κρυφτεί πίσω από μικρομεταρρυθμίσεις, αναγκαίες, όχι όμως ικανές για να αλλάξουν την τάση συρρίκνωσης του αγροτικού τομέα που έχουμε τα τελευταία χρόνια. Είναι η ίδια λογική, εάν θέλετε, των φορομπηχτικών πρόσφατων μέτρων της Κυβέρνησης που  χαρατσώνει τους μικροεπαγγελματίες και μειώνει τη φορολογία των μεγάλων. 
      Μπορεί να παρουσιάστηκε σήμερα ο Υπουργός ως τιμωρός του καρτέλ του γάλακτος, αλλά η πραγματικότητα είναι άλλη. Ανώδυνα πρόστιμα που δεν αναιρούν ούτε εμποδίζουν στοιχειωδώς την εκμετάλλευση κτηνοτρόφων και καταναλωτών. Και μάλιστα θα πρόσθετα ότι η πολιτική δημιουργίας καρτέλ υπάρχει και σε άλλους κλάδους της οικονομίας. 
      Μήπως όμως, το ίδιο δεν γίνεται και δεν μπαίνουν πρόσθετα βάρη και στο παρόν νομοσχέδιο, όταν στα άρθρα 27 και 28 μπαίνουν πρόσθετα ανταποδοτικά τέλη για υπερωριακή αμοιβή των κρατικών υπαλλήλων ελεγκτών; 
      Το αίτημα των κτηνοτρόφων είναι καθαρά διατυπωμένο: Δωρεάν πιστοποίηση ζωοκομικών προϊόντων. Εξάλλου, οι δημόσιοι υπάλληλοι, για το σύνολο της δουλειάς τους και στη διάρκεια του κανονικού ωραρίου, αλλά και όταν είναι ανάγκη να εργαστούν σε αργίες ή υπερωριακά, πρέπει να επιβαρύνουν τον κρατικό προϋπολογισμό. 
      Επικαλείστε, κύριε Υπουργέ, ότι αυτά τα τέλη θα τα πληρώνουν οι επιχειρηματίες. Δεν είναι έτσι,  δεν είναι απόλυτο, γιατί ορισμένοι έλεγχοι αφορούν και τους αγροκτηνοτρόφους. Ωστόσο, από τους επιχειρηματίες μπορείτε, αν θέλετε, να τα παίρνετε μέσα από την άμεση φορολογία. Δεν το θέλετε όμως. Και αυτό φάνηκε και από τις φοροαπαλλαγές που ανακοίνωσε πρόσφατα ο κ. Αλογοσκούφης. Αύξησε τη φορολογία για τους μικροεπαγγελματίες, αλλά στις ανώνυμες εταιρείες μείωσε το φορολογικό συντελεστή κατά 5% μέχρι το 2014. Έτσι είναι. Φοροαπαλλαγές έχετε μόνο για το κεφάλαιο. 
      Κατά τα άλλα δείχνετε ενδιαφέρον δήθεν για τους συνεταιρισμούς, που με την πολιτική όχι μόνο τη δική σας, αλλά και του ΠΑ.ΣΟ.Κ, τους έχετε βουλιάξει, επειδή στο άρθρο 17 δίνετε τη δυνατότητα στις συνεταιριστικές οργανώσεις να πουλούν κτηνιατρικά φάρμακα. Δηλαδή, αυτό εξασφαλίζει ότι οι κτηνοτρόφοι θα μπορούν να τα αγοράζουν φθηνότερα επειδή τα πουλούν οι συνεταιριστικές οργανώσεις και θα έχουν από εκεί και οι συνεταιρισμοί τα τρομερά κέρδη; Όχι βέβαια. Γιατί οι τιμές και στα κτηνιατρικά φάρμακα διαμορφώνονται μονοπωλιακά και από τις πολυεθνικές και οι τιμές τους είναι καθορισμένες και δεν διαμορφώνονται στο λιανικό εμπόριο. Ούτε μπορούν τέτοια μέτρα να σταματήσουν το ξεπούλημα των συνεταιριστικών εταιρειών ή ακόμα τα άρθρα που ρυθμίζουν οφειλές των αγροτικών συνεταιριστικών οργανώσεων -και μιλάω κυρίως για το άρθρο 30- παρ’ όλο που εμείς λέμε ότι είναι αναγκαία μία ρύθμιση οφειλών. Όμως, δεν πρέπει να δούμε αν αυτές οι ρυθμίσεις λύνουν ουσιαστικά το πρόβλημα ή το μεταθέτουν για το μέλλον που μπορεί να λειτουργήσει σαν χιονοστιβάδα, επειδή είναι συχνό το φαινόμενο συνεταιρισμοί να αδιαφορούν για την εξόφληση οφειλών τους; 
      Επίσης, να πω και κάτι άλλο. Οι παραγραφές οφειλών γιατί θα πρέπει να αφορούν τα ασφαλιστικά ταμεία και όχι τον κρατικό προϋπολογισμό; Και με ποιο δικαίωμα τελικά εσείς αποφασίζετε; Αν θέλετε να χαρίσετε δεν μπορείτε  να κάνετε  τον γαλαντόμο με λεφτά των ασφαλισμένων. Να το κάνετε με τα λεφτά του Υπουργείου σας. Αυτά έχετε τη δυνατότητα και τη δικαιοδοσία να διαχειριστείτε. Τα λεφτά των ασφαλιστικών ταμείων είναι των εργαζομένων, αυτών που πληρώνουν τις εισφορές τους. Όμως, μία τέτοια λογική έχει οδηγήσει σε χρεοκοπία τα ασφαλιστικά ταμεία. Μέχρι και στο χρηματιστήριο οδηγήσατε τα λεφτά των ασφαλισμένων -και εσείς και το ΠΑ.ΣΟ.Κ- για να καταλήξουν στις τσέπες αετονύχηδων. Κατά τα άλλα μας κάνετε κήρυγμα σαν Κυβέρνηση ότι τα ταμεία δεν αντέχουν να πληρώσουν και πηγαίνετε σε ενοποιήσεις, αυξάνετε τις εισφορές των εργαζομένων και αυξάνετε και το χρόνο δουλειάς. Δηλαδή τα προβλήματα που έχετε δημιουργήσει με την πολιτική σας, αυτά χρησιμοποιείτε σαν άλλοθι για να χειροτερεύσετε την κατάσταση των εργαζομένων. Αυτή είναι η αλήθεια, αυτή είναι η πραγματικότητα. 
      Σε ό,τι αφορά τα άρθρα 32 και 33, το είπε και ο εισηγητής μας, είναι τα μοναδικά που θα ψηφίσουμε. Όλα τα άλλα θα τα καταψηφίσουμε, όπως συνολικά και το νομοσχέδιο. Θεωρούμε όμως, ότι οι εργαζόμενοι του Ο.Π.Ε.Κ.Ε.Π.Ε. είναι υπάλληλοι που δουλεύουν κάτω από τις ίδιες συνθήκες με τους δημόσιους υπαλλήλους του Υπουργείου Αγροτικής Ανάπτυξης και Τροφίμων και μέσα από αυτή τη διάταξη που έχετε βάλει και θα ψηφίσουμε, καταργείτε προηγούμενη που έδινε τη δυνατότητα εκτός από τον Ο.Π.Ε.Κ.Ε.Π.Ε. να υπάρχει και άλλος ιδιωτικός φορέας διαχείρισης των επιδοτήσεων. 
      Επίσης θεωρούμε ότι αποτελεί μία καλύτερη κατοχύρωση των εργαζομένων του οργανισμού. Ωστόσο, δεν μπορούμε να θεωρήσουμε ότι αποτελεί φιλευσπλαχνία η απόδοση ολόκληρης της επιδότησης στους αγρότες, γιατί τη δικαιούνται και παράνομα τόσα χρόνια κρατούσατε μέσω της ΠΑΣΕΓΕΣ τα έξοδα διαχείρισης των επιδοτήσεων. Κανονικά θα πρέπει να τους επιστραφεί ό,τι έχει κρατηθεί μέχρι τώρα παράνομα.
      Σε ό,τι αφορά το άρθρο 26, υποστηρίζετε ότι θα αναπτύξετε τον αγροτικό τομέα με τη δημιουργία και δεύτερης διεύθυνσης ανά νομό –αποκεντρωμένων υπηρεσιών, την ονομάζετε- με αντικείμενο τον έλεγχο περιφερειακών υπηρεσιών. Ουσιαστικά ανομοιογενές αντικείμενο. Βέβαια, μελλοντικά –δεν ξέρω- μπορεί να τους δώσετε και άλλα αντικείμενα αφαιρώντας τα από τις ήδη υπάρχουσες διευθύνσεις γεωργίας που ανήκουν στη Νομαρχιακή Αυτοδιοίκηση και να αποκαταστήσετε, όπως λέτε, τον ομφάλιο λώρο που έδενε περιφέρεια με Υπουργείο. Όλα είναι δυνατά. Όμως τι νομίζετε ότι θα πετύχετε έτσι; Ένα αλαλούμ. Και σε μερικές περιοχές όπως στη Θεσσαλονίκη, υποβαθμίζετε υπηρεσίες πανελλαδικής εμβέλειας ή άλλες υπηρεσίες που ικανοποιούν ανάγκες πολλών νομών ή περιφερειών. Εμείς θα το καταψηφίσουμε.
      Βέβαια δεν εξαντλείστε μόνο σε αντιαγροτικά ή αντικτηνοτροφικά νομοσχέδια. Κάθε φωνή διεκδίκησης, ύπαρξης δικαιωμάτων αγροκτηνοτρόφων πνίγεται με χρήση μάλιστα βασιλικών διαταγμάτων, όπως έγινε πρόσφατα με την απόρριψη δημιουργίας αγροκτηνοτροφικού συλλόγου στην Αργολίδα. Εμείς, κύριε Υπουργέ, σας καλούμε να πάρετε θέση σ’ αυτήν την απόφαση του Πρωτοδικείου. Καλούμε και εσάς και τα άλλα κόμματα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τέλος, σε ό,τι αφορά το άρθρο 36, επιβεβαιώνετε την αντιδασική, αντιοικολογική πολιτική σας και σε καμμιά περίπτωση δεν θωρακίζετε τον δασικό πλούτο της χώρας που έχει απομείνει, όπως υποστήριξε πριν από λίγο ο Υφυπουργός σας. Γιατί αν και είναι υπαρκτό το πρόβλημα των δασωμένων αγρών, ωστόσο το χρησιμοποιείτε ως άλλοθι για αποχαρακτηρισμούς δασικών γαιών και προσπαθείτε να παρακάμψετε τις αντιστάσεις των δασολόγων για προστασία των δασών για να εμποδίσουν οικοπεδοποίησή τους.
       ΠΡΟΕΔΡΕΥΟΥΣΑ (Έλσα Παπαδημητρίου): Κυρία Μανωλάκου, σας παρακαλώ.
      ΔΙΑΜΑΝΤΩ ΜΑΝΩΛΑΚΟΥ: Δεν θα δευτερολογήσω. 
      Σήμερα τους χρεώσατε και υποκειμενισμό. Γι’ αυτό δημιουργείτε επιτροπές σαν μηχανισμούς που η πλειοψηφία τους δεν έχει καμμιά σχέση με το βασικό αντικείμενο και συνεπώς, δεν διαθέτουν τη γνώση αν αποφανθούν αν μία έκταση είναι δασική ή όχι. Δεν το αντιμετωπίζετε με τρόπο επιστημονικό και κοινωνικά δίκαιο. Άλλοι είναι οι στόχοι σας. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Μανωλάκου, σας παρακαλώ.
      ΔΙΑΜΑΝΤΩ ΜΑΝΩΛΑΚΟΥ: Τελειώνοντας, θέλω να πω ότι θα καταψηφίσουμε το νομοσχέδιο, αλλά θα ενημερώσουμε και τη μεσαία αγροτιά και θα συμβάλουμε ώστε με τους αγώνες και την πάλη να ανατρέψει αυτήν την δική σας αντιαγροτική πολιτική και των κομμάτων των ευρωμονόδρομων που ουσιαστικά τη στηρίζουν, ανεξάρτητα αν καταψηφίζουν το νομοσχέδιο. Ούτως ή άλλως τα περισσότερα άρθρα τα ψηφίζουν.
      ΠΡΟΕΔΡΕΥΟΥΣΑ (Έλσα Παπαδημητρίου): Το λόγο έχει ο κ. Καρασμάνης που είναι ο τελευταίος ομιλητής. 
      Ορίστε, έχετε το λόγο.
      ΓΕΩΡΓΙΟΣ ΚΑΡΑΣΜΑΝΗΣ: Ευχαριστώ, κυρία Πρόεδρε. Θα πάρω το λόγο από το έδρανό μου, γιατί δεν θα εξαντλήσω το χρόνο. Θα κάνω δύο-τρεις επισημάνσεις.
      Έχω πει ότι εδώ στην Αίθουσα αυτά που καταγγέλλουμε θα πρέπει να τα αποδεικνύουμε με ντοκουμέντα. Δεν μπορούμε να ισχυριζόμαστε και να λέμε εδώ συνεχώς και διαρκώς ότι η Κυβέρνηση αυτή κάνει επιλεκτικές αποζημιώσεις. 
      Κύριε Στρατάκη, σας κατέθεσα επίσημα στοιχεία στα Πρακτικά για να μην επαναλάβετε το ίδιο λάθος και εσείς συνεχίζετε να επαναλαμβάνετε το ίδιο λάθος. Ο ισχυρισμός σας όχι μόνο δεν έχει βάση, αλλά δεν είναι και σοβαρός. Αμφισβητείτε με επίσημα στοιχεία ότι το 2004 οι ελαιοπαραγωγοί του Ηρακλείου εισέπραξαν 104.000.000, 30.000.000 περισσότερα από το 2003; Πού υπάρχει λοιπόν αδικία; Ποιος μπορούσε να υπογράψει μία απόφαση αποζημίωσης; Θα κατηγορούνταν για απιστία, για διασπάθιση του δημοσίου χρήματος. Έλεος λοιπόν! Σταματήστε να λέτε αυτά τα πράγματα. 
      Σας ενοχλεί, όμως, γιατί η Κυβέρνηση αυτή επί τέσσερα συνεχή χρόνια αποζημιώνει αυτές τις ζημιές μέσα από τον ΕΛ.Γ.Α.. Έδωσε πάνω από 1,5 δισεκατομμύριο ευρώ στους πληττόμενους παραγωγούς ενίσχυση στο αγροτικό εισόδημα. Είναι γεγονός ότι κατέδειξε υπευθυνότητα και ευαισθησία απέναντι στους παραγωγούς. Σας ενοχλεί αυτό το πράγμα. Ενώ εσείς, σας απέδειξα με επίσημα στοιχεία πάλι, τα κατέθεσα στα Πρακτικά της Βουλής, ότι το 2002 μέσα από τα Π.Σ.Ε.Α. δώσατε περίεργες και άδικες αποζημιώσεις. Και θα πρέπει να καταλάβετε επιτέλους ότι με αυτά τα οποία ισχυρίζεστε δεν βοηθάτε τους παραγωγούς της χώρας και επιπλέον δημιουργείτε πρόβλημα εν όψει των επικείμενων αποφάσεων που πρόκειται να εκδοθούν γι’ αυτές τις ζημιές. Είπαμε ότι οι ζημιές δεν μπαίνουν σε καλούπια. Επιτέλους, αυτή η ιστορία θα πρέπει να τελειώνει. Αν έχετε κάτι, θα πρέπει να το τεκμηριώσετε με στοιχεία, όχι...
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Καρασμάνη, μην απευθύνεστε σε συνάδελφο. Στο Προεδρείο απευθύνεστε.  Στο τρίτο πληθυντικό.
      ΓΕΩΡΓΙΟΣ ΚΑΡΑΣΜΑΝΗΣ: Βεβαίως. 
      Τώρα, το άρθρο 30 είναι ένα άρθρο το οποίο δίνει λύσεις στις οφειλόμενες εισφορές των ασφαλιστικών ταμείων, αλλά έχουμε συζητήσει στην επιτροπή ότι θα έπρεπε να ρυθμιστεί και η ειδική εισφορά του ΕΛ.Γ.Α.. Υπάρχει συναίνεση εδώ και δύο χρόνια της Διοίκησης του ΕΛ.Γ.Α., του Υπουργείου Οικονομίας και Οικονομικών. Ελπίζω, όπως δεσμεύθηκε ο κύριος Υπουργός στο νομοσχέδιο για το ΕΘ.Ι.Α.Γ.Ε., να έρθει πολύ σύντομα, γιατί, όπως ξέρετε, αυτό δημιουργεί πρόβλημα στην εξέλιξη των εργασιών των ενώσεων, είναι ένας βρόγχος, μία θηλιά στις διοικήσεις. 
      Το άρθρο 31 είναι ένα σημαντικό άρθρο, ιδιαίτερα η παράγραφος αυτή την οποία διαγράψατε, κύριε Υπουργέ, που αναφερόταν στη ρύθμιση, στην παράταση για δύο χρόνια, για την εξέταση όλων αυτών των αιτήσεων που αναφέρονταν στην εξαγορά των διαθέσιμων κατεχόμενων εκτάσεων. Όπως είπαμε, υπάρχει εκκρεμότητα, υπάρχουν πολλές αιτήσεις τις οποίες δεν μπόρεσαν να τις εξετάσουν οι Επιτροπές Απαλλοτριώσεων των Νομαρχιακών Αυτοδιοικήσεων. Οι υπηρεσίες σας λάθος σας ενημέρωσαν. Εγώ έχω έγγραφο από τη Νομαρχιακή Αυτοδιοίκηση της Πέλλας από τη Διεύθυνση της Πολιτικής Γης με ημερομηνία 27 Αυγούστου, δηλαδή πρόσφατα, που λέει ότι εκκρεμούν τρεις χιλιάδες αιτήσεις και μάλιστα ζητάει παράταση του νόμου αυτού, διότι δεν θα μπορέσει να τις εξετάσει. Και όπως ξέρετε, αυτές τις εκτάσεις τις κατέχουν οι αγρότες εδώ και πολλά χρόνια και από την άλλη πλευρά, το δημόσιο στερείται πόρων. Είναι ένα θέμα που δεν απασχολεί μόνο την Πέλλα, απασχολεί και όλους τους άλλους νομούς. 
      Έχω καταθέσει -για να μην επανέρχομαι πάλι και ζητώ το λόγο- μία τροπολογία που αναφέρεται στο εποχικό προσωπικό των Οργανισμών Εγγείων Βελτιώσεων, στο ΓΟΕΒ. Το θέμα το ξέρετε πάρα πολύ καλά. Είστε υποστηρικτής αυτού του προβλήματος. Βέβαια, δεν έχετε την αποκλειστική ευθύνη, είναι ευθύνη του Υπουργείου Δημόσιας Διοίκησης. Θα πρέπει να εξαιρεθούν από το Προεδρικό Διάταγμα, διότι οι άνθρωποι αυτοί παρέχουν μία ειδική υπηρεσία, είναι απαραίτητοι στην άρδευση των εκτάσεων της υπαίθρου. Δημιουργείται μεγάλο πρόβλημα με το Προεδρικό αυτό Διάταγμα και ζητούν, όπως έχουν εξαιρεθεί οι εποχικοί πυροσβέστες, να ισχύσει και γι’ αυτούς το ίδιο. 
      Αυτά, κυρία Πρόεδρε. Ευχαριστώ πολύ.   
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
      Υπάρχει κάποιος που θέλει να δευτερολογήσει;
      Το λόγο έχει ο κ. Στρατάκης. 
      ΕΜΜΑΝΟΥΗΛ ΣΤΡΑΤΑΚΗΣ: Ευχαριστώ, κυρία Πρόεδρε. 
      Θα ξεκινήσω με τις αναφορές του κ. Καρασμάνη και ζητώ συγγνώμη, γιατί στην προηγούμενη ομιλία μου τον ανέφερα ως κ. Καρπούζα, μπλέχτηκα από τον κατάλογο των ομιλητών. 
      Δεν γνωρίζει ασφαλώς το Νομό Ηρακλείου και ίσως γι’ αυτό δικαιούται να λέει και πράγματα που δεν έχουν σχέση με την πραγματικότητα. Οι αποζημιώσεις που έχουν ζητηθεί για τον παγετό του 2004, κύριε Καρασμάνη, για το Ηράκλειο είναι αποζημιώσεις που αφορούν μία ολόκληρη περιοχή, η οποία όχι μόνο μία χρονιά και δύο δεν πήρε παραγωγή, αλλά δεν πήρε τέσσερα χρόνια παραγωγή. Οι άνθρωποι, ενώ ήταν πλούσιοι ελαιοπαραγωγοί, τα χρόνια εκείνα, τα προηγούμενα τέσσερα χρόνια, υποχρεώθηκαν σε πάρα πολλές περιπτώσεις να αγοράσουν ακόμα και το λάδι που έτρωγαν στο σπίτι τους. Αυτό θέλω να το ξέρετε. 
      ΓΕΩΡΓΙΟΣ ΚΑΡΑΣΜΑΝΗΣ: Το 2004;
      ΕΜΜΑΝΟΥΗΛ ΣΤΡΑΤΑΚΗΣ: Αν το Ηράκλειο ως Νομός Ηρακλείου πήρε περισσότερα χρήματα γιατί είχε συνολικά περισσότερη παραγωγή, αυτό δεν σημαίνει ότι μία ολόκληρη έκταση, όπως ήταν αυτή η έκταση που ζημιώθηκε από τους παγετούς, δεν έπαθε ζημιές και δεν έπρεπε να αποζημιωθούν. Εξάλλου, η Κυβέρνησή σας ήρθε στο Ηράκλειο, ο ίδιος ο κ. Κατσαρός και δήλωσε αυτό το περιβόητο που ακόμα και σήμερα λέγεται και το ενθυμούνται οι αγρότες, μίλησε για «κρανίου τόπου», διότι πράγματι τέτοια ήταν η καταστροφή. Ε, αυτό δεν θέλετε να το καταλάβετε, τι να σας κάνω; Η πραγματικότητα είναι, όμως, αυτή. 
    Επειδή έχουμε αυτήν την αρνητική εμπειρία απ’ αυτήν την περίπτωση, σας λέμε και τα υπόλοιπα θέματα τα οποία τίθενται με τον ΕΛ.Γ.Α. ότι εμείς θέλουμε να λειτουργήσει ο ΕΛ.Γ.Α. ως ένας οργανισμός που αντιμετωπίζει όλες τις παραγωγές, όλα τα είδη των φυτών και των ζώων με τον ίδιο τρόπο σε όλες τις περιοχές. Δεν μπορεί να κάνει εξαίρεση στα οπωροφόρα δέντρα και να μην αποζημιώνει την ακαρπία στα ελαιόδεντρα ή στα αμπέλια, όπως είχαμε σε πάρα πολλές περιπτώσεις, όταν είναι γνωστό με επιστημονικό τρόπο το πώς δημιουργείται αυτή η ακαρπία. Όταν ξέρουμε όλοι με ποιες προϋποθέσεις υπάρχει αυτή η ακαρπία, δεν μπορείτε να κάνετε εξαίρεση σε ορισμένες περιοχές και σε ορισμένες καλλιέργειες.
    Και να μη συμβεί αυτό που είδαμε, που πραγματικά είναι ειρωνεία να αποζημιώνεται για μεν τον καπνό ο ιός της ντομάτας και για την ίδια την ντομάτα που έχει υποστεί τεράστιες ζημιές να μην αποζημιώνεται αυτή η ζημιά. Είναι πράγματα που μόνον επί Νέας Δημοκρατίας συμβαίνουν.
    Όσον αφορά αυτά που είπε ο κύριος Υπουργός για το συνδικαλιστικό κίνημα πρέπει να πω ότι όντως, αν θέλετε να βοηθήσετε το συνδικαλιστικό κίνημα και να λυθούν τα προβλήματα που υπάρχουν σήμερα, διότι χρειαζόμαστε την ενεργοποίηση του συνόλου των αγροτών, πρέπει να αλλάξετε τη διαδικασία. Φέρτε προϋποθέσεις και ρυθμίσεις για τα θέματα. Να υπάρχει μία συνδικαλιστική οργάνωση. Μπορείτε να το κάνετε. Δεν είναι δικαιολογία ότι αλλάξαμε το νόμο και εφαρμόσαμε την απλή αναλογική στις συνδικαλιστικές οργανώσεις που διέλυσε το συνδικαλιστικό κίνημα, όπως λέτε. Το συνδικαλιστικό κίνημα άλλαξε ρότα πολύ αργότερα και μάλιστα τελευταία, όταν η Νέα Δημοκρατία ήθελε να δημιουργήσει τη δική της παράταξη και το δικό της συνδικαλιστικό κίνημα. Δεν άλλαξε επί Σημίτη. Άλλαξε πολύ μεταγενέστερα, και το ξέρετε πάρα πολύ καλά, όταν υπήρξαν άλλες σκοπιμότητες για τις οποίες διαλύθηκε το συνδικαλιστικό κίνημα. Εμείς εκείνα τα άρθρα για τα οποία θεωρούμε ότι δημιουργούν έστω και ελάχιστη ωφέλεια για τους αγρότες, τα ψηφίζουμε όλα. Δηλαδή ψηφίζουμε το 60% των άρθρων του σχεδίου νόμου. ‘Όμως, θεωρούμε ότι τα υπόλοιπα είναι προς λάθος κατεύθυνση. Με το άρθρο 26, ολόκληρες διανομαρχιακές υπηρεσίες από την επομένη της ισχύος του νόμου δεν θα λειτουργούν, γιατί ενώ τώρα έχουν εμβέλεια και αρμοδιότητες σε διανομαρχιακό επίπεδο, τις περιορίζετε  με τον τρόπο που τις θεσμοθετείτε, με την ένταξή τους σε μία διεύθυνση, για να λειτουργούν μόνον στο νομό τους. 
    ‘Αρα, θα δημιουργηθούν προβλήματα και το επισημαίνουμε. Επίσης, σας επισημαίνουμε αυτά που αναφέρατε για τα δάση. Είναι πρόβλημα και θέλω να το ξέρετε. Θα έπρεπε, κύριε Υπουργέ, αν θέλετε να διατηρήσετε τα δάση και να ενισχύσετε την κτηνοτροφία, να μην αλλάξετε τις ισχύουσες διατάξεις. 
      ΠΡΟΕΔΡΕΥΟΥΣΑ (΄Ελσα Παπαδημητρίου):  Ο κ. Τζαμτζής, έχει το λόγο.
      ΙΟΡΔΑΝΗΣ ΤΖΑΜΤΖΗΣ: ‘Ακουσα από την πρώτη στιγμή τον εισηγητή του Κομμουνιστικού Κόμματος να μιλά για λαϊκή οικονομία. Βέβαια, έχουν αντίθετη άποψη για το νομοσχέδιο το οποίο σήμερα συζητάμε. Θέλω να τονίσω όμως ότι πέρα από τις ιδεολογικές αρχές και πέρα από τα πιστεύω μας, πρέπει να δούμε το καλό των αγροτών. Και το καλό των αγροτών, είναι η ενημέρωσή τους, αυτή που χρόνια τώρα σταμάτησε. Γι’ αυτό το λόγο δημιουργήσαμε τα τοπικά κέντρα αγροτικής ανάπτυξης. Για να μπορεί ξανά ο γεωπόνος, ο κτηνίατρος, να είναι κοντά στον αγρότη, δίπλα του. Πρέπει να λέμε αλήθειες. Είναι μία πραγματικότητα το ότι οι διευθύνσεις γεωργίας δεν έχουν τη δυνατότητα να καλύψουν επαρκώς αυτόν τον τομέα. Πρέπει να μείνει έτσι ανοικτός; Όχι βέβαια. Θα πρέπει να δοθεί στήριξη στους αγρότες.
      Όσον αφορά τον ΕΛ.Γ.Α., επειδή έχει γίνει πολύ συζήτηση, θέλω να τονίσω ότι πρώτα απ’ όλα κανείς δεν μπορεί να αμφισβητήσει την εντιμότητα, το ήθος και την επάρκεια του Προέδρου του ΕΛ.Γ.Α., ο οποίος εθήτευσε σ’ αυτήν τη Βουλή πολλά χρόνια.
    Υπηρέτησε τους Έλληνες πολίτες μέσα από τη Βουλή και βεβαίως και από τη θέση του Αντιπροέδρου της Βουλής.
    Αυτό λοιπόν που θέλω να επισημάνω είναι ότι στη συγκεκριμένη περίπτωση του Ηρακλείου, που έχει αναχθεί πραγματικά σε μείζον θέμα αυτές τις μέρες, υπήρξε ζημιά από παγετό. Στη συγκεκριμένη ελαιοκομική ζώνη δεν υπήρχε ζημιά, γιατί υπήρχε μεγαλύτερη ποσότητα. 
    Πιστεύετε λοιπόν ότι είχε κάποιο λόγο ο ΕΛ.Γ.Α. να σας αδικήσει; Όχι βέβαια. Γιατί; Γιατί αυτά τα χρόνια μπήκε μια τάξη στον ΕΛ.Γ.Α. Μπήκαν πολλά πράγματα στη θέση τους, όπως έπρεπε να μπουν. Διαλύθηκαν φωλιές οι οποίες λειτουργούσαν και έδιναν χρήματα σε αγρότες συγκεκριμένους του χώρου σας…
    ΕΜΜΑΝΟΥΗΛ ΣΤΡΑΤΑΚΗΣ: Γι’ αυτό όλες οι αποφάσεις…
    ΙΟΡΔΑΝΗΣ ΤΖΑΜΤΖΗΣ: …και βεβαίως άφηναν τους υπόλοιπους αγρότες έξω από το παιχνίδι αυτό, έξω από τις αποζημιώσεις. Αυτό είναι πολύ σημαντικό.
    Από κει και πέρα θα πρέπει να ξεκαθαρίσουμε ένα πράγμα. Δεν θέλω να κάνω συνεχώς προσωπικές αναφορές. Όλα τα κόμματα της Αντιπολίτευσης υπεκφεύγετε να πάρετε θέση και να τοποθετηθείτε. Έχουμε θέσει ένα θέμα και έχουμε ζητήσει από την Κυβέρνηση πανελλαδικά, όπου υπάρχει ζημιά για την ακαρπία, για τη μειωμένη παραγωγή στα σπαράγγια –δεν έχει μόνο η Πέλλα σπαράγγια, δεν έχει μόνο η Πέλλα ακαρπία, ακαρπία έχουν όλες οι περιοχές που έχουν καρποφόρα δένδρα…
    ΕΜΜΑΝΟΥΗΛ ΣΤΡΑΤΑΚΗΣ: Για όλες τις καλλιέργειες.
    ΙΟΡΔΑΝΗΣ ΤΖΑΜΤΖΗΣ: Έρχεσθε όμως και δεν στηρίζετε αυτή την πρόταση, γι’ αυτό και είπα πριν να δικαιολογηθείτε στους αγρότες των περιοχών σας. Εδώ, κύριε Στρατάκη, δεν είσθε απλά Βουλευτής Ηρακλείου. Είσθε ταυτόχρονα εκπρόσωπος και εισηγητής του ΠΑ.ΣΟ.Κ…
    ΕΜΜΑΝΟΥΗΛ ΣΤΡΑΤΑΚΗΣ: Για όλες τις καλλιέργειες.
    ΙΟΡΔΑΝΗΣ ΤΖΑΜΤΖΗΣ: Να δούμε τι θα μας πει η συνάδελφος της Πέλλας από το ΠΑ.ΣΟ.Κ.. 
    ΕΜΜΑΝΟΥΗΛ ΣΤΡΑΤΑΚΗΣ: Βεβαίως τα ίδια θα πει.
    ΙΟΡΔΑΝΗΣ ΤΖΑΜΤΖΗΣ: Γιατί η συνάδελφος …
    ΠΡΟΕΔΡΕΥΟΥΣΑ (Έλσα Παπαδημητρίου): Μην κάνετε διάλογο, κύριε Τζαμτζή.
    ΙΟΡΔΑΝΗΣ ΤΖΑΜΤΖΗΣ: Αυτό λοιπόν που θέλω να τονίσω -και να κλείσω, κυρία Πρόεδρε- είναι ότι όντως έχει δεσμευτεί ο Υπουργός για το θέμα των οφειλών προς τον ΕΛ.Γ.Α. των Αγροτικών Συνεταιριστικών Οργανώσεων. Αυτό είναι πολύ σημαντικό, κύριε Υπουργέ. Εγώ για άλλη μία φορά θα επικροτήσω αυτή την απόφασή σας. 
    Θέλω ταυτόχρονα να θίξω το ίδιο θέμα που έθιξε ο συνάδελφος κ. Καρασμάνης, το θέμα των κατεχόμενων εκτάσεων γιατί είναι πολύ σημαντικό και το θέσαμε από την πρώτη στιγμή, όταν έγινε η συζήτηση στην επιτροπή.
    Ας πάψουμε να κάνουμε παρανόηση. Είναι εκτάσεις γης που εκατοντάδες χρόνια κατέχουν αγρότες οι οποίοι δεν έχουν τίτλους κυριότητας, γιατί ο εποικισμός του 1937 δεν πήγε στο χωριό τους για να τους δώσει τίτλους κυριότητος. Οι άνθρωποι αυτοί είναι ξεκρέμαστοι. Είναι αμαρτία από το Θεό! Μένουν έξω από τα προγράμματα, μένουν έξω από αποζημιώσεις και δεν έχουν την αντιμετώπιση που πρέπει να έχουν.
    Είναι πολύ σημαντικό, λοιπόν, στο επόμενο νομοσχέδιο το οποίο θα συζητηθεί να επαναφέρουμε τη διάταξη αυτή, αφού την εξετάσετε –όπως έχετε πει κιόλας- πιο εμπεριστατωμένα για να αποδοθεί δικαιοσύνη σ’ όλους αυτούς για τους οποίους πρέπει να ρυθμιστεί το θέμα αυτό για τις κατεχόμενες εκτάσεις, οι οποίες δεν είναι κατεχόμενες, αλλά είναι ιδιοκτησία τους πολλών ετών. 
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Τζαμτζή. 
    Το λόγο έχει ο κ. Μωραϊτης.
    ΝΙΚΟΛΑΟΣ ΜΩΡΑΪΤΗΣ: Κυρία Πρόεδρε, εμείς θεωρούμε ότι από αύριο το πρωί που το νομοσχέδιο θα είναι νόμος του κράτους, δεν θα έχει αλλάξει το παραμικρό για τη θέση του φτωχομεσαίου κτηνοτρόφου. Θα συνεχίζει να στενάζει κάτω από το βάρος της ίδιας αντιαγροτικής αντικτηνοτροφικής πολιτικής. Από αύριο με το νέο νόμο για την κτηνοτροφία, δεν θα σταματήσει η φθίνουσα πορεία της. Θα είναι υπό διωγμό.
    Εμείς θεωρούμε ότι όποιες τροπολογίες αναφέρθηκαν εδώ και αφορούν κάποιες περιοχές –είτε την Πέλλα είτε το Ηράκλειο- δεν δίνουν καμμία λύση. Η αντιαγροτική σας πολιτική δεν έχει σύνορα. Είναι ίδια σε όλη τη χώρα. Πιστεύουμε ότι το πολυεθνικό κεφάλαιο, αυτό που πραγματικά δραστηριοποιείται στο χώρο της κτηνοτροφίας, στη διαμόρφωση των τιμών, του κόστους παραγωγής, ανεβάζει τις τιμές και θα θησαυρίζει. 
    Ήδη αναφέραμε ότι 350.000.000 ευρώ συναλλάγματος φεύγουν από τη χώρα μας για την εισαγωγή κτηνοτροφικών προϊόντων, σε μία χώρα που μπορούσε κάλλιστα να ήταν αυτάρκης σ’ αυτά τα προϊόντα. Έχουμε εισαγωγή λιπασμάτων, σπόρων, φυτοφαρμάκων. 
      Οι τιμές στα προϊόντα των κτηνοτρόφων παραμένουν σε εξευτελιστικά επίπεδα. Το παρόν νομοσχέδιο κινείται στο ίδιο διαχειριστικό μοτίβο της ίδιας αντιαγροτικής πολιτικής. Άλλωστε εδώ τα κόμματα του ευρωμονόδρομου έβαλαν μόνο διαχειριστικά ζητήματα. Αθωώνουν την πολιτική της Ευρωπαϊκής Ένωσης και προσπαθούν να ενοχοποιήσουν μόνο τις ελληνικές κυβερνήσεις. Άλλωστε ψήφισαν από το 65% έως το 90% του νομοσχεδίου. Οι όποιες διαφωνίες ήταν για το θεαθήναι, δεν ήταν σε ζητήματα ουσίας. 
      Θέλω να πω μία κουβέντα για τους συνεταιρισμούς. Δεν καταλαβαίνω γιατί τσακώνεται το ΠΑ.ΣΟ.Κ. κι η Νέα Δημοκρατία για τους συνεταιρισμούς. Μαζί, παρεούλα έβαλαν πλάτη για τη διάλυση του συνεταιριστικού κινήματος. Όσο τους χρειάζονταν τους χρησιμοποιούσαν σαν αμορτισέρ για να απορροφούν τους κραδασμούς αυτής της αντιαγροτικής πολιτικής. Τότε βέβαια τους έδιναν χρηματα με τη σέσουλα. Δώσανε όμως τη μάχη για να τους χρησιμοποιήσουν, για να χρεοκοπήσουν πάνω απ’ όλα τη συνεταιριστική ιδέα στις συνειδήσεις των Ελλήνων αγροτών, του ελληνικού λαού. 
      Το Κομμουνιστικό Κόμμα Ελλάδας παρά τα αντίθετα που είπε ο εισηγητής της Νέας Δημοκρατίας, έδωσε τις προτάσεις του.  Είναι προτάσεις που για μας είναι ρεαλιστικές και εφαρμόσιμες, γιατί ακριβώς συμφέρουν τους φτωχούς κτηνοτρόφους. Βέβαια, όπως είπαμε, είναι στον αντίποδα αυτής της πολιτικής, γιατί αντιπαλεύουν με συνέπεια αυτές τις αντιαγροτικές πολιτικές. Οι προτάσεις μας δίνουν διέξοδο στα σημερινά αδιέξοδα στα οποία έχει περιέλθει η φτωχή αγροτιά.
      Αυτή η κατάσταση όμως προϋποθέτει σύγκρουση με την πολιτική της Κοινής Αγροτικής Πολιτικής, αλλαγή των συσχετισμών δυνάμεων σε βάρος των κομμάτων του ευρωμονόδρομου και καλούμε τους κτηνοτρόφους να βάλουν τις προϋποθέσεις για την επιβίωση τη δικιά τους, αλλά και για την ανάπτυξη της κτηνοτροφίας προς όφελος του λαού μας. 
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ.
      Ο κ. Ψαριανός έχει το λόγο.
      ΓΡΗΓΟΡΙΟΣ ΨΑΡΙΑΝΟΣ: Για το τέλος να πούμε ότι το νομοσχέδιο συνολικά είναι σε λάθος κατεύθυνση κι είναι σε συνέχεια των πολιτικών που έχουν ασκηθεί από τις προηγούμενες κυβερνήσεις και που έχουν αποφέρει τα γνωστά αποτελέσματα στην κτηνοτροφία, που τα βλέπουμε όλοι καθημερινά και στην κατανάλωση και στην παραγωγή και στις τιμές και σ’ όλα αυτά που αναλυτικά αναφέραμε πριν και η Ευαγγελία Αμμανατίδου ακόμη αναλυτικότερα. 
      Υπάρχουν σοβαρά προβλήματα. Τα ξέρετε όλοι πολύ καλά και η Κυβέρνηση τα ξέρει ακόμη καλύτερα, διότι υποτίθεται ότι αυτή πρέπει να τα διαχειριστεί. Θα θέλαμε να μπορούμε να σταθούμε κριτικά και θετικά σε κάποια πράγματα που θα άλλαζαν προς το καλύτερο την υπάρχουσα κατάσταση, όμως μ’ αυτό το νομοσχέδιο δεν νομίζουμε ότι γίνονται σοβαρά βήματα σε θετική κατεύθυνση. Είναι συνέχεια των πολιτικών που έχουν ασκηθεί ως τώρα κι αν η κτηνοτροφία μας τώρα υπολειτουργεί ή είναι σε μία φοβερή παρακμή, σε μερικά χρόνια θα είναι σε απόλυτη απαξίωση.
      Ευχαριστώ.
      ΠΡΟΕΔΡΕΥΟΥΣΑ ('Ελσα Παπαδημητρίου): Ευχαριστώ πολύ. 
      Κηρύσσεται περαιωμένη η συζήτηση επί της ενότητας των άρθρων 17 έως και 37 και των τροπολογιών και θα γίνει η ψήφισή τους χωριστά. 
      Ερωτάται το Τμήμα: Γίνεται δεκτό το άρθρο 17 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 17 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 18 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 18 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 19 ως έχει; 
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία.
      ΠΡΟΕΔΡΕΥΟΥΣΑ ('Ελσα Παπαδημητρίου): Συνεπώς το άρθρο 19 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 20 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΑΘΑΝΑΣΙΟΣ ΠΛΕΥΡΗΣ: Κατά πλειοψηφία.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 20 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 21 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 21 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 22 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΑΘΑΝΑΣΙΟΣ ΠΛΕΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου):  Συνεπώς το άρθρο 22 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 23 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΑΘΑΝΑΣΙΟΣ ΠΛΕΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 23 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 24 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 24 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 25 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 25 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 26 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 26 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 27 όπως τροποποιήθηκε με την υπ’ αριθμ. 272/6 τροπολογία;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 27 έγινε δεκτό, όπως τροποποιήθηκε με την υπ’ αριθμ. 272/6 τροπολογία, κατά πλειοψηφία. 
      Ερωτάται το Τμήμα: Γίνεται δεκτό το άρθρο 28, όπως τροποποιήθηκε με την υπ’ αριθμ. 272/6 τροπολογία;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 28 έγινε δεκτό, όπως τροποποιήθηκε με την υπ’ αριθμ. 272/6 τροπολογία, κατά πλειοψηφία. 
      Ερωτάται το Τμήμα: Γίνεται δεκτό το άρθρο 29 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 29 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 30 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΑΘΑΝΑΣΙΟΣ ΠΛΕΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 30 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 31 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 31 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 32 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 32 έγινε δεκτό ως έχει ομόφωνα.
      Ερωτάται το Τμήμα: Γίνεται δεκτό το άρθρο 33 ως έχει;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 33 έγινε δεκτό ως έχει ομόφωνα.
      Ερωτάται το Τμήμα: Γίνεται δεκτό το άρθρο 34 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΑΘΑΝΑΣΙΟΣ ΠΛΕΥΡΗΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 34 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 35 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 35 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 36 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 36 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το άρθρο 36α ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 36α έγινε δεκτό ως έχει κατά πλειοψηφία.
      Ερωτάται το Τμήμα: Γίνεται δεκτό το άρθρο 37 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς το άρθρο 37 έγινε δεκτό ως έχει κατά πλειοψηφία. 
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΕΜΜΑΝΟΥΗΛ ΣΤΡΑΤΑΚΗΣ: Κατά πλειοψηφία. 
      ΝΙΚΟΛΑΟΣ ΜΩΡΑΪΤΗΣ: Κατά πλειοψηφία.
      ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία. 
      ΠΡΟΕΔΡΕΥΟΥΣΑ (Έλσα Παπαδημητρίου): Το ακροτελεύτιο άρθρο έγινε δεκτό κατά πλειοψηφία. 
      Συνεπώς το νομοσχέδιο του Υπουργείου Αγροτικής Ανάπτυξης και Τροφίμων «Ρυθμίσεις θεμάτων κτηνοτροφίας και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση, για την επόμενη Τρίτη. 
      Κυρία και κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 22 Ιουλίου 2008, της Τετάρτης 23 Ιουλίου 2008 πρωινής συνεδρίασης και Τετάρτης 23 Ιουλίου 2008 απογευματινής συνεδρίασης, της Πέμπτης 24 Ιουλίου 2008, της Παρασκευής 25 Ιουλίου 2008, της Τετάρτης 30 Ιουλίου 2008 πρωινής συνεδρίασης και Τετάρτης 30 Ιουλίου 2008 απογευματινής συνεδρίασης και ερωτάται το Τμήμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Έλσα Παπαδημητρίου): Συνεπώς τα Πρακτικά των συνεδριάσεων της Τρίτης 22 Ιουλίου 2008, της Τετάρτης 23 Ιουλίου 2008 πρωινής συνεδρίασης και Τετάρτης 23 Ιουλίου 2008 απογευματινής συνεδρίασης, της Πέμπτης 24 Ιουλίου 2008, της Παρασκευής 25 Ιουλίου 2008, της Τετάρτης 30 Ιουλίου 2008 πρωινής συνεδρίασης και Τετάρτης 30 Ιουλίου 2008 απογευματινής συνεδρίασης επικυρώθηκαν.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Τμήματος και ώρα 00.00΄ λύεται η συνεδρίαση για σήμερα ημέρα Τετάρτη 3 Σεπτεμβρίου 2008 και ώρα 10.00΄, με αντικείμενο εργασιών του Τμήματος νομοθετική εργασία: «μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Ειδική Αγωγή και Εκπαίδευση Ατόμων με Αναπηρία ή με εκπαιδευτικές ανάγκες», σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A’ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ KB’
Tρίτη 2 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί Διαδικαστικού θέματος, σελ.

 Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2.  Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί της αρχής των άρθρων και του συνόλου του σχεδίου νόμου του Υπουργείου Ανάπτυξης: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Ρωσικής Ομοσπονδίας για τη συνεργασία κατά την κατασκευή και εκμετάλλευση αγωγού φυσικού αερίου στο έδαφος της Ελληνικής Δημοκρατίας», σελ.
2. Κατάθεση Σχεδίου Νόμου.
Οι Υπουργοί Πολιτισμού, Εσωτερικών, Οικονομίας και Οικονομικών, Περιβάλλοντος, Χωροταξίας και Δημοσίων ‘Εργων, Εθνικής Παιδείας και Θρησκευμάτων, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Δικαιοσύνης και Επικρατείας, κατέθεσαν σχέδιο νόμου: «Καταπολέμηση της βίας με αφορμή αθλητικές εκδηλώσεις και άλλες διατάξεις», σελ.
3. Συζήτηση επί των άρθρων και των τροπολογιών του σχεδίου νόμου του Υπουργείου Αγροτικής Ανάπτυξης και Τροφίμων: «Ρυθμίσεις θεμάτων κτηνοτροφίας και άλλες διατάξεις», σελ.

ΟΜΙΛΗΤΕΣ
Α. Επί Διαδικαστικού θέματος:
ΒΕΝΙΖΕΛΟΣ Ε., σελ.
ΚΕΓΚΕΡΟΓΛΟΥ Β., σελ.
ΜΑΡΚΟΠΟΥΛΟΣ Κ., σελ.
ΠΕΤΣΑΛΝΙΚΟΣ Φ., σελ.
ΠΛΕΥΡΗΣ Α., σελ.
ΣΙΟΥΦΑΣ Δ., σελ.
ΣΟΥΡΛΑΣ Γ., σελ.

Β. Επί του σχεδίου νόμου του Υπουργείου Ανάπτυξης:
ΚΑΡΑΘΑΝΑΣΟΠΟΥΛΟΣ Ν., σελ.
ΨΑΡΙΑΝΟΣ Γ., σελ.

Γ. Επί του σχεδίου νόμου του Υπουργείου Αγροτικής Ανάπτυξης και Τροφίμων:
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΑΜΟΙΡΙΔΗΣ Ι., σελ.
ΑΥΓΕΝΑΚΗΣ Ε., σελ.
ΒΑΡΒΑΡΙΓΟΣ Δ., σελ.
ΒΟΡΙΔΗΣ Μ., σελ.
ΕΞΑΡΧΟΣ Β., σελ.
ΚΑΡΑΣΜΑΝΗΣ Γ., σελ.
ΚΑΡΤΑΛΗΣ Κ., σελ.
ΚΑΤΡΙΝΗΣ Μ., σελ.
ΚΑΤΣΙΦΑΡΑΣ Α., σελ.
ΚΕΓΚΕΡΟΓΛΟΥ Β., σελ.
ΚΙΛΤΙΔΗΣ Κ., σελ.
ΚΟΝΤΟΣ Α., σελ.
ΚΟΣΜΙΔΗΣ Σ., σελ.
ΚΟΥΣΕΛΑΣ Δ., σελ.
ΜΑΝΩΛΑΚΟΥ Δ., σελ.
ΜΠΟΛΑΡΗΣ Μ., σελ.
ΜΩΡΑΪΤΗΣ Ν., σελ.
ΠΑΝΤΟΥΛΑΣ Μ., σελ.
ΠΕΤΑΛΩΤΗΣ Γ., σελ.
ΠΕΤΣΑΛΝΙΚΟΣ Φ., σελ.
ΠΙΠΙΛΗ Φ., σελ.
ΠΛΕΥΡΗΣ Α., σελ.
ΣΟΥΡΛΑΣ Γ., σελ.
ΣΤΡΑΤΑΚΗΣ Ε., σελ.
ΤΖΑΜΤΖΗΣ Ι., σελ.
ΤΣΙΡΩΝΗΣ Δ., σελ.
ΦΟΥΝΤΟΥΚΙΔΟΥ-ΘΕΟΔΩΡΙΔΟΥ Π., σελ.
ΧΑΪΔΟΣ Χ., σελ.
ΨΑΡΙΑΝΟΣ Γ., σελ.


