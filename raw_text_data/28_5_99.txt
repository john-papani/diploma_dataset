Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡΛΣΤ'

Παρασκευή 28 Μαΐου 1999

 

 

Αθήνα, σήμερα στις 28 Μαΐου 1999, ημέρα Παρασκευή και ώρα 11.24', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης) Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από το Γραμματέα της Βουλής κ. Παναγιώτη Φωτιάδη, Βουλευτή Περιφέρειας Αττικής, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία το Εργατοϋπαλληλικό Κέντρο Θήβας καταγγέλλει απολύσεις συνδικαλιστών από τις εταιρείες ΚΡΙΣ-ΠΑΝ και ΒΙΟΠΛΑΣΤ ΑΕ στη Θήβα Βοιωτίας. 

2) Ο Βουλευτής Αχαΐας κ. ΔΗΜΗΤΡΙΟΣ ΚΟΥΤΣΟΓΙΩΡΓΑΣ κατέθεσε αναφορά με την οποία ζητεί να μην καταργηθεί το Γραφείο Επιθεωρήσεως Εργασίας στο Αίγιο Αχαίας. 

3) Ο Βουλευτής Αχαΐας κ. ΔΗΜΗΤΡΙΟΣ ΚΟΥΤΣΟΓΙΩΡΓΑΣ κατέθεσε αναφορά με την οποία ζητεί την κάλυψη της ορεινής περιοχής Αιγιάλειας Αχαίας από το δίκτυο της ΕΡΤ. 

4) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Δικηγορικός Σύλλογος Θεσ/νίκης ζητεί την ίδρυση και λειτουργία Ειρηνοδικείου και Υποθηκοφυλακείου στη Νέα Καλλικράτεια. 

5) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η 'Ενωση Εργατοϋπαλλήλων Ελληνικών Πετρελαίων ΑΕ καταγγέλλει τη διακοπή λειτουργίας τεσσάρων χημικών εργοστασίων στη Θεσ/νίκη. 

6) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Σύνδεσμος Εμπόρων Κεντρικής Αγοράς Θεσ/νίκης ζητεί τον ποιοτικό έλεγχο των εξαγόμενων νωπών οπωροκηπευτικών προϊόντων από γεωτεχνικούς. 

7) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσ/νίκης ζητεί την κατάργηση του μέτρου φορολόγησης βάσει αντικειμενικών κριτηρίων κλπ. 

8) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ζητεί να παραμείνει 10/θέσιο το Δημοτικό Σχολείο Ζαγοράς Μαγνησίας. 

9) Η Βουλευτής Πέλλας κ. ΠΑΡΘΕΝΑ ΦΟΥΝΤΟΥΚΙΔΟΥ κατέθεσε αναφορά με την οποία η Συντονιστική Επιτροπή Μανάδων και Πατεράδων των Στρατευμένων Παιδιών ζητεί να αποσυρθούν οι ελληνικές δυνάμεις από την Αλβανία, Βοσνία και Αδριατική. 

10) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ζεφυρίου Αττικής ζητεί τη λήψη μέτρων για τη σωστή αστυνόμευση της περιοχής του. 

11) Οι Βουλευτές κύριοι ΑΝΕΣΤΗΣ ΣΑΑΤΣΟΓΛΟΥ και ΙΩΑΝΝΗΣ ΚΟΥΡΑΚΗΣ κατέθεσαν αναφορά με την οποία Υπάλληλοι της Περιφέρειας ΑΜΘ Δ/νσης ΤΑ και Διοίκησης Δράμας ζητούν να συμπεριληφθούν στα εκλογικά συνεργεία, ώστε να τους καταβληθεί εκλογική αποζημίωση. 

12) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η ΕΛΜΕ Χίου ζητεί τη δημιουργία βαθμολογικού κέντρου στο Νομό Χίου. 

13) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία η Ομοσπονδία Ξενοδόχων Ανατ. Αιγαίου ζητεί τη ρύθμιση των χρεών των ξενοδοχειακών μονάδων των νήσων του Ανατ. Αιγαίου. 

14) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Σύλλογος Υπαλλήλων ΕΛΤΑ Νομού Δωδεκανήσου ζητεί τη χαρτογράφηση των ταχ. τομέων διανομής των Ταχ. Γραφείων του Νομού Δωδεκανήσου. 

15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Σύλλογος Συνταξιούχων Αγροτών Δράμας ζητεί να του αποσταλεί ο προϋπολογισμός του έτους κατά κατηγορία εσόδων - εξόδων. 

16) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Επιτροπή Τουριστικών Καταστημάτων Πλάκας Αθηνών ζητεί να επιτραπεί η έκθεση εμπορευμάτων εμπρός των καταστημάτων της Πλάκας. 

17) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία το Γενικό Νομαρχιακό Νοσοκομείο Δράμας ζητεί την έγκριση σύστασης έξι θέσεων ειδικευομένων ιατρών στη Β' Παθολογική Κλινική του. 

18) Ο Βουλευτής Ηρακλείου κ. ΚΩΝ/ΝΟΣ ΜΠΑΝΤΟΥΒΑΣ κατέθεσε αναφορά με την οποία Κάτοικοι οικισμών Ηρακλείου ζητούν την αναγνώριση ως κοινοτικού δρόμου, οδικού τμήματος που ενώνει τους οικισμους Αποσελέμη - Ανάληψη - Λιμάνι Χερσονήσου. 

19) Ο Βουλευτής Βοιωτίας κ. ΓΕΩΡΓΙΟΣ ΚΑΤΣΙΜΠΑΡΔΗΣ κατέθεσε αναφορά με την οποία το Σωματείο Υπαλλήλων ΕΛΤΑ Βοιωτίας ζητεί να μην καταργηθούν οι Κλάδοι των εργαζομένων στα ΕΛΤΑ. 

20) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύνδεσμος Συνταξιούχων του Ταμείου Επικουρικής Ασφάλισης Χημικών ζητεί την τεκμηρίωση μέσω των αρμοδίων Κρατικών Υπηρεσιών και των Χημικών κάθε ρύπανσης και προσβολής του περιβάλλοντος από τους βομβαρδισμούς στη Γιουγκοσλαβία. 

21) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ, ΣΠΥΡΟΣ ΔΑΝΕΛΛΗΣ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία ο Νομάρχης Δωδεκανήσου ζητεί νομοθετική ρύθμιση για μείωση της ακτίνας απαγόρευσης της ΕΡΤ, δόμησης κάτω των 300μ. από τη βάση της κεραίας ώστε να προχωρήσει η κατασκευή του ΙΕΚ Ρόδου. 

22) Η Βουλευτής Πειραιώς κ. ΣΤΕΛΛΑ ΑΛΦΙΕΡΗ κατέθεσε αναφορά με την οποία η Πανελλήνιος 'Ενωσις Πλοιάρχων Εμπορικού Ναυτικού Πάσης Τάξεως ζητεί την επίλυση συνταξιοδοτικών και ασφαλιστικών προβλημάτων των μελών της. 

23) Οι Βουλευτές κύριοι ΕΥΑΓΓΕΛΟΣ ΑΠΟΣΤΟΛΟΥ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Παναιτωλοακαρνανική Συνομοσπονδία ζητεί να ιδρυθεί περιφέρεια Δυτικής Στερεάς Ελλάδας που θα περιλαμβάνει τους Νομούς Αιτωλ/νίας, Ευρυτανίας και Φωκίδας. 

24) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο κ. Δ. Κεφαλληνός, κάτοικος Νυμφών Κέρκυρας, ζητεί την κατασκευή του αρδευτικού έργου Νυμφών Κέρκυρας. 

25) Οι Δήμοι Ηλιούπολης, Ν. Σμύρνης, Γλυφάδας, Π. Φαλήρου, Βύρωνα, Αγ. Δημητρίου, Αλίμου, Αργυρούπολης, Καισαριανής, Δάφνης, Βούλας, Ελληνικού και Υμηττού Αττικής με ψήφισμά τους το οποίο κατέθεσαν στον κύριο Πρόεδρο της Βουλής των Ελλήνων καλούν τις ευρωπαϊκές κυβερνήσεις να σταματήσουν να συνεργούν στις πολεμικές επιχειρήσεις κατά της Γιουγκοσλαβίας και να αναλάβουν πρωτοβουλίες για την εξεύρεση διπλωματικής διεξόδου από την κρίση. 

26) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Πεύκων Θεσ/νίκης ζητεί την ανέγερση κτιρίου για τη στέγαση των Σχολείων. 

27) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Πανελλήνια 'Ενωση Επαγγελματιών Θερινών Κινηματογράφων ζητεί τη λήψη μέτρων προστασίας των θερινών σινεμά. 

28) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία η Πανελλήνια 'Ενωση Επαγγελματιών Θερινών Κινηματογράφων ζητεί τη λήψη μέτρων προστασίας των θερινών σινεμά. 

29) Ο Βουλευτής Θεσ/νίκης κ. ΚΥΡΙΑΚΟΣ ΣΠΥΡΙΟΥΝΗΣ κατέθεσε αναφορά με την οποία 10 εργαζόμενοι Ι.Δ. στο λιμάνι Θεσ/νίκης ζητούν την επίλυση οικονομικού τους προβλήματος. 

30) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία η Κοινότητα Ελαφονήσου Λακωνίας διαμαρτύρεται για την εκμίσθωση χώρων από την ΚΕΔ στις παραλίες της Ελαφονήσου. 

31) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Σύλλογος Φίλων του Σιδηροδρόμου Μεσσηνίας ζητεί την πύκνωση των δρομολογίων του σιδηροδρόμου στο Νομό Μεσσηνίας. 

32) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία Κάτοικοι του οικισμού Παλαιοχωρίου Μικρού Περιστερίου Ιωαννίνων ζητούν το υδροηλεκτρικό έργο που πρόκειται να κατασκευαστεί να μην πάρει νερό από τη θέση "Παλιάχειρα" γιατί θα δημιουργηθούν οικολογικά προβλήματα. 

33) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Πανεργατικό Αγωνιστικό Μέτωπο καταγγέλλει την πρόσφατη απόφαση του Αρείου Πάγου για τη συνταξιοδότηση των γυναικών. 

34) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Σωματείο Εργαζομένων ΔΕΗ Νομού Κοζάνης "Η ΕΝΩΣΗ" καταγγέλλει ότι δεν τηρούνται τα μέτρα υγιεινής και ασφάλειας στην εργασία που αφορούν στους εργαζόμενους στα ορυχεία του Λιγνιτικού Κέντρου Κοζάνης - Πτολεμαϊδας - Αμυνταίου. 

35) Οι Βουλευτές κύριοι ΑΠΟΣΤΟΛΟΣ ΤΑΣΟΥΛΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία το Εργατικό Κέντρο Πύργου Νομού Ηλείας ζητεί τη λήψη μέτρων για την πάταξη της ανεργίας. 

36) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία το Δημοτικό Συμβούλιο Δήμου Πάρου ζητεί να αγοράσει το "ΞΕΝΙΑ" Πάρου. 

37) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Σύλλογος Γονέων και Κηδεμόνων Γυμνασίου - Λυκείου Καστριτσίου Αχαίας ζητεί την άμεση ανέγερση κτιρίου για τη στέγαση των σχολείων. 

38) Ο Βουλευτής Αχαΐας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία ο Δήμος Λευκασίου Αχαίας ζητεί την ολοκλήρωση του αρδευτικού έργου Αροανείου Κλειτορίας Αχαίας. 

39) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία ο Σύλλογος των Απανταχού Δασοχωριτών Μεσσηνίας "Η ΑΓΙΑ ΠΑΡΑΣΚΕΥΗ" ζητεί οικονομική ενίσχυση για την αγορά εξοπλισμού των αιθουσών του. 

40) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε αναφορά με την οποία το Εθνικό Στάδιο Μεσσήνης Μεσσηνίας ζητεί έκτακτη οικονομική ενίσχυση. 

41) Ο Βουλευτής Αττικής κ.ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ζεφυρίου Αττικής διαμαρτύρεται για την τροποποίηση της αρχικής μελέτης κατασκευής της λεωφόρου Σταυρού Ελευσίνας. 

42) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η καταβολή επιδότησης του ελαιολάδου στους δικαιούχους αγρότες. 

43) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ίδρυση Επαγγελματικού Λυκείου στο Δήμο Ωλενίας Αχαϊας. 

44) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ 

κατέθεσε δημοσίευμα εφημερίδας στο οποίο ζητείται η συνέχιση της λειτουργίας του Σταθμού Μέριμνας Ζώων του Πανεπιστημίου Πατρών Αχαίας. 

45) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο περιέχεται διαμαρτυρία ιατρών και φαρμακοποιών για την απόφαση διακοπής της σύμβασης με το δημόσιο, όσων έχουν φορολογικές εκκρεμότητες. 

46) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή του φράγματος Πείρου-Περαπείρου για την υδροδότηση των Πατρών Αχαίας. 

47) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που συναντά η υπογραφή της Συλλογικής Σύμβασης Εργασίας των τραπεζοϋπαλλήλων. 

48) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η επισκευή του οδικού δικτύου Πατρών Τριπόλεως. 

49) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην εισβολή ξένων εταιρειών "syper Mar kets" στην αγορά των Πατρών Αχαϊας. 

50) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα των εργαζομένων στο Π.Π.Ν.Π. 

51) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο επισημαίνεται η έλλειψη νοσηλευτικού, βοηθητικού και ιατρικού προσωπικού στο Νοσοκομείο "ΑΓΙΟΣ ΑΝΔΡΕΑΣ" Πατρών Αχαϊας. 

52) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη ιατρών από την Πνευμονολογική Μονάδα του Π.Π.Ν.Π. 

53) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να χορηγηθεί βυτιοφόρο όχημα στο Δήμο Μεσσάτιδος Αχαϊας. 

54) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η καταβολή δεδουλευμένων στους εργαζόμενους στην Ελληνική Βιομηχανία 'Οπλων Αιγίου Αχαϊας. 

55) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η κατασκευή οδικών έργων στο Δήμο Δύμης Αχαϊας. 

56) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα Εφημερίδας στο οποίο ζητείται ο έλεγχος των καταστημάτων με ηλεκτρονικά παιγνίδια. 

57) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο επισημαίνεται η έλλειψη προσωπικού στο Δήμο Μεσσάτιδος Αχαϊας. 

58) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο καταγγέλλεται η αμφίβολη ποιότητα χρήσης υλικών στις οικοδομές. 

59) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στις διαρκείς ανακατατάξεις στον τραπεζικό κλάδο. 

60) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η ολοκλήρωση του αρδευτικού έργου Αροανείου Αχαϊας. 

61) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η αύξηση της τιμής των εσπεριδοειδών. 

62) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται στη μείωση του αγροτικού εισοδήματος. 

63) Ο Βουλευτής Αχαίας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα προβλήματα που αντιμετωπίζουν οι νέοι Δήμοι στη λειτουργία τους. 

64) Ο Βουλευτής Αχαϊας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα έσοδα που χάνουν οι Δήμοι από την αφαίρεση της εκμετάλλευσης της χρήσης αιγιαλού - παραλίας. 

65) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ, ΜΟΥΣΤΑΦΑ ΜΟΥΣΤΑΦΑ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Ομοσπονδία Συλλόγων Τριχωνίδας ζητεί την ίδρυση Πανεπιστημίου Δυτικής Στερεάς με έδρα το Αγρίνιο. 

66) Οι Βουλευτές κύριοι ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Σύνδεσμος Γουνοποιών-Γουνεμπόρων Σιάτιστας "Ο ΠΡΟΦΗΤΗΣ ΗΛΙΑΣ" ζητεί την αποστολή των βεβαιώσεων χρεών των μελών του από τις Τράπεζες. 

67) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Δήμος Ταύρου Αθηνών ζητεί τη χωροθέτηση αθλητικών εγκαταστάσεων των Ολυμπιακών Αγώνων σε περιοχή που ανήκει στον Ελαιώνα. 

68) Ο Βουλευτής Αχαϊας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία η 'Ενωση Αγροτικών Συνεταιρισμών Πατρών Αχαϊας ζητεί τη λήψη μέτρων για την απορρόφηση της φετεινής πατατοπαραγωγής. 

69) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η 'Ενωση Ξενοδόχων Λευκάδας ζητεί την κατασκευή έργων υποδομής στη Λευκάδα. 

70) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Επιμελητήριο Κεφαλληνίας και Ιθάκης ζητεί τη λήψη μέτρων για τη στήριξη των μικρών επιχειρήσεων. 

71) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύλλογος Αγελαδοκτηνοτρόφων του Ν.Μαγνησίας ζητεί την επιστροφή Φ.Π.Α. και την πληρωμή επιδότησης μόσχων. 

72) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία ο κ. Δ.Λιανός, κάτοικος δημοτικού διαμερίσματος Παπαδιανίκων του Δήμου Ασωπού Λακωνίας ζητεί τη θεμελίωση του δικαιώματος χορηγίας του. 

73) Η Βουλευτής Μαγνησίας κ.ΡΟΔΟΥΛΑ ΖΗΣΗ κατέθεσε αναφορά με την οποία η Ιερά Μητρόπολις Δημητριάδος Ιερός Ναός Αγίου Νικολάου Βερασιάς του Ν.Μαγνησίας ζητεί οικονομική ενίσχυση για την εκτέλεση εργασιών επισκευής και συντήρησης του ναού. 

74) H Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Ασωπίας του Ν.Μαγνησίας ζητεί τη χορήγηση αποζημίωσης στους χαλαζόπληκτους παραγωγούς Διμηνίου Μαγνησίας. 

75) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία το Εθνικό Αθλητικό Κέντρο Βόλου Μαγνησίας ζητεί χρηματοδότηση για την προμήθεια των μηχανισμών λειτουργίας του πεδίου βολής του. 

76) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ελληνική Εταιρεία Προστασίας και Αποκατάστασης Αναπήρων Παίδων, Παράρτημα Βόλου ζητεί οικονομική ενίσχυση για τη λειτουργία του Ειδικού Σχολείου και των πολύτιμων υπηρεσιών που προσφέρει το Παράρτημα ΕΛΕΠΑΠ Βόλου. 

77) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σκοπευτικός Σύλλογος Βόλου Μαγνησίας ζητεί χρηματοδότηση για την περίφραξη του πεδίου βολής του Συλλόγου. 

78) Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία το Σωματείο Ξυλουργών Καλύμνου "Ο ΧΡΙΣΤΟΣ" ζητεί τη ρύθμιση των οφειλών των μελών προς το Επικουρικό Ταμείο Ξυλουργών ΤΕΑΛΞΕ. 

79) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η 'Ενωση Κληρικών της Εκκλησίας Κρήτης ζητεί τη χορήγηση του επιδόματος απόδοσης στους ορθόδοξους ιερείς. 

80) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ζεφυρίου του Ν. Αττικής ζητεί να κηρυχθεί η περιοχή του σε κατάσταση άμεσης ανάγκης. 

81) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Καρπάθου του Ν.Δωδ/νήσου ζητεί να καλυφθεί η θέση του ειρηνοδίκη Καρπάθου με υπηρετούντα σε άλλο ειρηνοδικείο. 

82) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία ο Δήμος Καλλιθέας του Ν. Δωδ/νήσου ζητεί τη χορήγηση άδειας λειτουργίας του Ταχυδρομικού Πρακτορείου Γ' Τάξης στην περιοχή του. 

83) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία ο Αθλητικός Οργανισμός Δήμου Πολυκάστρου του Ν.Κιλκίς ζητεί χρηματοδότηση για τη δημιουργία γηπέδου ποδοσφαίρου στην περιοχή Πολυκάστρου. 

84) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κυκλαδική Ομοσπονδία Ενοικιαζόμενων Διαμερισμάτων "ΚΥΚΛΑΔΕΣ" διαμαρτύρεται για τη νομοθετική ρύθμιση της προϋπόθεσης ανανέωσης των ειδικών σημάτων των επιχειρήσεων ενοικιαζόμενων δωματίων. 

85) Ο Βουλευτής Δωδεκανήσου κ. ΒΑΣΙΛΕΙΟΣ ΠΑΠΑΝΙΚΟΛΑΣ κατέθεσε αναφορά με την οποία η Ομοσπονδία Ενοικιαζόμενων Δωματίων Διαμερισμάτων του Ν. Δωδ/νήσου ζητεί τη νομοθετική διευθέτηση του θέματος της πληρότητας και των προδιαγραφών των καταλυμάτων των επιχειρήσεων μελών της. 

86) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Σύνδεσμος Συντ/χων ΔΕΗ Κεντρικής Ελλάδας καταγγέλλει την επαίσχυντη επέμβαση της Αμερικής και του ΝΑΤΟ στο κυρίαρχο Κράτος του Σερβικού Λαού. 

87) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία ο Δήμος Τυρνάβου Λάρισας ζητεί την οικονομική στήριξη των αχλαδοπαραγωγών της περιοχής του. 

88) Ο Βουλευτής Αιτωλοακαρνανίας κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία η Ομοσπονδία Συλλόγων Τριχωνίδας ζητεί την ενημέρωση των αγροτών της Αιτωλ/νίας για τον κανονισμό της ΕΕ περί νέων αγροτών και βιοκαλλιεργειών. 

89) Ο Βουλευτής Αιτωλοακαρνανίας Κ. ΒΑΣΙΛΕΙΟΣ ΜΑΓΓΙΝΑΣ κατέθεσε αναφορά με την οποία η Παναιτωλοακαρνανική Συνομοσπονδία ζητεί την ίδρυση Εφοριών Κλασσικών και Βυζαντινών Αρχαιοτήτων στην Αιτωλοακαρνανία. 

90) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Ελληνική Ομοσπονδία Πετοσφαίρισης, Τοπική Επιτροπή Νομού Μεσσηνίας ζητεί τη λήψη μέτρων για τη δημιουργία συνθηκών Επιστημονικής 'Αθλησης στα αθλητικά γυμνάσια Μεσσηνίας. 

91) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία ο Σύνδεσμος Ελαιουργών του Ν.Ηρακλείου ζητεί να επιλυθεί το πρόβλημα σχετικά με τη νομιμοποίηση της λειτουργίας των ελαιοτριβείων του Ν.Ηρακλείου. 

92) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε αναφορά με την οποία το Κέντρο Ειδικών Παιδιών "Ο ΑΓΙΟΣ ΣΠΥΡΙΔΩΝ" Ηρακλείου ζητεί την ένταξή του σε πρόγραμμα οικονομικής ενίσχυσης Ε.Π.. 

93) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο κ. Δ.Καλαποτζής, κάτοικος Σερρών ζητεί τη διευθέτηση της συνταξιοδότησής του. 

94) Ο Βουλευτής Σερρών κ. ΘΕΟΦΙΛΟΣ ΛΕΟΝΤΑΡΙΔΗΣ κατέθεσε αναφορά με την οποία ο κ. Ιωαννίδης Κοσμάς, κάτοικος Σιδηροκάστρου Σερρών ζητεί την κρατική αναγνώριση της ειδικότητάς του στο άθλημα της καλαθοσφαίρισης. 

95) Ο Βουλευτής Φθιώτιδας κ. ΑΘΑΝΑΣΙΟΣ ΓΙΑΝΝΟΠΟΥΛΟΣ κατέθεσε αναφορά με την οποία ο Πολιτιστικός Εξωραϊστικός Σύλλογος "ΔΑΦΝΗ" ζητεί τη χαλικόστρωση του δρόμου Καστριώτισσας-Δάφνης. 

96) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος Βεγορίτιδας του Ν.Πέλλας ζητεί οικονομική ενίσχυση για την περιβαλλοντική προστασία της λίμνης Βεγορίτιδας Πέλλας. 

97) Ο Βουλευτής Αιτωλοακαρνανίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία ο κ. Δημήτριος Λογοθετίδης, κάτοικος Δράμας ζητεί τη λήψη μέτρων αποφυγής τροχαίων ατυχημάτων στη χώρα. 

98) Ο Βουλευτής Αιτωλοακαρνανίας κ. ΧΡΗΣΤΟΣ ΡΟΚΟΦΥΛΛΟΣ κατέθεσε αναφορά με την οποία η Πανελλήνια 'Ενωση Επαγγελματικών Θερινών Κινηματογράφων ζητεί να ρυθμισθεί νομοθετικά η συνέχιση της λειτουργιας των θερινών κινηματογράφων. 

99) Ο Βουλευτής Θεσ/νίκης κ. ΣΩΤΗΡΗΣ ΚΟΥΒΕΛΑΣ κατέθεσε αναφορά με την οποία οι επιτυχόντες Ν.Θεσ/νίκης στο διαγωνισμό του ΑΣΕΠ το Φεβρουάριο 1998 ζητούν την αποκατάσταση της νομιμότητας του διαγωνισμού. 

100) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Τοπική 'Ενωση Δήμων και Κοινοτήτων Ημαθίας διαμαρτύρεται για την ακολουθούμενη από τη ΔΕΗ πρακτική, που απαιτεί από τους νέους Δήμους να κταβάλλουν το σύνολο της δαπάνης κατανάλωσης ηλεκτρικού ρεύματος. 

101) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Τοπική 'Ενωση Δήμων και Κοινοτήτων Ημαθίας, ζητεί να καταβληθούν άμεσα όλες οι οφειλόμενες προς τους αγρότες αποζημιώσεις. 

102) Οι Βουλευτές κύριοι ΕΥΑΓΓΕΛΟΣ ΜΠΟΥΤΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η Επιτροπή Γονέων Καρδιτσιωτών Φοιτητών των Πανεπιστημίων της Ο.Δ. της Ν.Γιουγκοσλαβίας ζητεί να μεταγραφούν τα παιδιά στα Ελληνικά Πανεπιστήμια. 

103) Οι Βουλευτές κύριοι ΜΑΡΙΑ ΜΠΟΣΚΟΥ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία η Τοπική 'Ενωση Δήμων και Κοινοτήτων Ημαθίας διαμαρτύρεται επειδή δεν έχει ακόμη εκθοθεί η προβλεπόμενη από την παρ.8 του άρθρου 4 του ν.2539/97 κοινή Απόφαση των Υπουργών Εσωτερικών και Οικονομικών, για τον καθορισμό των εξόδων κίνησης των Προέδρων των Τοπικών Συμβουλίων. 

104) Οι Βουλευτές κύριοι ΕΥΣΤΡΑΤΙΟΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Συντονιστική Επιτροπή Μανάδων και Πατεράδων των Στρατευμένων Παιδιών ζητεί να αποσυρθούν οι ελληνικές δυνάμεις από Αλβανία-Βοσνία-Αδριατική κ.λπ. 

105) Οι Βουλευτές κύριοι ΕΥΣΤΡΑΤΙΟΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Σωματείο Ιατρών Ε.Σ.Υ. Λέσβου αναφέρεται στη λειτουργία του Ε.Σ.Υ. στα προβλήματα λειτουργίας του Νοσοκομείου Μυτιλήνης. 

106) Οι Βουλευτές κύριοι ΕΥΣΤΡΑΤΙΟΣ ΚΟΡΑΚΑΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Σωματείο Νοσοκομειακών Ιατρών "ΒΟΣΤΑΝΕΙΟΥ" Γ.Ν. Ν.Μαγνησίας ζητεί οι υπεράριθμοι ειδικευόμενοι να καλύπτουν κατά απόλυτη προτεραιότητα τις ανάγκες του Νοσοκομείου κ.λπ. 

107) Οι Βουλευτές κύριοι ΕΥΣΤΡΑΤΙΟΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία οι Νοσοκομειακοί Ιατροί Ε.Σ.Υ. Λέσβου ζητούν να σταματήσουν οι βομβαρδισμοί στη Γιουγκοσλαβία. 

108) Οι Βουλευτές κύριοι ΕΥΣΤΡΑΤΙΟΣ ΚΟΡΑΚΑΣ και ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσαν αναφορά με την οποία ο Σύλλογος Εργαζομένων για τις Δυνάμεις ΗΠΑ ζητεί την καταβολή ασφαλιστικών οφειλών του Γενικού Επιτελείου Αεροπορίας στους εργαζομένους στις Αμερικάνικες Βάσεις. 

109) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΑΠΟΣΤΟΛΟΣ ΤΑΣΟΥΛΑΣ κατέθεσαν αναφορά με την οποία το Συνδικάτο Οικοδόμων και Συναφών Επαγγ/μάτων Νομού Ηλείας καταγγέλλει ως απαράδεκτες τις συνθήκες εργασίας των εργαζομένων στο "OLYMPIAN VILLAGE" στην περιοχή της Σκαφιδιάς". 

110) Ο Βουλευτής Αχαΐας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Αγροτικός Συν/σμός Μακρισιών στα Κρέστενα επισημαίνει τα προβλήματα στις καλλιέργειες από τα έργα στο φράγμα του Αλφειού. 

111) Ο Βουλευτής Αχαΐας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά με την οποία ο Αγροτικός Επαγγελματικός Σύλλογος Αμαλιάδας"Η ΔΗΜΗΤΡΑ" ζητεί τη ρύθμιση των χρεών των μελών της προς την Αγροτική Τράπεζα. 

112) Ο Βουλευτής Αθήνας κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Σύνδεσμος Επιχειρήσεων Πληροφορικής Ελλάδας ζητεί να ληφθούν μέτρα για τη διάδοση της πληροφορικής στην Ελλάδα. 

113) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Αγροτικός Σύλλογος Πτελεού "Η ΔΗΜΗΤΡΑ" ζητεί την καταπολέμηση του δάκου στις ελαιοκαλλιέργειες της περιοχής του με αεροψεκασμό. 

114) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ομοσπονδία Αγροτικών Συλλόγων Μαγνησίας ζητεί τη ρύθμιση των χρεών των μελών της προς την ΑΤΕ. 

115) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Μεθάνων Αττικής ζητεί την αξιοποίηση των ιαματικών πηγών του. 

116) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Εξωραϊστικός Σύλλος Καστέλλας Πειραιά ζητεί να διαταχθεί η διενέργεια δικαστικής εξέτασης και να γίνει διαχειριστικός έλεγχος στο 'Ιδρυμα Αλ.Ζαχαρίου. 

117) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι εργαζόμενοι στον Αυτόνομο Οργανισμό Εργατικής Κατοικίας καταγγέλλουν αξιόποινες δραστηριότητες υψηλόβαθμων στελεχών του Οργανισμού. 

118) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία οι κάτοικοι Καλικριού Σκύρου ζητούν τη δρομολόγηση ενός λεωφορείου για τη διαδρομή Σκύρου-Καλικρί. 

119) Ο Βουλευτής Πειραιά κ. ΕΜΜΑΝΟΥΗΛ ΜΠΕΝΤΕΝΙΩΤΗΣ κατέθεσε αναφορά με την οποία το Σωματείο Αθλητικός 'Ομιλος Φοίνικας Αγίας Σοφίας Πειραιά ζητεί οικονομική ενίσχυση για την κάλυψη των αθλητικών αναγκών του στο άθλημα της αντισφαίρισης. 

120) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η ΓΕΝΙΝΗ ΟΜΟΣΠΟΝΔΙΑ προσωπικού ΔΕΗ ζητεί παράταση για την προθεσμία υποβολής βοηθήματος από το ΤΕΑΕΥΕΕΟ. 

121) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε δημοσίευμα εφημερίδας ο Δήμος Εξαπλατάνου Πέλλας ζητεί την καταβολή εξόδων παράτασης στους Προέδρους των τοπικών συμβουλίων. 

122) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Δήμος Τρίπολης Αρκαδίας ζητεί τη σωστή αστυνόμευση της ευρύτερης περιοχής του. 

123) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Παραγωγών Βοείου Κρέατος και Γάλακτος Νομού Ηλείας ζητεί τη ρύθμιση των χρεών και δανείων των μελών του. 

124) Η Βουλευτής Αθηνών κ. ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ κατέθεσε αναφορά με την οποία η Πανελλήνια Ομοσπονδία Επαγγελματιών Πρακτόρων ΠΡΟ-ΠΟ ζητεί την έγκριση του νέου κανονισμού λειτουργίας των πρακτορείων ΟΠΑΠ. 

125) Η Βουλευτής Αθηνών κ. ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ κατέθεσε αναφορά με την οποία ζητεί πληροφορίες για τον αποκλεισμό διορισμού της κυρίας Καραγκούνη στο Δημόσιο. 

126) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Κύμης Εύβοιας ζητεί την κατασκεή μνημείου αφανούς ναύτου στην παραλία της Κύμης. 

127) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία η Πανελλήνια 'Ενωση Επαγγελματιών Θερινών Κινηματογράφων ζητεί να ληφθούν μέτρα προστασίας των θερινών κινηματογράφων. 

128) Ο Βουλευτής Αθηνών κ. ΑΘΑΝΑΣΙΟΣ ΑΛΕΥΡΑΣ 

κατέθεσε αναφορά με την οποία η Πανελλήνια 'Ενωση Επαγγελματιών Θερινών Κινηματογράφων ζητεί να ληφθούν μέτρα προστασίας των θερινών κινηματογράφων. 

129) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία το Επιμελητήριο Εύβοιας ζητεί τον έλεγχο των πωλουμένων προϊόντων στις λαϊκές αγορές. 

Β.ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 6886/16-2-99 ερώτηση δόθηκε με το υπ'αριθμ. 769/5-3-99 έγγραφο από τον Υπουργό Εργασίας και Κοινωνικων Ασφαλίσεων η ακόλουθη απάντηση: 

"Απαντώντας στην με αριθμό 6886/16-2-99 ερώτηση που κατατέθηκε στη Βουλή από τους Βουλευτές κυρίους Γ. Κουράκη, Δ. Σαρρή και Εμμ. Φραγκιαδουλάκη, για την ίδρυση και λειτουργία ΟΑΕΔ στο Δήμο Γαζίου Ηρακλείου, σας πληροφορούμε τα εξής: 

1) Ο Οργανισμός Απασχόλησης Εργατικού Δυναμικού (ΟΑΕΔ) αντιμετωπίζει σοβαρή έλλειψη προσωπικού με αποτέλεσμα την αδυναμία στελέχωσης της νέας τοπικής τους Υπηρεσίας. 

2) Το Γάζι απέχει από τις πλησιέστερες Υπηρεσίες του ΟΑΕΔ Ηρακλείου 6 χλμ. και η εξυπηρέτηση των ενδιαφερομένων του Δήμου Γαζίου γίνεται με αστική συγκοινωνία. 

Κατόπιν των παραπάνω δεν θεωρείται σκόπιμη η ίδρυση Τ.Υ. ή Γρ. Ανταποκριτή του ΟΑΕΔ στο Δήμο Γαζίου Ν. Ηρακλείου. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ" 

2. Στην με αριθμό 3878/19-11-98 ερώτηση δόθηκε με το υπ'αριθμ. 39005/9-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση στην με αριθμό 3878/19.11.98 ερώτηση του Βουλευτή κ. Σάββα Τσιτουρίδη, σας παραθέτουμε τα εξής: 

Ο Υπουργός Εθνικής Οικονομίας πέραν από τους τομείς αρμοδιότητος του Υπουργείου Εθνικής Οικονομίας, σύμφωνα με το ν.1338/1983 προσυπογράφει όλα τα νομοθετήματα προσαρμογής αρμοδιότητος άλλων Υπουργείων, με αποτέλεσμα το ΥΠΕΘΟ να παρακολουθεί συστηματικά την ενσωμάτωση του κοινοτικού δικαίου στην ελληνική έννομο τάξη. 

Οι αναφερόμενοι, στην ερώτηση, τομείς στους οποίους παρατηρείται καθυστέρηση προσαρμογής της εθνικής νομοθεσίας, ανήκουν στην καθ' ύλην αρμοδιότητα άλλων Υπουργείων. Παρά ταύτα σας επισημαίνουμε ότι ο εν λόγω πίνακας που εμπεριέχεται στον πίνακα Επιδόσεων της Ενιαίας Αγοράς (Single Market Scοrebοard) θα πρέπει να μελετηθεί σε συνδυασμό και με τα άλλα στοιχεία που παρατίθενται στον Πίνακα Επιδόσεων (βλ. συνημμένο απόσπασμα από τον πίνακα Επιδόσεων στη γαλλική). Η καθυστέρηση ενσωμάτωσης παρατηρείται σε οδηγίες που έχουν υιοθετηθεί πρόσφατα και η προθεσμία ενσωμάτωσης πολλών από τις εν λόγω οδηγίες δεν έχει ακόμη λήξει. Επίσης η καθυστέρηση ενσωμάτωσης οδηγιών των αναφερομένων στην ερώτηση τομέων, οφείλεται πολλές φορές σε εσωτερικές διοικητικές δυσκολίες δεδομένου ότι μερικοί από τους αναφερόμενους, τομείς ήσαν προστατευμένοι κατά το παρελθόν και ευρίσκονται σε πορεία απελευθέρωσης π.χ. τηλεπικοινωνίες, δημόσιες συμβάσεις, μεταφορές, γεγονός που διαπιστώνεται και από την ίδια την Επιτροπή. 

Τέλος σας γνωρίζουμε ότι για πολλές από τις οδηγίες των εν λόγω τομέων, έχει ξεκινήσει από τις αρμόδιες υπηρεσίες των Υπουργείων διαδικασία κατάρτισης πράξεων κανονιστικού περιεχομένου με τις οποίες επιχειρείται η εναρμόνιση της εθνικής νομοθεσίας. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

3. Στην με αριθμό 4023/18-11-98 ερώτηση δόθηκε με το υπ'αριθμ. 4188/8-12-98 έγγραφο από τον Υφυπουργό Υγείας και Πρόνοιας η ακόλουθη απάντηση: 

"Απαντώντας στην ερώτηση 4023/18-11-98 που κατέθεσε η Βουλευτής κ. Στέλλα Αλφιέρη, σχετικά με τα εργαστήρια οικοτεχνίας του Ε.Ο.Π. που λειτουργούν στις γυναικείες Φυλακές Κορυδαλλού, σας πληροφορούμε τα ακόλουθα: 

Οι δραστηριότητες οικοτεχνίας του Ε.Ο.Π. δεν καταργούνται, αλλά σύμφωνα με το άρθρο 7 του ν. 2646/20-10-1998 (ΦΕΚ 236 τ.Α') "Ανάπτυξη του Εθνικού Συστήματος Κοινωνικής Φροντίδας και άλλες διατάξεις" μεταφέρονται στους οικείους οργανισμούς τοπικής αυτοδιοίκησης (Ο.Τ.Α.), α' βαθμού, μετά του προσωπικού που υπηρετούσε σ'αυτές κατά την 31η Μαϊου 1998. Η μεταβίβαση αυτή γίνεται με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Υγείας και Πρόνοιας, ύστερα από απόφαση του οικείου Δημοτικού Συμβουλίου. Για τα λοιπά θέματα αρμόδια να σας απαντήσουν είναι τα συνερωτώμενα υπουργεία. 

Ο Υφυπουργός 

Θ. ΚΟΤΣΩΝΗΣ" 

4. Στην με αριθμό 3979/18-11-98 ερώτηση δόθηκε με το υπ'αριθμ. 42251/9-12-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3979/18-11-98 που κατέθεσε ο Βουλευτής κ. Λ. Παπανικολάου, σχετικά με τη "ΒΙΠΕ Μελιγαλά", σας γνωρίζουμε τα ακόλουθα: 

1. Η ΒΙ.ΠΕ Μελιγαλά αναπτύχθηκε σε μία και μοναδική φάση, στην οποία έχουν κατασκευασθεί τα εσωτερικά δίκτυα οδοποιίας, ύδρευσης, αποχεύτευσης ομβρίων και ακαθάρτων, καθώς και η αντιπλημμυρική προστασία. 

2. Η μη ύπαρξη Μονάδας Καθαρισμού Αποβλήτων (Μ.Κ.Α.) στη ΒΙΠΕ Μελιγαλά δεν μπορεί να θεωρηθεί ότι αποτελεί αποτρεπτικό παράγοντα στην προσέκλυση επιχειρήσεων, κρίνοντας από άλλες Περιοχές, όπως για παράδειγμα η ΒΙ.ΠΕ Ιωαννίνων, στην οποία, αν και δεν έχει κατασκευασθεί Μ.Κ.Α., έχει διατεθεί το σύνολο σχεδόν των βιομηχανικών οικοπέδων. 

Τα έργα κατασκευής της Μονάδας Καθαρισμού Αποβλήτων της ΒΙ.ΠΕ. Μελιγαλά θα υλοποιηθούν όταν εξασφαλισθεί πλήρης χρηματοδότηση και όταν εγκατασταθούν επιχειρήσεις με όγκο αποβλήτων που θα επιτρέπει τη λειτουργία της. 

Σημειώνεται ότι στη ΒΙ.ΠΕ. έχουν αποκτήσει οικόπεδο εννέα επιχειρήσεις, από τις οποίες λειτουργούν οι δύο, ενώ έχει διακοπεί η λειτουργία σε άλλες δύο και οι υπόλοιπες, δεν έχουν ενεργοποιήσει την επένδυσή τους. 

Το έργο θα προταθεί για χρηματοδότηση στο Γ' Κοινοτικό Πλαίσιο Στήριξης με αυξημένη δυναμικότητα και ειδικό σχεδιασμό, έτσι ώστε να γίνεται επεξεργασία των λυμάτων των όμορων δήμων. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

5. Στην με αριθμό 3987/18-11-98 ερώτηση δόθηκε με το υπ'αριθμ. 42250/9-12-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 3987/18-11-98 που κατέθεσε ο Βουλευτής κ. Ν. Κατσαρός, για τη Βιομηχανική Περιοχή Λάρισας, σας γνωρίζουμε τα ακόλουθα: 

1. Ο ν. 2545/1997 "περί Βιομηχανικών και Επιχειρηματικών Περιοχών (ΒΕ.ΠΕ.)", άρθρο 11, προβλέπει ότι οι ΒΕ.ΠΕ. διοικούνται από φορέα διαχείρισης. 

Δικαίωμα συμμετοχής στο μετοχικό κεφάλαιο του φορέα διαχείρισης έχουν οι ιδιοκτήτες γης αυτής, κατά την αναλογία της έκτασης που διαθέτουν στη ΒΕ.ΠΕ. 

Η ΕΤΒΑ Α.Ε. δεν έχει αντίρρηση για τη σύσταση φορέα διαχείρησης της ΒΙ.ΠΕ. Λάρισας, σύμφωνα με τις διαδικασίες που προβλέπονται από τον παραπάνω νόμο. 

2. Τα κύρια προβλήματα λειτουργίας της ΒΙ.ΠΕ., βασίζονταν στην αδυναμία διάθεσης των επεξεργασμένων αποβλήτων. 

'Ηδη, τα προβλήματα αυτά έχουν επιλυθεί, εξασφαλίσθηκαν οι αναγκαίες πιστώσεις και τα σχετικά έργα, δηλαδή η Μονάδα Καθαρισμού Αποβλήτων (Μ.Κ.Α.) και ο αγωγός διάθεσης επεξεργασμένων αποβλήτων, υλοποιούνται. 

Ειδικότερα: 

- Το έργο κατασκευής της Μ.Κ.Α. υπήχθη στο ΠΕΠ Θεσσαλίας με εγκεκριμένο προϋπολογισμό 470 εκατ. δρχ. Ο Διαγωνισμός έγινε το Νοέμβριο 1997, και το έργο κατακυρώθηκε στην Κοινοπραξία "ΕΡΜΗΣ ΑΤΕ-Ι.θΕ0ΔΩΡΑΚ0Π0ΥΛ0Σ" με έκπτωση 54% και συμβατικό προϋπολογισμό 316. εκατ. δρχ. 

- Οι καθυστερήσεις στην έναρξη κατασκευής του έργου οφείλονται στην μη έγκαιρη έκδοση της οικοδομικής αδείας. Μετά από σύσκεψη που πραγματοποιήθηκε στη Λάρισα, επιλύθηκαν τα σχετικά προβλήματα και ήδη το έργο υλοποιείται. 

- Το έργο κατασκευής του αγωγού διάθεσης επεξεργασμένων αποβλήτων, το οποίο ήδη υλοποιείται χωρίς προβλήματα, έχει ενταχθεί στο ΕΠΒ με προϋπολογισμό 350 εκατ. δρχ. Ο διαγωνισμός έγινε το Νοέμβριο 1997 και το έργο κατακυρώθηκε στην εταιρεία ΤΕΜΚΑΤ ΑΤΕ με έκπτωση 57,36% και συμβατικό προυπολογισμό 149 εκατ. δρχ. 

3. Η μελέτη των έργων υποδομής της επέκτασης της ΒΙ.ΠΕ (Β' φάση) θα προκηρυχθεί αμέσως μόλις εγκριθεί η χρηματοδότηση από το ΠΕΠ Θεσσαλίας, προκειμένου να είναι εφικτή η κατασκευή των έργων υποδομής της Β' Φάσης, μετά την οριστικοποίηση της χρηματοδότησης από το Γ' Κοινοτικό Πλαίσιο Στήριξης. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

6. Στην με αριθμό 3841/16-11-98 ερώτηση δόθηκε με το υπ'αριθμ. 131/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώνας στην ερώτηση 3841/16-11-98 που κατέθεσε ο Βουλευτής κ. Σ. Τσιτουρίδης, σχετικά με την εξασφάλιση πιστώσεων έτους 1998 για τους απόφοιτους γεωτεχνικούς και πρόσληψη γεωτεχνικού προσωπικού στο Υπουργείο Γεωργίας, σας πληροφορούμε τα εξής: 

Το Υπουργείο Γεωργίας έχει εξασφαλίσει τις αναγκαίες πιστώσεις για το έτος 1998 για όλους τους γεωτεχνικούς που αποφοίτησαν το τρέχον έτος από σχολές της ημεδαπής ή της αλλοδαπής και αναγνώρισαν το πτυχίο τους, για δε το έτος 1999 έχει γίνει πρόβλεψη στον προϋπολογισμό του. 'Ηδη όμως γίνονται ορισμένες προσαρμογές στο σχετικό νόμο, ώστε να λειτουργήσει πιο αποτελεσματικά. 

Επίσης το Υπουργείο Γεωργίας ζητάει κατ. έτος την πρόσληψη προσωπικού για την πλήρωση των κενών οργανικών θέσεων που ανήκουν στην αρμοδιότητά του, στα πλαίσια δε της αναδιάρθρωσης και αποκέντρωσης που έχει προγραμματιστεί για το 1999, θα γίνει ακριβής αποτύπωση αναγκών ανθρωπίνου δυναμικού. 

Στον Προγραμματισμό προσλήψεων έτους 1998, που έστειλε στο αρμόδιο Υπουργείο (Υπ. Εσωτερικών, Δημ. Διοίκησης και Αποκέντρωσης) έχει συμπεριλάβει ικανό αριθμό γεωτεχνικού προσωπικού για τη στελέχωση τόσο των Κεντρικών όσο και των Περιφ/κών Υπηρεσιών του, με συγκεκριμένο κόστος, το οποίο έχει αποτυπωθεί στον προϋπολογισμό. 

Ο Υπουργός 

Γ. ΑΝΩΜΕΡΙΤΗΣ" 

7. Στην με αριθμό 3836/16-11-98 ερώτηση δόθηκε με το υπ'αριθμ. 129/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώνας στην ερώτηση 3836/16-11-98 που κατέθεσε ο Βουλευτής κ. Ε. Παπανικολάου, σχετικά με τη χορήγηση αγροτικών δανείων και συντάξεων από Α.T.E., για θέματα της αρμοδιότητάς μας, σας πληροφορούμε τα εξής: 

Η Α.Τ.Ε. έχει αναθέσει σε ιδιωτική επιχείρηση να εκπονήσει πρόγραμμα εκσυγχρονισμού και αναδιάρθρωσης της, το οποίο βρίσκεται σε εξέλιξη από το 1997. 

Στα πλαίσια αυτά αναμένεται και τυχόν αλλαγή του πλαισίου χορήγησης δανείων και περαιτέρω βελτίωσης του πιστωτικού της συστήματος. 

Ο Υπουργός 

Γ. ΑΝΩΜΕΡΙΤΗΣ" 

8. Στην με αριθμό 3865/16-11-98 ερώτηση δόθηκε με το υπ'αριθμ. 138/10-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώνας στην ερώτηση 3865/16-11-98 που κατέθεσαν οι Βουλευτές κύριοι Σπ. Δανέλλης και Στ. Αλφιέρη, σχετικά με την παραγωγή κλωστικής κάνναβης στην Ελλάδα, σας πληροφορούμε τα εξής: 

Η Κοινοτική Νομοθεσία προβλέπει Κοινή Οργάνωση Αγοράς για το Λίνο και την Κάνναβη. 'Ετσι σύμφωνα με τον Κ. (ΕΟΚ) 1308/70 του Συμβουλίου έχει θεσπισθεί για την Κάνναβη (Cannabis satiνa 1.) η χορήγηση ενίσχυσης ανά στρέμμα που έχει σπαρεί και συγκομισθεί. Η ενίσχυση αυτή δύναται να χορηγείται, όπως ορίζει ο Κ. (ΕΟΚ) 619/71 του Συμβουλίου "περί καθορισμού των γενικών κανόνων χορήγησης της ενίσχυσης για το λίνο και την κάνναβη", μόνο για ποικιλίες κάνναβης πιστοποιημένου σπόρου οι οποίες διαπιστώνεται ότι έχουν χαμηλή περιεκτικότητα στη μεθυστική ουσία τετραϋδροκαναβινόλη (ΤΗC) και έχουν περιληφθεί σε σχετικό κατάλογο (πρόκειται για το παράρτημα Β του εφαρμοστικού κανονισμού 1164/89 της Επιτροπής). Το ποσοστό αυτό της ΤΗC δεν μπορεί να είναι ανώτερο του 0,3% σε σχέση με το βάρος δείγματος που λαμβάνεται σύμφωνα με καθορισμένη μέθοδο προσδιορισμού. 

Η υφιστάμενη Νομοθεσία της χώρας μας, με τον ν. 1729/87 "Καταπολέμηση της διάδοσης των ναρκωτικών, προστασία των νέων και άλλες διατάξεις" και τον ν. 2161/93 που τροποποίησε το άρθρο 5 του ανωτέρω ν. 1729/87, επιβάλλει ποινές σε όποιον "......καλλιεργεί ή συγκομίζει οποιοδήποτε φυτό του γένους Cannabis......." χωρίς δηλαδή να κάνει καμία διάκριση μεταξύ των ποικιλιών του είδους αυτού. 

Τα αναφερόμενα ανωτέρω σε συνδυασμό με την ιδιαίτερη κοινωνική σημασία και τον αντίκτυπο που προκαλεί κάθε δραστηριότητα που άμεσα ή έμμεσα σχετίζεται με το είδος και τα προϊόντα της κάνναβης, προϋποθέτουν τη συνεργασία του Υπουργείου Γεωργίας με τα συναρμόδια Υπουργεία (Δικαιοσύνης, Δημ. Τάξης, Υγείας) προκειμένου να επιλυθεί μία σειρά προβλημάτων τεχνικής φύσεως, εξεύρεσης τρόπου ελέγχου και Νομικής φύσεως. 

Ενδεικτικά αναφέρουμε τα εξής: 

α. Είναι γενικά παραδεκτό ότι η περιεκτικότητα των φυτών της κάνναβης στη μεθυστική ουσία ΤΗC μπορεί υπό διαφορετικές κλιματολογικές και καλλιεργητικές συνθήκες να αυξηθεί ξεπερνώντας τα προκαθορισμένα όρια, ούτως δε ή άλλως όλες οι ποικιλίες περιέχουν την παραπάνω ουσία ο δε καθορισμός των ορίων επικινδυνότητας δεν είναι απόλυτα σαφής. Ενισχυτικό του τελευταίου είναι ότι με τον Καν. (ΕΕ) 1420/98, που τροποποίησε τον Κ. (ΕΟΚ) 619/71, καθορίσθηκε η μείωση του ποσοστού περιεκτικότητας σε ΤΗC στο 0,2% από την περίοδο 2001/2002. 

Γίνεται αντιληπτό ότι λεπτομέρειες και συγκεκριμένες απαντήσεις στα προβλήματα αυτά θα δοθούν από εξειδικευμένους ερευνητές. 

Υπάρχει το πρόβλημα της εξασφάλισης ικανοποιητικού ελεγκτικού πλαισίου για την καλλιέργεια αφού ακόμη και αν ξεπερασθούν οι δυσκολίες του σημείου (α) ανωτέρω, παραμένει δυσεπίλυτο το πρακτικό πρόβλημα της διαπίστωσης των επιτρεπομένων ποικιλιών από τα ελεγκτικά όργανα. Τούτο διότι μορφολογικές διαφορές μεταξύ των διαφόρων ποικιλιών είναι πολύ δύσκολο να εντοπισθούν και επομένως είναι προφανείς οι κίνδυνοι που διαγράφονται. 

γ. Χρήζουν διερεύνησης από Νομικής πλευράς οι διαδικασίες μιας ενδεχόμενης εναρμόνισης του Κοινοτικού με το Εθνικό πλαίσιο. 

Το Υπουργείο Γεωργίας λαμβάνοντας υπόψη της αναφερθείσες αλλά και άλλες παραμέτρους στοχεύει, σε συνεργασία με τα προαναφερθέντα συναρμόδια Υπουργεία, να συμβάλλει στη διερεύνηση του θέματος σε όλες τις διαστάσεις τους, προσεγγίζοντάς το με την ευαισθησία που αυτό απαιτεί λόγω του ειδικού χαρακτήρα του, έτσι ώστε να ληφθούν οι κατά το δυνατόν ορθότερες αποφάσεις. 

Ο Υφυπουργός 

ΝΤ. ΒΡΕΤΤΟΣ" 

9. Στην με αριθμό 3835/16-11-98 ερώτηση δόθηκε με το υπ'αριθμ. 128/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3835/16-11-98 που κατέθεσε ο Βουλευτής κ. Λ. Παπανικολάου, σχετικά με τις οικονομικές ενισχύσεις αγροτών που γεωργοκτηνοτροφικές τους εκμεταλλεύσεις ζημειώθηκαν από δυσμενείς καιρικές συνθήκες και άλλα αίτια, σας πληροφορούμε τα εξής: 

Το Υπουργείο Γεωργίας με τα αριθμ. 843/Θ/14.5.98 και 1379/Θ/11.8.98 έγγραφά του ζήτησε από τις αρμόδιες Νομαρχιακές Αυτοδιοικήσεις να προβούν δια των Δ/νσεων Αγροτικής Ανάπτυξης σε εξατομίκευση των ζημιών που προκλήθηκαν σε γεωργοκτηνοτροφικές εκμεταλλεύσεις από παγετό και ανεμοθύελλα το μήνα Μάρτιο 1998 και από πυρκαγιές κατά το έτος 1998, αντίστοιχα, και έχει ήδη προωθήσει σχέδια κοινών αποφάσεων των Υπουργών Γεωργίας και Οικονομικών για έγκριση από την Ε.Ε. και για υπογραφή από τους αναφερόμενους Υπουργούς στα οποία προβλέπονται τα μέτρα που Θα ληφθούν υπέρ των σοβαρά ζημιωθέντων αγροτών. 

Με απόφαση των Υπουργών Γεωργίας και Οικονομικών εγκρίθηκε η χορήγηση οικονομικής ενίσχυσης στους κτηνοτρόφους ορισμένων νομών της χώρας (μεταξύ των οποίων και της Μεσσηνίας), που βοσκότοποί τους ζημιώθηκαν από πυρκαγιές κατά το έτος 1998, για αγορά ζωοτροφών. 

'Εχει ήδη κατανεμηθεί στο κατάστημα ΑΤΕ Καλαμάτας πίστωση 40.000.000 δραχμών για καταβολή οικονομικών ενισχύσεων σε κτηνοτρόφους του Ν.Μεσσηνίας που βοσκότοποί τους ζημιώθηκαν από πυρκαγιές τρέχοντος έτους, για αγορά ζωοτροφών. 

Ο Οργανισμός ΕΛΓΑ σύμφωνα με την ισχύουσα νομοθεσία καλύπτει ασφαλιστικά στην μεν φυτική παραγωγή τις ζημιές από παγετό, χαλάζι, πλημμύρα, ανεμοθύελλα, καύσωνα, υπερβολικές ή άκαιρες βροχοπτώσεις, χιόνι, θάλασσα και από αρκούδα, στο δε ζωϊκό κεφάλαιο τις ζημιές από όλους σχεδόν τους φυσικούς κινδύνους καθώς και από ορισμένες ασθένειες και παθήσεις κάτω από ορισμένους όρους και προϋποθέσεις. 

Σε όσες περιπτώσεις από καλλιεργητές ή κτηνοτρόφους του Νομού Μεσσηνίας δηλώθηκαν ανάλογες ζημιές όπως π.χ. οι ζημιές από φυτική παραγωγή από παγετό και ανεμοθύελλα που συνέβησαν τον Μάρτιο και από καύσωνα που συνέβει στις αρχές Ιουλίου, ο Οργανισμός ΕΛΓΑ επιλήφθηκε αμέσως, διενήργησε έγκαιρα τις εκτιμήσεις και σύντομα θ' αρχίσει η καταβολή των αποζημιώσεων στους δικαιούχους. 

Για τις ζημιές που συνέβησαν στο ζωϊκό κεφάλαιο έχουν ολοκληρωθεί όλες οι διαδικασίες και έχουν ήδη καταβληθεί οι σχετικές αποζημιώσεις στους δικαιούχους παραγωγούς. 

Ο Υπουργός 

ΓΕΩΡ. ΑΝΩΜΕΡΙΤΗΣ" 

10. Στην με αριθμό 3855/16-11-98 ερώτηση δόθηκε με το υπ'αριθμ. 134/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώνας στην ερώτηση 3855/16-11-98 που κατέθεσε ο Βουλευτής κ. Μ. Κ. Κεφαλογιάνης, σχετικά με τη μετάταξη υπαλλήλων Περιφερειακών Δασικών Υπηρεσιών στο Πυροσβεστικό Σώμα, για τα θέματα της αρμοδιότητάς μας, σας πληροφορούμε τα εξής: 

Η πράξη μετάταξης με την οποία μετατάσσεται στο Πυροσβεστικό Σώμα το προσωπικό των Δασικών Υπηρεσιών οκτώ Περιφερειών (Αττικής, Στερεάς Ελλάδος, Θεσσαλίας, Ηπείρου, Δυτ. Ελλάδας, Ανατ. Μακεδονίας - Θράκης, Ιονίων Νήσων και Βορείου Αιγαίου) έχει ήδη δημοσιευθεί στην Εφημερίδα της Κυβερνήσεως. 

Για το προσωπικό των λοιπών πέντε Περιφερειών το Υπουργείο Δημόσιας Τάξης - Πυροσβ/κό Σώμα, Θα προβεί στη σύνταξη της σχετικής πράξης μετάταξης μόλις λάβει τα Πρακτικά με τη γνώμη των Υπηρεσιακών Συμβουλίων των αντίστοιχων Περιφερειών, πράγμα απαραίτητο σύμφωνα με τις διατάξεις της παρ. 2 του άρθρου 3 του ν. 2612/98 για τη σύνταξη της πράξης. 

Θέτουμε υπόψη ότι από 1/1/1998 οι υπάλληλοι αυτοί έχουν ήδη μεταφερθεί από το Υπ. Γεωργίας στις Περιφέρειες. 

Η μισθοδοσία των εν λόγω υπαλλήλων βαρύνει τις πιστώσεις κάθε περιφέρειας και ως εκ τούτου το Υπουργείο Γεωργίας δεν έχει αρμοδιότητα. 

Ο Υπουργός 

ΓΕΩΡ. ΑΝΩΜΕΡΙΤΗΣ" 

11. Στην με αριθμό 3847/16-11-98 ερώτηση δόθηκε με το υπ' αριθμ. 132/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3847/16.11.98, που κατέθεσαν οι Βουλευτές κύριοι Στ. Παναγιώτου και Μ. Μπόσκου, αναφορικά με την αναγνώριση μονιμότητας σε υπάλληλο της Πυροσβεστικής Υπηρεσίας Ν. 'Εβρου, για τα θέματα της αρμοδιότητάς μας, σας πληροφορούμε τα εξής: 

Ο Παπαγιουβάνης Δημήτριος μεταφέρθηκε με την αριθμ. 7687/15.12.92 ΚΥΑ (Υπουργών Προεδρίας της Κυβέρνησης, Δημόσιας Τάξης και Υφυπουργού Εθνικής 'Αμυνας) από το Υπουργείο Εθνικής 'Αμυνας (ΣΥΚΕΑ- ΜΟΜΑ) στο Υπουργείο Δημόσιας Τάξης (Αγροφυλακή) με σχέση εργασίας ιδιωτ. δικαίου αορίστου χρόνου σε θέση ειδικότητας Αγροφυλάκων. 

Στο Υπουργείο Δημόσιας Τάξης, όπου μεταφέρθηκε, μονιμοποιήθηκε σε θέση τακτικού δημοσίου υπαλλήλου στον κλάδο ΥΕ2 Αγροφυλάκων, με Δ' βαθμό, δυνάμει της αριθμ. 1188/95 απόφασης του Υπουργού Δημόσιας Τάξης (ΦΕΚ 48/τ.Γ/8.3.95) και ορκίστηκε την 7.4.1995. 

Στη συνέχεια εκδόθηκε η αριθμ. 324902/6.5.97 Κ.Υ.Α., μετά από αίτηση του Παπαγιουβάνη Δημητρίου προς το Υπουργείο Εσωτερικών, Δημόσιας Διοίκησης και Αποκέντρωσης, η οποία τροποποιεί την αρχική αριθμ. 7687/15.12.92 Κ.Υ.Α. και χωρίς να ληφθεί υπόψη η μονιμοποίηση του εν λόγω υπαλλήλου, τον μεταφέρει από το Υπουργείο Δημόσιας Τάξης στο Υπουργείο Γεωργίας (Δασαρχείο Σουφλίου) με την προηγούμενη σχέση εργασίας που είχε (ως ιδιωτικού δικαίου αορίστου χρόνου) όπου αναλαμβάνει υπηρεσία την 2.1.1998. 

Στη συνέχεια συντάσσεται από το Υπουργείο Εσωτερικών, Δημόσιας Διοίκησης και Αποκέντρωσης κοινή απόφαση των Υπουργών Εθνικής 'Αμυνας, Γεωργίας, Δημόσιας Τάξης και του Υφυπουργού ΕΣΔΔΑ, με την οποία ανακαλείται η αριθμ. 324902/6.5.97 τροποποιητική Κ.Υ.Α. και μετατάσσεται ο Παπαγιουβάνης Δημήτριος από το Υπουργείο Δημόσιας Τάξης (αγροφυλακή Ν. 'Εβρου) και από θέση κλάδου ΥΕ2 Αγροφύλακα στην Περιφέρεια Ανατ. Μακεδονίας - Θράκης (Δασαρχείο Σουφλίου) σε θέση κλάδου Δασοφυλάκων, η οποία και δεν ολοκληρώθηκε. 

Κατόπιν των ανωτέρω αρμόδιο για την τακτοποίηση του θέματος είναι το συνερωτώμενο Υπ. Εσωτερικών, Δημόσιας Διοίκησης και Αποκέντρωσης. 

Ο Υπουργός 

Γ. ΑΝΩΜΕΡΙΤΗΣ" 

12. Στις με αριθμό 3867/16-11-98 και 3910/17-11-98 ερωτήσεις δόθηκε με το υπ' αριθμ. 139/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στις ερωτήσεις 3867/16-11-98 και 3910/17-11-98 που κατέθεσαν οι Βουλευτές κύριοι Ε. Γ. Πολύζος και Π. Φουντουκίδου, αντίστοιχα, σας πληροφορούμε τα εξής: 

Από 13/11/98 έχει αρχίσει η έκδοση και η αποστολή προς την Αγροτική Τράπεζα των εντολών πληρωμής για την πληρωμή των βαμβακοπαραγωγών. 

Μέχρι σήμερα 7-12-98 έχουν εκδοθεί 467 εντολές πληρωμής συνολικού ύψους 82.716.682.779 δρχ. 

Η ολοκλήρωση της διαδικασίας πληρωμών προχωρεί με εντατικό ρυθμό. 

Ο Υπουργός 

Γ. ΑΝΩΜΕΡΙΤΗΣ" 

13. Στην με αριθμό 3849/16-11-98 ερώτηση δόθηκε με το υπ' αριθμ. 133/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3849/16-11-98, που κατέθεσαν οι Βουλευτές κύριοι Ε. Μπασιάκος, Σ. Τσιτουρίδης, Η. Βεζδρεβάνης, Ν. Κατσαρός, Α. Κονταξής και Σ. Παπαδόπουλος, αναφορικά με τη Στήριξη του κλάδου της χοιροτροφίας και ρύθμιση κτηνοτροφικών χρεών, σας πληροφορούμε τα εξής: 

1. Το τελευταίο τρίμηνο Αυγούστου - Σεπτεμβρίου - Οκτωβρίου 98 ο Τομέας του Χοιρείου κρέατος διέρχεται σοβαρή κρίση τόσο στη Σ. 'Ενωση (σ' όλες τις χώρες) όσο και εκτός Σ. 'Ενωσης. 

Στην Ε.Ε. οι λόγοι που οδήγησαν στην κρίση είναι η σημαντική αίτηση της παραγωγής της Κοινότητας κατά 1 εκ. τον. περίπου (+7%) και η οικονομική κρίση που έπλητε τις χώρες της Ασίας και τελευταία της Ρωσίας. 

Η αύξηση της παραγωγής οφείλεται: 

- Στη σημαντική άνοδο των τιμών του χοιρείου κρέατος και της ζήτησης το 2ο τρίμηνο του 1996 λόγω της σπογγώδους εγκεφαλοπάθειας που έπλεξε τα βοειδή και συνετέλεσε στη μείωσή της κατανάλωσης βοείου κρέατος και 

- Στη μειωμένη προσφορά χοιρείου κρέατος κατά το 1ο εξάμηνο του 1994 λόγω την πανώλης που είχε πλήξει τις χώρες Ολλανδία, Βέλγιο, Γερμανία και Ισπανία με αποτέλεσμα να καταστραφούν 9,5 εκ χοίροι. 

Η οικονομική κρίση της Ασίας και της Ρωσίας συνετέλεσαν στη μείωση των εξαγωγών της Ε.Ε. προς τις χώρες αυτές και στη διόγκωση της ενδοκοινοτικής αγοράς. 

2. Η Ευρωπαϊκή 'Ενωση για την εξομάλυνση της αγοράς έλαβε τα παρακάτω μέτρα που είναι και παραδοσιακά: 

α. Θέσπιση επιστροφών (εξαγωγικές ενισχύσεις) στα σφάγια και τεμάχια αυτών με ή χωρίς οστά που δεν υπήρχαν πριν και μεταβλήθηκαν ως ακολούθως: 

- Τον Ιούνιο 20 ECU/100 χιλ. Σφαγίου 

- Τέλος Ιουλίου 30 ECU/100 χιλ. Σφαγίου 

-14/10/1998 40 ECU/100 χιλ. Σφαγίου 

-17/10/1998 40 ECU/100 χιλ. Σφαγίου. 

Για όλους του προορισμούς εκτός της Ρωσίας που έγιναν 70 ECU/100 χιλ. Σφαγίου (338, 312/1998 δρχ./ECU Χ 70 ECU/100 χιλ) = 237 δρχ./κιλό. 

β) Την ενίσχυση για αποθεματοποίηση με προορισμό την εξαγωγή των προς αποθεματοποίηση ποσοτήτων αρχικά σε 70.000 τον. 

γ) Την ενίσχυση για αποθεματοποίηση επιπλέον 73.000 τον. που θα αρχίσει το Δεκέμβριο χωρίς να υπάρχει ο δεσμευτικός όρος προς εξαγωγή και 

δ) τη χορήγηση 100.000 τον. σαν επισιτιστική βοήθεια προς τη Ρωσία που θα ξεκινήσει το Γενάρη του 1999. Σημειώνεται ότι από τα κρέατα στο πρόγραμμα συμπεριελήφθησαν μόνο το βόειο και το χοίρειο κρέας. Σύμφωνα με τις προβλέψεις της Ε.Ε. εκτιμάται ότι η ανάκαμψη στον τομέα θα αρχίσει από το 2ο τρίμηνο του 99. 

Επιπλέον παρακολουθεί την αγορά και αν χρειασθεί να εντείνει τα μέτρα αυτά. Εξετάζει όμως και κάποια μέτρα για μείωση της παραγωγής. 

Η Χώρα μας θίγεται με την υπερπροσφορά Κοινοτικών κρεάτων στην αγορά μας με πολύ χαμηλές τιμές που αφ'ενός πιέζουν και τις δικές μας τιμές και αφ'ετέρου δυσχεραίνουν τη διάθεση της εγχώριας παραγωγής. Σημειώνεται ότι εξαγωγές μας είναι πολύ μικρές (4000 τον.) ενώ οι εισαγωγές μας από τις άλλες Κοινοτικές χώρες είναι 120.000 τον. 

3. Θέμα ρύθμισης των ληξιπρόθεσμων κτηνοτροφικών χρεών με παράλληλη διαγραφή των οφειλόμενων τόκων και μέρους του κεφαλαίου καθώς και χορήγησης νέων χαμηλότοκων δανείων για κεφάλαιο κίνησης δεν είναι δυνατό να αντιμετωπισθεί από την ΑΤΕ, γιατί οι πόροι της Τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων τους εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής των αντίστοιχων κεφαλαίων και τόκων στους καταθέτες της. 

Επιπλέον θα πρέπει να επισημανθεί το γεγονός ότι για τους ίδιους λόγους τυχόν σωρευτική διαγραφή μη λογιστικοποιηθέντων από την Τράπεζα, παρ'ότι δεν επηρεάζει άμεσα τα αποτελέσματά της, μεσοπρόθεσμα θα της δημιουργήσει σοβαρά προβλήματα στη λειτουργία της. 

4. Η ΑΤΕ εφαρμόζοντας τις αποφάσεις 1996/8-2-94 της ΕΤΕ και 3209811/2-3-94 του Υπουργού Γεωργίας, ρύθμισε τις οφειλές των κτηνοτρόφων που προέρχονταν από μεσοπρόθεσμα επενδυτικά δάνεια, καθώς και βεβαιωμένες οφειλές στις Δ.Ο.Υ. υπό την προϋπόθεση ότι η εξεταζόμενη μονάδα λειτουργεί και είναι οικονοκά βιώσιμη εκμετάλλευση. 

Σύμφωνα με τις αποφάσεις αυτές η Πολιτεία ανέλαβε να καταβάλει στην ΑΤΕ υπέρ των κτηνοτρόφων το σύνολο ή μέρος των τόκων, ανάλογα κατά περίπτωση, των μεσ/σμων δανείων που τους χορηγήθηκαν λήξης μέχρι 31/12/91. 

Το υπόλοιπο των οφειλών τους, που βαρύνει τις εκμεταλλεύσεις, ρυθμίστηκε για να πληρωθεί σε 10 χρόνια με διετή περίοδο χάριτος. 

Πέραν της ρύθμισης αυτής, η ΑΤΕ για να διευκολύνει ακόμα περισσότερο τους κτηνοτρόφους στην εξυπηρέτηση των οφειλών τους και στην ομαλή λειτουργία των εκμεταλλεύσεών τους, αποφάσισε σύμφωνα με το δικαίωμα που της παρέχει η 1620/89 ΠΔ/ΤΕ και ρύθμισε για 10 χρόνια και τις ληξ/σμες μέχρι 31/3/94 οφειλές τους. 

Επιπλέον, η Τράπεζα σε εφαρμογή της 321551/30-5-96 απόφασης του Υπουργού Γεωργίας, έδωσε τη δυνατότητα στους κτηνοτρόφους να εξοφλούν τις δόσεις με τόκους ποινής, προκειμένου αυτοί να διευκολυνθούν ακόμη περισσότερο στην ομαλή εξόφληση των οφειλών τους. 

Στο πλαίσιο αυτό εντάχθηκαν 9286 κτηνοτρόφοι που ρύθμισαν τις οφειλές τους συνολικού ύψους δρχ. 83 δις περίπου (δρχ. 41, 88 δις που ανέλαβαν οι κτηνοτρόφοι και δρχ. 41,14 δις το Δημόσιο). 

'Ετσι με λογιστικό 30/9/98 οι συνολικές οφειλές των κτηνοτρόφων που υπήχθησαν (οι οφειλές) στα πλαίσια των παραπάνω αποφάσεων ανέρχονται στο ποσό των δρχ. 99,653 δις χωρίς προκαταλογισθέντες τόκους επόμενων ετών (δηλαδή από έτος 1999 μέχρι και 2003). 

Μετά από συνεχόμενες παρατάσεις για εξόφληση των πρώτων δόσεων 1994 και 1995 η ΑΤΕ έδωσε οδηγίες στα Καταστήματα της για τη βεβαίωσης των οφειλών στις κατά τόπους αρμόδιες Δ.Ο.Υ. αφού εξάντλησε κάθε περιθώριο αναμονής. 

Η ρευστοποίηση των οφειλών αυτών (ληξιπρόθεσμων δόσεων 1994 και 1995) παρουσιάζεται αρκετά ικανοποιητική για την α' δόση έτους 1994, ποσοστό ρευστοποίησης στο 80,20% και μέτρια για τη β' δόση έτους 1995 ποσοστό ρευστοποίησης 63,33%, ενώ σημειώνονται σημαντικές αυξομειώσεις στους διάφορους κλάδους (υψηλότερο δείκτη ρευστοποίησης η αιγοπροβατοτροφία και χαμηλότερο η πτηνοτροφία) καθώς επίσης και οι διάφορες γεωγραφικές περιοχές της χώρας ( οι μειονεκτικές περιοχές εμφανίζουν χαμηλότερο δείκτη έναντι των μη μειονεκτικών και εστιάζονται ιδιαιτέρως η περιοχή Κομοτηνής με τον υψηλότερο δείκτη 99,1% σε αντίθεση με την περιοχή Χαλκίδας με το χαμηλότερο δείκτη 14,4%). 

Τέλος για τη δόση 1996 παρέχεται δυνατότητα εξόφλησής της, στους υπόχρεους κτηνοτρόφους, μέχρι και 31/12/98. 

3. Η ΑΤΕ επίσης σε όσους κτηνοτρόφους δεν υπήχθησαν στα παραπάνω ευεργετικά μέτρα παρείχε πιστωτικές διευκολύνσεις για τις ληξιπρόθεσμες οφειλές τους μέχρι 31/12/97, οι οποίες περιλαμβάνουν απαλλαγή από τόκους ποινής για το χρονικό διάστημα από 1/1/94 μέχρι και 31/12/97 και μέρος των συμβατικών τόκων για το διάστημα από 1/1/94 και μέχρι 30/6/96 που φθάνει μέχρι το 50%. 

Το υπόλοιπο των οφειλών τους ρυθμίζεται για να πληρωθεί σε 10 χρόνια. 

Επισημαίνεται ότι η διάρκεια ισχύος του παραπάνω προγράμματος των πιστωτικών διευκολύνσεων προκειμένου να υπαχθούν σ'αυτές οι τυχόν ενδιαφερόμενοι έληξε στις 30/6/98. 

Με λογιστικό 30/9/98 οι συνολικές οφειλές των κτηνοτρόφων που υπήχθησαν (οι οφειλές) στο παραπάνω πλαίσιο ρύθμισης οφειλών ανέρχονται στο ποσό των δρχ. 1,080 δις χωρίς προκαταλογισθέντες τόκους επόμενων ετών. 

Στη ρύθμιση της 1996/94 απόφασης ενετάχθησαν 691 χοιρ/κές εκμεταλλεύσεις και ανταποκρίθηκαν 615. 

Σημειώνεται ότι υπάρχουν 920 χοιρ/κές εκμεταλλεύσεις με δυναμικότητα πάνω από 20 χοιρομητέρες η καθεμία. 

Από τις 615 εκμεταλλεύσεις έχουν εξοφλήσει και την 3η δόση που λήγει την 31/12/98 469 και αναμένεται η εξόφληση από 115 ακόμα χοιρ/κές εκμεταλλεύσεις που έχουν πληρώσει και την 2η δόση. 

Στην ίδια διϋπουργική απόφαση που λειτουργεί παράλληλα με την αριθμ. 1996/8-2-94 απόφαση της Ε.Τ.Ε. εντάχθησαν 28 κτηνοτροφικές επιχειρήσεις για οφειλές 9 δις και 25 ανταποκρίθηκαν στην πληρωμή των αναλόγων δόσεων. Σημειώνεται ότι 8,5 δις αφορούν την Εύβοια και 0,5 δις την Καστοριά. Στην εν λόγω απόφαση προβλέπεται επιδότηση του επιτοκίου κατά 10 μονάδες. 

Παράλληλα, με την ανωτέρω ρύθμιση ειδικά για τους Νομούς Εύβοιας και Καστοριάς εφαρμόζεται και η αριθμ. 2035824/5887/94 διϋπουργική απόφαση των Υπ. Εθνικής Οικονομίας και Οικονομικών για ρύθμιση των ληξιπρόθεσμων οφειλών μέχρι την 30-6-93 των Βιομηχανικών και Βιοτεχνικών Επιχειρήσεων των παραπάνω νομών από δάνεια για κεφάλαια κίνησης και επενδύσεων (πάγια) επειδή οι νομοί αυτοί πλήττονται από ανεργία και αποβιομηχάνιση. Στη ρύθμιση αυτή εντάχθηκαν κτηνοτροφικές επιχειρήσεις (χοιροτροφικές-πτηνοτροφικές) που παράγουν ζωοτροφές και είναι εγγεγραμμένες στο Εμποροβιομηχανικό Επιμελητήριο. 

Η ΑΤΕ μετά τη δημιοσίευση του νόμου 2601/98 και ειδικότερα του άρθρου 12 που αφορά τον ανατοκισμό των τόκων και δανείων, εφαρμόζει τον εξάμηνο ανατοκισμό σε όλες τις περιπτώσεις βραχυπρόθεσμων δανείων πλην των δανείων σε συνάλλαγμα και των δανείων που δίνονται με επιτόκιο της διατραπεζικής αγοράς. 

Σε όσες περιπτώσεις επιχειρήσεων υφίστανται ανεξόφλητα υπόλοιπα βραχυπρόθεσμων δανείων στα οποία εφαρμόσθηκε κατά το παρελθόν τρίμηνος ανατοκισμός, η ΑΤΕ έδωσε οδηγίες στα Καταστήματά της να γίνει επανυπολογισμός των υπολοίπων με εξάμηνο ανατοκισμό. 

Σημειώνεται ότι η ΑΤΕ εκτόκιζε κάθε εξάμηνο τα βραχυπρόθεσμα δάνεια των κατά κύριο επάγγελμα αγροτών, ενώ στα μεσ/σμα δάνεια του αγροτικού τομέα δεν εφαρμόστηκε ποτέ ο τρίμηνος ή εξάμηνος ανατοκισμός αλλά οι δόσεις τους είναι ετήσιες και εάν δεν πληρώνονται στη λήξη τους επιβαρύνονται με επιτόκιο υπερημερίας το οποίο σήμερα είναι 2,5 εκατ. μονάδες πάνω από το συμβατικό. 

Οι Υπηρεσίες της Τράπεζας δεν έχουν αντιμετωπίσει περίπτωση εξώδικου διακανονισμού κτηνοτροφικών οφειλών. 

Σε περίπτωση που η Πολιτεία εξαγγείλει νέα μέτρα για τους κτηνοτρόφους με κάλυψη του σχετικού κόστους η ΑΤΕ θα προχωρήσει αμέσως στην υλοποίησή τους. 

Ο Υπουργός 

Γ. ΑΝΩΜΕΡΙΤΗΣ" 

14. Στην με αριθμό 4107/19-11-98 ερώτηση δόθηκε με το υπ' αριθμ. 39638/9-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση 4107/19.11.98, που κατέθεσε στη Βουλή των Ελλήνων ο Βουλευτής κ. Ν. Τσιαρτσιώνης, σχετικά με χρέη που προέρχονται από τον ανατοκισμό των τόκων, σας γνωρίζουμε τα ακόλουθα: 

Με το άρθρο 12 του νόμου 2601/98 (ΦΕΚ 81/τ.Α/15.4.1998) θεσπίστηκε εξαμηνιαία περίοδος ανατοκισμού των σε καθυστέρηση τόκων. 'Ετσι στο εξής στις νέες δανειακές συμβάσεις ο ανατοκισμός δεν θα είναι δυνατόν να υπολογίζεται σε χρόνο μικρότερο των 6 μηνών. 

Παράλληλα το Υπουργείο Εθνικής Οικονομίας έχει εκδόσει την υπ' αριθμ. 13360/Β.723/23.4.1998 σχετική εγκύκλιο, η οποία έχει ήδη αποσταλεί στις Τράπεζες και σύμφωνα με την οποία, μεταξύ των άλλων, οι Τράπεζες θα πρέπει να αναμορφώσουν τα ανεξόφλητα υπόλοιπα δανείων ή πιστώσεων που πηγάζουν από υφιστάμενες συμβάσεις χωρίς συμφωνία περί ανατοκισμού, αφαιρώντας από αυτά τα ποσά που προέρχονται από την κεφαλοποίηση των τόκων εξ ανατοκισμού σε χρονικά διαστήματα μικρότερα του εξαμήνου. 

Ειδικότερα, όσον αφορά το θέμα των πλειστηριασμών, σημειώνεται ότι με το ισχύον καθεστώς της πλήρους απελευθέρωσης του πιστωτικού μας συστήματος, δεν παρέχεται η δυνατότητα παρέμβασης του Κράτους προς τις Τράπεζες. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

15. Στην με αριθμό 3973/18-11-98 ερώτηση δόθηκε με το υπ' αριθμ. 39648/9-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Απαντώντας στην ερώτηση 3973/18.11.98, που κατέθεσε στη Βουλή ο Βουλευτής Αιτωλοακαρνανίας κ. Ι. Μ. Καρακώστας, σας γνωρίζουμε τα εξής: 

α) Το Υπουργείο μας στην προσπάθεια υποστήριξης και ανάπτυξης των Αστικών Συνεταιρισμών που διέπονται από το ν. 1667/86, έχει ήδη προβεί στην τροποποίηση του ν. 2166/93 που αναφέρεται στα κίνητρα ανάπτυξης των επιχειρήσεων (μετατροπές - συγχωνεύσεις ΑΕ-ΕΠΕ), επεκτείνοντας το πεδίο εφαρμογής των διατάξεών του και στους Αστικούς Συνεταιρισμούς. 

Ειδικότερα με σχετική διάταξη - προσθήκη στο άρθρο 1 του ανωτέρω νόμου, οι διατάξεις αυτού εφαρμόζονται και στην περίπτωση συγχώνευσης αστικών συνεταιρισμών του ν. 1667/86 με σκοπό την ίδρυση νέου αστικού συνεταιρισμού (άρθρο 4 παρ. 11 του ν. 2390/96 - ΦΕΚ 54/Α/21.3.96). 

β) Ως προς το θέμα της επικείμενης κωδικοποίησης της υφιστάμενης νομοθεσίας, αναφορικά με τη συγχώνευση επιχειρήσεων, αρμόδιες είναι οι Υπηρεσίες του Υπουργείου Οικονομικών. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

16. Στην με αριθμό 3839/16-11-98 ερώτηση δόθηκε με το υπ' αριθμ. 38888/9-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της ερώτησης 3839/16-11-98, που κατατέθηκε στη Βουλή των Ελλήνων από το Βουλευτή κ. Σ. Τσιτουρίδη και αφορά τον τρόπο κατανομής των κονδυλίων για την αποζημίωση των επιχειρήσεων των Νομών Κιλκίς και Φλώρινας, που επλήγησαν από την επιβολή οικονομικών αντιμέτρων (εμπάργκο) στην Πρώην Γιουγκοσλαβική Δημοκρατία της Μακεδονίας, σας γνωρίζουμε τα εξής: 

Με το άρθρο 36 του νόμου 2459/97 θεσπίστηκε καταβολή αποζημίωσης με τη μορφή επιχορήγησης από το Πρόγραμμα Δημοσίων Επενδύσεων για τις επιχειρήσεις των Νομών Κιλκίς και Φλώρινας που επλήγησαν από την επιβολή οικονομικών αντιμέτρων στην Πρώην Γιουγκοσλαβική Δημοκρατία της Μακεδονίας και η οποία καταβάλλεται στους δικαιούχους μέσω του Ε.Ο.Μ.Μ.Ε.Χ. 

Στο πλαίσιο αυτό και σύμφωνα με τον ανωτέρω νόμο εκδόθηκε η Κοινή Απόφαση των Υπουργών Εθνικής Οικονομίας και Ανάπτυξης υπ' αριθμ. 12138/Β.511/30-5-1997 στην παράγραφο 3 του άρθρου 1 της οποίας αναφέρεται ότι "Η επιχορήγηση καταβάλλεται στους δικαιούχους απευθείας από τον Ελληνικό Οργανισμό Μικρομεσαίων Επιχειρήσεων και Χειροτεχνίας (ΕΟΜΜΕΧ). Τα κριτήρια και ο τρόπος καταβολής των αποζημιώσεων προς τους δικαιούχους θα καθορίσει με απόφασή του ο ΕΟΜΜΕΧ, αφού λάβει γνώση των σχετικών εισηγήσεων των αρμοδίων Επιμελητηρίων των παραπάνω νομών". 

Για το θέμα λοιπόν του τρόπου καταβολής της εν λόγω αποζημίωσης αρμόδιο να απαντήσει στη Βουλή είναι το Υπουργείο Ανάπτυξης ως εποπτεύουν του ΕΟΜΜΕΧ Υπουργείο, στο οποίο και κοινοποιούμε την ανωτέρω ερώτηση. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

17. Στην με αριθμό 4115/19-11-98 ερώτηση δόθηκε με το υπ' αριθμ. 39643/9-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σχετικά με την ερώτηση 4115/19.11.98 του Βουλευτή κ. Αδάμ Ρεγκούζα, σχετικά με εργασιακά θέματα της Προνομιούχου Ανωνύμου Εταιρίας Γενικών Αποθηκών της Ελλάδος (Π.Α.Ε.Γ.Α.Ε.) και σε ό,τι αφορά το Υπουργείο Εθνικής Οικονομίας, σας γνωρίζουμε τα κάτωθι: 

1. Η προνομιούχος Ανώνυμος Εταιρία Γενικών Αποθηκών της Ελλάδος ανήκει στον όμιλο της Εθνικής Τράπεζας της Ελλάδος η οποία από τη θέσπιση του άρθρου 51 ν. 1892/1990 βρίσκεται εκτός δημοσίου τομέα και λειτουργεί βάσει κριτηρίων που ισχύουν για τις ιδιωτικές επιχειρήσεις. Συνεπώς το Υπουργείο Εθνικής Οικονομίας δεν νομιμοποιείται στην απαίτηση θέσεων που αντίκεινται στο νόμο, ιδιαιτέρως όταν με συγκεκριμένα θέματα ασχολείται η Δικαιοσύνη. 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

18. Στην με αριθμό 4006/18-11-98 ερώτηση δόθηκε με το υπ'αριθμ. 39650/9-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σχετικά με την ερώτηση 4006/18-11-98 των Βουλευτών κυρίων Ν. Γκατζή, Αχ. Κανταρτζή και Ε. Μπούτα, που αφορά πρώην εργαζόμενους στην ανώνυμη εταιρεία "Βιομηχανικαί Επιχειρήσεις ΡΟΚΑ ΑΕ", η υπηρεσία μας προτείνει την παρακάτω απάντηση: 

"Απαντώντας στην παραπάνω ερώτηση των Βουλευτών κυρίων Ν. Γκατζή, Αχ. Κανταρζή και Ε. Μπούτα, που αφορά πρώην εργαζόμενους στην ανώνυμη εταιρεία "Βιομηχανικαί Επιχειρήσεις ΡΟΚΑ ΑΕ", σας γνωρίζουμε ότι η Εθνική Τράπεζα και οι θυγατρικές της εταιρείες μετά την ψήφιση του άρθρου 51 ν. 1892/90 βρίσκονται εκτός Δημόσιου τομέα και λειτουργούν με κριτήρια που ισχύουν για τις ιδιωτικές επιχειρήσεις. Ως εκ τούτου το Υπουργείο Εθνικής Οικονομίας δεν νομιμοποιείται στην αίτηση παροχής στοιχείων που αφορούν εταιρικές υποθέσεις των Τραπεζών. 

Παρά ταύτα η Εθνική Κεφαλαίου ΑΕ, μας έδωσε τα παρακάτω στοιχεία που αφορούν τη σχετική ερώτηση: 

1. Η ανώνυμη εταιρεία με την επωνυμία "ΒΙΟΜΗΧΑΝΙΚΑΙ ΕΠΙΧΕΙΡΗΣΕΙΣ ΡΟΚΑ ΑΕ", λειτουργούσε στην περιοχή Κουλουρίου Λάρισας εργοστάσιο κλωστοϋφαντουργίας. Με ιδιωτικό συμφωνητικό μισθώσεως μεταξύ της εταιρείας αυτής και της στην Γερμανία εδρεύουσας εταιρείας INCO GMBH IMPROT EXPORT εκμισθώθηκε προς την τελευταία και της παραδόθηκε το εργοστάσιο της εταιρείας. 

Ακολούθως στα μισθωτικά της δικαιώματα την διαδέχθηκε η ΙΝCO ΕΛΛΑΣ ΒΙΟΜΗΧΑΝΙΚΗ ΕΠΕ προς την οποία παρεδόθη το εργοστάσιο, η οποία χωρίς καμία διακοπή στις εργασιακές σχέσεις του απασχολούμενου στο εργοστάσιο προσωπικού εκμεταλλευόταν το εργοστάσιο. Την υπομισθώτρια διαδέχθηκε στα μισθωτικά της δικαιώματα η INCO ΕΛΛΑΣ ΑΝΩΝΥΜΟΣ ΒΙΟΜΗΧΑΝΙΚΗ ΕΤΑΙΡΙΑ, η οποία από το 1992 εκμεταλλευόταν αποκλειστικά το εργοστάσιο, με το ίδιο προσωπικό. 

ΙΙ. Με την υπ' αριθμ. 1081/1992 απόφαση του Πολυμελούς Πρωτοδικείου Αθηνών η εταιρεία ΡΟΚΑ ΑΕ κηρύχθηκε σε κατάσταση πτωχεύσεως. Εν συνεχεία, με την υπ' αριθμ. 4482/30-9-94 απόφαση του Εφετείου Αθηνών η ΡΟΚΑ ΑΕ ετέθη υπό την ειδική εκκαθάριση του άρθρου 46α ν. 1892/1990 (άρθρο 14 ν. 2000/91) με εκκαθαρίστρια την Εθνική Κεφαλαίου ΑΕ. 

Κατά την προβλεπόμενη από τις διατάξεις του νόμου αυτού διαδικασία η Εθνική Κεφαλαίου εκποίησε το ενεργητικό της εταιρείας (22-7-98) και ακολούθως δημοσίευσε πρόσκληση για την αναγγελία των απαιτήσεων των πιστωτών. 

Στις 5-8-98 αναγγέλθηκαν οι πρώτην - 286 - εργαζόμενοι και ζήτησαν να καταταγούν στο συνταχθησόμενο πίνακα για απαίτησή τους εξ αποζημιώσεως λόγω απολύσεως. 

Κατέθεσαν δε και σχετική αγωγή με την οποία ζήτησαν να αναγνωρισθεί ότι τους οφείλεται αποζημίωση λόγω απολύσεως ισχυριζόμενοι ότι η απόλυση έλαβε χώρα στις 23-3-92 με την πτώχευση της ΡΟΚΑ ΑΕ. 

Η αγωγή αυτή απορρίφθηκε με την υπ' αριθμ. 565/1998 απόφαση του Μον. Πρωτοδικείου Λάρισας. 

Επακολούθησε η σύνταξη του Πίνακα Κατατάξεως Πιστωτών στον οποίο δεν ήταν δυνατόν, νομίμως να συμπεριληφθούν οι εργαζόμενοι για τις αναγγελθείσες απαιτήσεις τους διότι: 

1. Σύμφωνα με τα όσα προελέχθηκαν, με το από 23-12-98 ιδιωτικό συμφωνητικό μεταξύ της ΡΟΚΑ ΑΕ και της ΙNCO GMGH IMPORT EXPORT, επήλθε διαδοχή στο πρόσωπο του εργοδότου, μετά και από σχετική συμφωνία του σωματείου τους και η ΡΟΚΑ ΑΕ έπαυσε να είναι εργοδότης των εργαζομένων, αφού στη θέση της υπεισήλθε η INCO GMGH και ακολούθως η INCO ΕΛΛΑΣ ΕΠΕ και η ΙΝΚΟ ΕΛΛΑΣ ΑΕ διαδοχικά, οι οποίες από 1-1-89 μέχρι και της παύσεως της λειτουργίας του εργοστασίου απασχολούσαν ολόκληρο το εργατοτεχνικό προσωπικό. Συνεπώς υπόχρεοι για τις, τυχόν, απαιτήσεις των εργαζομένων λόγω καταγγελίας της συμβάσεως εργασίας, άδειας και επιδόματος αδείας, είναι οι ανωτέρω εταιρείες. 

2. Εάν γίνει δεκτό ότι δεν επήλθε μεταβολή στο πρόσωπο του εργοδότη τους έχουμε απόσβεση των απαιτήσεών τους λόγω παρελεύσεως της προθεσμίας του άρθρου 6 παρ. 2 του ν. 3198/1955 δια το οποίου τίθεται εξάμηνη αποσβεστική προθεσμία από την απόλυση για την έγερση της σχετικής αγωγής και την αναγγελία, και επαλήθευση της απαιτήσεώς τους στην πτώχευση, παρερχομένης δε αυτής, αποσβένυται η απαίτηση. 

Και τούτο διότι, η σχετική αγωγή ή η αναγγελία για την επαλήθευση της απαιτήσεώς τους στον σύνδικο έπρεπε να κατατεθεί εντός εξαμήνου από την ημερομηνία της πτώχευσης (23-3-92). Αγωγή δεν κατατέθηκε εντός του εξαμήνου, αλλά και η αναγγελία για την επαλήθευση των απαιτήσεων των εργαζομένων επιδόθηκε στον σύνδικο της πτωχεύσεως μόλις στις 9-5-94 (δηλαδή μετά την παρέλευση του εξαμήνου) και επί πλέον, οι εργαζόμενοι δεν προσήλθαν για την επαλήθευση των απαιτήσεων αυτών. 

3. Η αποσβεστική προθεσμία ισχύει και στην περίπτωση που θα θεωρείτο ως χρόνος λύσεως των συμβάσεων εργασίας η θέση της ΡΟΚΑ ΑΕ υπό την ειδική εκκαθάριση του άρθρου 46α ν. 1892/1990 (άρθρο 14 ν. 2000/91), διότι δεν ασκήθηκε η αγωγή τους εντός εξαμήνου από την υπαγωγή στην ειδική εκκαθάριση (3-4-94) και η αναγγελία τους έγινε στις 5-8-98. 

4. Τέλος, όπως δέχθηκε και η εκδοθείσα επί της αγωγής τους απόφαση, η οποία και την απέρριψε, δεν υπήρξε καταγγελία της συμβάσεως εργασίας τους από το σύνδικο, που είναι προϋπόθεση για την καταβολή αποζημιώσεως. 

Από όσα προαναφέρθηκαν, προκύπτει ότι η κατάταξη των πιστωτών της υπό εκκαθάρισης Α.Ε. "ΡΟΚΑ" δεν είναι θέμα επιλογής της Εθνικής Κεφαλαίου ΑΕ μας, αλλά μόνο εφαρμογής των σχετικών διατάξεων (Κώδικα Πολιτικής Δικονομίας, Εργατικού Δικαίου κλπ.), σύμφωνα με τις οποίες κατατάσσονται στον Πίνακα Κατάταξης μόνο το Ελληνικό Δημόσιο και η Εθνική Τράπεζα της Ελλάδος Α.Ε.". 

Ο Υπουργός 

ΓΙΑΝΝΟΣ ΠΑΠΑΝΤΩΝΙΟΥ" 

19. Στην με αριθμό 3857/16-11-98 ερώτηση δόθηκε με το υπ'αριθμ. 42249/9-12-98 έCγγραφο από την Υφυπουργό Aνάπτυξης η ακόλουθη απάντηση: 

"Σε απάντηση της ερώτησης 3857/16-11-98 που κατέθεσε ο Βουλευτής κ. Α. Ρεγκούζας, σχετικά με την Ελληνική Βιομηχανία Οχημάτων Α.Β.Ε., σας γνωρίζουμε τα ακόλουθα: 

Η Ελληνική Βιομηχανία Οχημάτων Α.Β.Ε., προ τριετίας περίπου αποφάσισε τη δραστηριοποίησή της στον "πολιτικό τομέα" με έρευνα την ανάπτυξη προϊόντων που απευθύνονται σ' αυτήν την αγορά, εξαιτίας του γεγονότος ότι η παραγωγή προϊόντων για στρατιωτική χρήση μειώθηκε αισθητά. 

Στα πλαίσια αυτής της στρατηγικής, η εταιρεία: 

- ανέλαβε την κατασκευή και προμήθεια 630 λεωφορείων και 96 τρόλλεϋ για τα επόμενα 3 έτη. 

- Την κατασκευή των 2.000 τζιπ για τα επόμενα 3 έτη. 

- Την ανάπτυξη του διαδόχου του "ΛΕΩΝΙΔΑ" δηλ. του τεθωρακισμένου Οχήματος Μάχης Πεζικού (ΤΟΜΑ) "ΚΕΝΤΑΥΡΟΣ", του πρώτου "αμιγώς ελληνικής σχεδίασης" αμυντικού υλικού για την κάλυψη άμεσως αναγκών των Ενόπλων Δυνάμεων τουλάχιστον 300 μονάδων). 

Οι ανωτέρω συμβάσεις υπογράφτηκαν περί το τέλος του 1997 και αξία αυτών ανέρχεται σε περίπου 150 δις δρχ. 

Επιπλέον ήταν ήδη γνωστό (εξ άλλου αυτό αποτυπώνεται και στις συμβάσεις) ότι η έναρξη παραγωγής αυτών των προϊόντων απαιτεί 8 - 10 μήνες από την υπογραφή των. 

'Αρα ήταν ήδη γνωστό, ότι η παραγωγή αυτών των προϊόντων (λεωφορείων, φορτηγά, τζιπ) θα ξεκινήσει το τελευταίο τρίμηνο του 1998, όχι μόνο με εξασφαλισμένη την πλήρη απασχόληση των εργαζομένων για τα επόμενα τρία έτη (με αρχή το τελευταίο τρίμηνο του 1998) αλλά και με ανάγκες σε νέο προσωπικό. 

Ετσι αντί η εταιρεία να προσλάβει όλο το απαιτούμενο επιπλέον προσωπικό προέβη: 

- Σε εσωτερική μετακίνηση 110 ατόμων, οι περισσότεροι των οποίων εργάζονται σε μη άμεσες παραγωγικές θέσεις. 

- Σε μερικές μόνο (λόγω ειδικοτήτων) προσλήψεις ορισμένου χρόνου (σημειώνεται ότι η ΕΛ.Β.Ο.) δεν υπάγεται στις διαδικασίες του ν. 2190/94. 

- Σε ανάθεση τμήματος του έργου σε 'Ελληνες υποκατασκευαστές, έτσι ώστε να καλυφθούν οι αιχμές της παραγωγής χωρίς να απαιτηθούν επί πλέον προσλήψεις. Οι αναθέσεις έγιναν, σύμφωνα με την εταιρεία με οικονομικές και τεχνικές προϋποθέσεις. 

'Οσον αφορά στην κατασκευή πορτών, η εταιρεία ακολουθεί τους περισσότερους Ευρωπαίους κατασκευαστές αμαξωμάτων λεωοφορείων, οι οποίοι κατασκευάζουν οι ίδιοι το σκελετό των πορτών και των παραθύρων. 

Σήμερα η ΕΛΒΟ έχει στην κατοχή της όλα τα καλούπια σχεδίασης πορτών και ανάλογα πάντα με τις αιχμές στην παραγωγή η συναρμολόγηση γίνεται είτε από την ίδια την Επιχείρηση ή ανατίθεται (φασόν) σε άλλες Ελληνικές Βιοτεχνίες. Με βάση τα παραπάνω εκτιμάται ότι το κόστος των πορτών θα είναι τουλάχιστον 50% χαμηλότερο από τις αντίστοιχες των Ευρωπαίων κατασκευαστών. 

Αναφορικά με την παραγγελία των σασσί τουριστικών λεωφορείων, αυτά παραγγέλθηκαν πριν 10 μήνες και ήταν 10, συνολικής αξίας 260 εκατ. δρχ. περίπου. Η παραγωγή αυτών των λεωφορείων απαιτεί από την ημερομηνία παραγωγής των περίπου 7 μήνες. 

Με δεδομένο ότι αυτά τα προϊόντα απευθύνονται στην ελεύθερη αγορά (τουριστικά γραφεία) δεν τίθεται θέμα συγκεκριμένης παραγγελίας αλλά πρόκειται για πάγια τακτική της Επιχείρησης, η οποία όμως βασίζεται σε σχετικές μελέτες λαμβάνοντας υπόψη τους εκάστοτε ρυθμούς της αγοράς. 

'Οσον αφορά το ζημιογόνο αποτέλεσμα του 1998, αυτό οφείλεται σύμφωνα με την εταιρεία στην έναρξη παραγωγής στο δεύτερο ήμισυ του 1998 αλλά και λόγω απρόβλεπτων ζημιών που οφείλονται στην αλλαγή ισοτιμίας της δραχμής προς τα Ευρωπαϊκά νομίσματα την 'Ανοιξη του 1998, η εποχή κατά την οποία έπρεπε να ρευστοποιηθούν υποσχετικές πολλών δις δρχ. προς την εταιρεία STEYR για υλικά παραγωγής του Τ/Θ ΛΕΩΝΙΔΑΣ, η οποία είχε ολοκληρωθεί τον Φεβρουάριο του ιδίου έτους. 

Σύμφωνα με το πρόγραμμα της εταιρείας αυτές οι ζημιές προβλέπεται να υπερκαλυφθούν με τα θετικά αποτελέσματα του ισολογισμού των ετών 1999 - 2000 - 2001. 

Τέλος οι οφειλές προς τους προμηθευτές (ληξιπρόθεσμες περίπου 1,5 μηνών) είναι ελάχιστες και στα αποδεκτά από την αγορά ύψη, αφού δεν παρατηρήθηκε έως τώρα διακοπή ροής υλικών από αυτούς. 

Σε κάθε όμως περίπτωση οι ληξιπρόθεσμες απαιτήσεις από τους πελάτες της εταιρείας είναι υπερδιπλάσιες (και αυτές στα αποδεκτά ύψη από την πρακτική της αγοράς). 

'Οσο δε αφορά τις αμοιβές προσωπικού, αυτές δεν καθυστερούν ούτε μία ημερολογιακή ημέρα. 

'Οσον αφορά τα αναφερόμενα από το συνδικαλιστή κ. Ηλία Περπερίδη, τα γεγονότα σύμφωνα με την εταιρεία έχουν ως εξής: 

Στις 23-7-97 το Διοικητικό Συμβούλιο της εταιρείας ομόφωνα αποφάσισε την απόλυση του Σάββα Περπερίδη, αδελφού του συνδικαλιστή, επειδή σύμφωνα με το πόρισμα του εσωτερικού ελέγχου, πλαστογράφησε καρτέλλα προμηθείας, αλλάζοντας όνομα προμηθευτή και τιμές και ως εκ τούτου κατετέθη μήνυση εναντίον του. 

Ο παραπάνω συνδικαλιστής την 24-6-98 κατέθεσε αναφορά στον Εισαγγελέα όπου αναφέρει συκοφαντικώς δήθεν σκάνδαλα και στο Διοικητικό Συμβούλιο όπως είναι φυσικό την 8-8-98 τον κατεμήνυσε για συκοφαντική δυσφήμιση. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

20. Στην με αριθμό 3831/13-11-98 ερώτηση δόθηκε με το υπ'αριθμ. 126/8-12-98έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3831/13-11-98 που κατέθεσε ο Βουλευτής κ. Π. Κατσιλιέρης, για την ενημέρωση των αγροτών για τον τομέα της βιοτικής καλλιέργειας, σας πληροφορούμε τα εξής: 

Μέσα στα πλαίσια της προώθησης - ανάπτυξης του τομέα της βιολογικής Γεωργίας στην Ελλάδα, το Υπουργείο Γεωργίας έχει αναλάβει μία προσπάθεια ενημέρωσης, εκπαίδευσης όλων των ενδιαφερόμενων φορέων (αγρότες, γεωτεχνικούς, βιομηχανίας κλπ.), καθώς και προβολής των Ελληνικών προϊόντων βιολογικής γεωργίας σε διεθνείς και εθνικές εκθέσεις. 

Η ως άνω προσπάθεια υλοποιείται μέσω της συμμετοχής του Υπουργείου Γεωργίας σε διάφορες ενημερωτικές ημερίδες που διοργανώνονται από τις Δ/νσεις Αγροτικής Ανάπτυξης ή Δ/νσεις Γεωργίας των Νομαρχιακών Αυτοδιοικήσεων, ή και μέσω εκπαιδευτικών προγραμμάτων για αγρότες (πρόγραμμα συνεχιζόμενης κατάρτισης εργαζομένων στον πρωτογενή τομέα). 

Επίσης το Υπουργείο Γεωργίας χρηματοδοτεί τη συμμετοχή φορέων σε διεθνείς και τοπικές εκθέσεις προϊόντων βιολογικής γεωργίας (π.χ. BIOF AGH) προωθώντας στις αγορες του εξωτερικού αυτά τα προϊόντα όπως π.χ. ελαιόλαδο, κρασί, κηπευτικά εσπεριδοειδή κ.α. 

Στο πλαίσιο της Διεθνούς Εκθεσης της Θεσ/κης (AGROTICA) το Υπουργείο Γεωργίας διοργάνωσε με μεγάλη επιτυχία Διημερίδα με θέμα τη βιολογική Γεωργία (1-2/2/1997) ενώ και στην προσεχή έκθεση (2ος/1999) έχουν προγραμματισθεί παρόμοιες εκδηλώσεις. 

Για την επαρκέστερη ενημέρωση των γεωτεχνικών των Νομαρχιακών Αυτοδιοικήσεων το Υπουργείο Γεωργίας έχει υποβάλει στο Υπ. Εθνικής Οικονομίας σχετικά προγράμματα, ενώ για την ενημέρωση - εκπαίδευση των παραγωγών, αυτή προβλέπεται να συνεχισθεί στο πλαίσιο εφαρμογής του προγ/τος της συνεχιζόμενης κατάρτισης που υλοποιεί το Υπουργείο Γεωργίας σε συνεργασία με τις Νομαρχιακές Αυτοδιοικήσεις. 

Τέλος στα πλαίσια του Καν. ΕΟΚ 2078/92 εφαρμόζεται πρόγραμμα ενίσχυσης της βιολογικής γεωργίας με βασικό στόχο την προστασία του περιβάλλοντος που επιτυγχάνεται με την εφαρμογή της βιολογικής καλλιέργειας. Το πρόγραμμα εφαρμόστηκε στην αρχή σε 70.000 στρ. τα οποία, με τροποποίηση που εγκρίθηκε από την Ε.Ε. τον περασμένο Μάϊο, αυξήθηκαν κατά 140.000 για τη διετία 1998 - 99. 

Ο Υφυπουργός 

ΝΤ. ΒΡΕΤΤΟΣ 

21. Στην με αριθμό 3878/17-11-98 ερώτηση δόθηκε με το υπ'αριθμ. 149/8-12-98 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση: 

"Σε απάντηση της υπ' αριθμ. 3878/17-11-98 ερώτησης που κατέθεσε ο Βουλευτής κ. Σ. Τσιτουρίδης, αναφορικά με την ενσωμάτωση στο Εθνικό μας Δίκαιο των οδηγιών της Ευρωπαϊκής 'Ενωσης, σας γνωρίζουμε: 

Α.- Οσον αφορά σε θέματα αρμοδιότητας της Δ/νσης Περιβάλλοντος του Γ.Χ.Κ. ισχύουν τα εξής: 

ΟδηγίαΠεριεχόμενοΗμ/νία Εφαρμογής 

Βασική Οδηγία 67/548/ΕΟΚ 

1. 96/54/ΕΚ22η τροποποίηση της 67/548/ΕΟΚ31-5-98 

(L.248/30-9-96) 

2. 96/56/EKΑλλαγή από Ε.Ο.Κ. σε Ε.Κ.01-06-98 

(L.236/18-9-98) 

3. 97/69/EK23η Τροποποίηση της 67/548/ΕΟΚ16-12-98 

(L. 343/13-12-97) 

Βασική Οδηγία 88/379 

1. 96/65/ΕΚ4η Προσαρμογή στην Τεχνική Πρόοδο 31-5-98 

(L.265/18-10-98) της οδηγίας 88/379/ΕΟΚ 

Και οι τέσσερις (4) προαναφερόμενες οδηγίες ευρίσκονται στο στάδιο της δημοσίευσης στο αντίστοιχο Φ.Ε.Κ. 

Βασική Οδηγία 76/769/ΕΟΚ 

1. 97/56/ΕΚ16η Τροποποίηση της Οδηγίας 76/769/ΕΟΚ 

(L. 333/4-12-97) (Προϊόντα άνθρακος και πετρελαίου 

21η Τροπ. Οδ. 67/548/ΕΟΚ)1-3-99 

2. 97/64/ΕΚ4η Τεχνική Προσαρμογή του Παραρτήματος 31-12-98 

(L. 315/19-11-97) της Οδηγίας 76/769/ΕΟΚ (έλαια λαμπών) 

Οι δύο (2) προαναφερόμενες οδηγίες ευρίσκονται στο στάδιο της υποβολής τους στο Ανώτατο Χημικό Συμβούλιο (Α.Χ.Σ.), αλλά όπως φαίνεται από τον Πίνακα οι ημ/νίες εφαρμογής είναι αντίστοιχα από 1-3-99 και 31-12-98. 

Οσον αφορά σε θέματα αρμοδιότητας της Δ/νσης Τροφίμων του Γ.Χ.Κ., σας πληροφορούμε τα εξής: 

Οι οδηγίες τροφίμων που εκδίδονται με επισπεύδουσα Υπηρεσία Ε.Ε. τη Γεν. Δ/νση ΙΙΙ (βιομηχανίας) ενσωματώνονται σε σταθερή βάση στον Κώδικα Τροφίμων (του οποίου η τελευταία κωδικοποιημένη και εναρμονισμένη έκδοση μόλις κυκλοφόρησε) με μορφή Υπουργικών Αποφάσεων. Για τις Υπουργικές αποφάσεις έχει προηγηθεί απόφαση (γνωμοδότηση) του Ανώτατου Χημικού Συμβουλίου) και τα κείμενα έχουν προσυπογραφεί από όλους τους κατά περίπτωση Υπουργούς των εκάστοτε συναρμόδιων Υπουργείων. 

Για δύο από τις συγκεκριμένες οδηγίες του παραπάνω τομέα (οριζόντιας εφαρμογής για ελέγχους στα τρόφιμα) οι Υπηρεσίες του Γ.Χ.Κ. έχουν επεξεργαστεί το κείμενο, έχουν συντάξει το σχέδιο απόφασης και έχουν προσυπογραφεί τα σχέδια από τους αρμόδιους Υπουργούς, πλην του Υπουργού Γεωργίας, γεγονός που έχει επιφέρει καθυστέρηση έως δύο ετών και έχει επισύρει προειδοποιητικές επιστολές και πρόσφατα προσφυγή στο Ειδικό Δικαστήριο για την μία εξ αυτών. 

Σε ό,τι αφορα την εναρμόνιση Οδηγιών που αφορούν τρόφιμα ειδικής διατροφής επισπεύδουσα αρχή είναι το Υπουργείο Υγείας και Πρόνοιας, προς το οποίο κοινοποιείται το παρόν με φωτοαντίγραφο της Αναφοράς. 

Ο Υπουργός 

Γ. ΠΑΠΑΝΤΩΝΙΟΥ" 

22. Στην με αριθμό 3847/17-11-98 ερώτηση δόθηκε με το υπ'αριθμ. 25/7-12-98 έγγραφο από τον Υφυπουργό Οικονομικών η ακόλουθη απάντηση: 

"Απαντώντας στην ερώτηση με αριθμό 3874/17-11-98 που κατέθεσε στη Βουλή ο Βουλευτής Επικρατείας κ. Ι. Τζωάννος και όσον αφορά τα θέματα της αρμοδιότητάς μας, σας γνωρίζουμε τα παρακάτω: 

1.- Στις 19 Νοεμβρίου 1998 υπεγράφη Συμφωνία Αγοράς Μετοχών του 67% των μετοχών των ΚΑΕ Α.Ε. μεταξύ της ΔΕΚΑ Α.Ε. και του Ομίλου των εταρειών SARESCO S.A. - ΠΑΠΑΕΛΛΗΝΑΣ - ΣΑΡΑΝΤΗΣ για την πώληση του ως άνω πακέτου μετοχών. 

2.- Η ΔΕΚΑ Α.Ε. προέβη σε όλες τις απαιτούμενες ενέργειες για τη μεταβίβαση των 25.100.000 μετοχών της εταιρείας ΚΑΕ Α.Ε. κατά τους όρους της ως άνω συμφωνίας αγοράς μετοχών. Ο Ομιλος των εταιρειών SARESCO S.A. - ΠΑΠΑΕΛΛΗΝΑΣ - ΣΑΡΑΝΤΗΣ δεν υπέβαλε εντός της προθεσμίας που του είχε τεθεί το αίτημα των μετοχών ώστε να ολοκληρωθεί η συναλλαγή. 

3.- Ως εκ τούτου, το Δ.Σ. της ΔΕΚΑ Α.Ε. κατήγγειλε τη Σύμβαση Αγοράς. Η εγγυητική επιστολή των 2 δισ. δρχ., κατέπεσε και εισπράχθηκε το ποσόν από τη ΔΕΚΑ Α.Ε. 

Ταυτόχρονα η ΔΕΚΑ αποφάσισε να προχωρήσει σύμφωνα με τις διαδικασίες που προβλέπει ο νόμος, στη διάθεση του πλειοψηφικού πακέτου μετοχών το συντομότερο δυνατόν. 

Ο Υφυπουργός 

Ν. ΧΡΙΣΤΟΔΟΥΛΑΚΗΣ" 

23. Στην με αριθμό 4039/19-11-98 ερώτηση δόθηκε με το υπ'αριθμ. 1209/8-12-98 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην ερώτηση 4093/19-11-98 που κατατέθηκε στη Βουλή από το Βουλευτή κ. Π. Ψωμιάδη, σχετικά με αιτήματα της Πανελλήνιας Ομοσπονδίας Επαγγελματικών Μικρών Φορτηγών Αυτοκινήτων, σας γνωρίζουμε για τα θέματα της αρμοδιότητάς μας τα εξής: 

1. Η βελτίωση των παρεχομένων υπηρεσιών του ΤΣΑ και η διασφάλιση των συμφερόντων ασφαλισμένων και συνταξιούχων του, θα συντελεστεί με την ενοποίηση των Ασφαλιστικών Οργανισμών ΤΕΒΕ - ΤΑΕ - ΤΣΑ και τη δημιουργία ενιαίου ασφαλιστικού φορέα για το χώρο των αυτοαπασχολουμένων. 

Για το σκοπό αυτό καταρτίστηκε, σχετικό σχέδιο νόμου, μετά από διάλογο με τους εκπροσώπους, των πλέον αντιπροσωπευτικών οργανώσεων των ενδιαφερομένων, μεταξύ των οποίων και ο Πρόεδρος της Γενικής Συνομοσπονδίας Επαγγελματιών Αυτοκινητιστών Ελλάδος και πριν κατατεθεί στη Βουλή, ετέθη υπόψη των φορέων, οι οποίοι υπέβαλαν σχετικές προτάεις και παρατηρήσεις προκειμένου να οριστικοποιηθούν οι διατάξεις του. 

2. Σχετικά με το θέμα της εκπροσώπησης των μελών της Π.Ο.Ε.ΜΙ.ΦΑ. στο Δ.Σ. του ΤΣΑ, σας γνωρίζουμε τα εξής: 

Με την Φ.22/462/29-4-98 απόφαση του Υπουργού Εργασίας και Κοινωνικών Ασφαλίσεων, διορίστηκαν τα νέα μέλη του Δ.Σ. του Ταμείου Συντάξεων Αυτοκινητιστών, με τριετή θητεία. 

Μεταξύ των άλλων μελών διορίστηκαν και εκπρόσωποι από την τάξη των ασφαλισμένων με τους αναπληρωτές τους. 

Οι εκπρόσωποι αυτοί διορίζονται, σύμφωνα με τις διατάξεις του άρθρου 20 του ν. 1539/85, κατόπιν προτάσεως των οικείων συνδικαλιστικών οργανώσεων, η δε επιλογή και ο διορισμός τους γίνεται από τον Υπουργό. 

Εάν για το σκοπό αυτό υπάρχουν εκπρόσωποι εκλεγμένοι από οργανώσεις που εκπροσωπούν το σύνολο των ασφαλισμένων ή συνταξιούχων του οικείου οργανισμού, ο διορισμός τους είναι υποχρεωτικός για τον Υπουργό. 

Στην προκειμένη περίπτωση οι εκπρόσωποι των ασφαλισμένων, που διορίστηκαν στο Δ.Σ. του ΤΣΑ είχαν προταθεί από τις οικείες οργανώσεις τους. 

Οργάνωση που να εκπροσωπεί το σύνολο των εργαζομένων δεν υπάρχει. 

Ο διορισμός των μελών έγινε σύμφωνα με τις κείμενες διατάξεςι και συνεπώς δεν είναι δυνατή η αντικατάστασή τους πριν από τη λήξη της θητείας τους. 

Ο Υφυπουργός 

ΦΟΙΒΟΣ ΙΩΑΝΝΙΔΗΣ" 

24. Στην με αριθμό 3856/16-11-98 ερώτηση δόθηκε με το υπ'αριθμ. 135/9-12-98έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3856/16-11-98 που κατέθεσε ο Βουλευτής κ. Θ. Δημοσχάκης, για την αύξηση χορήγησης ποσότητας καυσοξύλων στους παραδοσιακούς παραγωγούς ξυλοκάρβουνου Ν. 'Εβρου, σας πληροφορούμε τα εξής: 

Η ποσότητα των καυσοξύλων που δεσμεύεται στους Δασικούς Συνεταιρισμούς 'Εβρου από το Υπ. Γεωργίας, για την κάλυψη των αναγκών των ανθρακοποιών είναι 104 χωρικά κυβικά μέτρα (ΧΚΜ) καυσοξύλων, που αντιστοιχούν σε 12 ton. κάρβουνου περίπου. 

Σε ολόκληρο τον Νομό 'Εβρου μόνο τρεις (3) οικογένειες ασχολούνται με την παραγωγή ξυλοκάρβουνου. 

Εξάλλου οι Δασικοί Συν/σμοί έχουν τη δυνατότητα να καλύπτουν τις ανάγκες των ανθρακοποιών σε περίπτωση που χρειασθούν μεγαλύτερη ποσότητα καυσοξύλων. 

Ο Υφυπουργός 

Π. ΦΟΥΝΤΑΣ" 

25. Στην με αριθμό 3868/16-11-98 ερώτηση δόθηκε με το υπ'αριθμ. 140/9-12-98 έγγραφο από τον Υφυπουργό Γεωργίαςη ακόλουθη απάντηση: 

"Απαντώντας στην ερώτηση 3868/16-11-98 που κατέθεσε ο Βουλευτής κ. Ε. Γ. Πολύζος, για την προστασία εισοδήματος τευτλοπαραγωγών, σας πληροφορούμε τα εξής: 

Η διακοπή λειτουργίας του Σιδηροδρομικού Κέντρου Συγκέντρωσης Τεύτλων KATEΡΙΝΗΣ, όπως και των Κέντρων ΑΓΓΕΙΩΝ και ΤΥΧΕΡΟΥ Ν. Πιερίας, αποφασίσθηκε από την Ελληνική Βιομηχανία Ζάχαρης για την αποφυγή δαπανηρής και άσκοπης μεταφόρτωσης των τεύτλων και ταυτόχρονα της υποβάθμισής τους. 

Επισημαίνουμε δε ότι η Ε.Β.Ζ. συμμετέχει στις δαπάνες μεταφοράς των τεύτλων από τον αγρό μέχρι και το εργοστάσιό της στο Πλατύ για την περιοχή της Πιερίας. 

Η διεύρυνση της κλίμακας πληρωμής των τεύτλων συναρτήσει του Ζαχαρικού τίτλου (POL) αντί 12-20 σε 11-21 κατά μέσο όρο μειώνει την μέση τιμή τεύτλων κατά 0,2% περίπου αλλά είναι δικαιότερη λαμβάνοντας υπόψη ότι τεύτλα με POL "2" έχουν σχεδόν μηδενική τεχνολογική αξία και στις άλλες Ευρωπαϊκές χώρες δεν παραλαμβάνονται από τα Ζαχαρουργεία. 

Οι χαμηλές φετεινές αποδόσεις σε βάρος ριζών/στρέμμα και κυρίως σε ζαχαρικό τίτλο είναι αποτέλεσμα ιδιαίτερα αντίξοων καιρικών συνθηκών (ψυχρή άνοιξη, πολύ ξηροθερμικό καλοκαίρι, βροχερό φθινόπωρο). 

'Οσο για την μείωση Ζαχαρικού τίτλου είναι γνωστό ότι την παραλαβή και Ζαχαρομέτρηση των τεύτλων ελέγχουν με συνεχή παρουσία εκπρόσωποι της ΠΑΣΕΓΕΣ και στην αρμόδια υπηρεσία του Υπουργείου Γεωργίας (Δ/νση Φυτικής Παραγωγής) δεν υπάρχει καμία παρατήρηση για λάθη ή παραλείψεις στην όλη διαδικασία. 

Η μειωμένη απόδοση και οι μειώσει των τιμών κατά 12 με 13% περίπου που αποφάσισε η Ε.Β.Ζ. για την παραγωγή του 1998 συνετέλεσαν στη μείωση του ακαθάριστου εισοδήματος των τευτλοκαλλιεργητών κατά 28% περίπου. 

Τέλος επισημαίνουμε ότι και μετά την μείωση, η τιμή των τεύτλων συνεχίζει να είναι υψηλότερη από την ελάχιστη εγγυημένη τιμή της Ε.Ε. κατά 14% περίπου. 

Ο Υφυπουργός 

ΝΤ. ΒΡΕΤΤΟΣ" 

26. Στην με αριθμό 3838/16.11.98 ερώτηση δόθηκε με το υπ'αριθμ. 130/9.12.98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3838/16.11.98 που κατέθεσε ο Βουλευτής κ. Σ. Τσιτουρίδης για την καταβολή εισφορών παραγωγών στο ΓΟΕΒ πεδ. Θεσ/νίκης-Λαγκαδά, σας πληροφορούμε τα εξής: 

Τα συλλογικά εγγ/κά έργα (αρδευτικά, στραγγιστικά κλπ.) κατασκευάζονται από το κράτος χωρίς τη συμμετοχή των ωφελούμενων και μετά παραδίδονται στους Οργανισμούς Εγγείων Βελτιώσεων για τη διοίκηση λειτουργία και συντήρησή τους. Τα μέλη των ΟΕΒ (φυσικά ή νομικά πρόσωπα), τα οποία ωφελούνται από τη λειτουργία των έργων, καταβάλλουν στους Οργανισμούς ετήσιες εισφορές ή αρδευτικά τέλη σύμφωνα με τις διατάξεις της αρθ. 159875/3954/1877/16.6.77 Υπουργικής απόφασης, η οποία περιέχει λεπτομερή ανάλυση του τροπου κατανομής των επιβαρύνσεων μεταξύ των ωφελουμένων ανάλογα με το είδος του έργου, τον τρόπο μεταφοράς νερού και του είδους της καλλιέργειας. 

Η περιοχή δικαιοδοσίας του ΓΟΕΒ πεδ. Θεσ/νίκης-Λαγκαδά περιλαμβάνει τις κτηματικές περιοχές των Κοινοτήτων Αγ. Πέτρου, Μεσσιάς, Ευρώπου, Ρυζίων, Γοργόπης και Δήμου Αξιούπολης Ν. Κιλκίς. Κατά μήκος της περιοχής αυτής εκτάσεως 30.000 στρεμ. υπάρχει η ΚΣΤ Βαρδαρόβασι, στην οποία καταλήγει ένα απλέγμα στραγγιστικών τάφρων συνολικού μήκους 90 χλμ. στην περιοχή Ανατολικού Θεσσαλονίκης, και απομακρύνει τα όμβρια νερά και τα νερά στράγγισης της περιοχής των τριών νομών (Κιλκίς, Πέλλας και Θεσσαλονίκης) διασφαλίζοντας την παραγωγικότητα των εδαφών και τις καλλιέργειες στην περιοχή. 

Συζητείται επίσης δίκτυο αγροτικών δρόμων μήκους 105 χλμ. 

Ο ΓΟΕΒ πεδ. Θεσ/νίκης - Λαγκαδά επιβάλλει στους αγρότες των παραπάνω κοινοτήτων αντισταθμιστική εισφορά κατά στρέμμα για τα υπάρχοντα εγγειοβελτιωτικά έργα. Εάν σε περίπτωση μη καλής συντήρησης των έργων ευθύνης του ΓΟΕΒ προκύψουν ζημιές στις καλλιέργειες υποχρεώνεται ο Οργανισμός στην καταβολή αποζημιώσων. 

Ο Υφυπουργός 

ΝΤ. ΒΡΕΤΤΟΣ" 

27. Στην με αριθμό 3859/16.11.98 ερώτηση δόθηκε με το υπ'αριθμ. 136/9.12.99 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3859/16.11.98 που κατέθεσε ο Βουλευτής κ. Γ. Καλαμακίδης σας πληροφορούμε τα εξής: 

Στο τελευταίο πρόγραμμα του Καν. 867/90 το οποίο χρηματοδοτείται με ένα μικρό υπόλοιπο ποσό προηγούμενων προγραμμάτων ο Συνεταιρισμός Ροβίων επιδοτήθηκε με 15 αλυσοπρίονα, 15 εξοπλισμούς δασεργατών και 4 εργαλεία υλοτομίας συνολικής δαπάνης 5.450.000 δρχ. 

Το Υπουργείο κατέβαλλε κάθε δυνατή προσπάθεια ώστε όλοι οι δασικοί συνεταιρισμοί να επιδοτηθούν από το πρόγραμμα αυτό. 

Σε περίπτωση πρόσθετης χρηματοδότησης το Υπουργείο θα προσπαθήσει να καλύψει τα προβλήματα που έχουν δημιουργηθεί. 

Ο Υφυπουργός 

Π. ΦΟΥΝΤΑΣ" 

28. Στην με αριθμό 4688/4.12.98 ερώτηση δόθηκε με το υπ'αριθμ. 3099/9.12.98 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της από 4.12.98 ερώτησης που κατέθεσε ο Βουλευτής κ. Γ. Καρατζαφέρης στη Βουλή των Ελλήνων, με θέμα τη μετεγκατάσταση του Στρατοπέδου "ΚΑΡΑΙΣΚΑΚΗ", σας γνωρίζονται τα ακόλουθα: 

Αρχικά, πρέπει να καταστεί σαφές ότι το Υπουργείο Εθνικής 'Αμυνας με την κοινωνική ευαισθησία που το διακρίνει, γίνεται θετικός αποδέκτης των αιτημάτων των τοπικών κοινωνιών, και όταν του το επιτρέπουν οι συνθήκες, συμβάλει ενεργά στην προσπάθεια βελτίωσης, και αναβάθμισης της ποιότητας ζωής των πολιτών αυτής της χώρας. 

Ειδικότερα και όσον αφορά στο Στρατόπεδο "ΚΑΡΑΙΣΚΑΚΗ", το οποίο σημειωτέον, βρίσκεται στις πρώτες προτεραιότητες του Εθνικού Προγράμματος Αναδιάταξης, το Υπουργείο Εθνικής 'Αμυνας, κατανοώντας τις δυσκολίες συνολικής μετεγκατάστασης του, δεδομένου ότι το κόστος μετεγκατάστασης του ανέρχεται στα 17 δισ., έχει προχωρήσει σε τμηματική αποδέσμευση εκτάσεων υπέρ διαφόρων κρατικών φορέων, συνολικού ύψους 210 στρεμμάτων. Ειδικότερα παρεχωρήθησαν 150 στρέμματα για την ανέγερση του Γενικού Νομαρχιακού Νοσοκομείου Δυτικής Αττικής, ενώ πρόσφατα αποδεσμεύθηκαν 50 επιπλέον στρέμματα προκειμένου ο Δήμος Χαϊδαρίου να κατασκευάσει εκεί ένα πάρκο Ιστορικής μνήμης και σύγχρονης περιβαλλοντικής δημιουργίας. 

Πρέπει να διευκρινιστεί ότι το εν λόγω στρατόπεδο καλύπτει άμεσες επιχειρησιακές ανάγκες των Ενόπλων Δυνάμεων. Ειδικότερα, και τα δύο στρατόπεδα φιλοξενούν πάνω από 2800 άτομα σαν προσωπικό, στο μεν Κέντρο Εκπαίδευσης Διαβιβάσεων (ΚΕΔΒ) εκπαιδεύονται άπαντες οι διαβιβαστές του Ελληνικού Στρατού στο νευραλγικό αυτό τομέα. Το ίδιο στρατόπεδο στεγάζει δύο στρατιωτικές σχολές, αφ' ενός τη Σχολή Αξιωματικών Διαβιβαστών (ΣΑΚΕΔΒ) αφ' ετέρου τη Σχολή Αξιωματικών Τηλεπικοινωνιών Διαβιβαστών (ΣΤΗΑΔΒ). 

Στο δε Κέντρο Εκπαίδευσης Βαρέως Οπλισμού (ΚΕΒΟΠ), εκπαιδεύονται όλοι οι οπλίτες οι οποίοι έχουν την ειδικότητα χρήσεως βαρέων όπλων πεζικού. Σε αυτό προστίθενται τα τρία πεδία βολής τα οποία εξυπηρετούν το σύνολο των μονάδων της Αττικής, καθώς και στη στέγαση του τάγματος υποψηφίων βαθμοφόρων διαβιβαστών. 

Τέλος, οι όποιοι φόβοι για τσιμεντοποίηση ή οικοπεδοποίηση της έκτασης που θα αποδεσμευτεί, είναι βάσιμοι. Οι χώροι των υπό μετεγκατάσταση στρατοπέδων, είναι δυνατόν να πολεοδομηθούν με χρήσεις ελευθέρων χώρων πράσινου, κοινωνικών λειτουργιών αλλά και αστικών χρήσεων, πάντα όμως σε απόλυτη αρμονία με τις κείμενες πολεοδομικές διατάξεις. 

Ο Υπουργός 

ΑΠ. ΑΘ. ΤΣΟΧΑΤΖΟΠΟΥΛΟΣ" 

29. Στην με αριθμό 4549/1.12.98 ερώτηση δόθηκε με το υπ'αριθμ. 185/7.12.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 4549/1.12.98 ερώτηση του Βουλευτή κ. Γ. Καλαμακίδη, σας γνωρίζουμε τα εξής: 

Η Εφορεία Παλαιοανθρωπολογίας-Σπηλαιολογίας ύστερα από παλαιό αίτημα της Κοινότητας Κερασιάς Εύβοιας είχε πραγματοποιήσει αυτοψία για τον καθορισμό των οικιστικών ορίων του οικισμού της Κερασίας ώστε να μην θιγεί ο χώρος το απολιθωμένου δάσους ο οποίος υπολογίστηκε ότι έχει έκταση 350 στρέμματα (δεν είναι ακόμη κατοχυρωμένη νομοθετικά η αρμοδιότητα της Εφορείας για τις ανοικτές παλαιοντολογικές θέσεις). Η Εφορεία λόγω του ενδιαφέροντος που παρουσιάζει η συγκεκριμένη θέση βρίσκεται σε συνεννόηση και με τον καθηγητή της παλαιοντολογίας κ. Βελιτζέλο και θα συμπεριλάνει την Κερασιά ως σωστική ανασκαφή, διαμόρφωση κλπ. στο πρόγραμμα δράσης του 1999. Οι εργασίες, λοιπόν, που θα κριθούν αναγκαίες, θα προγραμματιστούν. 

O Υπουργός 

Ε. ΒΕΝΙΖΕΛΟΣ" 

30. Στην με αριθμό 4262/24.11.98 ερώτηση δόθηκε με το υπ'αριθμ. 170/8.12.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 4262/1.11.98 έρωτηση του Βουλευτή κ. Ε. Μπασιάκου, σας γνωρίζουμε τα εξής: 

Επέκταση Σχεδίου πόλης Αράχωβας: Με την απόφαση ΥΠΠΟ/ΑΡΧ/Α1/Φ10/25153/1266/4.6.91 καθορίστηκαν χρήσεις γης και όροι δόμησης στο Δελφικό Τοπίο, καθορίστηκε περιοχή 3Α, ανατολικά της Αράχωβας, όπου επιτρέπονται κατοικία και τουριστικές εγκαταστάσεις. Το 1994, ύστερα από αίτημα της Νομαρχίας, το ΚΑΣ ενέκρινε α) την ισχύουσα ΖΩΝΗ Δ' του οικισμού της Αράχωβας (ζώνη δομήσιμη 500 μ. πέριξ των ορίων του οικισμού), σύμφωνα με πδ του Υ.ΠΕ.ΧΩ.ΔΕ, β) Περιοχές επέκτασης του σχεδίου της πόλης Αράχωβας που είχε προτείνει η Διεύθυνση Πολεοδομικού σχεδιασμού του ΠΕ.ΧΩ.ΔΕ (περιοχή 3Α, δυτικά του οικισμού-περιοχή 3Α, ανατολικά του οικισμού, κατ' επέκταση της ήδη εγκριθείσας, σύμφωνα με την απόφαση του 1991 -περιοχή 3Α, στη θέση "Τούμπρι Ζεμενό" (επισυνάπτεται απόσπασμα χάρτη). Κατά τα έτη 1994-1998 το ΥΠ.ΠΟ έχει εγκρίνει τα υποβληθέντα οικοδομικά αιτήματα που τηρούσαν τις προδιαγραφές των αποφάσεων αυτών, ενώ πρόσφατα δεν έχει υποβληθεί αίτημα για νέα επέκταση. 

Η Μελέτη κατολισθήσεων - Καταπτώσεων βράχων δρόμου Αράχωβας-Χιονοδρομικού Κέντρου έχει κατ' αρχήν, εγκριθεί από το ΥΠ.ΠΟ (ΥΑ ΥΠΠΟ/ΑΡΧ/Α1/Φ1014865/892/23.33.98), ενώ επιμέρους προτάσεις από τους μελετητές δεν υποβλήθηκαν. 

Πρόταση για βελτίωση του οδικού δικτύου προς Δελφούς και Ιτέα δεν έχει υποβληθεί στο ΥΠ.ΠΟ. 

Για την αποκατάσταση και μετατροπή σε Μουσείο του Δημοτικού Σχολείου Αράχωβας, ο Δήμος έστειλε στο ΥΠ.ΠΟ (1994) τεχνική έκθεση μελέτης. Η Διεύθυνση Λαϊκού Πολιτισμού (ΥΠΠΟ/ΔΙΛΑΠ/Β/2486/10046/25.2.97) αναμένει τα επιπλέον στοιχεία που ζήτησε (ιδρυτική Πράξη, προϋπολογισμό, φωτογραφίες αντικειμένων κλπ.) για τη δημιουργία σχετικού φακέλου. 

Σημειώνεται, τέλος, ότι η επιχορήγηση πολιτιστικών δραστηριοτήτων προϋποθέτει την υποβολή του σχετικού αιτήματος στην αρμόδια Υπηρεσία του ΥΠ.ΠΟ, ώστε να γίνει η κατά νόμο αξιολόγηση στο πλαίσιο του προϋπολογισμού και του Γενικού Κανονισμού Χρηματοδοτήσεων του Υπουργείου (ο Δήμος Αράχωβας υπέβαλε εκπρόθεσμα Πολιτιστικό Δελτίο για το έτος 1998). 

Ο Υπουργός 

Ε. ΒΕΝΙΖΕΛΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

31. Στην με αριθμό 3847/16.11.98 ερώτηση δόθηκε με το υπ'αριθμ. 40749/7.12.98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Απαντώντας στην ερώτηση 3847/16.11.98, που κατατέθηκε από τους Βουλευτές κυρίους Σταύρο Παναγιώτου και Μαρία Μπόσκου, αναφορικά με την υπηρεσιακή κατάσταση του υπαλλήλου Δημήτριου Παπαγιουβάνη, σας πληροφορούμε τα εξής: 

1. Ο υπάλληλος Δημήτριος Παπαγιουβάνης με την 7687/15.12.92 κ.υ.α. (ΦΕΚ 6/Γ/19.1.1993) μεταφέρθηκε από τη ΣΥΚΕΑ στο Υπουργείο Δημόσιας Τάξεως -Αγροφυλακή κατ' εφαρμογή των διατάξεων του άρθρου 56 του ν. 1943/1991 με σχέση εργασίας Ι.Δ.Α.Χ. σε συνιστώμενη θέση ειδικότητας ΥΕ Αγροφυλάκων. 

2. Παρ' ότι αυτός διορίστηκε με μόνιμη κενή οργανική θέση του Υ.Δ.Τ. με την 1188/22.2.1995 απόφαση του Υπουργού Δημόσιας Τάξης (ΦΕΚ 48/Γ/8.3.1995), στη συνέχεια με την 324902/6.5.97 κ.υ.α. (ΦΕΚ 166/Γ/14.8.1997) τροποποιήθηκε η 7687/15.12.92 κ.υ.α. και ο υπάλληλος μεταφέρθηκε, από σφάλμα των συναρμόδιων υπηρεσιών, ως υπάλληλος με σχέση εργασίας Ι.Δ.Α.Χ., στο Υπουργείο Γεωργίας (Δασαρχείο Σουφλίου) σε συνιστώμενη θέση Ι.Δ.Α.Χ. ειδικότητας Δασοπυροσβέστη. 

3. Για την τακτοποίηση του θέματος, προωθείται άμεσα σχέδιο κ.υ.α., με το οποίο ανακαλείται από της εκδόσεώς της η τροποποιητική απόφαση 324902/97 και ο υπάλληλος μετατάσσεται σε θέση μονίμου υπαλλήλου στο Δασαρχείο Σουφλίου, το οποίο σύμφωνα με τις διατάξεις του ν.2503/1997 έχει υπαχθεί στην Περιφέρεια Ανατολικής Μακεδονίας - Θράκης μετά την έκδοση της οποίας θα δοθούν οι απαραίτητες οδηγίες στην Περιφέρεια Ανατολικής Μακεδονίας - Θράκης σχετικά με την τακτοποίηση των εκκρεμοτήτων μισθοδοσίας του υπαλλήλου. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ"
32. Στην με αριθμό 4171/23.11.98 ερώτηση δόθηκε με το υπ'αριθμ. 167/7.12.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 4171/23.11.1998 ερώτηση του Βουλευτή κ. Λευτέρη Παπανικολάου, σας γνωρίζουμε τα εξής: 

Προφανώς ο κύριος ερωτών Βουλευτής δεν γνωρίζει την κατάσταση που επικρατεί στις παροικιακές οργανώσεις της Αυστραλίας. 

Πραγματοποίησα στην Αυστραλία δεκαήμερη επίσημη επίσκεψη καλεσμένος των πολιτειακών κυβερνήσεων της Βικτώρια και της Νέας Νότιας Ουαλίας. Στο πλαίσιο αυτό είχα στην Καμπέρα συναντήσεις με τους Υπουργούς Εξωτερικών, Τεχνών και Αθλητισμού της Ομνοσπονδιακής Κυβέρνησης. 

Στη Μελβούρνη -πρωτεύουσα της Βικτώρια- πραγματοποιήθηκαν τα επίσημα εγκαίναι του μόνιμου μεουσείου ελληνικών αρχαιοτήτων με πρώτη έκθεση "Το Θησαυρό των Αηδονιών", συναντήθηκα με τον Πρωθυπουργό κ. Κένετ, με τον Πρόεδρο της Βουλής και της Γερουσίας, την Ελληνική Ορθόδοξη Κοινότητα, το ΣΑΕ, το Σύλλογο Θεσσαλονικαίων, την Παμμακεδονική και όλα τα Προεδρεία των παροικιακων οργανώσεων στο Γενικό Προξενείο. 

Στο Σίδνεϋ, πρωτεύουσα της Νέας Νότιας Ουαλίας, συναντήθηκα με τον Πρωθυπουργό κ. Καρ, τον Υπουργό Ολυμπιακών Αγώνων κ. Νάιτ, όλα τα επιτελικά όργανα του Σίδνευ 2000 (Οργανωτική Επιτροπή, Ολυμπιακές Αρχές κλπ.) επισκέφθηκα τις ολυμπιακές εγκαταστάσεις, συναντήθηκα με τον Σεβασμιότατο Αρχιεπίσκοπο Αυστραλίας κ. Στυλιανό και με αντιπροσωπείες όλων των παροικιακών οργανώσεων σε ειδική εκδήλωση του Γενικού Προξενείου. Πρακάθησα επίσης σε δείπνο που παρατέθηκε προς τιμήν μου από τον Πρόεδρο του ΣΑΕ/Τμήμα Ωκεανίας με τη συμμετοχή και εκπροσώπων της Ελληνικής ορθόδοξης κονότητας. Τέλος συναντήθηκα με τους εκπροσώπους της κοινότητας αυτής στο ξενοδοχείο μου. 

'Ισως ο κύριος ερωτών Βουλευτής δεν γνωρίζει ότι η Ελληνική ορθόδοξη κοινότητα του Σίδνεϋ έχει περίπου 1.500 μέλη μεταξύ των 120.000 Ελλήνων της Πόλης, δεν μετέχει στο ΣΑΕ και βρίσκεται σε οξεία αντίθεση με την Εκκλησία. 

Η αιτία εντοπίζεται στο γεγονός ότι σε πέντε εκκλησίες ιδιοκτησίας της κοινότητας έχουν τοποθετηθεί και λειτουργούν καθηρημένοι σχισματικοί ιερείς που ανήκουν στην ούτως πως καλουμένη "αυτοκέφαλη ορθόδοξη εκκλησία της Αυστραλίας" που αναφέρεται στον καθηρημένο βοηθό επσκοπο Παύλο Λάϊο. Εξήγησα στους εκπροσώπους της κοινότητας ότι επίσημη συμμετοχή μου σε εκδήλωσή τους δεν μπορεί να γίνει γιατί μπορούσε να εκληφθεί ως στήριξη αυτής της αδιανόητης κατάστασης. Τίποτα δεν δικαιολογεί εγκατάσταση σχισματικών ιερέων από την κοινότητα που θα έπρεπε να στηρίζει ακριβώς το ελληνικό ορθόδοξο στοιχείο. Για τον ίδιο άλλωστε λόγο η κοινότητα δεν μετέχει στο ΣΑΕ. 

Ο Υπουργός 

Ε. ΒΕΝΙΖΕΛΟΣ" 

33. Στην με αριθμό 4145/20.11.98 ερώτηση δόθηκε με το υπ' αριθμ. 164/8.12.98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 4145/20.11.98 ερώτηση του Βουλευτή κ. Χρήστου Θεοδώρου, σας γνωρίζουμε τα εξής: 

Τον Ιούλιο του 1998 η Πολυτεχνική Σχολή της Ζυρίχης υπό την αιγίδα της Ελβετικής Αρχαιολογικής Σχολής, πραγματοποίησε γεωφυσική και πετρογραφική έρευνα στο αρχαίο θέατρο της Ερέτριας (πριν από την έναρξη της έρευνας με φροντίδα της αρμόδιας Εφορείας καθαρίστηκε ολόκλρηο το θεάτρο, ώστε να είναι δυνατή η αποτύπωση όλων των αρχιτεκτονικών λειψάνων). Στόχος της έρευνας είαι η εκπόνηση ειδικής μελέτης που θα προτείνει μέτρα προστασίας, συντήρησης και προετοιμασίας για το άνοιγμα του μνημείου στο κοινό και τη χρήση του ως χώρου θεαμάτων. Μόλις η μελέτη ολοκληρωθεί, θα παραδοθεί στην Αρχαιολογική Υπηρεσία και θα είναι δυνατόν να προσδιοριστούν ειδικότερα όλα τα σχετικά με τις εργασίες αναστήλωσης του θεάτρου. 

Παράλληλα με την μελέτη προχωρεί και η αρχαιολογική έρευνα στο χώρο του θεάτρου. 'Εγιναν ανασκαφικές εργασίες στο κοίλον, στη δυτική ορχήστρα και τη σκηνή, ελήφθησαν επείγοντα μέτρα στερέωσης προκειμένου να αποφευχθούν νέες φθορές, τοποθετήθηκαν στηρίγματα κατά μήκος των τοίχων του αναλήμματος και στηρίχθηκε το θολωτό πέρασμα κάτω από το κτίριο της σκηνής. Οι εργασίες, που έγιναν σε συνεργασία με την Ελβετική Αρχαιολογική Σχολή, έχουν ολοκληρωθεί και έχει ήδη εκπονηθεί η αποτύπωση του μνημείου. 

Κατά τα λοιπά, αναφέρομαι σε παλαιότερη απάντησή μου στην συναφή 769/27.1.98 επίκαιρη ερώτηση του Βουλευτή κ. Ι. Καλαμακίδη και παραπέμπω στα σχετικά Πρακτικά της Βουλής. 

Ο Υπουργός 

Ε. ΒΕΝΙΖΕΛΟΣ" 

34. Στην με αριθμό 4082/19.11.98 ερώτηση δόθηκε με το υπ'αριθμ. 161/8.12.98, έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 4082/19.11.98 ερώτηση του Βουλευτή κ. Ε. Αποστόλου, σας γνωρίζουμε τα εξής: 

Τον Ιούλιο του 1998 η Πολυτεχνική Σχολή της Ζυρίχης υπό την αιγίδα της Ελβετικής Αρχαιολογικής Σχολής, πραγματοποίησε γεωφυσική και πετρογραφική έρευνα στο αρχαίο θέατρο της Ερέτριας (πριν από την έναρξη της έρευνας με φροντίδα της αρμόδιας Εφορείας καθαρίστηκε ολόκληρο το θέατρο, ώστε να είναι δυνατή η αποτύπωση όλων των αρχιτεκτονικών λειψάνων). Στόχος της έρευνας είναι η εκπόνηση ειδικής μελέτης που θα προτείνει μέτρα προστασίας, συντήρησης και προετοιμασίας για το άνοιγμα του μνημείου στο κοινό και τη χρήση του ως χώρου θεαμάτων. Μόλις η μελέτη ολοκληρωθεί, θα παραδοθεί στην Αρχαιολογική Υπηρεσία και θα είναι δυνατόν να προσδιοριστούν ειδικότερα όλα τα σχετικά με τις εργασίες αναστήλωσης του θεάτρου. 

Πράλληλα με την μελέτη προχωρεί και η αρχαιολογική έρευνα στο χώρο του θεάτρου. 'Εγιναν ανασκαφικές εργασίες στο κοίλον, στη δυτική ορχήστρα και τη σκηνή, ελήφθησαν επείγοντα μέτρα στερέωσης προκειμένου να αποφευχθούν νέες φθορές, τοποθετήθηκαν στηρίγματα κατά μήκος των τοίχων του αναλήμματος και στηρίχθηκε το θολωτό πέρασμα κάτω από το κτίριο της σκηνής. Οι εργασίες, που έγιναν σε συνεργασία με την Ελβετική Αρχαιολογική Σχολή, έχουν ολοκληρωθεί και έχει ήδη εκπονηθεί η αποτύπωση του μνημείου. 

Κατά τα λοιπά, αναφέρομαι σε παλαιότερη απάντησή μου στην συναφή 769/27.1.98 επίκαιρη ερώτηση του Βουλευτή κ. Ι. Καλαμακίδη και παραπέμπω στα σχετικά Πρακτικά της Βουλής. 

Ο Υπουργός 

Ε. ΒΕΝΙΖΕΛΟΣ" 

35. Στην με αριθμό 3894/17-11-98 ερώτηση δόθηκε με το υπ' αριθμ. 153/7-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3894/17-11-1998 ερώτηση του Βουλευτή κ. Γιώργου Καρατζαφέρη, σας γνωρίζουμε τα εξής: 

Στις 16 και 17.5.1998, στο κτίριο όπου στεγάζεται η Ταινιοθήκη της Ελλάδος, αποξηλώθηκαν από τον αύλειο χώρο τα κάγκελα και τμήμα του μανδρότοιχου που είναι κτισμένος με ολόσωμους κυβόλιθους. Στις 18.5.1998 έγινε αυτοψία από μηχανικό της αρμόδιας Υπηρεσίας του ΥΠ.ΠΟ. και διαπιστώθηκαν οι καταστροφές χωρίς όμως να υπάρχουν εργαζόμενοι ή μηχανήματα που να συνεχίζουν τις εργασίες. Δόθηκε προφορική εντολή στους παρευρισκόμενους ενοικιαστές να μην γίνει καμία περαιτέρω εργασία. 

Στις 19.5.1998 στάλθηκε σήμα διακοπής εργασιών στο Γ' Αστυνομικό Τμήμα Κολωνακίου. 

Για το ζήτημα της μόνιμης στέγασης της Ταινιοθήκης της Ελλάδος μελετάται η πιο κατάλληλη και λειτουργική λύση. 

'Ηδη σε ειδική σύσκεψη υπό την προεδρία του Γενικού Γραμματέα του ΥΠ.ΠΟ. κρίθηκε ως πρόσφορη λύση η στέγαση στο ισόγειο του κτιρίου του Ωδείου Αθηνών. 

'Εγινε η σχετική αυτοψία και προωθείται η λύση αυτή. 

Κατά τα λοιπά, παραπέμπω σε παλαιότερη απάντησή μου στην 2284/10.2.1997 ερώτηση του Βουλευτή κ. Ι. Χαραλάμπους. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

36. Στην με αριθμό 3890/17-11-98 ερώτηση δόθηκε με το υπ' αριθμ. 152/7-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3890/17.11.1998 ερώτηση του Βουλευτή κ. Λευτέρη Παπανικολάου, σας γνωρίζουμε τα εξής: 

1. Ο Ιερός Ναός Μεταμορφώσεως του Σωτήρος, κοινότητας Χριστιανούπολης, επαρχίας Τριφυλίας, νομού Μεσσηνίας, αποτελεί σημαντικό βυζαντινό συγκρότημα που αποτελείται από το ναό και το λεγόμενο επισκοπείο τα οποία έχουν χρονολογηθεί από τους μελετητές στον 11ο και 12ο αιώνα. Ο ναός είναι οκταγωνικού τύπου, έχει αναστηλωθεί και σε μεγάλο μέρος αντικατασταθεί (οι εργασίες εκτελέστηκαν μέχρι το 1951). 

Από πλευράς Υπουργείου Πολιτισμού, έχει γίνει πλήρης στερέωση και αποκατάσταση του κωδωνοστασίου του συγκροτήματος, (απόφαση ΥΠΠΟ/ΔΑΒΜΜ/49389/177Ο/31.12.1995 που υλοποιήθηκε το διάστημα 1997-98 με συνολικό κόστος περίπου 10.000.000 δρχ.). 'Εχει γίνει καθαρισμός, αποψίλωση και ριζική αντιμετώπιση από τους κισσούς και την αυτοφυή βλάστηση, τόσο στον περιβάλλοντα χώρο, όσο και στο ίδιο συγκρότημα, του οποίου το Επισκοπείο ήταν ολοκληρωτικά καλυμμένο από κισσούς. 

Με την ΥΠΠΟ/ΔΑΒΜΜ/46264/2Ο66/23.9.1998 απόφαση εγκρίθηκε η ανάθεση σε τρίτους και σχετική πρόσκληση εκδήλωσης ενδιαφέροντος μελέτης για την αρχιτεκτονική τεκμηρίωση, αποκατάσταση και στερέωση του ναού. Η διαδικασία βρίσκεται σε εξέλιξη και η Επιτροπή, που συστάθηκε με την ΥΠΠΟ/ΔΑΒΜΜ/47463/28.9.1998 απόφαση, βρίσκεται στη διαδικασία εξέτασης των σχετικών αιτήσεων. Με την μελέτη αυτή θα αντιμετωπισθούν όλα τα προβλήματα που παρουσιάζει το μνημείο, παράλληλα, όμως, υπάρχει συνεργασία με τον πρόεδρο και το κοινοτικό συμβούλιο της Χριστιανούπολης για την άμεση πραγματοποίηση ορισμένων εργασιών. 'Εχει γίνει, τέλος, πλήρης καταγραφή και φωτογράφιση των γλυπτών του ναού. 

2. Ως προς τον "αρχαίο ναό του Διός" πάνω στον οποίο, σύμφωνα με την ερώτηση του κυρίου Βουλευτή, βρίσκεται κτισμένη η βυζαντινή εκκλησία της Μεταμορφώσεως του Σωτήρος, σημειώνεται ότι υπάρχουν μαρτυρίες μόνο από τον σουηδό αρχαιολόγο N. Valmin (Etudew topographiaques sur la Messenie ancienne 1930, σελ. 132-133) ο οποίος έκανε μια θεωρητική υπόθεση περί υπάρξεως κάτω από τα θεμέλια του βυζαντινού ναού ενός αρχαίου ναού του Διός Σωτήρος εξαιτίας μιας εντοιχισμένης επιγραφής που είχε παρατηρήσει εκεί. Παράλληλα, όμως, ο ίδιος εκφράζει τις αμφιβολίες του, δεδομένου ότι πουθενά στην γύρω περιοχή δεν υπάρχουν ίχνη αρχαίας κατοίκησης. Τα εντοιχισμένα στον βυζαντινό ναό αρχαία αρχιτεκτονικά μέλη τα οποία πιθανόν να έχουν μεταφερθεί από μακριά, μπορεί να προέρχονται και από αρχαίο βαλανείο (λουτρό), η θέση του οποίου δεν έχει εντοπιστεί. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

37. Στην με αριθμό 3879/17-11-98 ερώτηση δόθηκε με το υπ' αριθμ. 150/7-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3879/17.11.1998 ερώτηση του Βουλευτή κ. Πέτρου Κουναλάκη, σας γνωρίζουμε τα εξής: 

1. Στο πλαίσιο των Περιφερειακών Επιχειρησιακών Προγραμμάτων (Β' ΚΠΣ) από τη Διεύθυνση Αναστήλωσης Βυζαντινών και Μεταβυζαντινών Μνημείων, κυρίως, υλοποιούνται μελέτες και έργα που αφορούν σε Κάστρα: Αποκατάσταση, ανάδειξη Κάστρου Πυθαγορείου - Πύργος Λογοθέτη Σάμου - Στερέωση, συντήρηση και ανάδειξη Κάστρου Μύρινας Λήμνου - Στερέωση, αποκατάσταση και ανάδειξη Κάστρου Μυτιλήνης - Στερέωση, ανάδειξη επιθαλάσσιου τείχους Φρουρίου Χίου - Συντήρηση, αποκατάσταση και ανάδειξη Κάστρου Νερατζιάς στην Κω - Κάστρου Σκύρου - Αποκατάσταση και ανάδειξη Βυζαντινού Φρουρίου Αγγελοκάστρου - Ανάπλαση, ανάδειξη Κάστρου Αγ. Μαύρας (Λευκάδας). 

Μελέτες και έργα στερέωσης - αποκατάστασης και ανάδειξης σε διάφορα Κάστρα της χώρας εκτελούνται επίσης με την εποπτεία των αρμοδίων Υπηρεσιών του ΥΠ.ΠΟ. και τους φορείς των Προγραμματικών Συμβάσεων που έχει συνάψει το Υπουργείο, όπως, για παράδειγμα, Ανάπλαση Φρουρίου Πατρών, Αποκατάσταση Ιπποτικών Οχυρώσεων Πόλης Ρόδου, Προστασία - συντήρηση - ανάδειξη Βυζαντινών τειχών Διδυμοτείχου, Αναστήλωση και ανάδειξη περιβάλλοντος χώρου Επταπυργίου Θεσσαλονίκης, στερέωση και ανάδειξη Βυζαντινού Κάστρου Πλαταμώνα, αναστήλωση Πύργου Κάστρου Σερβίων, επισκευή τειχών Παλαιοχριστιανικής Νικόπολης. 

Κατά καιρούς δε, γίνονται επεμβάσεις για τις περιστασιακές ανάγκες διαφόρων Κάστρων της χώρας (για παράδειγμα, άμεσες εργασίες στερέωσης τμημάτων τείχους πάνω Κάστρου Μονεμβασιάς). Μέχρι να υπάρξει ολοκληρωμένος σχεδιασμός ενός προγράμματος για καταγραφή των Κάστρων της χώρας και τη σύνταξη χρονοδιαγράμματος και προγράμματος διατήρησης και ανάδειξής του, ως αναφορά εργασίας χρησιμοποιείται η σχετική, βιβλιογραφία (Παραδείση, Γκίνη, Andrews, Βασιλάτου, Bon, Ευγενίδου κλπ.) σε συνδυασμό με το υπάρχον Αρχείο των κηρυγμένων μνημείων της Διεύθυνσης Αρχείου και Δημοσιευμάτων του ΥΠ.ΠΟ. Σχεδιάζουμε, ακόμη, όπως είναι φυσικό, την επέκταση των σχετικών μελετών και έργων και σε άλλα Κάστρα της χώρας στο πλαίσιο νέων χρηματοδοτήσεων (Γ' ΚΠΣ κλπ). 

2. Το Πρόγραμμα "Κάστρων Περίπλους" συμπεριλαμβάνει Κάστρα κυρίως μεσαιωνικής και νεότερης περιόδου, τα οποία βρίσκονται σε παράκτιες περιοχές και κατά το πλείστον παραμεθόριες. Μέχρι στιγμής στο πρόγραμμα έχουν ενταχθεί 36 Κάστρα. Από το σύνολο των Κάστρων που έχουν ενταχθεί στο πρόγραμμα, 18 έχουν εγκεκριμένη προμελέτη, 10 εκκρεμούν για εισήγηση - συζήτηση στο ΚΑΣ και 8 βρίσκονται σε φάση εκπόνησης ή ανάθεσης της μελέτης. Από την κατηγορία των εγκεκριμένων μελετών τρία έργο εκτελούνται και μέρος τους χρηματοδοτείται από το πρόγραμμα Interreg II (Θράκη - Αιγαίο - Κύπρος), ένα έργο εκτελείται με χρηματοδότηση από τον προϋπολογισμό του Ταμείου Αρχαιολογικών Πόρων, τέσσερα έργα έχουν εξασφαλίσει χρηματοδότηση από το πρόγραμμα Interreg (Ελλάδα-Ιταλία) και έξι έργα υπολογίζονται να προχωρήσουν σε δημοπράτηση έως τον Ιανουάριο 1999. 

Πρόσφατα άρχισε συνεργασία του ΤΑΠΑ με τον Δήμο Βενετίας ο οποίος προτίθεται να αναλάβει αντίστοιχη πρωτοβουλία για τα Βενετσιάνικα Κάστρα της Μεσογείου και προωθεί ειδικό πρόγραμμα στην Ευρωπαϊκή 'Ενωση για την αυτοτελή χρηματοδότηση του συνόλου του κοινού προγράμματος. 

Το πρόγραμμα "Κάστρων Περίπλους" θα μπορούσε να διευρυνθεί και να συμπεριλάβει σειρά και άλλων κάστρων, θα έχει, μάλιστα, πλήρη ετοιμότητα και ωριμότητα για χρηματοδότηση στο πλαίσιο του Γ' ΚΠΣ. Στο πλαίσιο αυτό θα εξεταστούν και άλλες πηγές χρηματοδότησής του. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

38. Στην με αριθμό 3858/16-11-98 ερώτηση δόθηκε με το υπ' αριθμ. 149/3-12-98 έγγραφο από τον Υπουργό Πολιτισμού η ακόλουθη απάντηση: 

"Απαντώντας στην 3858/16.11.1998 ερώτηση των Βουλευτών κυρίων Στρατή Κόρακα και Μπάμπη Αγγουράκη, σας γνωρίζουμε τα εξής: 

Για τη λειτουργία της χωματερής στην Καλντέρα της Θήρας δεν έχει ζητηθεί ούτε βεβαίως έχει χορηγηθεί σχετική άδεια από την αρμόδια Υπηρεσία του ΥΠ.ΠΟ. Η εγκατάσταση της χωματερής σε θέση στο εσωτερικό του νησιού (μακριά από αρχαιολογικούς χώρους και κατοικημένες περιοχές) που θα πληρεί τις σύγχρονες προδιαγραφές για την προστασία του περιβάλλοντος, προϋποθέτει την εκπόνηση σχετικής μελέτης που πρέπει να κατατεθεί προς έγκριση και στην ΚΑ' ΕΠΚΑ. 

Ο Υπουργός 

ΕΥΑΓΓΕΛΟΣ ΒΕΝΙΖΕΛΟΣ" 

39. Στην με αριθμό 3863/16-11-98 ερώτηση δόθηκε με το υπ' αριθμ. 137/9-12-98 έγγραφο από τον Υφυπουργό Γεωργίας η ακόλουθη απάντηση: 

"Απαντώντας στην ερώτηση 3863/16-11-98 που κατέθεσε ο βουλευτής κ. Θ. Δημοσχάκης σχετικά με την καταβολή δεδουλευμένων στα μέλη των Δασικών Συν/σμών Ν. 'Εβρου, σας πληροφορούμε τα εξής: 

Με την αριθμ. 1308/10-12-98 απόφαση του Γεν. Γραμ. Περιφέρειας Αν. Μακεδονίας - Θράκης παραχωρήθηκε στον Αγρ. Δασικό Συν/σμό Συκοράχης - Κίρκης η εκμετάλλευση, συντήρηση και βελτίωση του τμήματος 43β του Δασ. Συμπλέγματος Ν. 'Εβρου. 

Ο ανωτέρω συν/σμός έλαβε μέχρι σήμερα από το Δ/χείο Αλεξανδρούπολης για τις εργασίες του 77.000.000 δρχ. και μέχρι τέλους του τρέχοντος έτους θα λάβει ακόμη 14.500.000 δρχ. 

Επίσης στις αρχές του επομένου έτους θα εισπράξει το ποσό των 33.000.000 δρχ. 

Ο Υφυπουργός 

Π. ΦΟΥΝΤΑΣ" 

40. Στην με αριθμό 4161/23-11-98 ερώτηση δόθηκε με το υπ' αριθμ. 42070/9-11-98 έγγραφο από την Υφυπουργό Ανάπτυξης η ακόλουθη απάντηση: 

"Σε απάντηση της ερώτησης 4161/23-11-98 που κατέθεσε ο Βουλευτής κ. Κ. Σπυριούνης, σας γνωρίζουμε τα ακόλουθα: 

Στην αρμοδιότητα του ΕΟΜΜΕΧ υπάγονται τα θέματα της ενίσχυσης των επενδύσεων των ΜΜΕ, μέσω του εκάστοτε αναπτυξιακού νόμου και της επιχορήγησης των ΜΜΕ μέσω Κοινοτικών κονδυλίων. 

Ειδικότερα: 

α. Νέος Αναπτυξιακός Νόμος 2601/98 

Με τον ν. 2601/98 η αρμοδιότητα του ΕΟΜΜΕΧ περιορίστηκε στις επενδύσεις των ΜΜΕ ύφους 200.000.000 δρχ. που πραγματοποιούνται στην Περιφέρεια Αττικής. 

Αριθμός αιτημάτων (15/4/98-15/9/98): 1 

Αριθμός εγκρίσεων:0 

β. Παλαιός Αναπτυξιακός Νόμος 1892/90 

Σύμφωνα με τις διατάξεις του Νόμου 1892/90, ο ΕΟΜΜΕΧ είχε την αρμοδιότητα εξέτασης επενδύσεων των ΜΜΕ ύφους μέχρι 120.000.000 δρχ. που πραγματοποιούνται σε όλη τη χώρα. 

 
 1995
 1996
 1997
 
Αριθμός αιτημάτων
 671
 1045
 1131
 
Αριθμός εγκρίσεων
 385
 662
 670
 
'Υψος επεν.(χιλ. δρχ.)
 18.418.677
 30.027.033
 30.549.206
 
'Υψος επιχ. (χιλ. δρχ.)
 6.165.298
 11.582.291
 11.701.677
 
Νέες θέσεις απασχόλησης
 997
 1.385
 1.231
 


 
 1996
 1997
 1998 (μέχρι 20/11)
 
Εκταμιεύσεις (χιλ.δρχ.)
 4.011.586
 6.806.330
 7.615.041
 

γ. Ενίσχυση ΜΜΕ μέσω Κοινοτικών Κονδυλίων 

Υπήρξε υψηλή ζήτηση σε όλα γενικώς τα Κοινοτικά Προγράμματα. Λόγω μάλιστα, υπερβολικής ζήτησης στα Προγράμματα ΕΠΒ για τις ΜΜΕ, μέτρο 4.2. και ειδικά για το Πρόγραμμα 4.2.6. που αφορά παροχή κινήτρων για την ανάπτυξη και ίδρυση Νέων Επιχειρήσεων, έχει γίνει αναμόρφωση του αρχικού προϋπολογισμού τρεις φορές, προκειμένου να ικανοποιηθεί η ζήτηση και από 6 δισ. δρχ. αρχικό προϋπολογισμό διαμορφώθηκε στα 16 δισ. δρχ., εντάσσοντας στο Πρόγραμμα 872 Νέες Επιχειρήσεις και δημιουργώντας 3.500 νέες θέσεις εργασίας. 

Το Πρόγραμμα έκλεισε στις 30.6.1998 έχοντας δεχθεί συνολικά από 1.9.97, 1.117 αιτήματα, συνολικού προϋπολογισμού 25,6 δισ. 

Ο ΕΟΜΜΕΧ προκειμένου να ικανοποιήσει τα αιτήματα αυτά και να κλείσει ομαλά το Πρόγραμμα, ζήτησε από το Υπουργείο μας συμπληρωματικές πιστώσεις. 

Το αίτημα του ΕΟΜΜΕΧ έγινε αποδεκτό και προχωρούν οι διαδικασίες για την έγκριση των σχετικών πιστώσεων από την Επιτροπή Παρακολούθησης του Επιχειρησιακού Προγράμματος βιομηχανίας και την Ευρωπαϊκή 'Ενωση. 

Η Υφυπουργός 

ΑΝΝΑ ΔΙΑΜΑΝΤΟΠΟΥΛΟΥ" 

41. Στην με αριθμό 4277/24-11-98 ερώτηση δόθηκε με το υπ' αριθμ. 387/9-12-98 έγγραφο από τον Υπουργό Εμπορικής Ναυτιλίας η ακόλουθη απάντηση: 

"Απαντώντας στην 4277/24-11-98 ερώτηση που κατατέθηκε στη Βουλή από το Βουλευτή κ. Αλέξανδρο Χρυσανθακόπουλο, σας γνωρίζουμε τη εξής: 

Στα πλαίσια υλοποίησης της κυβερνητικής πολιτικής για τον εκσυγχρονισμό των δημοσίων επιχειρήσεων και οργανισμών το Υπουργείο Εμπορικής Ναυτιλίας προτίθεται στο άμεσο μέλλον να προβεί στην εκπόνηση μελετών για τη μετατροπή σε ανώνυμες εταιρείες των λιμένων εθνικής σημασίας με στόχο την αναβάθμιση της ανταγωνιστικότητας τους, την οικονομική και λειτουργική εξυγίανση τους και τη βελτίωση των προσφερομένων υπηρεσιών. 

Ο Υπουργός 

ΣΤΑΥΡΟΣ ΑΡ. ΣΟΥΜΑΚΗΣ" 

42. Στην με αριθμό 3816/13-11-98 ερώτηση δόθηκε με το υπ' αριθμ. 124/9-12-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 3816/13-11-98 που κατέθεσε ο Βουλευτής κ. Γ. Καρατζαφέρης σχετικά με την καταβολή δώρου Χριστουγέννων σε συνταξιούχους ΑΤΕ, σας πληροφορούμε τα εξής: 

Στο άρθρο 46 παρ. 4 του ν. 2084/92 προβλέπεται ότι ο εργοδότης των ασφαλισμένων των ειδικών ταμείων Κύριας Ασφάλισης του άρθρου 9 του ν. 1976/91 θα καλύπτει τα ετήσια οργανικά ελλείμματα που τυχόν θα προκύπτουν και μέχρι του ποσού που δεν θα υπερβαίνει σε καμία περίπτωση το ποσό που καταβλήθηκε για κάλυψη ελλειμμάτων του έτους 1992. 

Το ποσό που κάλυψε η Τράπεζα το έτος 1992 ανέρχονταν σε 9.593.000.000 δρχ. Πριν την εφαρμογή αυτού του νόμου η ΑΤΕ κάλυπτε το όποιο άνοιγμα του Ταμείου σύμφωνα με τα άρθρα 127 και 69 του Οργανισμού της. 

Ειδικά για το 1998 το ποσό πέραν του ορίου των 9.593.000.000 που θα χρειαστεί να καταβάλλει η ΑΤΕ για την κάλυψη των συντάξεων του Δεκεμβρίου και του Δ.Χ. του έτους 1998 προβλέπεται να ανέλθει στα 700.000.000. Για τη ρύθμιση του προβλήματος βρίσκονται σε εξέλιξη οι συνεννοήσεις του Ταμείου με το Υπουργείο Εργασίας. 

Ο Υπουργός 

Γ. ΑΝΩΜΕΡΙΤΗΣ" 

43. Στην με αριθμό 3848/16-11-98 ερώτηση δόθηκε με το υπ' αριθμ. 21060/10-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3848/16-11-98 που κατατέθηκε στη Βουλή των Ελλήνων από τους Βουλευτές κυρίους 

Α. Τασούλα και Μ. Μπόσκου, σας γνωρίζουμε τα εξής: 

1. Πρόκειται για την (Γ.Μ.) 150 KV ΛΟΥΡΟΣ-ΓΙΑΝΝΕΝΑ που κατασκευάσθηκε το 1962. 

Για την κάλυψη των αυξημένων ηλεκτρικών φορτίων της ευρύτερης περιοχής των Ιωαννίνων, η ΔΕΗ αποφάσισε την αναβάθμιση (προσθήκη επιπλέον κυκλώματος) της υφισταμένης Γραμμής Μεταφοράς. 

Με την ευκαιρία της αναβάθμισης, η ΔΕΗ προχώρησε σε τροποποίηση της όδευσης της Γραμμής, σε συνεργασία με την Κοινότητα Νεοχωροπούλου, ώστε η όδευση της αναβαθμισμένης Γραμμής Μεταφοράς να διέρχεται μέσα από παραχωρηθείσα Κοινοτική έκταση και έξω από τα οικιστικά όρια του χωριού. 

Η Υπουργός 

ΒΑΣΩ ΠΑΠΑΝΔΡΕΟΥ" 

44. Στην με αριθμό 3853/16-11-98 ερώτηση δόθηκε με το υπ' αριθμ. 20854/9-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3853/16.11.98, σχετικά με οφειλές από κατανάλωση ρεύματος της Κοινότητας Κόκκινου Βοιωτίας, η οποία κατατέθηκε στη Βουλή των Ελλήνων από το Βουλευτή κ. Ε. Μπασιάκο, σας πληροφορούμε τα εξής: 

Οι διακοπές στην ηλεκτροδότηση των αντλιοστασίων και του κοινοτικού φωτισμού της Κοινότητας Βοιωτίας έγιναν επειδή υπήρχε σημαντικό ανεξόφλητο χρέος της Κοινότητας επί πολύ χρόνο. 

Το χρέος για τα προηγούμενα χρόνια προέκυψε από ανατιμολόγηση, επειδή από λογιστικό λάθος η Κοινότητα χρεωνόταν μόνον το 1/40 της ενέργειας που πραγματικά κατανάλωνε. 

Το χρέος αυτό αυξήθηκε και από τους ανεξόφλητους λογαριασμούς καταναλώσεως ρεύματος του τρέχοντος έτους. 

Προς άρση του αδιεξόδου έγιναν προσπάθειες και από τις δύο πλευρές, προκειμένου να συμφωνηθεί ένας κοινά αποδεκτός διακανονισμός, ώστε και το χρέος να πληρωθεί και η Κοινότητα να μη στερείται την αναγκαία για τη λειτουργία της ηλεκτρική ενέργεια. 

Η Κοινότητα δεσμεύτηκε για την τμηματική εξόφληση του χρέους και την καταβολή αρχικά ενός σημαντικού ποσού στις 10 Δεκεμβρίου. Μετά από αυτό το διακανονισμό, στις 28.11.98, επανασυνδέθηκαν όσες παροχές της Κοινότητας είχαν διακοπεί. 

Η Υπουργός 

ΒΑΣΩ ΠΑΠΑΝΔΡΕΟΥ" 

45. Στην με αριθμό 3905/17-11-98 ερώτηση δόθηκε με το υπ' αριθμ. Τ/5315/10-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 3905/17-11-97 που κατατέθηκε στη Βουλή των Ελλήνων από το Βουλευτή κ. Β. Κορκολόπουλο, σχετικά με τα λιμενικά έργα του Ν. Ηλείας, σας γνωρίζουμε ότι: 

Για το έργο "Μαρίνα Κατακώλου", ο ΕΟΤ έκανε όλες τις απαραίτητες ενέργειες για την υλοποίση του και προώθησε τη χωροθέτηση του έργου κατόπιν αιτήματος του οικείου λιμενικού ταμείου, με την υπ' αριθμ. Τ/1075/14-3-97 (ΦΕΚ 215/Β/97, Υπουργική Απόφαση). 

Η Τεχνική Δ/νση εκπόνησε τεχνική μελέτη, συνέταξε Τεχνικό Δελτίο 'Εργου, το οποίο υπεβαλε στην Περιφέρεια, δημοπράτησε την κατασκευή των λιμενικών έργων και επέλεξε τον ανάδοχο. 

Στη συνέχεια όμως, ο εκπρόσωπος της Γεν. Δ/νσης XVI της Ε.Ε. στο Π.Ε.Π. δε συμφώνησε για την οριστική ένταξη με την αιτιολογία ότι η δημοπράτηση προηγήθηκε αυτής. Ο ΕΟΤ, με έγγραφό του, ζήτησε από τον Γενικό Γραμματέα της Περιφέρειας και από τον εκπρόσωπο της Γεν. Δ/νσης XVI της Ε.Ε. στο Π.Ε.Π. να αποδεχθούν κατ' εξαίρεση την πραγματοποιηθείσα, για λόγους οικονομίας χρόνου, δημοπράτηση και να προωθήσουν την οριστική ένταξη του έργου, ώστε να υπογραφεί η σύμβαση και να αρχίσει η υλοποίησή του. H πρόταση αυτή δεν έγινε αποδεκτή και η 6η Επιτροπή Παρακολούθησης του Π.Ε.Π. Δυτικής Ελλάδας αποφάσισε να ορίσει φορέα υλοποίησης την Νομαρχιακή Αυτοδιοίκηση Ηλείας. Κατόπιν αυτού, ο ΕΟΤ διαβίβασε στη Δ/νση Τεχνικών Υπηρεσιών της Νομαρχίας Αυτοδιοίκησης Ηλείας αντίγραφο της μελέτης των λιμενικών έργων ώστε να δημοπρατήσει εκ νέου την κατασκευή του έργου. 

Από την Γραμματεία Στήριξης Τουριστικών Λιμένων έχει ζητηθεί η επίσης επίσπευση την εκπόνησης των οριστικών μελετών των χερσαίων εγκαταστάσεων και της ανάδειξης φορέα διαχείρισης, προκειμένου να υπογραφεί η σύμβαση παραχώρησης. 

Το λιμάνι του Κατακώλου, το αλιευτικό καταφύγιο Σκαφιδιάς και Παλουκίου είναι έργα που δεν ανήκουν στις αρμοδιότητες του ΕΟΤ. 

Αίτημα για δημιουργία τουριστικού λιμένα στη Γλύφα δεν έχει μέχρι σήμερα υποβληθεί στη Γραμματεία Στήριξης Τουριστικών Λιμένων. 

Η Υπουργός 

ΒΑΣΩ ΠΑΠΑΝΔΡΕΟΥ" 

46. Στην με αριθμό 4146/20-11-98 ερώτηση δόθηκε με το υπ' αριθμ. Τ/5366/10-12-98 έγγραφο από την Υπουργό Ανάπτυξης η ακόλουθη απάντηση: 

"Σε απάντηση της ερώτησης 4146/20-11-98 που κατατέθηκε στη Βουλή των Ελλήνων από το Βουλευτή κ. Χρ. Θεοδώρου, σας γνωρίζουμε ότι: 

Τα τελευταία χρόνια στη λουτρόπολη της Αιδηψού παρουσιάστηκε πρόβλημα, στην παροχή ιαματικού νερού, που οφείλεται κατά κύριο λόγο στη μεγάλη ζήτηση των ιδιωτικών υδροθεραπευτηρίων (λειτουργούν 22 ιδιωτικά υδροθεραπευτήρια) και κατά δεύτερο λόγο στη βαθιά γεώτρηση που πραγματοποίησε το ΙΓΜΕ στο υψηλότερο άκρο του Δήμου. 

Αποτέλεσμα αυτής της ενέργειας είναι να παρουσιάζεται μεγάλη εκτόνωση στην πηγή του Κούκουρου και όχι στις γεωτρήσεις των χαμηλότερων στρωμάτων όπως αυτές στα νταμάρια που είναι και ο κύριος όγκος των πηγών. 

Η κύρια φλέβα του ιαματικού νερού στα Λουτρά Αιδηψού είναι προϊόν του ρήγματος της Αταλάντης και διέρχεται από τον υποθαλάσσιο χώρο διαπερνώντας τα σαθρά εδάφη του χερσαίου χώρου σε μεγάλη βάθος, προσκρούει στη συνέχεια στον πλησιέστερο βράχο του βουνού και επιστρέφει στη θάλασσα από επιφανειακά στρώματα. Ο ΕΟΤ με τις γεωτρήσεις έχει εντοπίσει την επιφανειακή φλέβα. 

Τεχνικά, όμως δεν είναι δυνατόν να κατέβουμε σε μεγαλύτερα βάθη λόγω των υψηλών θερμοκρασιών και της αδυναμίας διείσδυσης των κοινών γεωτρυπάνων. Χαρακτηριστικά αναφέρεται ότι η επιφανειακή θερμοκρασία του νερού ανέρχεται στους 85ο C. 

'Εχοντας υπόψη όλα τα παραπάνω, τις μετακινήσεις του εδάφους λόγω των μικροσεισμών σε συνδυασμό με την ελαττωμένη πίεση και την επικάθηση των αλάτων που φράζουν τα στόμια των πηγών, ο ΕΟΤ αναγκάζεται κάθε χρόνο να προβαίνει σε νέες γεωτρήσεις μικρού βάθους. 

Για την τρέχουσα περίοδο επιλύθηκε το πρόβλημα με τον καλύτερο δυνατό τρόπο, μεταφέροντας νερό σε αντλία και στα πλέον απομακρυσμένα υδροθεραπευτήρια. 

Ο ΕΟΤ συνεπώς, δεν είναι δυνατό να θεωρηθεί ότι παραμελεί την περιοχή, αλλά αντιθέτως εξασφαλίζει την λειτουργία της λουτρόπολης και την αναβαθμίζει συνεχώς μέσα στο πλαίσιο των δυνατοτήτων και των διατιθεμένων ετησίως πιστώσεων. 

Προκειμένου να εξασφαλιστεί συνεχής και σταθερή παροχή ιαματικού ρευστού σε όλα τα λειτουργούντα υδροθεραπευτήρια αλλά και σε όσα θα λειτουργήσουν στο μέλλον με την άδεια της Πολιτείας, υπάρχει συνεργασία μεταξύ των αρμόδιων και συναρμόδιων κρατικών φορέων για το σκοπό αυτό. Επίσης με την απαλλοτρίωση της γεώτρησης στη θέση "ΚΟΥΚΟΥΜΟΣ" διαδικασία η οποία ήδη έχει ξεκινήσει από τον ΕΟΤ, αλλά είναι χρονοβόρα, κρίνεται ότι το πρόβλημα θα λυθεί τελεσίδικα. 

Η Υπουργός 

ΒΑΣΩ ΠΑΠΑΝΔΡΕΟΥ" 

47. Στην με αριθμό 3855/16-11-98 ερώτηση δόθηκε με το υπ' αριθμ. 41170/23-11-98 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση: 

"Aπαντώντας στην 3855/16-11-1998 ερώτηση, που κατατέθηκε από το Βουλευτή κ. Μανώλη Κ. Κεφαλογιάννη, αναφορικα με την ολοκλήρωση των μετατάξεων μονίμων υπαλλήλων των δασικών υπηρεσιών στο Πυροσβεστικό Σώμα, σύμφωνα με τις διατάξεις της παραγράφου 2 του άρθρου 3 του ν. 2612/1998, σας πληροφορούμε ότι ήδη έχει εκδοθεί απόφαση για τη μετάταξη στο Πυροσβεστικό Σώμα υπαλλήλων των δασικών υπηρεσιών των Περιφερειών Ανατολικής Μακεδονίας - Θράκης, Αττικής, Βορείου Αιγαίου, Δυτικής Ελλάδας, Ηπείρου, Θεσσαλίας, Ιόνιων Νησιών και Στερεάς Ελλάδας, ενώ για τις υπόλοιπες Περιφέρειες θα εκδοθεί σχετική απόφαση μόλις ληφθούν οι προβλεπόμενες από τη διάταξη του τέταρτου εδαφίου της ανωτέρω παραγράφου γνωμοδοτήσεις των Υπηρεσιακών Συμβουλίων τους. 

Αναφορικά τέλος με τα μισθολογικά, ασφαλιστικά και συνταξιοδοτικά θέματα των ανωτέρω υπαλλήλων, αρμόδιο είναι το Υπουργείο Δημόσιας Τάξης. 

Ο Υφυπουργός 

ΓΕΩΡΓΙΟΣ ΦΛΩΡΙΔΗΣ" 

48. Στην με αριθμό 3858/16-11-98 ερώτηση δόθηκε με το υπ' αριθμ. 10280/10-12-98 έγγραφο από την Υπουργό Αιγαίου η ακόλουθη απάντηση: 

"Σε απάντηση της ερώτησης 3858/16-11-98 των Βουλευτών κ. Στρατή Κόρακα και κ. Μπάμπη Αγγουράκη σας γνωρίζουμε ότι με χρηματοδότηση του ΥΠΕΩΔΕ είχε ενταχθεί στο Β' ΚΠΣ από το 1994 πρόγραμμα ύψους 500 εκ. δρχ. για την αντιμετώπιση του προβλήματος διαχείρισης των απορριμμάτων στα νησιά 'Ανδρος, Πάρος, Τήνος και Σαντορίνη. Παράλληλα είχαν δοθεί 21 εκ. δρχ, για την εκπόνηση των σχετικών μελετών. Το συγκεκριμένο πρόγραμμα δεν έχει τελεσφορήσει λόγω της αδυναμίας των τοπικών κοινωνιών να συμφωνήσουν στην επιλογή θέσης. Ειδικά για τη Σαντορίνη επειδή ο χώρος απόθεσης των απορριμάτων βρίσκεται στην Καλντέρα, μια περιοχή ιδιαιτέρου φυσικού κάλλους, εδόθηκαν επιπλέον 60 εκ. δρχ. για την αποκατάσταση της υπάρχουσας χωματερής υπό τον όρο της μετακίνησής της σε νέο χώρο. 

Μετά τις καθυστερήσεις του παραπάνω προγράμματος και επειδή στη Σαντορίνη το πρόβλημα διάθεσης των απορριμμάτων εμφανίζεται οξυμένο αποφασίστηκε η ένταξη στο Ταμείο Συνοχής Πιλοτικού Προγράμματος ολοκληρωμένης αντιμετώπισης των κρίσιμων για τη Σαντορίνη περιβαλλοντικών θεμάτων της διαχείρισης απορριμμάτων, λυμάτων και υδάτινων πόρων. Σε ότι αφορά τα απορρίμματα το πρόγραμμα προβλέπει την κατασκευή μονάδας προεπεξεργασίας, λιπασματοποίησης, αποτέφρωσης και υγειονομικής τους ταφής. 

Το Υπουργείο Αιγαίου ασκώντας το συντονιστικό του ρόλο συνεργάζεται στενά με το ΥΠΕΘΟ και το ΥΠΕΧΩΔΕ για την προώθηση του συγκεκριμένου προγράμματος. Σημειώνεται πως έχουν δεσμευθεί πόροι ύψους 11 δισ. δρχ. στο Ταμείο Συνοχής, έχουν ολοκληρωθεί η προμελέτη, η μελέτη κοινωνικο-οικονομικής σκοπιμότητας και τεχνικές μελέτες, ενώ αναμένεται μετά την εγκατάσταση των νέων Δημοτικών Αρχών από 1-1-1999, να προχωρήσει και η διαδικασία επιλογής του κατάλληλου χώρου και εν συνεχεία η μελέτη περιβαλλοντικών επιπτώσεων. 

Κατά την πρόσφατη πυρκαγιά στο χώρο της χωματερής το Υπουργείο Αιγαίου παρενέβη άμεσα για την αποστολή ενισχύσεων από την Πυροσβεστική Υπηρεσία του Ν. Κυκλάδων. Το Υπουργείο Αιγαίου έχει εφοδιάσει το νησί με πυροσβεστικό όχημα για την αντιμετώπιση αναλόγων εκτάκτων περιστατικών. 

Τέλος σας ενημερώνουμε ότι το Υπουργείο Αιγαίου με την επιστημονική υποστήριξη του Εθνικού Μετσόβειου Πολυτεχνείου έχει προχωρήσει στην κατάρτιση Επιχειρησιακού Σχεδίου διαχείρισης των απορριμμάτων για όλα τα νησιά του Αιγαίου, στα πλαίσια του οποίου εξετάζεται κάθε νησί ξεχωριστά με βάση τις ιδιαιτερότητές του. Η συγκεκριμένη μελέτη έχει ήδη αποσταλεί προς το ΥΠΕΧΩΔΕ προκειμένου να αποτελέσει τη βάση για την ένταξη στο Γ' ΚΠΣ έργων διαχείρισης των απορριμμάτων σε όλα τα νησιά του Αιγαίου. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

49. Στην με αριθμό 3913/17-1-98 ερώτηση δόθηκε με το υπ' αριθμ. 10279/10-12-98 έγγραφο από την Υπουργό Αιγαίου η ακόλουθη απάντηση: 

"Σε απάντηση της ερώτηση 3913/17-11-98 των Βουλευτών κ. Στρατή Κόρακα και κ. Νίκου Γκατζή σας γνωρίζουμε ότι η ανέργερση του Κλειστού Γυμναστηρίου Θήρας προϋπολογισμού 400 εκ. δραχ. ξεκίνησε με χρηματοδότηση της Γενικής Γραμματείας Αθλητισμού (200 εκ.) και της Νομαρχιακής Αυτοδιοίκησης Κυκλάδων (200 εκ.) σε οικόπεδο που παραχωρήθηκε δωρεάν από την Ιερά Μητρόπολη Θήρας. 

Κατά την πρόοδο των εργασιών και χωρίς να ενημερωθεί η Νομαρχιακή Αυτοδιοίκηση Κυκλάδων ο φορέας δηλαδή υλοποίησης του έργου, πραγματοποιήθηκαν με πρωτοβουλία του απερχομένου Επάρχου Θήρας, κ. Μιχαήλ Ρούσσου, εκτεταμένες εξωσυμβατικές εργασίες και αυθαίρετες υπερβάσεις της εγκεκριμενης μελέτης και μάλιστα σε χώρο εκτός του παραχωρηθεντος. Πιο συγκεκριμένα: 

α) Μετατοπίστηκε το υπό ανέγερση συγκρότημα εκτός των ορίων του παραχωρθέντος οικοπέδου, εντός της ευρύτερης έκτασης της Ιεράς Μητρόπολης Θήρας, η οποί και με εξώδικο πρόσκληση ζήτησε την απελευθέρωση της κατειλημμένης έκτασης και την επαναφορά της στην προτέρα κατάσταση, επιφυλασσόμενη του δικαιώματός τη να καταφύγει σε ασφαλιστικά μέτρα για τη διακοπή των εργασιών αλλά και να προβεί σε ακύρωση του παραχωρητηρίου συμβολαίου. 

β) Κατασκευάστηκε κάτω από τις κερκίδες του κλειστού γυμναστηρίου υπόγεια αίθουσα καθ' υπέρβαση της εγκεκριμένης μελέτης. 

Κατόπιν της διαπιστώσεως των παραπάνω ενεργειών και προκειμένου να διαφυλαχθεί η νομιμότητα της κατασκευής του έργου αλλά και η δυνατότητα συνέχισης της χρηματοδότησής του, η Διεύθυνση Τεχνικών Υπηρεσιών της Νομαρχιακής Αυτοδιοίκησης Κυκλάδων με την υπ' αριθμ. 2609/6-11-97 απόφασή της διέκοψε τις εργασίες. 

Στην παρούσα φάση η Νομαρχιακή Αυτοδιοίκηση Κυκλάδων βρίσκεται σε συνεννόηση με την Ιερά Μητρόπολη Θήρας προκειμένου να ρυθμισθεί το ζήτημα του οικοπέδου με νέο παραχωρητήριο συμβόλαιο ενώ έχουν ήδη πραγματοποιηθεί οι απαιτούμενες τροποποιήσεις στις αρχικές μελέτες, προκειμένου να προχωρήσει η σύννομη συνέχιση των εργασιών. 

Επισυνάπτουμε το (β) σχετικό προς ενημέρωσή σας. 

Η Υπουργός 

ΕΛΙΣΑΒΕΤ ΠΑΠΑΖΩΗ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων). 

50. Στην με αριθμό 4155/272/20-11-98 ερώτηση/ΑΚΕ δόθηκε με το υπ' αριθμ. 296/14-12-98 έγγραφο από τον Υπουργό Περιβάλλοντος, Χωροταξίας και Δημοσίων 'Εργων η ακόλουθη απάντηση: 

"Σε απάντηση της ερώτησης 4155/272/20-11-98 που κατέθεσε στη Βουλή, ο Βουλευτής κ. Βαγγέλης Μεϊμαράκης σχετικά με το ΕΡΓΟ "ΜΕΤΡΟ ΑΘΗΝΑΣ-ΓΡΑΜΜΕΣ 2 και 3", παρακαλούμε να πληροφορήσετε τον κύριο Βουλευτή τα εξής: 

Κατ' αρχήν πρέπει να δηλωθεί ότι η μελέτη της ΑΤΤΙΚΟ ΜΕΤΡΟ αποτελεί μια τεκμηριωμένη, ολοκληρωμένη και πρωτόγνωρη εργασία, η οποία θα αποτελεί για πολλά χρόνια πλαίσιο αναφοράς για πολλούς σχεδιασμούς έργων και παρεμβάσεων στην Αττική. 

Ο Υπουργός ΠΕΧΩΔΕ εξέφρασε την ικανοποίησή του απομένοντας παράλληλα εύσημα για το υψηλό επιστημονικό επίπεδό της και την τεχνική της πληρότητας διατυπώνοντας παρατηρήσεις και κρίσιμες επισημάνσεις σε ότι αφορά τις ιεραρχήσεις ορισμένων προσεγγίσεων και προτάσεων για έργα υποδομών μαεταφορών σε συνδυασμό πάντα με τους διαθέσιμους πόρους. 

Επίσης υπήρξε και ο προβληματισμός ως προς την σωστή κατανομή πόρων μεταξύ κέντρου και περιφέρειεας, (Αττικής και Περιφερειών). 'Ετσι ώστε να διασφαλίζεται πάντα η βιώσιμη και ισόρροπη Ανάπτυξης της Χώρας συνολικά. 

Είναι προφανές ότι τα 3,5 εκατομμύρια των κατοίκων της Πρωτεύουσας δεν μπορεί να αφεθούν χωρίς τα αναγκαία έργα υποδομής, αλλά παράλληλα είναι παράλληλα είναι ανάγκη να σταματήσει η συνεχής συσσώρευση δραστηριοτήτων και πληθυσμού στην Αθήνα με συνεχή επιδείνωση του υδροκεφαλισμού της χώρας. 

Καταλήγοντας σημειώνεται ότι η Μελέτη έχει υψηλό βαθμό αξιοπιστίας και επιστημονικής τεκμηρίωσης με βάση τις κύριες παραδοχές που έλαβε υπόψη. 

Αν οι παραδοχές αυτές διαφοροποιηθούν μετά την εφαρμογή μέτρων πολιτικής που τις επηρρεάζουν, τότε και τα αποτελέσματα της μελέτης θα πρέπει να προσαρμοστούν ανάλογα. 

Ο Υπουργός 

ΚΩΣΤΑΣ ΛΑΛΙΩΤΗΣ" 

Σημ.: Τα συνημμένα σχετικά έγγραφα ευρίσκονται στο αρχείο της Διεύθυνσης Κοινοβουλευτικού Ελέγχου (Τμήμα Ερωτήσεων)."). 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, πριν εισέλθουμε στην ημερήσια διάταξη, θα προβούμε στην ορκωμοσία των νέων συναδέλφων κυρίων Κωνσταντίνου Παπαλέξη και Νικολάου Χριστοδουλάκη. Οι κύριοι Ιωάννης Σουλαδάκης, Βουλευτής Επικρατείας και Αλέξανδρος Μπαλτάς, Βουλευτής Αιτωλοακαρνανίας, υπέβαλαν την παραίτησή τους από τη θέση του Βουλευτή, λόγω υποβολής υποψηφιότητάς τους για το Ευρωπαϊκό Κοινοβούλιο. 

Καλούνται οι Βουλευτές κύριοι Κωνσταντίνος Παπαλέξης και Νικόλαος Χριστοδουλάκης να προσέλθουν και να δώσουν το νενομισμένο όρκο ενώπιον του εκπροσώπου της Εκκλησίας. 

(Στο σημείο αυτό προσέρχονται οι Βουλευτές κύριοι Κωνταντίνος Παπαλέξης και Νικόλαος Χριστοδουλάκης και δίνουν τον παρακάτω όρκο: 

"Ορκίζομαι στο όνομα της Αγίας και Ομοούσιας και Αδιαίρετης Τριάδας να είμαι πιστός στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου".) 

(Χειροκροτήματα από όλες τις πτέρυγες) 

ΠΡΟΕΔΡΟΣ (Απόστολος Κακλαμάνης): 'Αξιοι, άξιοι. 

ΟΛΟΙ ΟΙ ΒΟΥΛΕΥΤΕΣ: 'Αξιοι, άξιοι. 

ΠΡΟΕΔΡΟΣ (Απόστολος Κακλαμάνης): Συγχαρητήρια και καλή θητεία σας ευχόμεθα. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συμπληρωματική ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Ψήφιση στο σύνολο του σχεδίου νόμου του Υπουργείου Πολιτισμού: "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις". 

Παρακαλώ την κυρία Υπουργό να μας πει αν και ποιες νομοτεχνικές παρατηρήσεις έχει να κάνει. 

ΕΛΙΣΑΒΕΤ ΠΑΠΑΖΩΗ (Υπουργός Πολιτισμού): Κύριε Πρόεδρε, στο πρώτο εδάφιο της περίπτωσης β', της παραγράφου 2, του άρθρου 1, του σχεδίου νόμου διαγράφονται οι λέξεις "του άρθρου 15 του ν.1515/1985". 

Στην περίπτωση β', της παραγράφου 1, του άρθρου 3, διαγράφεται η λέξη "τυχόν". 

Στο τελευταίο εδάφιο, της περίπτωσης α', της παραγράφου 4, του άρθρου 3, διαγράφονται οι λέξεις "με στοιχεία α έως και στ". 

Στο τρίτο εδάφιο της περίπτωσης β', της παραγράφου 8, του άρθρου 3, η φράση "από τον Υπουργό Υγείας, Πρόνοιας και Κοινωνικών Ασφαλίσεων" αντικαθίστανται με τη φράση "από τον Υπουργό Υγείας και Πρόνοιας". 

Στο άρθρο 6, παράγραφος 1 (πέμπτη σειρά), μετά τη λέξη "του 2004" τίθεται κόμμα (,). 

Στο ίδιο άρθρο, στο πρώτο εδάφιο της περίπτωσης α', της παραγράφου 4, η φράση "από τη συντέλεση" αντικαθίσταται με τη φράση "από την τέλεση των Ολυμπιακών Αγώνων" και τίθεται κόμμα (,) μετά τη λέξη "πενταετίας". 

Στο πρώτο εδάφιο της παραγράφου 8, του ίδιου άρθρου, η λέξη "Νομού" να τεθεί με μικρό "ν", δηλαδή "νομού". 

Στο πρώτο εδάφιο της παραγράφου 1, του άρθρου 14, η φράση "την κατασκευή των ολυμπιακών εγκατάστασεων και των έργων υποστήριξής τους", αντικαθίστανται με τη φράση "την εκτέλεση και εκμετάλλευση των ολυμπιακών έργων". 

Στο τέταρτο εδάφιο της ιδίας παραγράφου, μετά τη φράση "της Οργανωτικής Επιτροπής των Ολυμπιακών Αγώνων" προστίθεται "ή της εταιρείας του άρθρου 17 του νόμου αυτού". 

Στο ίδιο εδάφιο η φράση "των Ολυμπιακών εγκαταστάσεων και των συνοδευτικών τους έργων" αντικαθίσταται με τη φράση "των Ολυμπιακών 'Εργων". 

Στο δεύτερο εδάφιο της παραγράφου 3 του ιδίου άρθρου, πριν από τη λέξη "μισθωτές", τίθενται οι λέξεις "παραχωρησιούχους ή". 

Και τέλος, στο δεύτερο εδάφιο του άρθρου 18, οι λέξεις "των εταιρειών" αντικαθίστανται με τις λέξεις "της εταιρείας". 

ΠΡΟΕΔΡΟΣ (Απόστολος Κακλαμάνης): Παρακαλώ οι εισηγητές του νομοσχεδίου και οι Κοινοβουλευτικοί Εκπρόσωποι να τοποθετηθούν. 

Ορίστε, κύριε Βούλγαρη. 

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, συμφωνώ. 

ΠΡΟΕΔΡΟΣ (Απόστολος Κακλαμάνης): Δεν έχετε καμία παρατήρηση; 

ΑΛΕΞΑΝΔΡΟΣ ΒΟΥΛΓΑΡΗΣ: 'Οχι. Είναι επουσιώδεις οι διορθώσεις. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν είναι δυνατόν να ελέγξουμε εάν αυτές οι τροποποιήσεις ή οι διορθώσεις είναι νομοτεχνικές ή ουσιαστικές, κατά συνέπεια, αν επιτρέπονται ή όχι διότι δεν έχει μοιραστεί το τελικό κείμενο. Γι'αυτό παρακαλώ να επιφυλαχθείτε να μην πάρει απόφαση η Βουλή και στη διάρκεια της συνεδρίασης, αφού μας μοιραστεί το κείμενο με τις αλλαγές, τότε θα δούμε. 

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, έχει διανεμηθεί το κείμενο από χθες. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, εγώ έχω πολλή ώρα εδώ. Δεν είδα σήμερα τίποτα. Δεν ξέρω για χθες. 

ΠΡΟΕΔΡΟΣ (Απόστολος Κακλαμάνης): 'Εχει διανεμηθεί από χθες. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Πάντως, αυτό που άκουσα στην αρχή, είναι ότι τροποποιούνται ή διαγράφονται ολόκληρα στοιχεία παραγράφων. Δεν ξέρω, παρακαλώ να το ελέγξετε εάν εμπίπτει στο Σύνταγμα, εάν είναι τροποποιήσεις ουσιαστικές ή είναι νομοτεχνικές. Σας έχουμε εμπιστοσύνη. 

ΠΡΟΕΔΡΟΣ (Απόστολος Κακλαμάνης): Θα ακούσουμε τώρα και την εισηγήτρια από την πλευρά της Νέας Δημοκρατίας και εάν υπάρχει πρόβλημα, θα το αντιμετωπίσουμε. 

Ορίστε, κυρία Παπαδημητρίου. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, οι πρώτες τέσσερις παρατηρήσεις γίνονται αποδεκτές, διότι αφορούν σε επαναλήψεις διαγραφών που είχαμε συζητήσει και αποδεχθεί. Αλλά, η πέμπτη και η έκτη που αφορούν, κυρίως η έκτη... 

ΠΡΟΕΔΡΟΣ (Απόστολος Κακλαμάνης): Πείτε το άρθρο παρακαλώ. Το άρθρο 18; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Η παρατήρηση αυτή που λέει "στο πρώτο εδάφιο της παραγράφου 1 του άρθρου 14" δηλαδή εκεί που εμπλέκονται οι αρμοδιότητες της εταιρείας του άρθρου 17 της νέας κατασκευαστικής εταιρείας σε σχέση με τις αρμοδιότητες αυτού που ελέγετο εταιρεία μέχρι σήμερα και που είναι η "Αθήνα 2004". Πιστεύω ότι χρειαζόμαστε χρόνο να δούμε αν τελικά εκχωρούνται όλες οι αρμοδιότητες της εταιρείας προς την εταιρεία του άρθρου 17. Εδώ συμφωνώ με τον κ. Κωνσταντόπουλο. Αυτό θα θέλαμε να το δούμε. 

ΠΡΟΕΔΡΟΣ (Απόστολος Κακλαμάνης): Κυρία Παπαδημητρίου, με συγχωρείτε, για να καταλάβω. Στο πρώτο εδάφιο της παραγράφου 1 του άρθρου 14, γίνεται αυτή η νομοτεχνική αναδιατύπωση. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Η διαγραφή της λέξης "τυχόν". Μάλιστα. 

ΠΡΟΕΔΡΟΣ (Απόστολος Κακλαμάνης): Διαγράφονται οι λέξεις "την κατασκευή των Ολυμπιακών εγκαταστάσεων και των έργων υποστήριξής τους" και εγράφη "την εκτέλεση και εκμετάλλευση των Ολυμπιακών 'Εργων". 

Εσείς θεωρείτε ότι υπάρχει κάποιο πρόβλημα στενότερο, ευρύτερο, σ'αυτό που μπαίνει στη θέση εκείνου που διαγράφεται; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν είναι μόνο αυτή η τροποποίηση στη σελίδα 27. 

ΠΡΟΕΔΡΟΣ (Απόστολος Κακλαμάνης): Να προχωρήσω στο επόμενο. Σ'αυτό υπάρχει πρόβλημα; 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Οχι. 

ΠΡΟΕΔΡΟΣ (Απόστολος Κακλαμάνης): Στο επόμενο λέει "των Ολυμπιακών εγκαταστάσεων και των συνοδευτικών τους έργων". Και αυτό διαγράφεται και λέει "των Ολυμπιακών 'Εργων". Νομίζω πως όταν λέει "των Ολυμπιακών εγκαταστάσεων και των συνοδευτικών τους έργων", η φράση "των Ολυμπιακών 'Εργων" το καλύπτει. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Δεν είμαι σίγουρη. Θέλω να το μελετήσω. 

ΠΡΟΕΔΡΟΣ (Απόστολος Κακλαμάνης): Μελετήστε το, αλλά αντιλαμβάνομαι ότι λέγοντας "των Ολυμπιακών 'Εργων" προφανώς αποφεύγουμε ζητήματα ερμηνείας, του εάν κάτι είναι έργο, είναι εγκατάσταση, αν είναι συνοδευτικό έργο ή κύριο έργο κλπ. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: 'Εχει σημασία αν είναι εγκαταστάσεις που αφορούν σε μεταολυμπιακή χρήση. Αυτήν τη σελίδα την πήρα σήμερα μέσα στη Βουλή. 

ΠΡΟΕΔΡΟΣ (Απόστολος Κακλαμάνης): 'Ελεγε "ολυμπιακών εγκαταστάσεων και των συνοδευτικών τους έργων". Αυτή η διατύπωση νομίζω ότι καλύπτεται με τη διατύπωση ... 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, θέλετε να σας κάνω μία πρόταση; 

ΠΡΟΕΔΡΟΣ (Απόστολος Κακλαμάνης): Να το δείτε. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Να το δούμε. Ευχαρίστως, να μείνουμε στη Βουλή. 

ΠΡΟΕΔΡΟΣ (Απόστολος Κακλαμάνης): Δείτε το και κάποια στιγμή να μου πείτε. 

Ο κ. Κουβέλης έχει το λόγο. 

ΦΩΤHΣ ΚΟΥΒΕΛΗΣ: Κύριε Πρόεδρε, δεν πρόκειται για νομοτεχνική διόρθωση. Είναι άλλη η έννοια της εγκατάστασης και άλλη η έννοια του έργου. Η μία είναι ευρυτέρα και η άλλη στενοτέρα. Δεν μπορούμε κατά συνέπεια να δεχθούμε ότι πρόκειται για νομοτεχνική διόρθωση και το αντιλαμβάνεστε αυτό. 

ΠΡΟΕΔΡΟΣ (Απόστολος Κακλαμάνης): Ας το δούμε πάντως -διότι είναι η τελευταία ημέρα της Συνόδου που νομοθετούμε- για να μην αφήσουμε μία εκκρεμότητα χωρίς λόγο. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Σύμφωνοι, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Σύμφωνοι. Παρακαλώ να το δούμε. Και πάντοτε η Βουλή με ευρύτητα αντιλήψεως αντιμετωπίζει και τα νομοτεχνικά προβλήματα. 

'Αρα κρατείται το νομοσχέδιο για αργότερα. Παρακαλώ την κ. Παπαδημητρίου και τον κ. Κουβέλη να με ενημερώσουν αργότερα, αν εμμένουν ή μήπως κάποια άλλη διατύπωση καλύπτει αυτό που και η Υπουργός ζητεί και αυτό που αντιλαμβάνονται ως ορθότερο οι συνάδελφοι. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην 

ΕΙΔΙΚΗ ΗΜΕΡΗΣΙΑ ΔΙΑΤΑΞΗ

Συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Δημοκρατικού Κοινωνικού Κινήματος κ. Δημητρίου Τσοβόλα, σε επίπεδο Αρχηγών Κομμάτων, με θέμα: "Πολιτική της Κυβέρνησης στην Ευρωπαϊκή 'Ενωση - Βαλκανική κρίση". 

Οι Υπουργοί σύμφωνα με τον Κανονισμό και το Σύνταγμα έχουν δικαίωμα να συμμετάσχουν στη συζήτηση κατά την παράγραφο 4 του άρθρου 143 και τους ορισμούς του άρθρου 97 παράγραφοι 1-3 του Κανονισμού. 

Ο Πρόεδρος της Κυβερνήσεως κ. Κωνσταντίνος Σημίτης έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, το θέμα της συζήτησής μας, η θέση της χώρας είναι πράγματι ένα πολύ σοβαρό θέμα συζήτησης. 'Εχω υποχρέωση όμως να επισημάνω ότι το ενδιαφέρον του ΔΗ.Κ.ΚΙ. και της Νέας Δημοκρατίας που προκάλεσαν τη συζήτηση, δεν είναι ειλικρινές. 'Εχουμε συζητήσει το θέμα αυτό επανειλημμένα τον τελευταίο καιρό. Διερωτώμαι αν τους φέρνει πράγματι εδώ στην Αίθουσα η αγωνία για τη χώρα ή είναι κάποια αγωνία εν όψει των εκλογών και εν όψει τόνωσης των κομματικών τους θέσεων στην εκλογική αναμέτρηση. Μάλλον το δεύτερο φοβούμαι ότι ισχύει. 

Ελπίζω και εύχομαι ότι η συζήτηση, η οποία θα ακολουθήσει, θα με διαψεύσει, γιατί πιστεύω ότι στα ζητήματα αυτά δεν χωρούν μικροκομματικοί υπολογισμοί. Εμείς πιστεύουμε αυτό που λέμε και επιμένουμε ότι κατ'εξοχήν κριτήριο, στα θέματα εξωτερικής πολιτικής, είναι η γραμμή, πρώτα η Ελλάδα, το εθνικό συμφέρον. 

Κυρίες και κύριοι συνάδελφοι, από τη δική μου σκοπιά θα παρουσιάσω με σαφήνεια για μια ακόμη φορά, μετά τόσες συζητήσεις, την πολιτική μας, μία πολιτική που έχει αποδώσει καρπούς, μία πολιτική που έχει αποφέρει αποτελέσματα, μία πολιτική που προάγει την Ελλάδα, στηρίζει τη θέσή της διεθνώς. Η εξωτερική πολιτική απαιτεί υπευθυνότητα, απαιτεί σχέδιο, απαιτεί γνώση. Δεν είναι πεδίο για μεγαλοστομίες, ρητορικά σχήματα, δεν είναι πεδίο για κορώνες. Και πιστεύω ότι δεν έχουν θέση οι ανακρίβειες, δεν έχει θέση η παραπλάνηση. Από τους πολιτικούς Αρχηγούς ο λαός περιμένει να έχουν γνώμονα της δράσης τους την αρχή πως εθνικό είναι ό,τι είναι αληθινό. Γι'αυτό πρέπει να λέμε την αλήθεια. 

Και η αλήθεια είναι μία στην περίπτωση. Η εξωτερική πολιτική της Κυβέρνησης είναι πολιτική ειρήνης, πολιτική σταθερότητας, πολιτική υπευθυνότητας, είναι μία πολιτική, η οποία βοηθάει την πρόοδο της χώρας, μια πολιτική αταλάντευτης υπεράσπισης των εθνικών μας δικαίων. Είναι μια πολιτική κύρους που έβγαλε την Ελλάδα από το περιθώριο, την ανέδειξε σε δύναμη και ηγετικό παράγοντα της περιοχής. 

Η Νέα Δημοκρατία στην ερώτηση ισχυρίζεται ότι η γενικευμένη κρίση στα Βαλκάνια ανέδειξε τη δήθεν εξασθενημένη θέση της χώρας σ' όλους τους τομείς. Θέλω να ρωτήσω, πού το είδαν αυτό. Συγχέουν την πραγματικότητα, η οποία υπάρχει με τις κομματικές τους επιθυμίες. Ας δούμε τα μέτωπα στα οποία η Νέα Δημοκρατία θεωρεί ότι η Ελλάδα έχει εξασθενήσει. 

Η Ελλάδα αποτελεί σήμερα μια χώρα σταθερότητας, ειρήνης και προόδου. Κανείς δεν μπορεί να το αμφισβητήσει αυτό. Και για την πολιτική και οικονομική σταθερότητα και για την ειρήνη και για την πρόοδο. Η χώρα μας, σύμφωνα με τα στοιχεία του ΟΟΣΑ, περιλαμβάνεται στον κατάλογο των είκοσι πέντε πιο αναπτυγμένων χωρών στον πλανήτη. Είναι μέρος του ευρωπαϊκού συστήματος ισχύος, είναι μέρος της ζώνης σταθερότητος που αποτελεί η Ευρωπαϊκή 'Ενωση. Η Ελλάδα αποτελεί σήμερα αξιόπιστο σύμμαχο των εξελίξεων στην Ευρώπη σε διεθνές επίπεδο. 'Εχει άριστες σχέσεις με τις ευρωπαϊκές χώρες όσο και με τρίτες χώρες. Αποτελεί αξιόπιστο συνομιλητή. Μετατρέψαμε την Ελλάδα σε μία χώρα η οποία έχει κύρος, φωνή και είναι σεβαστή στο διεθνή στίβο. 

Η πορεία αυτή δεν εξελίχθη ως διά μαγείας με τον αυτόματο πιλότο, τον οποίο ανακάλυψε τελευταία η Αξιωματική Αντιπολίτευση. Δεν έπεσε από τον ουρανό η σημερινή θέση της Ελλάδας. 'Ηταν αποτέλεσμα σκληρής δουλειάς, σοβαρού προγραμματισμού, ήταν αποτέλεσμα συστηματικής προσπάθειας. Η αναβάθμιση της διεθνούς μας θέσης, πρώτα απ' όλα συνδέεται με τη σημαντική πρόοδο που έχει επιτευχθεί στο εσωτερικό μέτωπο. Είναι αποτέλεσμα της ενίσχυσης της οικονομικής και κοινωνικής συνοχής, της οικονομικής προόδου. 'Εχουμε επανειλημμένα πει ότι η σχέση μεταξύ εσωτερικής σταθερότητος και εξωτερικής σταθερότητος, μεταξύ εσωτερικής πολιτικής και εξωτερικής πολιτικής είναι ευθέως ανάλογη. Γι' αυτό όσο πιο ισχυρό είναι το εσωτερικό μας μέτωπο, όσο πιο αρραγές είναι το εσωτερικό μας μέτωπο και όσο περισσότερα επιτεύγματα υπάρχουν σ' αυτό τόσο πιο δυνατή είναι η θέση μας και στο εξωτερικό μέτωπο. Και αυτό ήταν το στίγμα και ο γνώμονας της πολιτικής μας. 

Η Κυβέρνηση του ΠΑ.ΣΟ.Κ. χάρη στην πολιτική που ακολούθησε, χάρη στο πρόγραμμα σύγκλισης το οποίο ακολούθησε, έχει, όπως ξέρουμε όλοι, καταφέρει να βρίσκεται η Ελλάδα ένα βήμα πριν από την ένταξή της στην Οικονομική και Νομισματική 'Ενωση. Η επιδίωξη της ένταξης της χώρας στη ζώνη αυτή, δεν είναι αυτοσκοπός. Εξυπηρετεί τα οικονομικά και πολιτικά συμφέροντά μας. Είναι μέσον της πολιτικής μας, πολιτικής η οποία θα επιτρέψει στην Ελλάδα να είναι τμήμα του σκληρού πυρήνα της Ευρωπαϊκής 'Ενωσης, του πυρήνα εκείνου, ο οποίος παίρνει τις αποφάσεις και άρα να εξασφαλίσει την ισότιμη συμμετοχή μας στις ευρωπαϊκές διαδικασίες. 

Είναι επίσης μέσον για τη βελτίωση της ευημερίας του ελληνικού λαού. Αποκτάμε μία άλλη βάση πάνω στην οποία θα μπορούμε να δουλέψουμε. Είκοσι χρόνια ακριβώς μετά την πράξη προσχώρησης, η Ελλάδα πραγματοποιεί το πιο ουσιαστικό βήμα για να κατακτήσει μία ισότιμη θέση στην αυριανή Ευρωπαϊκή 'Ενωση. 

Ο ελληνικός λαός αναγνωρίζει αυτά τα επιτεύγματα και τις κατακτήσεις. Οι μόνοι οι οποίοι συστηματικά θέλουν να τα παραβλέπουν, είναι τα κόμματα της Αντιπολίτευσης. 

Θα ήθελα εδώ να αναφέρω ότι καλό είναι να συγκρίνουμε την κατάσταση στις εξωτερικές σχέσεις, αλλά και στο εσωτερικό του 1993, την κατάσταση την οποία παρέλαβε η Κυβέρνηση του ΠΑ.ΣΟ.Κ. με τη σημερινή κατάσταση. 

'Οσον αφορά τα θέματα της οικονομίας, δεν θα αναφερθώ σ' αυτά, διότι τα έχουμε εξετάσει σε ειδικές συζητήσεις και έχουν επανειλημμένα αναλυθεί εδώ στη Βουλή. 

Αλλά επειδή συζητάμε την εξωτερική πολιτική, θέλω να θυμίσω ότι οι σχέσεις της Ελλάδας με τους γείτονές της το 1993 δεν ήταν ιδιαίτερα καλές -αυτός είναι ένας αντικειμενικός τρόπος περιγραφής- θα μπορούσε να πει κανείς ότι ήταν και τεταμένες. Δύσκολες οι σχέσεις με την Αλβανία, δύσκολες οι σχέσεις με τα Σκόπια, ακόμα και με τη Βουλγαρία. Είχε πρόβλημα αξιοπιστίας η χώρα στην περιοχή, αν συνεργάζεται, αν βοηθά στην εξέλιξη, αν βοηθά στην ανάπτυξη. 

Σε μία εποχή που άλλαζαν τα διεθνή δεδομένα -το 1989 ήταν ο χρόνος όπου έγινε η μεγάλη ανακατάταξη- αντί τότε η Κυβέρνηση της Νέας Δημοκρατίας να αξιοποιήσει αυτές τις νέες δυνατότητες, το άνοιγμα των συνόρων, την κατάργηση των διαχωριστικών γραμμών και του "σιδηρού παραπετάσματος", κατάφερε να μετατρέψει την Ελλάδα σε μία χώρα για την οποία υπήρχαν πολλά ερωτηματικά, πώς θα δράσει, πού θα πάει, ποια θα είναι η θέση της απέναντι στις άλλες Βαλκανικές χώρες, ποιες οι επιδιώξεις της στα Βαλκάνια. Γι' αυτό υπήρχε αρνητικό κλίμα, κλίμα αβεβαιότητος. 

Αυτό το κλίμα, λοιπόν, κατάφερε να το αναστρέψει η πολιτική του ΠΑ.ΣΟ.Κ. Οδηγήσαμε τη χώρα στη νέα διεθνή πραγματικότητα με σαφείς, ξεκάθαρους στόχους και πιστεύω και με αξιώσεις που αρμόζουν στην ιστορία και στις δυνατότητες του ελληνικού λαού Σήμερα ξέρουμε τι θέλουμε, ξέρουμε πού πάμε, ξέρουμε τι κάνουμε. Και ξέρουν και οι γείτονές μας και ξέρουν οι εταίροι μας ποια είναι η πολιτική μας, ποια είναι τα αιτούμενα, πού μπορούμε να συμπλεύσουμε, ποιες πρέπει να είναι οι κοινές προσπάθειες. 

Οι αρχές και οι στόχοι της εξωτερικής μας πολιτικής ήταν σαφείς εξ αρχής και είναι σαφείς σήμερα: 

Να προωθήσουμε τα εθνικά θέματα και να αντιμετωπίσουμε αποτελεσματικά τις οποιεσδήποτε απειλές. Με έρεισμα την ευρωπαϊκή και διεθνή διάσταση, να συμβάλουμε στη διαμόρφωση του νέου γεωπολιτικού περιβάλλοντος, όπως εξελίσσεται στα Βαλκάνια, στον Εύξεινο Πόντο, στη Μεσόγειο. 

Να είμαστε εδώ στην περιοχή πρωτοπόροι της ειρήνης και της συνεργασίας, αλλά να είμαστε και ευρύτερα μία χώρα, η οποία δίνει το μήνυμα της ειρήνης, το μήνυμα της συνεργασίας. 

Θέλουμε να συμμετέχουμε ισότιμα και δυναμικά στις εξελίξεις της Ευρωπαϊκής 'Ενωσης και έχουμε δηλώσει ότι θέλουμε την οικονομική ολοκλήρωση, η οποία προχωρεί, αλλά δεν φτάνει αυτό. Χρειάζεται και η πολιτική ολοκλήρωση, χρειάζεται και η ολοκλήρωση στα θέματα ασφάλειας. Και το τελευταίο και σημαντικό, να προασπίσουμε την εθνική μας ανεξαρτησία με την ανάδειξη μιας ικανής και αξιόπιστης δύναμης αποτροπής. 

Είναι αλήθεια και το έχουμε ζήσει όλοι τον τελευταίο καιρό ότι αυτή η Κυβέρνηση έχει ένα συστηματικό πρόγραμμα για την ενίσχυση της εθνικής άμυνας και για τους εξοπλισμούς της χώρας. 

Κυρίες και κύριοι συνάδελφοι, ας έλθω σε ορισμένα από τα σημεία τα οποία είναι κρίσιμα. 

Πρώτα απ' όλα, στον ευρωπαϊκό προσανατολισμό, ο οποίος είναι καθοριστικός για την πολιτική μας. Ο ευρωπαϊκός προσανατολισμός μας παρέχει πλεονεκτήματα, διευρύνει τη διαπραγματευτική δύναμη της χώρας, θωρακίζει την εθνική μας ακεραιότητα και ανεξαρτησία. 

Η ευρωπαϊκή διάσταση της πολιτικής μας δίνει στην Ελλάδα δυνατότητες να διαδραματίσει ρόλο στα Βαλκάνια, στη Μεσόγειο, στον Εύξεινο Πόντο, αλλά και μας δίνει τη δυνατότητα να είμαστε μια γέφυρα με τις άλλες χώρες. 

Δεν έχει παρά να παραστεί κανείς στη Σύνοδο του Οργανισμού των χωρών του Ευξείνου Πόντου, για να δει ποια είναι η σημασία της Ελλάδας μόνο και μόνο λόγω του ότι είναι η μόνη χώρα, η οποία είναι μέλος της Ευρωπαϊκής 'Ενωσης, εκφράζει τις πολιτικές απόψεις της Ευρωπαϊκής 'Ενωσης και είναι η γέφυρα όλων αυτών των χωρών με την υπόλοιπη Ευρώπη. Αυτός είναι ένας ρόλος, ο οποίος προέρχεται από τη συμμετοχή μας στην 'Ενωση, αλλά και από τη συμμετοχή μας σε άλλους οργανισμούς, οι οποίοι παίζουν ρόλο στην περιοχή. 

Δεν είναι επίσης τυχαίο ότι η σχέση μας με τη Ρουμανία και τη Βουλγαρία, για παράδειγμα, αλλά και με την Αλβανία και τα Σκόπια είναι σχέσεις, οι οποίες βασίζονται και σε αναμονές των χωρών αυτών και σε αιτήματα των χωρών αυτών για περισσότερη συμμετοχή και συνεργασία της Ευρωπαϊκής 'Ενωσης στα δικά τους τα προβλήματα. Είναι αίτημα, το οποίο εκφράζουμε εμείς. 

Γίνεται τώρα συζήτηση και πρόκειται και στη Σύνοδο Κορυφής της Κολωνίας ορισμένες χώρες της Ευρωπαϊκής 'Ενωσης να τονίσουν την ανάγκη μιας στενότερης συνεργασίας με τα Βαλκάνια. 'Ερχονται πολύ αργότερα από εμάς. 

Εμείς είχαμε κάνει την πρόταση για τη στενότερη συνεργασία εδώ και καιρό. Εμείς είχαμε επιμείνει και περιλήφθηκε σε ορισμένα συμπεράσματα της Συνόδου Κορυφής αλλά και του Συμβουλίου Εξωτερικών Υποθέσεων η ανάγκη μιας τέτοιας πολιτικής. Η εξέλιξη πορεύεται σε μια κατεύθυνση, την οποία είχαμε δείξει. Και πορεύεται βεβαίως με τη δική μας συμβολή. Αυτά όσον αφορά το πρώτο σημείο, σχετικά με το γιατί συμφέρει τη χώρα ο ευρωπαϊκός αυτός προσανατολισμός. 

Θέλω επίσης να τονίσω ότι η συμμετοχή της Ελλάδας στην Ευρωπαϊκή 'Ενωση συνιστά μια ρεαλιστική επιταγή για τη χώρα όσον αφορά όλα τα οικονομικά προβλήματα, γιατί η Ευρωπαϊκή 'Ενωση είναι μια μεγάλη οικονομική δύναμη. 

Διαβάζουμε ότι το Ευρώ δεν είναι τόσο ισχυρό νόμισμα, έχει εξασθενήσει. Θα νομίζει κανείς, όταν ακούει αυτά τα σχόλια και τα ακούει και από πολιτικούς ότι το ευρώ έχει περίπου την ίδια ισχύ με το νόμισμα της Αλβανίας ή κάποιας άλλης υποανάπτυκτης χώρας. Ε, αυτά είναι αστεία. 

Μπορεί η θέση του σε σχέση με το δολάριο να μην είναι μια θέση ιδιαίτερα ισχυρή, αν και αυτή η εξέλιξη εξυπηρετεί βεβαίως τις ευρωπαϊκές εξαγωγές και εξυπηρετεί την ευρωπαϊκή ανάπτυξη, παραμένει όμως ένα από τα ισχυρότερα νομίσματα του κόσμου. Και η ζώνη αυτή είναι μια ζώνη ευημερίας και μεγάλης ανάπτυξης. Και έχουμε οφέλη από τη συμμετοχή σε αυτήν τη ζώνη. 

Αν είμαστε στην άκρη, τότε θα ακολουθήσουμε μια πορεία παρακμής. Είναι η μόνη αλήθεια. Και βεβαίως αυτό δεν σημαίνει ότι η Ευρώπη σήμερα είναι η Ευρώπη των οραματισμών μας ότι είναι η Ευρώπη αυτή που θέλουμε. 

Η παρουσία μας στον ευρωπαϊκό χώρο δεν συνδέεται με αποδοχή όποιας ρύθμισης υπάρχει, με αποδοχή όποιας πολιτικής διαμορφώνεται, με αποδοχή της όποιας κατεύθυνσης έχουν ορισμένες χώρες. Η παρουσία μας στην Ευρώπη συνδέεται με αγώνες, με μάχες. Η Ευρώπη είναι ένας χώρος υπό διαμόρφωση και εμείς στο χώρο αυτό υπό διαμόρφωση έχουμε τις δικές μας απόψεις και τις δικές μας κατευθύνσεις. 

Εμείς -θέλω να το τονίσω αυτό- θέλουμε μια πολιτική ένωση ικανή να διαδραματίσει ένα διεθνή ρόλο ανάλογα με την οικονομική της ισχύ και να είναι και αυτή μια δύναμη ειρήνης και σταθερότητας. Επιδιώκουμε, λοιπόν, πρώτα από όλα να έχει η 'Ενωση εξωτερική πολιτική και πολιτική άμυνας. Την ανάπτυξη μιας γνήσιας πολιτικής ένωσης, το περίφημο δημοκρατικό έλλειμμα, προσπαθήσαμε να το περιορίσουμε στη διάρκεια των συζητήσεων για το 'Αμστερνταμ. Περιορίστηκε εν μέρει. 

Το Ευρωπαϊκό Κοινοβούλιο έχει περισσότερες εξουσίες. Δεν φθάνει, όμως, αυτό. Χρειάζονται άλλες λειτουργίες των οργάνων, άλλες δομές, μεταφορές αρμοδιοτήτων, για να είναι η 'Ενωση πιο κοντά στον πολίτη. Αυτή είναι μια μόνιμη επιδίωξη. 

'Ενα τρίτο σημείο σημαντικό για μας είναι η διασφάλιση του ευρωπαϊκού κοινωνικού προτύπου. Στην Ευρώπη έχει διαμορφωθεί, επί πολλές δεκαετίες, από τις αρχές του αιώνα ένα κοινωνικό πρότυπο. Ισχυρά συνδικάτα, διαπραγματεύσεις, πλήρης απασχόληση, κράτος-πρόνοιας. Αυτό το κοινωνικό πρότυπο, το οποίο ταλανίστηκε από τις οικονομικές εξελίξεις και τις οικονομικές κρίσεις τα τελευταία χρόνια, είναι ένα πρότυπο, το οποίο είναι ισχυρό. Είναι για μας κάτι το οποίο πρέπει να υπάρχει και πρέπει να το παλαίψουμε, να διατηρηθεί, να αναπτυχθεί, υπό τις νέες συνθήκες. Και δεν μπορεί βέβαια πια να έχει στενό εθνικό και κρατικό χαρακτήρα. Πρέπει να έχει ευρωπαϊκό χαρακτήρα και για να έχει ευρωπαϊκό χαρακτήρα, πρέπει στην Ευρωπαϊκή 'Ενωση να γίνει πραγματικότητα. Γι'αυτό και προτείναμε και γι'αυτό και πετύχαμε με άλλες χώρες να υπάρχει ένα σύστημα εθνικών σχεδίων για την απασχόληση σε όλες τις χώρες. Και για να υπάρξει, θα συζητηθεί στην Κολωνία και θα αποφασιστεί στην Κολωνία ένα ευρωπαϊκό σχέδιο δράσης για την απασχόληση. 

Εμείς στο 'Αμστερνταμ, μαζί με άλλες χώρες, προωθήσαμε ένα ολόκληρο κεφάλαιο για την κοινωνική πολιτική και αυτό το κεφάλαιο πρέπει να γίνει πραγματικότητα. 

Τέλος, θέλω να αναφέρω και το θέμα της διεύρυνσης. Εμείς έχουμε την αντίληψη -το είπα και πριν- ότι η Ευρώπη στενά περιορισμένη στο χώρο της Δυτικής Ευρώπης είναι μια Ευρώπη, η οποία δεν θα μπορεί να εγγυάται την ειρήνη και τη σταθερότητα. Δεν μπορεί να παίξει το ρόλο που πρέπει να παίξει και γι'αυτό πρέπει να αγκαλιάσει όλες τις ευρωπαϊκές χώρες. Γι'αυτό πρέπει να ενταχθούν και οι χώρες της Κεντρικής και Ανατολικής Ευρώπης. Πρέπει να ενταχθούν και τα Βαλκάνια και προπαντός πρέπει να ενταχθεί και η Κύπρος. 

Δεν θέλω να σας απασχολήσω με τα θέματα, τα οποία απασχόλησαν τις διαφόρους συνόδους κορυφής και με απαντήσεις που δόθηκαν σχετικά, αλλά θέλω μόνο να τονίσω πως όσον αφορά την ένταξη της Κύπρου, ξέρετε ότι μετά από πολλές αναμονές, είναι τώρα πραγματικότητα η διαπραγμάτευση για την ένταξη της Κύπρου. Βρίσκεται σε εξέλιξη. Βρίσκονται σε εξέλιξη επίσης τα θέματα της απασχόλησης, η αναβάθμιση του Ευρωπαϊκού Κοινοβουλίου, η ενίσχυση της κοινωνικής πολιτικής της 'Ενωσης. 

'Εγινε συζήτηση πριν λίγες μέρες εδώ στη Βουλή για τη Συνθήκη του 'Αμστερνταμ και θέλω πάλι να επαναλάβω ότι στη διαπραγμάτευση για τη Συνθήκη του 'Αμστερνταμ -επειδή λέχθηκε και στο παρελθόν και στη συζήτηση ότι δεν εκπληρούσε τις αναμονές- η Συνθήκη του 'Αμστερνταμ κατοχυρώνει ή προστάτευσε μέχρι στιγμής ή δεν άλλαξε ορισμένες ρυθμίσεις οι οποίες είναι προς το συμφέρον της χώρας. Για μας, είναι μια επιτυχία η διαπραγμάτευση αυτή γι'αυτά που πετύχαμε -απασχόληση, τονισμός της κοινής εξωτερικής πολιτικής- και κυρίως γι'αυτά που αποτρέψαμε, όπως ο περιορισμός της δυνατότητας των πιο μικρών χωρών να επεμβαίνουν στις αποφάσεις και η παραμονή στην αρχή της ομοφωνίας για θέματα που αφορούν τα ζωτικά συμφέροντα κάθε χώρας. 

Θέλω επίσης να υπενθυμίσω ότι στο Ευρωπαϊκό Συμβούλιο του Λουξεμβούργου, περάσαμε τις θέσεις μας για την Τουρκία, προβλέποντας ότι οι σχέσεις Ευρωπαϊκής 'Ενωσης και Τουρκίας μπορούν να αναπτυχθούν μόνο εφόσον η Τουρκία εκπληρώσει μία σειρά από όρους και προϋποθέσεις, περιλαμβάνοντας το σεβασμό του διεθνούς δικαίου, πρόοδος στις ελληνοτουρκικές σχέσεις και στο Κυπριακό, προστασία των ανθρωπίνων δικαιωμάτων. Πέρασαν αυτά, γράφτηκαν και βεβαίως είναι ένα θέμα στο οποίο πάντα πρέπει να είμαστε προσεκτικοί, να προβάλουμε τις θέσεις μας, να επισημαίνουμε τα γεγονότα τα οποία συμβαίνουν στην Τουρκία και την ανάγκη εφαρμογής όλων αυτών των αρχών. Αλλά είναι σημαντικό ότι υπάρχουν σε απόφαση της Συνόδου Κορυφής. Είναι σημαντικό ότι έχουν δηλωθεί, έχουν καταγραφεί και έχουμε τη δυνατότητα επίκλησης όλων αυτών των θεμάτων, απέναντι στον όποιο θα έλθει αύριο ή μεθαύριο να ακολουθήσει ή να προτείνει μια άλλη γραμμή. 

Και τέλος θέλω να αναφερθώ στο Ευρωπαϊκό Συμβούλιο του Βερολίνου. Ολοκληρώσαμε τη διαπραγμάτευση για την "ΑΤΖΕΝΤΑ 2000" και όπως ξέρετε, με τα δύο μεγάλα κεφάλαια, τα οποία ήταν εκεί προς συζήτηση, πετύχαμε σημαντικές βελτιώσεις, σημαντικές ρυθμίσεις για την ελληνική οικονομία. 

Πρώτα απ'όλα όσον αφορά τις διαρθρωτικές πολιτικές, εξασφαλίσαμε διαφορετικούς πόρους, που μαζί με τους εθνικούς πόρους που μπορούμε, χάρη σε αυτούς, να έχουμε, φθάνουν ένα ύψος των δεκαπέντε δισεκατομμυρίων δραχμών, από το 2000 μέχρι το 2006. 

Για το τρίτο σχέδιο ανάπτυξης, για την ανάπτυξη της χώρας, για να ανεβάσουμε δραστικά το μέσο βιοτικό επίπεδο του 'Ελληνα, είναι περίπου στο 69% σήμερα, θα φθάσει πάνω από το 80%, χάρη σε αυτήν την προσπάθεια που βασίζεται σε αυτούς τους πόρους. 'Εχουμε εξασφαλισμένους πόρους για όλη την αναπτυξιακή προσπάθεια της χώρας μέχρι το 2006. 

Και το δεύτερο κεφάλαιο είναι το κεφάλαιο των αγροτικών δαπανών και της πολιτικής για την ύπαιθρο. Εξασφαλίστηκαν εννιάμισι τρισεκατομμύρια δραχμές, περισσότερα απ'ό,τι διέθετε η Ελλάδα τα προηγούμενα χρόνια, για τη γεωργία και την ύπαιθρο. Και αυτό δίνει τη δυνατότητα για την ελληνική αγροτιά να παρθούν μία σειρά από μέτρα και να συνεχιστούν βέβαια οι κοινοτικές ενισχύσεις και οι κοινοτικές επιδοτήσεις και να διασφαλιστεί έτσι το εισόδημα των αγροτών. 

Στο ευρωπαϊκό συμβούλιο της Κολωνίας, που θα γίνει την άλλη εβδομάδα -ξεκινά την επόμενη Πέμπτη- θα γίνει συζήτηση σχετικά με την κοινή εξωτερική πολιτική και άμυνα, θα γίνει συζήτηση σχετικά με το σύμφωνο απασχόλησης και επίσης μία συζήτηση, για να διαμορφώσουμε την πορεία της 'Ενωσης. Και εμείς, η Ελλάδα, μαζί με άλλες χώρες, θα προβάλουμε προτάσεις, σύμφωνα με τις αρχές που έχουμε θέσει. Θέλουμε μία Ευρώπη, η οποία πορεύεται σε μία κατεύθυνση, που ανταποκρίνεται στις δικές μας αξίες και στις δικές μας πεποιθήσεις. Μία Ευρώπη η οποία δεν είναι μια κοινωνία της αγοράς, αλλά μία κοινωνία που έχει ως επίκεντρο τον άνθρωπο και τη βελτίωση των συνθηκών ζωής του. 

Τους προσεχείς μήνες, κυρίες και κύριοι συνάδελφοι, θα συνεχιστεί η εξέλιξη της ενταξιακής διαπραγμάτευσης της Κύπρου, η οποία εξελίσσεται ομαλά, παρά τις δυσκολίες. Δυσκολίες υπάρχουν, αλλά εξελίσσεται ομαλά. Για την Ελλάδα η ένταξη της Κύπρου αποτελεί ύψιστο στρατηγικό στόχο. Η ένταξη της Κύπρου πιστεύουμε ότι μπορεί να συμβάλει στην προάσπιση των συμφερόντων του κυπριακού ελληνισμού και να προωθήσει μια δίκαιη και βιώσιμη λύση του Κυπριακού. Ενταξιακή προοπτική και ενιαίος αμυντικός χώρος, αποτελούν τις δύο μεγάλες στρατηγικές επιλογές των κυβερνήσεων του ΠΑ.ΣΟ.Κ. για το Κυπριακό. 

Ως προς την εξέλιξη του πολιτικού προβλήματος, η Ελλάδα σε στενή συνεργασία με την κυπριακή κυβέρνηση και την κυπριακή πολιτική ηγεσία, υποστηρίζει και προωθεί μία λύση στο Κυπριακό, το έχουμε πει πολλές φορές, η οποία θα στηρίζεται στα ψηφίσματα του οργανισμού των Ηνωμένων Εθνών, που προβλέπει μία διζωνική ή κοινοτική ομοσπονδία με ενιαία κυριαρχία και μία διεθνή προσωπικότητα. 

Εμείς υποστηρίζουμε κάθε προσπάθεια για την επανέναρξη του διαλόγου, ανάμεσα στις δύο κοινότητες και πιστεύουμε ότι η διεθνής κοινότητα πρέπει να δείξει ιδιαίτερη ευαισθησία στο Κυπριακό, όπως και σε άλλα ζητήματα. Και πιστεύω ότι σε κάθε περίπτωση έχουμε βγάλει το Κυπριακό από την ακινησία, που είναι κοινά παραδεκτό ότι η ακινησία, η στασιμότητα δεν προάγει τις δικές μας θέσεις, αλλά κατοχυρώνει το status quo. 

Και το έχουμε βγάλει από την ακινησία, διότι δεν έχει παρά να διαβάσει κανείς τις εφημερίδες για να δει ότι είναι ένα θέμα το οποίο απασχολεί τον Οργανισμό Ηνωμένων Εθνών αλλά και διάφορες αναπτυγμένες χώρες. Τις Ηνωμένες Πολιτείες τις απασχολεί τώρα. 

'Οσον αφορά την Τουρκία η πολιτική μας τα τελευταία χρόνια υπήρξε η σταθερή υπεράσπιση των εθνικών μας θέσεων και κυριαρχικών μας δικαιωμάτων. Δεν παραχωρούμε τίποτα ούτε διεκδικούμε τίποτα από την Τουρκία, αλλά ζητούμε ως βάση των σχέσεών μας το σεβασμό του Διεθνούς Δικαίου και των διεθνών συνθηκών. 

Εμείς έχουμε επανειλημμένα προτείνει στην τουρκική πλευρά δυνατότητες και τρόπους αντιμετώπισης των ελληνοτουρκικών σχέσεων. Είχαμε στο παρελθόν προτείνει την βήμα προς βήμα προσέγγιση, την αξιοποίηση του Διεθνούς Δικαστηρίου της Χάγης, προσεγγίσεις τις οποίες υποστήριξε η Διεθνής Κοινότητα. Αυτή η πρότασή μας, η σκέψη μας για το Διεθνές Δικαστήριο της Χάγης, είναι μία σκέψη η οποία ευρέως γίνεται αποδεκτή από τη διεθνή κοινότητα και την Ευρωπαϊκή 'Ενωση. Ξέρετε όμως ότι η Τουρκία δεν ανταποκρίθηκε. 

Με τις επιλογές που ακολούθησε μέχρι σήμερα η 'Αγκυρα οδηγείται σε αυτοαπομόνωση. Η Τουρκία οφείλει να συνειδητοποιήσει ότι η ειρηνική οδός σχέσεων είναι μονόδρομος μεταξύ των δύο χωρών. Δεν υπάρχει περίπτωση να πετύχει οποιαδήποτε τακτική έντασης. 

Τα ελληνικά κυριαρχικά δικαίωματα είναι αδιαπραγμάτευτα. Και η Ελλάδα έχει τη δύναμη και την ισχύ να αποφύγει κάθε επιβολή. Χρειάζεται προσοχή και ευθύνη απ' όλους γιατί η 'Αγκυρα στήνει συγκρουσιακές παγίδες που αποσκοπούν να παρασύρουν την Ελλάδα σε μια διαπραγμάτευση εφ' όλης της ύλης. Σε αυτήν την παγίδα δεν θα πέσει η Ελλάδα και ελπίζω ότι δεν θα πέσει και καμιά υπεύθυνη πολιτική δύναμη της χώρας. 

Εμείς καλούμε τη νέα τουρκική κυβέρνηση να επιδείξει πνεύμα καλής θέλησης και συνεργασίας. Να μην ακολουθήσει την αδιέξοδη στάση, την οποία ακολούθησαν οι προκάτοχες κυβερνήσεις. 'Αλλωστε μέσα στο γενικότερο κλίμα που επικρατεί λόγω της γιουγκοσλαβικής κρίσης, του πολέμου εκεί, η συνεχιζόμενη αντιπαλότητα από μεριάς της Τουρκίας, δεν συμφέρει την Τουρκία και δεν συμφέρει κανέναν στην περιοχή. Θα επιδεινώσει την κατάσταση. Ελπίζω αυτό να το σκεφθούν καλά, να το κατανοήσουν και να δράσουν ανάλογα οι ιθύνοντες της 'Αγκυρας. 

Η εξομάλυνση των ελληνοτουρκικών σχέσεων, θέλω να επαναλάβω, είναι προς το συμφέρον και των δύο λαών. Και οριστική ομαλοποίηση των σχέσεων αυτών δεν μπορεί να υπάρξει αν προηγουμένως δεν υπάρξει δίκαιη και βιώσιμη λύση του Κυπριακού. 

Εμείς θέλουμε μια Τουρκία δημοκρατική, μια Τουρκία στην οποία να λειτουργούν οι θεσμοί, μια Τουρκία όπου θα γίνονται σεβαστά τα ανθρώπινα δικαιώματα, μια Τουρκία η οποία σέβεται το Διεθνές Δίκαιο. Γι' αυτό και θα ενισχύσουμε τις σχέσεις της Τουρκίας με την 'Ενωση, εφόσον όμως η Τουρκία ανταποκριθεί στα κριτήρια αυτά, εφόσον η Τουρκία αποδεχτεί και εφαρμόσει εκείνες τις αρχές τις οποίες σέβονται και εφαρμόζουν όλα τα κράτης της Ευρωπαϊκής 'Ενωσης. 

Η Ελλάδα, κυρίες και κύριοι συνάδελφοι, έχει κατορθώσει τα τελευταία χρόνια να διαδραματίσει ένα ρόλο σημαντικό στην ειδικότερη γεωγραφική περιοχή στην οποία ανήκει, στα Βαλκάνια, στον Εύξεινο Πόντο και τη Μεσόγειο. 

Για όλο αυτόν το χώρο έχουμε αναδυθεί σε μια δύναμη σταθερότητας και ευημερίας με καθοριστικό ρόλο σε σχέση με τους Βαλκανικούς γείτονές μας. 

Βελτιώσαμε τις σχέσεις μας με την Αλβανία, με τα Σκόπια αλλά και με όλες τις άλλες βαλκανικές χώρες και τους υπόλοιπους λαούς της περιοχής. Διατηρούμε στενές σχέσεις, είμαστε αξιόπιστοι συνομιλητές. 

Θέλω να σας θυμίσω ότι πρωτοστατήσαμε στην περιφερειακή συνεργασία. Εμείς οργανώσαμε την πρώτη Σύνοδο Κορυφής, εμείς συγκροτήσαμε τριμερή συνεργασία με τη Βουλγαρία και Ρουμανία και παίζουμε καθοριστικό ρόλο στο έργο του Οργανισμού Συνεργασίας του Ευξείνου Πόντου. 

'Ελληνες επιχειρηματίες έχουν δραστηριοποιηθεί σε όλες τις γειτονικές χώρες, στην Αλβανία, στα Σκόπια, στη Βουλγαρία, στη Ρουμανία. Σε άλλες απ' αυτές τις χώρες είμαστε πρώτοι, όσον αφορά τους επενδυτές, σε άλλες είμαστε δεύτεροι. Οι εισαγωγές μας και εξαγωγές μας με τις χώρες αυτές έχουν αυξηθεί θεαματικά και συνολικά το εμπόριο στα Βαλκάνια και οι οικονομικές συναλλαγές χάρη σ' αυτήν την προσπάθεια της Ελλάδος, χάρη στην παρουσία της Ελλάδας έχουν πάρει μια τέτοια έκταση, η οποία δικαιολογεί την αναμονή ότι θα επεκταθεί ακόμα περισσότερο και θα αποτελέσει μία στέρεη βάση για τις σχέσεις και την ανάπτυξη σ' αυτήν την περιοχή. 

Θέλω επίσης να αναφέρω ότι έχουμε δραστηριοποιηθεί στην ανάγκη προώθησης της ειρηνευτικής διαδικασίας της Μέσης Ανατολής. Αυτό δεν είναι μόνον ένας λόγος. 'Εχουμε αναλάβει συναντήσεις μεταξύ Ισραηλινών και Παλαιστινίων, είναι οι λεγόμενες συναντήσεις των Αθηνών ανάμεσα στις κοινωνίες των Παλαιστινίων και του Ισραήλ και προγραμματίζουμε την τέταρτη συνάντηση των Αθηνών τον προσεχή Ιούλιο. Κι εκεί είμαστε παρόντες. Και η παρουσία μας γίνεται αποδεκτή. 

Κυρίες και κύριοι συνάδελφοι, έρχομαι τώρα στο θέμα της γιουγκοσλαβικής κρίσης, η οποία συνεχίζεται δύο μήνες, δημιουργώντας ανθρώπινη τραγωδία και πολιτικά αδιέξοδα. Η βαλκανική κρίση, η σημερινή δοκιμασία του λαού της Γιουγκοσλαβίας, Σέρβων και Κοσοβάρων, αναδεικνύει αυτό που από χρόνια η Κυβέρνησή μας είχε επισημάνει. Η Ευρωπαϊκή 'Ενωση έπρεπε να είναι πιο διορατική, έπρεπε να είναι πιο τολμηρή, έπρεπε να έχει μία συνολική και συγκεκριμένη στρατηγική για τα Βαλκάνια και όχι να παρεμβαίνει επιλεκτικά και αποσπασματικά. Το είχαμε τονίσει αυτό και το είχα τονίσει εγώ προσωπικά σε ιδιαίτερες συνομιλίες τις οποίες είχα με τους πρωθυπουργούς των άλλων χωρών της Ευρωπαϊκής 'Ενωσης και σε σχέση με την Αλβανία και σε σχέση με το Κόσοβο. Η γενική στάση ήταν μία στάση αποστασιοποίησης. "Τα Βαλκάνια είναι μακριά, τα Βαλκάνια είναι ένας χώρος που δεν γνωρίζουμε, ας μην ασχοληθούμε τώρα με το χώρο αυτό, ας ασχοληθούμε με τη Βόρεια Ευρώπη, τη Βαλτική, ας ασχοληθούμε με τις ωριμότερες περιοχές της Κεντρικής και Ανατολικής Ευρώπης, την Τσεχία και την Ουγγαρία". Η πολιτική αυτή ήταν λάθος. Και η εξέλιξη αποδεικνύει ότι ήταν λάθος. Η Ευρωπαϊκή 'Ενωση θα έπρεπε να είχε κατανοήσει ότι μία προσέγγιση όλης της Βαλκανικής προς την ευρωπαϊκή οικογένεια και τους θεσμούς της, θα έλυνε σταδιακά τα προβλήματα της δημοκρατίας και της υποανάπτυξης που είχαν να αντιμετωπίσουν οι χώρες αυτές στο νέο τους ξεκίνημα. Και είναι δύο τα μεγάλα προβλήματα. Το ένα είναι το οικονομικό πρόβλημα και το άλλο είναι το θεσμικό πρόβλημα και το πρόβλημα της δημοκρατίας. Και στα δύο προβλήματα χρειάζεται συνεργασία, χρειάζεται βοήθεια, χρειάζεται δημιουργία προτύπων, γιατί αυτές οι χώρες έχουν ένα παρελθόν πολιτικό, το οποίο δεν διευκολύνει την ένταξή τους μέσα στις διεθνείς διαδικασίες, δεν διευκολύνει την προσαρμογή τους στις νέες οικονομικές εξελίξεις. 'Επρεπε να τους δοθεί μία βοήθεια, μία συμπαράσταση, η οποία δεν τους δόθηκε στο μέτρο το οποίο ήταν αναγκαίο. Τώρα βέβαια όπως ανέφερα πριν έχει φουντώσει αυτή η συζήτηση, τώρα βεβαίως γίνεται η συζήτηση για το σύμφωνο σταθερότητας, για το σύμφωνο το οποίο θα ενισχύσει αυτές τις χώρες και θα έχει δύο πτυχές, μία οικονομική και μία πολιτική, αλλά τώρα είναι αργά κατά κάποιο τρόπο. Αν είχε γίνει αυτό νωρίτερα, θα είχαμε αποφύγει αυτήν την εξέλιξη. 

Η Ελλάδα είχε αυτήν την ξεκάθαρη θέση από παλιά και είχε, όσον αφορά τον πόλεμο, την κρίση, αυτήν την ξεκάθαρη θέση, θέση αρχών και θέση δικαίου. 

Εμείς υποστηρίξαμε την ειρηνική, πολιτική διευθέτηση της κρίσης. Η Ελλάδα πρόβαλε μια πολιτική, ως χώρα που ανήκει στην Ευρωπαϊκή 'Ενωση και το ΝΑΤΟ, αλλά και ως χώρα της περιοχής που θέλει να βοηθήσει φίλους και γείτονες. Είμαστε η μόνη χώρα, η οποία είναι τόσο στενά συνδεδεμένη με τις χώρες της περιοχής και η μόνη χώρα που συμμετέχουμε στους δύο μεγάλους οργανισμούς. 'Ολα αυτά είναι γνωστά. Και κριτήριο στον καθορισμό της γραμμής μας ήταν και είναι τα εθνικά συμφέροντα. Αυτή η αρχή μας "πρώτα η Ελλάδα", αποτελεί θέση αρχής και αυτή η αρχή προβάλλεται έναντι όλων: 'Εναντι εταίρων, έναντι συμμάχων, έναντι γειτόνων, έναντι φίλων, έναντι τρίτων. Είναι ο μόνος δρόμος να έχουμε μία αξιόπιστη και σταθερή πολιτική. Και αυτήν την αξιόπιστη και σταθερή πολιτική την έχουμε. 

Είναι φανερό ότι εάν θέλουμε να βοηθήσουμε πρέπει να έχουμε ισχυρή θέση στους θεσμούς και τα όργανα, στα οποία συμμετέχουμε. Δεν βοηθάει κανείς απέξω. Δεν βοηθάει κανείς με το να αυτοπεριορίζεται. 

Καταφέραμε ακριβώς να έχουμε παρουσία στα όργανα. Αντιταχθήκαμε στις πολεμικές επιχειρήσεις χωρίς να απομονωθούμε. 'Εχουμε φωνή που ακούγεται και αναλαμβάνουμε πρωτοβουλίες που γίνονται σεβαστές. Οι απόψεις μας για την εκεχειρία, για την ενεργοποίηση του Οργανισμού Ηνωμένων Εθνών στην ειρηνευτική διαδικασία, για την ευρύτερη εμπλοκή της Ρωσίας, για τη σύμπραξη της Κίνας, βρίσκουν απήχηση. Ο Υπουργος Εξωτερικών έχει επισκεφθεί όλες τις χώρες, οι οποίες παίζουν ρόλο σ'αυτό το θέμα. Και έχει εκφράσει τις γνώμες μας και με έγγραφα και με προτάσεις έχει προωθήσει τη συζήτηση. Η συζήτηση έχει φτάσει σε ένα σημείο που οφείλεται και που έχει αιτία και την πίεση και την παρουσία και τις προτάσεις της Ελλάδας. Και γι'αυτό, τον ειρηνευτικό μας ρόλο, τον αναγνωρίζουν και οι χώρες της περιοχής. Τον αναγνωρίζει και η Γιουγκοσλαβία, τον αναγνωρίζει και η Αλβανία και τα Σκόπια. Και δεν είναι τυχαίο ότι οι πρωθυπουργοί τους έρχονται εδώ στην Ελλαδα για να συζητήσουν τα θέματά τους. 'Οπως γνωρίζουν όλες οι χώρες, την ανθρωπιστική μας συμβολή. Γιατί είμαστε από τις χώρες εκείνες, οι οποίες έχουν προσφέρει την πιο σημαντική ανθρωπιστική συμβολή, επιτόπου, και στο Κόσοβο και στους Σέρβους και στους Κοσοβάρους, πράγμα που δεν έχουν κάνει οι άλλοι. Και αυτό, κυρίες και κύριοι συνάδελφοι, δεν γίνεται εκ του ασφαλούς. 

Χθες συνάντησα τις μη κυβερνητικές οργανώσεις, οι οποίες βρίσκονται εκεί επιτόπου και συζητήσαμε για τους κινδύνους. Υπάρχουν κίνδυνοι για τους ανθρώπους που είναι εκεί και δουλεύουν. Αλλά δουλεύουν, με πίστη στο ότι μπορούν να συνεισφέρουν στην ειρήνη, στη συνεργασία των λαών και στην ανθρωπιά. Και εμείς τους βοηθάμε βεβαίως σ'αυτήν την προσπάθεια, όπως μπορούμε. 

Θέλω επίσης να τονίσω, επειδή γίνεται συζήτηση ότι η Ελλάδα μέχρι σήμερα δεν έχει συμμετάσχει σε καμία στρατιωτική πολεμική επιχείρηση και δεν πρόκειται να συμμετάσχει στο μέλλον, σε στρατιωτικές και πολεμικές επιχειρήσεις. Αυτό που επιδιώκουμε είναι η ειρήνη και η πολιτική λύση. Γι'αυτό και στις 24 Μαϊου έστειλα στους πρωθυπουργούς της Ευρωπαϊκής 'Ενωσης, εν όψει της Συνόδου Κορυφής στην Κολωνία, μία επιστολή. Στην επιστολή αυτή τόνισα ότι υπάρχει σήμερα η συμφωνία των οκτώ για τον τερματισμό της διαμάχης. Υπάρχουν και προτάσεις από άλλες ευρωπαϊκές χώρες, τη Γερμανία, την Ιταλία, την Ελλάδα, τη Τσεχία. Επιτακτικό μέσα σ'αυτό το κλίμα είναι να ενταθούν οι διπλωματικές προσπάθειες, να μη βραδυπορούν οι διπλωματικές προσπάθειες. Χρειάζεται να υπάρξει ένα αποτέλεσμα, μέχρι την άλλη εβδομάδα, μέχρι τη Σύνοδο Κορυφής στην Κολωνία. Και γι'αυτό θα πρέπει όλοι, όλα τα μέλη της Ευρωπαϊκής 'Ενωσης, να εκφράσουν στους πρωταγωνιστές αυτών των διαπραγματεύσεων, την ανάγκη να επικρατήσει η ειρήνη το ταχύτερο. Να τους προτρέψουμε όλοι, σε μια γρήγορη και αποτελεσματική διαπραγμάτευση. 

Εμείς το έχουμε ήδη κάνει μιλώντας και με τον κ. Τσερνομίρντιν, μιλώντας και με τον κ. Αχτισάρι, μιλώντας και με τον κ. Σρέντερ, αλλά μιλώντας και μεταφέροντας μηνύματα και στη γιουγκοσλαβική ηγεσία. 

Εμείς πιστεύουμε ότι τα προβλήματα, όπως προκύπτουν από αυτήν τη διαπραγμάτευση, δεν είναι ανυπέρβλητα. Δεν υπάρχουν διλήμματα που δεν μπορούν να λυθούν με καλή θέληση και καλή προσπάθεια. Γι'αυτό, στην Κολωνία η Ευρωπαϊκή 'Ενωση δεν πρέπει να διαπιστώσει έμμεσα την αδυναμία της να συμβάλει σε λύσεις, αλλά αντίθετα την ικανότητά της να συμβάλει στην ειρήνη. 

Υπάρχουν μέρες ακόμα μπροστά μας έως τη Σύνοδο Κορυφής και αυτές τις μέρες πρέπει να εκμεταλλευθούμε, να εκμεταλλευθούν όλοι οι οποίοι συμμετέχουν σε αυτήν τη διαπραγμάτευση. Δεν δικαιολογείται με τίποτα να περνάνε μέρες με καταστροφές, νεκρούς, βομβαρδισμούς, να περνάνε μέρες με εκδιώξεις, με εθνοκάθαρση, να περνάνε μέρες με μίσος, να περνάνε μέρες όπου όλο και περισσότερο διευρύνεται η διάσταση ανάμεσα στους πληθυσμούς και στους λαούς. Αυτά πρέπει να τελειώνουν το ταχύτερο. Τώρα! Αυτή είναι η θέση την οποία εκφράζει η Ελλάδα. Ειρήνη τώρα! 

Πιστεύω ότι όλοι συμφωνούμε με αυτήν τη θέση. 

Εγώ διερωτώμαι εάν υπάρχει κανείς σε αυτήν την Αίθουσα, ο οποίος πιστεύει ότι η Ελλάδα θα εξυπηρετούσε καλύτερα τα συμφέροντά της ή τα συμφέροντα της περιοχής με το να διακόψει τις σχέσεις της με τους εταίρους και τους συμμάχους. Εάν κάποιος το πιστεύει αυτό, τότε δεν γνωρίζει τα προβλήματα της περιοχής ούτε τα συμφέροντά μας. 

Η Κυβέρνηση έχει το ανάστημα, το κύρος και την ισχύ να λέει "ναι" και "όχι" και σε εταίρους και σε συμμάχους και σε τρίτους. Να λέει "ναι" και "όχι" εκεί που χρειάζεται. Να επιβάλει το συμφέρον της χώρας. Γνώμονάς μας είναι πρώτα η Ελλάδα και γι'αυτό υπάρχει και το "ναι", υπάρχει και το "όχι", υπάρχει και η θετική και η αρνητική απάντηση για να πετύχουμε αυτό που συμφέρει την Ελλάδα, την προώθηση των εθνικών της συμφερόντων, την πρόοδο, την ειρήνη, τη σταθερότητα και την ασφάλεια στη χώρα και στην περιοχή. Γι'αυτό θα συνεχίσουμε ανυποχώρητα την ειρηνευτική μας δράση σε όλα τα επίπεδα, θα επιμείνουμε για την ειρήνη, τη σταθερότητα και τη δημοκρατία στην περιοχή. 

Σας ανέφερα τη συζήτηση για το Σύμφωνο Σταθερότητας. 'Εχουμε προτείνει ιδέες, έχουμε πάρει πρωτοβουλίες. Επεξεργαζόμαστε προτάσεις για την οικονομική ανασυγκρότηση της περιοχής τόσο μέσω της 'Ενωσης όσο και διμερώς. Θα εργασθούμε για την προώθηση της πολιτικής της 'Ενωσης στα Βαλκάνια και μία κοινή εξωτερική πολιτική και τη διαδικασία πολιτικής ενοποίησης. 

Κυρίες και κύριοι συνάδελφοι, η πολιτική που ακολουθήσαμε σε όλα αυτά τα θέματα, τα οποία σας ανέφερα, προστάτευσε τα συμφέροντα της χώρας και κατάφερε η χώρα να είναι μία όαση σταθερότητας, ειρήνης και ασφάλειας, χώρα στην οποία όλες οι χώρες της περιοχής προσβλέπουν για καλές σχέσεις και για συνεργασία. 

Ταυτόχρονα βοηθήσαμε αποτελεσματικά και ενεργά τους φίλους και γείτονές μας. Εκφράσαμε με τον καλύτερο τρόπο τις ευαισθησίες του ελληνικού λαού, εκφράσαμε την ιστορική μας ταυτότητα, τη σύνδεσή μας με την περιοχή, αλλά και τον ευρωπαϊκό μας προορισμό και προσανατολισμό. 

Αποτελεί, λοιπόν, θα έλεγα, μικροψυχία να κατηγορεί η Αντιπολίτευση την Κυβέρνηση ότι δήθεν εξασθενήσαμε τη χώρα. Το αντίθετο έχει συμβεί. Ο λαός αναγνωρίζει αυτήν την πολιτική μας και την επικροτεί. Διότι ο ελληνικός λαός θέλει ειρήνη, σταθερότητα και ασφάλεια. Δεν θέλει περιπέτειες, δεν θέλει τυχοδιωκτισμούς. 

Πιστεύουμε ότι το νέο διεθνές σύστημα θα πρέπει να χαρακτηρίζεται από συμμετρικότητα, ισορροπία, από ισχυρή παρουσία των διεθνών οργανισμών και εφαρμογή του Διεθνούς Δικαίου. Το σύστημα αυτό πρέπει να έχει χαρακτήρα πολυκεντρικό. Η ηγεμονική κυριαρχία ενός μόνο συντελεστή δεν εγγυάται την ισορροπία. Οδηγεί αναπόφευκτα σε υπερβολές. 

Η Ευρωπαϊκή 'Ενωση για μας έχει τις προϋποθέσεις να αποτελέσει ένα ισχυρό πόλο ισορροπίας, έχει τις προϋποθέσεις να συντείνει στη συμμετρικότητα του διεθνούς σκηνικού. Και προς την κατεύθυνση αυτή θα εργαστούμε. 

Ο ελληνικός λαός μπορεί να προβλέπει με εμπιστοσύνη, ασφάλεια και σιγουριά στην εξωτερική πολιτική της χώρας. Οι πολίτες κατανοούν και αναγνωρίζουν ότι η Κυβέρνηση αυτή εγγυάται μια πορεία, η οποία δεν οδηγεί σε κλυδωνισμούς, που δεν θα εμπλέξει τη χώρα σε περιπέτειες, που δεν θα διακινδυνεύσει τις μέχρι σήμερα κατακτήσεις, που δεν θα αφήσει τις προσπάθειες και τους κόπους τους οποίους έχει κάνει ο ελληνικός λαός να χαθούν, που θα ολοκληρώσει το εγχείρημα για την επίτευξη των μεγάλων μας στόχων στην Ευρώπη, στα Βαλκάνια, σε ολόκληρη την περιοχή. 

Οι μάχες δεν κερδίζονται με δημαγωγικές κορώνες, δεν κερδίζονται με εσωστρέφεια, με μεμψιμοιρία, με ηττοπάθεια για μια Ελλάδα αδύναμη. Κερδίζονται με πίστη και δυνατότητες στις δυνάμεις του ελληνικού λαού. Κερδίζονται με ευρύτερη λαϊκή συσπείρωση και συναίνεση, με μεθοδικότητα, δουλειά, αποφασιστικότητα. Εμείς έχουμε όραμα και σχέδιο, εμείς έχουμε, προπαντός, εθνική αυτοπεποίθηση. 

Κυρίες και κύριοι συνάδελφοι, σήμερα η Ελλάδα βγαίνει με αξιοπρέπεια στον κόσμο. Με καθαρές θέσεις και δυνατή φωνή, με κύρος και αξιοπιστία, πετυχαίνει τους στόχους της και κερδίζει -μάχες. Κάνει βήματα μπροστά σ'ένα κόσμο που αλλάζει συνεχώς, σ'ένα κόσμο ταραγμένο. Σε μια εποχή με μεγάλα και ποικίλα προβλήματα η Ελλάδα βελτιώνει διαρκώς τη θέση της, δυναμώνει, γίνεται ισχυρή. Γι'αυτήν την Ελλάδα δίνουμε μάχη. Αυτή την Ελλάδα υπηρετεί η πολιτική μας, την ισχυρή Ελλάδα και γι'αυτό πιστεύουμε ότι σε αυτές τις ευρωεκλογές της 13ης Ιουνίου ο λαός θα επικροτήσει αυτήν την πολιτική μας. 

(Ζωηρά και παρατεταμένα χειροκροτήματα από την πτέρυγα του ΠΑΣΟΚ) 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", επτά μαθητές και τρεις συνοδοί-καθηγητές από το Λύκειο Αργυρούπολης Ρεθύμνου. 

(Χειροκροτήματα απ' όλες τις πτέρυγες) 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κυρίες και κύριοι συνάδελφοι, κατ' αρχήν πρέπει να επισημάνω ότι όπως τόνισε και ο Πρόεδρος της Βουλής η σημερινή συζήτηση προκλήθηκε από τον ομιλούντα ο οποίος, όπως και τα άλλα μικρά κόμματα, έχει δικαίωμα άπαξ του έτους να προκαλέσει προ ημερησίας διατάξεως συζήτηση στη Βουλή. Και επειδή ο κύριος Πρωθυπουργός βρισκόμενος σε πλήρη σύγχυση, θέλησε να υποβαθμίσει τη σοβαρότητα του θέματος, γιατί ακριβώς τα πάντα τα βλέπει στη σκέψη του και τη λειτουργία του και της Κυβέρνησής του, "η προεκλογική περίοδος", είπε ότι δήθεν αυτή η αίτηση για τη σημερινή συζήτηση γίνεται από την αγωνία της Νέας Δημοκρατίας -τι σχέση έχει η Νέα Δημοκρατία- και του ΔΗ.Κ.ΚΙ. εν όψει των ευρωεκλογών. Εξ ιδίων κρίνει τα αλλότρια ο κύριος Πρωθυπουργός, γιατί αγωνία διακατέχει αυτόν και το κόμμα του και όχι εμάς, γιατί πράγματι ο ελληνικός λαός έχει και κρίση και μνήμη και θα πάρει τις σωστές αποφάσεις στις 13 Ιουνίου. 

Θυμίζω επίσης ότι το Δημοκρατικό Κοινωνικό Κίνημα πάλι πέρυσι στις 2 Ιουνίου εξαντλώντας το δικαίωμα που είχε για προ ημερησίας διατάξεως συζήτηση, έκανε αυτό που δεν έκανε κανένα μα κανένα, κόμμα στη Βουλή, μεγάλο ή μικρό, παρά τα περί του αντιθέτου λεγόμενα έξω από τη Βουλή κατά καιρούς και συγκυριακά. Ζήτησε πάλι και έγινε συζήτηση στις 2 Ιουνίου για την πορεία της χώρας προς την Ο.Ν.Ε. και μάλιστα ένα μήνα μετά τους πανηγυρισμούς της Κυβέρνησης και όχι μόνο. Γιατί στις 2 Μαίου του 1998 όπως ενθυμείσθε, είχε ενταχθεί η δραχμή στο Μηχανισμό Συναλλαγματικών Ισοτιμιών και βέβαια αποφασίστηκε τότε να μπουν στη ζώνη του ευρώ οι ένδεκα από τις δεκαπέντε χώρες της Ευρώπης. Οι υπόλοιπες τέσσερις ήταν η Ελλάδα, η Μεγάλη Βρετανία, η Σουηδία και η Δανία. Και η μεν Ελλάδα το ήθελε και δεν μπήκε, διότι δεν είχε ικανοποιήσει κανένα, μα κανένα από τα οικονομικά κριτήρια του Μάαστριχτ, οι άλλες όμως τρείς χώρες, η Μεγάλη Βρετανία, η Σουηδία και η Δανία παρ' ότι είχαν και τα πέντε οικονομικά κριτήρια του Μάαστριχτ, δεν ήθελαν, δεν ήταν ευρωλάγνοι, όπως η Κυβέρνηση του κ. Σημίτη και του νέου ΠΑ.ΣΟ.Κ. και γι' αυτό δεν μπήκαν ούτε ζητούν μέχρι αυτήν τη στιγμή να μπουν στο ορατό μέλλον. 

Προκαλέσαμε, λοιπόν, τότε τη συζήτηση και αν διαβάσετε, κύριοι συνάδελφοι, την ανάλυση που είχα κάνει για λογαρισμό του ΔΗ.Κ.ΚΙ., αλλά και τις προβλέψεις και εκτιμήσεις και για το ευρώ, αλλά και για τους μεγάλους κραδασμούς, που θα πρέπει να περιμένουν όλες οι χώρες της Ευρώπης το 1999, το έτος δηλαδή που διανύουμε, θα δείτε ότι ήταν προφητικές οι αναλύσεις, οι τοποθετήσεις και οι προβλέψεις του ΔΗ.Κ.ΚΙ. 

Θα σας θυμίσω μόνο ορισμένες από αυτές τις σκέψεις, όταν πανηγύριζε πάλι τότε η Κυβέρνηση και έλεγε ο κύριος Πρωθυπουργός τα τελείως αντίθετα από αυτά που ακούσαμε λίγο πριν κατέλθει από το Βήμα της Βουλής. Τι είπε σήμερα ο κύριος Πρωθυπουργός; Είπε ότι το ευρώ πράγματι υπολείπεται του δολαρίου. Αλλά όμως η υποτίμηση του ευρώ συμφέρει τις ευρωπαϊκές χώρες, γιατί αυξάνονται οι εξαγωγές. 

Κύριε Πρωθυπουργέ, μη γελάτε. Αν δεν δίνετε καμία σημασία στην αξιοπιστία σας ως Πρωθυπουργού, είναι πρόβλημα δικό σας. Εδώ όμως είναι Ελλάδα και εμάς μας ενδιαφέρει πραγματικά πρώτα η Ελλάδα και ο ελληνικός λαός και όχι τι κάνετε εσείς και αν γελάτε ή δεν γελάτε. Αυτό είναι δικό σας πρόβλημα και θα σας ανταμείψει ακριβά ο ελληνικός λαός στις 13 Ιουνίου. 

Πριν ένα χρόνο, όταν έγινε η συζήτηση που προκαλέσαμε εμείς, λέγατε τα τελείως αντίθετα ότι σώνεται η Ευρώπη, γιατί αρχίζει να λειτουργεί το ευρώ, που είναι ένα πολύ σταθερό νόμισμα. Και πριν ο αλέκτωρ λαλήσει τρεις μήνες μετά την έναρξη λειτουργίας του ευρώ, πριν αρχίσουν οι βομβαρδισμοί στη Γιουγκοσλαβία, υποτιμήθηκε το ευρώ κατά 8% έναντι του δολαρίου και τώρα, μετά τους βομβαρδισμούς η υποτίμηση ανέβηκε στο 11%. Γι' αυτό και είπατε σήμερα τα τελείως διαφορετικά από εκείνα που είπατε πριν ένα χρόνο εδώ στη Βουλή και είναι καταχωρημένα στα Πρακτικά της Βουλής. 

Είχα, λοιπόν, επισημάνει πέρυσι ότι είναι αφελείς εκείνοι που πιστεύουν -και μεταξύ αυτών και ο κύριος Πρωθυπουργός και η Κυβέρνηση του ΠΑ.ΣΟ.Κ. αλλά και το ΠΑ.ΣΟ.Κ. με ευθύνη της συνολικής του ηγεσίας- ότι θα αφήσουν οι Αμερικανοί, οι οποίοι προωθούν την παγκοσμιοποίηση της αγοράς και την ηγεμονία τους, μέσα από την ηγεμονία του δολαρίου διεθνώς, να αναπτυχθεί ένα ανταγωνιστικό προς το δολάριο νόμισμα -που θα τους αμφισβητήσει αυτήν την παγκόσμια οικονομική τους αυτοκρατορία- να αναπτυχθεί ένα νόμισμα ένδεκα κρατών σε πρώτη φάση, δεκαπέντε κρατών μετά, είκοσι κρατών ενδεχομένως αργότερα ή και τριάντα κρατών. 

'Αρα είχα κάνει την πρόβλεψη, που ήταν προφητική. Και το ζούμε αυτό σήμερα στη Γιουγκοσλαβία. Σας είχα πει ότι το 1999 θα επέλθουν, από τις Ηνωμένες Πολιτείες της Αμερικής στην Ευρώπη, τέτοιοι κραδασμοί που αυτά που λέτε αυτήν τη στιγμή, κύριε Σημίτη, θα τα μαζέψετε, όπως τα μαζέψατε σήμερα. Γιατί η απόφαση του ΝΑΤΟ, στην ουσία των Ηνωμένων Πολιτειών της Αμερικής, για τους βομβαρδισμούς στη Γιουγκοσλαβία, μεταξύ των άλλων στόχων, έχουν σαν κύριο στόχο να πλήξουν και τη διεύρυνση μελλοντικά της Ενωμένης Ευρώπης, αλλά και την αυτονομία της Ενωμένης Ευρώπης. Να πλήξουν επίσης τη σκέψη για πολιτική ενοποίηση της Ενωμένης Ευρώπης και επίσης τη σκέψη για Ενωμένη Ευρώπη των λαών και των πολιτών. Και να πλήξουν ακόμη και αυτήν την πορεία του ευρώ, όπερ και εγένετο. Και είδαμε αυτήν την υποτίμηση, η οποία συνεχίζεται. 

'Αρα είναι σαφές αυτή η απόφαση του ΝΑΤΟ, που τη συνυπέγραψαν και η ελληνική Κυβέρνηση, αλλά και κυβερνήσεις της Ευρωπαϊκής 'Ενωσης, παρά το ότι αυτοί οι βομβαρδισμοί είναι χτύπημα στην καρδιά της Ευρώπης, είναι χτύπημα εναντίον του οράματος της Ενωμένης Ευρώπης των λαών, των πολιτών, αλλά ακόμη και αυτής της Ευρώπης, όπως λειτουργεί σήμερα, με την απαράδεκτη Συνθήκη του Μάαστριχτ και του 'Αμστερνταμ, αυτό το χτύπημα, λοιπόν, με τη συμβολή της Ευρώπης, τι καταδεικνύει. Καταδεικνύει πού οδηγούμαστε, αν νικήσουν οι Αμερικανοί τη Γιουγκοσλαβία. Και τους διευκολύνετε εσείς, κύριε Πρωθυπουργέ. Τους διευκολύνει η ηγεσία της Ενωμένης Ευρώπης να νικήσουν τη Γιουγκοσλαβία. Και τότε, θυμηθείτε την πρόβλεψη που κάνουμε: Ξεχάστε Ενωμένη Ευρώπη, αντίβαρο στην παντοκρατορία των Ηνωμένων Πολιτειών της Αμερικής. Τότε θα μιλάτε για αμερικανοποίηση της Ευρώπης. Και θα φέρετε εσείς τη μεγάλη ευθύνη γι' αυτήν την εξέλιξη της Ευρώπης. 

Γι' αυτό σας έχω πει πολλές φορές εδώ ότι εσείς δεν είσθε Ευρωπαίοι, είσθε, όπως σας έχω αποκαλέσει, ευρωλάγνοι κι ευρωπαϊστές. Γιατί η πολιτική που συμφωνήσατε και η Νέα Δημοκρατία και το ΠΑ.ΣΟ.Κ. και απεικονίσθηκε στη Συνθήκη του Μάαστριχτ και του 'Αμστερνταμ, δυναμιτίζει την πορεία της Ευρώπης, η οποία θα μπορούσε -και έπρεπε- να εξελιχθεί σε αντίβαρο της παντοκρατορίας των Ηνωμένων Πολιτειών της Αμερικής, αλλά από την άλλη μεριά και της Ιαπωνίας. 

'Αρα εσείς που εμφανίζεσθε ότι κόπτεσθε για την Ευρώπη, πράττετε τα πάντα, για να μην προχωρήσει η Ενωμένη Ευρώπη των λαών, της ειρήνης, του πολιτισμού, της δημιουργίας, της σύγκλισης των πραγματικών επιπέδων ανάπτυξης και ευημερίας των λαών. Προωθείτε μια πολιτική τελείως ευκαιριακή, πιστεύοντας ότι έτσι θα εξυπηρετήσει κάθε ηγεσία της Ευρώπης τα δικά της συμφέροντα και πολλές φορές τα συμφέροντα πολιτικής προσωπικής στρατηγικής. 

Οδηγείτε, όμως, και την Ευρώπη προς τα πίσω, αλλά και τις χώρες και τους λαούς της Ευρώπης. 

Είπατε, κύριε Πρωθυπουργέ, ότι η Κυβέρνησή σας λέει και "ναι" και "όχι". Η Βουλή όμως ξέρει, όπως και ο ελληνικός λαός, ότι εσείς δεν είπατε ποτέ "όχι" σε τίποτε. Εσείς λέτε πάντα "ναι". Και μάλιστα, ξεπεράσατε και το "ναι" και φτάσατε σε σημείο, που δεν το τόλμησαν ούτε οι γνωστές συντηρητικές κυβερνήσεις πολλών δεκαετιών, που ήταν γνωστές για τις εξαρτήσεις τους από τις Ηνωμένες Πολιτείες της Αμερικής. 

Δεν τόλμησαν εκείνες αυτό που εσείς τολμήσατε, που ήρθατε μέσα στη Βουλή χωρίς κανέναν ενδοιασμό και ευχαριστήσατε τις Ηνωμένες Πολιτείες της Αμερικής από αυτού του Βήματος για το ανοσιούργημα που διέπραξαν το βράδυ που με την ανοχή και τη στήριξή τους οι Τούρκοι παραβιάζοντας διεθνείς συμβάσεις της Λοζάνης, του Μοντρέ, του Παρισιού και το Διεθνές Δίκαιο της θάλασσας μπήκαν σε χερσαίο τμήμα της Ελλάδας, κάτι που δεν είχαν τολμήσει ποτέ στο παρελθόν, παρ'ότι φραστικά εμφανίζονταν να διεκδικούν σε βάρος της Ελλάδας. 

Εσείς, ως τρομαγμένοι λογιστές και διαχειριστές, ευχαριστήσατε τους δεινάστες της Ελλάδας από το Βήμα της Βουλής, από το Ναό της Δημοκρατίας,-που εδώ αποδεικνύουν στην πράξη και όχι στα λόγια, οι κυβερνήσεις και οι πρωθυπουργοί, αν πράγματι ενδιαφέρονται πρώτα για την Ελλάδα και όχι όπως κάνετε εσείς, πρώτα για τις Ηνωμένες Πολιτείες της Αμερικής, πρώτα για τους Γερμανούς, πρώτα για τους 'Αγγλους, πρώτα για τους Γάλλους και αν μείνει τίποτε, για την Ελλάδα. 

'Ολα αυτά προσπαθείτε να τα δικαιολογήσετε στο λαό λέγοντας ότι η Ελλάδα είναι μικρή χώρα, ότι ο λαός είναι μικρός, άρα, πρέπει να κάνουμε ό,τι θέλουν οι μεγάλοι. Πού οδηγεί, όμως, αυτή η λογική, κύριε Πρωθυπουργέ; Κατ'αρχήν περνάτε ένα κλίμα ηττοπάθειας στην Ελλάδα και τον ελληνικό λαό. Είναι ό,τι χειρότερο μπορεί να υπάρξει σε αυτές τις κρίσιμες στιγμές που περνάει η χώρα με ανοικτά όλα τα εθνικά θέματα, Κυπριακό, Αιγαίο και αλλού. 

Καταλαβαίνετε τι κάνετε με αυτό το κλίμα της ηττοπάθειας, που περνάτε για να κρύψετε την πολιτική σας του παρασκηνίου, της μυστικής διπλωματίας, την πολιτική της βήμα προς βήμα προσέγγισης, που στην ουσία είναι βήμα προς βήμα υποχώρηση σε όλα τα εθνικά θέματα, αδιαφορώντας για τις αρνητικές συνέπειες που έχει αυτή η πολιτική και είχε μέχρι σήμερα σε όλα τα εθνικά θέματα; Καταλαβαίνετε πού μας οδηγήσατε από το βράδυ στα 'Ιμια με τις "γκρίζες ζώνες"; Το είδαμε με πρόσφατες δηλώσεις Τούρκων αξιωματούχων, μετά στο Σύμφωνο της Μαδρίτης, μετά στη ματαίωση της εγκατάστασης των πυραύλων S-300. Και μας μιλάτε ότι λέτε "όχι" εσείς στους Αμερικανούς και στους άλλους, όταν πριν από ένα μήνα από τότε που πήρατε την απόφαση για τη ματαίωση της εγκατάστασης των πυραύλων διαβεβαιώνατε και εσείς και οι αρμόδιοι Υπουργοί σας ότι στα πλαίσια του ενιαίου αμυντικού δόγματος θα εγκατασταθούν οι πύραυλοι S-300 στην Κύπρο; Και μετά άνευ όρων, χωρίς έστω κάποια διαπραγμάτευση που να διασφαλίζει ή να προωθεί μία δίκαιη και βιώσιμη λύση στο Κυπριακό και στο Αιγαίο τα πήρατε όλα πίσω γιατί υπακούσατε στις εντολές των Ηνωμένων Πολιτειών της Αμερικής και της Μεγάλης Βρετανίας. 

Μας οδηγήσατε μετά με τους χειρισμούς σας στην υπόθεση Οτσαλάν. Δημιουργήσατε ντροπή στον ελληνικό λαό και στον Ελληνισμό. Κάνατε την Ελλάδα να μην έχει φωνή κα παράλληλα δημιουργήσατε αρνητικές και βλαπτικές συνέπειες για τα εθνικά μας θέματα. Καταλήξατε στο να συνυπογράψετε την απόφαση του ΝΑΤΟ, παρ'ότι η Ελλάδα είναι βαλκανική χώρα, γειτονική προς τη Γιουγκοσλαβία. 'Αρα η Ελλάδα παρ'ότι διακυβεύει με τη συνυπογραφή για τους βομβαρδισμούς στη Γιουγκοσλαβία ζωτικά της συμφέροντα ασφάλειας, αλλά και οικονομικά της συμφέροντα και γενικότερα γεωπολιτικά συμφέροντα που βλάπτονται και τίθενται σε κίνδυνο στην περιοχή, εσείς συνυπογράψατε. Παράλληλα αυτή η υπογραφή, κυρίες και κύριοι συνάδελφοι -το λέω για δεύτερη φορά και σημειώστε το γιατί θα το βρούμε πάρα πολύ σύντομα μπροστά μας- θα έχει αρνητικές συνέπειες για μας όσον αφορά την Τουρκία και την Κύπρο. 

Και το χειρότερο απ'όλα, όταν είναι δεδομένο ότι το ΝΑΤΟ -και το ομολογούν οι πάντες και όχι μόνο στην Ελλάδα- με αυτήν την απόφαση για τους βομβαρδισμούς στη Γιουγκοσλαβία λειτουργεί κατά τρόπο εξ ολοκλήρου παράνομο, έξω και πέρα από τους διεθνείς θεσμούς αλλά και από το διεθνές δίκαιο και τις διεθνείς συμβάσεις, εσείς με την υπογραφή σας αποδέχεσθε το ρόλο και τη δυνατότητα του ΝΑΤΟ -άρα των Ηνωμένων Πολιτειών της Αμερικής- να μπορεί να γράφει στα παλιά του τα παπούτσια τις διεθνείς συμβάσεις και το Διεθνές Δίκαιο και να επεμβαίνει όπου το ΝΑΤΟ και η Αμερική θέλει. 

Και εδώ σας ακούσαμε υποκριτικά, υποτιμώντας τη νοημοσύνη και της Βουλής και του ελληνικού λαού, να μας λέτε ότι στις σχέσεις μας με την Τουρκία επιμένετε στην εφαρμογή του Διεθνούς Δικαίου και των διεθνών συμβάσεων. Δηλαδή είναι δυνατόν να είστε πειστικός ως Πρωθυπουργός και ως Κυβέρνηση; Από τη μια μεριά με τη Γιουγκοσλαβία να λέτε "υπογράφω βομβαρδισμούς" θέτοντας εκποδών το Διεθνές Δίκαιο και τους διεθνείς οργανισμούς και από την άλλη να σταθούν ως επιχειρήματα αυτά που στέκονταν επί δεκαετίες με κυβερνήσεις Νέας Δημοκρατίας, Γεωργίου Παπανδρέου και Ανδρέα Παπανδρέου ότι δεν πρέπει να κάνουν βήμα; Και αυτό είναι το επιχείρημά μας χρόνια και θα πρέπει να είναι, να σεβονται οι Τούρκοι, άρα και οι μεγάλες δυνάμεις που στηρίζουν τις παράνομες τουρκικές διεκδικήσεις, το διεθνές δίκαιο και τις διεθνείς συμβάσεις. Καταλάβατε, κύριε Πρωθυπουργέ, τι μεγάλη ζημιά κάνατε, πού θα τα βρείτε και θα τα βρούμε μπροστά με αυτήν την υπογραφή; Καταλάβατε ότι το μόνο που δεν σκεφθήκατε ήταν το "πρώτα η Ελλάδα" και όχι "πρώτα οι Ηνωμένες Πολιτείες της Αμερικής, η Μεγάλη Βρετανία και η Γερμανία" ; Και αδιαφορείτε για το τί φτιάχνετε σε βάρος της Ελλάδος. Και αυτό δεν είναι πολιτική σώφρων. Αυτό είναι πολιτική η οποία μας οδηγεί βήμα το βήμα σε αρνητικές εξελίξεις σε όλα τα εθνικά μας θέματα. 

Τι αποκαλύφθηκε με αυτά που συνέβησαν με τους γιουγκοσλαβικούς βομβαρδισμούς; Επίσης, τι αποκαλύφθηκε με αυτό που αποφάσισε χθες το Διεθνές Ποινικό Δικαστήριο της Χάγης, που παραπέμπει για εγκλήματα πολέμου -χωρίς καν να έχει κηρυχθεί πόλεμος- έναν εκλεγμένο Πρόεδρο της Γιουγκοσλαβίας από το λαό του; Αποδεικνύεται ότι τινάχτηκε στον αέρα η συνολική σας πολιτική για τα εθνικά μας θέματα και για την οικονομία και για τα εσωτερικά. Και θα σας εξηγήσω γιατί. 

Εσείς επικαλούσασταν μέχρι τώρα ότι θα πρέπει να υποστεί θυσίες ο ελληνικός λαός από το 1990 μέχρι σήμερα -και η Νέα Δημοκρατία το έλεγε- για να μπούμε στην ΟΝΕ και στη ζώνη του ΕΥΡΩ, γιατί, αν το πετύχουμε αυτό -αντί μάλιστα οποιασδήποτε εθνικής, οικονομικής και κοινωνικής θυσίας- τότε θα μας προστατεύουν τα σύνορά μας, θα τα εξασφαλίζει η Ενωμένη Ευρώπη. Αυτό δεν μας είπατε τρεις μήνες πριν, όταν μιλήσατε εδώ για τη Συνθήκη του 'Αμστερνταμ; Πάρτε τα Πρακτικά να το διαβάσατε, όσοι παρακολουθείτε τη Βουλή. Τι αποδείχθηκε; Υπάρχει πράγματι τέτοια προοπτική; Η Ενωμένη Ευρώπη, η οποία συνυπέγραψε ακόμη και να γίνουν βομβαρδισμοί στην καρδιά της στα Βαλκάνια, απέδειξε ότι διέπεται από την αρχή της αλληλεγγύης των λαών, έστω και ηθικά. Γιατί ούτε πολιτικά ούτε νομικά διέπεται γιατί δεν προβλέπεται κάτι τέτοιο ούτε από το Μάαστριχτ ούτε από το 'Αμστερνταμ. 'Η αποδείχθηκε με την συνυπογραφή αυτής της απόφασης ότι το μόνο που ενδιαφέρει τη Μεγάλη Βρετανία, τη Γερμανία, την Ιταλία, την Γαλλία και κάθε χώρα είναι το εθνικό της συμφέρον και η αύξηση της δικής τους οικονομικής και γεωπολιτικής επιρροής στην περιοχή, ως δευτερεύουσες ή τριτεύουσες κ.λπ. δυνάμεις στα πλαίσια της παγκοσμιοποίησης, που προωθούν οι Ηνωμένες Πολιτείες της Αμερικής, τμήμα της οποίας θέλουν να κάνουν και την Ενωμένη Ευρώπη; 

Δικαιώνονται ναι ή όχι οι αναλύσεις και οι θέσεις του ΔΗ.Κ.ΚΙ. που διατυπώθηκαν πολλές φορές αυτά τα τρία χρόνια μέσα στη Βουλή, που σας λέγαμε, κάνετε λάθος αν δεν βλέπετε πως εξελίσσεται η Ενωμένη Ευρώπη; 

Για θυμηθείτε που ανέλυα εγώ κατ' επανάληψη κατά κόρο και κουραστικά για εσάς γιατί δεν μπορείτε να αντέξετε σε σοβαρές αναλύσεις και αντιπαραθέσεις, ότι στην Ενωμένη Ευρώπη σήμερα υπάρχουν δυο διαφορετικές εκ διαμέτρου αντίθετες στρατηγικές για το μέλλον της. Η μία στρατηγική έχει άξονα τη Μεγάλη Βρετανία που έχει Ατλαντικό βάθος, τις Ηνωμένες Πολιτείες της Αμερικής που δεν θέλουν την Ενωμένη Ευρώπη πολιτικά ενοποιημένη, αλλά θέλουν Ενωμένη Ευρώπη τμήμα της παγκοσμιοποίησης της αγοράς όπως την προωθεί και συμφέρει την Αμερική. Και υπάρχει και μια άλλη στρατηγική, σας έλεγα -που αποδείχτηκαν πλήρως αυτά στη πράξη τώρα- με άξονα τη Γερμανία και προσωρινά και τη Γαλλία, που θέλει η Γερμανία να γερμανοποιήσει την Ευρώπη, θέλει κάποια χαλαρή πολιτική ενοποίηση για να πετύχει αυτό το στόχο. Αυτά σας έλεγα και επαναλαμβανω και σήμερα ως θέση του ΔΗ.Κ.ΚΙ. για την Ελλάδα. Γιατί πρέπει μέσα στην Ενωμένη Ευρώπη μέχρις ότου ξεκαθαρίσουν τα πράγματα να δούμε ποια μορφή θα πάρει η Ευρώπη. Θα είναι κατ' αρχήν ενωμένη ή θα διασπασθεί ενδεχομένως σε δύο υποσύνολα, ένα υπό τη Μεγάλη Βρετανία, αν δεν ελέγξει η Αμερική ολόκληρη την Ευρώπη, και ένα υπό τη Γερμανία με μπαλαντέρ τη Γαλλία πού θα πάει εκεί πού θα τις προσφέρουν περισσότερα; 'Αρα μέχρις ότου δούμε ποια μορφή θα πάρει η Ενωμένη Ευρώπη και αν θα είναι ενωμένη, σας έλεγα και επαναλαμβάνουμε τώρα ως ΔΗ.Κ.ΚΙ., πρέπει να είμαστε πάρα πολύ προσεκτικοί μέσα στην Ενωμένη Ευρώπη. Δεν πρέπει να παραχωρούμε τίποτα σε εθνικό επίπεδο γιατί δεν έχουμε καμία υποχρέωση, αφού άλλωστε δεν υπάρχει ενιαία ευρωπαϊκή εξωτερική και αμυντική πολιτική. Αντιθέτως ξέρουμε ότι η ΔΕΕ μετά και την υπογραφή τον Απρίλιο στην Ουάσιγκτων της νέας διακήρυξης για το ΝΑΤΟ έχει γίνει οριστικά και αμετάκλητα ο βραχίονας ο ευρωπαϊκός του ΝΑΤΟ. Τέρμα λοιπόν αυτά τα αστεία που λέτε αυτήν τη στιγμή, ότι τάχα υπάρχει προοπτική ότι η Ενωμένη Ευρώπη να αποκτήσει δικό της αμυντικό μηχανισμό και δική της εξωτερική πολιτική. 

Μην εμπαίζετε άλλο, κύριε Πρωθυπουργέ, τον ελληνικό λαό και τον Ελληνισμό. Αρκετά τον βάλατε σε σκληρές περιπέτειες που δεν τις είδε φανερά ακόμη. Θα τις δει πάρα πολύ κοντά. Εμείς λέμε, όσο υπάρχει αυτή η εκκρεμότητα πρέπει να είμαστε προσεκτικοί και να μην παραχωρούμε τίποτε σε εθνικό επίπεδο. Σε οικονομικό και κοινωνικό επίπεδο επίσης να μην δίδουμε τίποτε από αυτά τα οποία αποφασίζονται μετά και από αγώνα που πρέπει να κάνουμε εμείς ως Ελλάδα για να προασπίσουμε τα δικά μας συμφέροντα από τα θεσμικά όργανα. 'Οσο δε για το εσωτερικό της χώρας, θα πρέπει σε όλο αυτό το μεταβατικό στάδιο να εφαρμόσουμε μια τελείως διαφορετική οικονομική και κοινωνική πολιτική. Θα πρέπει να εφαρμόσουμε μια επιθετική αναπτυξιακή παραγωγική της οικονομίας πολιτική για να βελτιώσουμε, κύριε Πρωθυπουργέ, όχι την πραγματική οικονομία των αεριτζήδων και του τζόγου, αλλά να βελτιώσουμε την παραγωγική βάση της χώρας. 

Να στηρίξουμε και να ενισχύσουμε τον αγροτικό τομέα και τον αγροτικό πληθυσμό. Να στηρίξουμε και να ενισχύσουμε την ύπαιθρο, την περιφέρεια που ερημώνει συνεχώς. Να προχωρήσουμε επίσης σε ουσιαστική περιφερειακή ανάπτυξη και σε ουσιαστική αποκέντρωση πέραν εξουσιών. Μόνον έτσι μπορούμε, όταν έλθει η ώρα, όλη η Ενωμένη Ευρώπη, πραγματικά ενωμένη, να μιλάμε για ισχυρή Ελλάδα χωρίς να έχουμε υποστεί εθνικό ακρωτηριασμό και χωρίς να έχουμε οδηγήσει σε αφελληνισμό, όπως οδηγείται σήμερα ένα μεγάλο τμήμα της παραγωγικής μας βάσης που ασφαλώς το έχουμε οδηγήσει στο περιθώριο μέσα από την ανεργία, μέσα από την εξαθλίωση των αγροτών και των συνταξιούχων και των νέων, ένα μεγάλο τμήμα του ελληνικού πληθυσμού. 

Αλλά αποδείχθηκε από τις εξελίξεις, ότι δεν μπορεί να εμπιστευτούμε τους Ευρωπαίους και την Ενωμένη Ευρώπη, ούτε να προβλέπουμε ότι μπορεί να προστατεύσουν τα σύνορά μας. 

'Ενα δεύτερο που αποδείχθηκε πόσο λάθος ήταν, είναι η πολιτική που ακολουθήσατε μέχρι σήμερα στις ελληνοτουρκικές σχέσεις. 

Εσείς είστε ο πρώτος Πρωθυπουργός και ο μόνος, ο οποίος όταν πήγατε τον Απρίλιο του 1996 στις ΗΠΑ, από εκεί και όχι από την Ελλάδα, τη χώρα σας -που λέτε τάχα ότι είναι πρώτη- εξαγγείλατε τη λαθεμένη, όπως το επισημάναμε από την πρώτη στιγμή, θέση, ότι πρέπει να υποχρεωθεί η Τουρκία να προσφύγει στο Διεθνές Δικαστήριο της Χάγης για ό,τι νομίζει και κυρίως για τα 'Ιμια, που είναι αναμφισβήτητα ελληνικής ιδιοκτησίας, λέγοντας ότι μας συμφέρει το Διεθνές Δίκαιο και οι Διεθνείς Συμβάσεις. 

Ασφαλώς μας συμφέρουν. 'Αλλο τώρα μετά τη χθεσινή απόφαση του Διεθνούς Ποινικού Δικαστηρίου, που είναι και αυτό διεθνές... 

ΧΡΗΣΤΟΣ ΡΟΚΟΦΥΛΛΟΣ: Δεν είναι το ίδιο! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Είναι διαφορετικό μεν, αλλά είναι διεθνές. Δεν είναι νομικά εδώ τα θέματα, είναι πολιτικά, κύριε Ροκόφυλλε! 

ΧΡΗΣΤΟΣ ΡΟΚΟΦΥΛΛΟΣ: Εγώ σας είπα απλά ότι δεν είναι το ίδιο. Τίποτε άλλο! 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεν το λέω εγώ. Αν ακούγατε σήμερα το δεύτερο στη λίστα σας Ευρωβουλευτή, τον κ. Σουλαδάκη, είπε, ότι η απόφαση η χθεσινή του Διεθνούς Δικαστηρίου για την παραπομπή του Μιλόσεβιτς είναι πολιτική. Πράγματι είναι πολιτική! 'Αρα, όταν εσείς λέτε, ότι θα πρέπει η Τουρκία -την οποία στηρίζουν για να υπηρετήσουν τα συμφέροντά της ή τα συμφέροντα τους οι ίδιες οι μεγάλες δυνάμεις, αυτές που κάνουν τους βομβαρδισμούς και στο Κόσοβο και στη Γιουγκοσλαβία, οι ΗΠΑ, η Γερμανία, η Μεγάλη Βρετανία- να πάει εκεί, για να βρεθεί το δίκιο, συζητάτε σοβαρά ή αστειεύεσθε στην κρίσιμη αυτήν περίοδο που διανύουμε ως χώρα, ως έθνος και ως λαός; 

Τι περιμένετε, όταν βλέπετε Διεθνές Ποινικό Δικαστήριο να παραπέμπει αρχηγό κράτους, το Μιλόσεβιτς, για εγκλήματα πολέμου; Ποιου πολέμου; Αυτού, τον οποίον στήριξε κατά παράβαση του Διεθνούς Δικαίου και χωρίς απόφαση των διεθνών θεσμών, του Συμβουλίου Ασφαλείας. Και αντί να υπεραμύνεται και αυτό το Διεθνές Δικαστήριο της νομιμότητας και να καταδικάσει το ΝΑΤΟ και τις ΗΠΑ -γιατί το ΝΑΤΟ είναι περιφερειακό όργανο του Οργανισμού Ηνωμένων Εθνών- αποδέχεται την ξεφτίλα του Οργανισμού, την παραβίαση της διεθνούς έννομης τάξης. Κι έρχεται και το ενισχύει ακόμα αυτεπάγγελτα, λέγοντας "ένταλμα σύλληψης και παραπομπή". 

Νομίζω ότι αστειεύονται, όσοι πιστεύουν -μετά και από αυτές τις εξελίξεις και αυτές τις παραπομπές του Μιλόσεβιτς- ότι η προσφυγή της Τουρκίας μπορεί να εξυπηρετεί τα εθνικά συμφέροντα. 

'Οσο δεν είναι ακόμα αργά, κύριε Πρωθυπουργέ, ανακαλέστε αυτήν τη θέση και πέρα από αυτό, βγείτε ευθέως ως Κυβέρνηση και καταγγείλετε ως παράνομη και πολιτικά απαράδεκτη την απόφαση αυτή του Δικαστηρίου και αποσύρετε αμέσως έστω τώρα, πριν να είναι πολύ αργά, την υπογραφή σας από τους ΝΑΤΟϊκούς βομβαρδισμούς. 

Αλλά, τι λέω εγώ; Προς στιγμήν νόμιζα ότι είχα να κάνω με Κυβέρνηση που ενδιαφέρεται πράγματι πρώτα για την Ελλάδα και τα συμφέροντά της. Αφού εσείς, πέρα από την αρχική απόφαση για τους ΝΑΤΟϊκούς βομβαρδισμούς, συνυπογράψατε την απόφαση για την ένταση των βομβαρδισμών, αυτήν την ένταση, η οποία κοστίζει στον άμαχο πληθυσμό με θύματα, που ισοπεδώνει την οικονομική και κοινωνική υποδομή της Γιουγκοσλαβίας! 

Και παραπέρα φτάσατε στο σημείο να συνυπογράψετε ακόμη για μια γειτονική, για μια φιλική προς εμάς χώρα και ένα φιλικό προς εμάς λαό, την απόφαση για τον αποκλεισμό της Γιουγκοσλαβίας από τα πετρέλαια και φτάσατε τελευταία. Ούτε σε αυτό το τριτεύον ζήτημα δεν είχατε το κουράγιο να πείτε "όχι" και συνυπογράψατε ακόμη και την απόφαση που σημαίνει ευθεία βολή προς τη δημοκρατία το να εξαιρεθεί το κρατικό γιουγκοσλαβικό κανάλι από το διεθνές δορυφορικό σύστημα. 

Και μας λέτε, κύριε Πρωθυπουργέ, σοβαρά; Τόσο πολύ μας υποτιμάτε; Αλλά τόσο πολύ υποτιμάτε και τη νοημοσύνη του λαού ότι εσείς λέτε "ναι" και "όχι", ότι εσείς δήθεν λειτουργείτε για να εξυπηρετηθούν τα συμφέροντα της Ελλάδος και του λαού; Νομίζω ότι δεν πείθετε κανέναν 'Ελληνα πολίτη. 

Είπατε επίσης, κύριε Πρωθυπουργέ, ότι δήθεν έπεισε η εσωτερική σας πολιτική. Πραγματικά προχθές έφθασα μέχρι το Τριεθνές στον 'Εβρο. Πέρασα αυτό το μήνα τα 4/5 της Ελλάδος, αλλά να σας πω για τον 'Εβρο. Σε πιάνει η ψυχή σου από την ερήμωση και είμαι βέβαιος ότι, όταν σας ακούνε να λέτε αυτά εξοργίζονται ακόμη περισσότερο και είτε σας θεωρούν ότι υποτιμάτε τη νοημοσύνη τους είτε σας θεωρούν ότι δεν έχετε καμία σχέση με την πολιτική πραγματικότητα, θεωρώντας προφανώς ότι δεν χρειάζεται να έχεις μαζί σου μέσα από συγκεκριμένη πολιτική που να υπηρετεί το λαό, τους πολίτες. Αρκεί να έχεις μόνο αυτές τις μεγάλες δυνάμεις, αρκεί να έχεις τα εκδοτικά συγκροτήματα. 

Χθές με έβγαλαν ότι είμαι για τον τάφο. Μπράβο σας. Να χαίρεσθε τη δημοκρατία σας και τον εκσυγχρονισμό σας. 'Αλλωστε ήθελα να απευθυνθώ στον "ΑΝΤ-1" για πολλοστή φορά. 'Αξιος ο μισθός τους έναντι της Κυβέρνησης. Πράγματι οι άνθρωποι εδώ και λίγους μήνες, ληξιπρόθεσμα χρέη προς το δημόσιο από πολλά χρόνια, τριάντα εννέα δισεκατομμύρια (39.000.000.000) δραχμές, που αν αυτά τα εισέπραττε το δημόσιο, η Κυβέρνηση του κ. Σημίτη θα μπορούσε στους πεινασμένους συνταξιούχους αγρότες ή του Ι.Κ.Α. να δώσει πολλές χιλιάδες αύξηση το μήνα και να φάνε και αυτοί λίγο ψωμάκι. Μπράβο τους. 'Αξιος ο μισθός τους με τα χρήματα του ελληνικού λαού, του κρατικού προϋπολογισμού. 

Αν πάτε εκεί λοιπόν, θα δείτε ότι κλαίνε με μαύρο δάκρυ οι αγρότες στη συντριπτική τους πλειοφηφία. Λόγω της πετυχημένης αγροτικής και οικονομικής πολιτικής αντιμετωπίζουν πρόβλημα επιβίωσης! Οι τιμές των περισσοτέρων αγροτικών προϊόντων -ξεχάσατε όμως τώρα, κύριε Πρωθυπουργέ, όταν ήσασταν Υπουργός Γεωργίας στην προοδευτική Κυβέρνηση του ΠΑ.ΣΟ.Κ. άλλα λέγατε -είναι χαμηλές, μειώνονται κάθε χρόνο αντί να αυξάνονται. Ενώ από την άλλη μεριά το κόστος παραγωγής τα ληστρικά επιτόκια έχουν πολλαπλασιαστεί τα τελευταία δέκα χρόνια. Και πράγματι η πλειοψηφία των αγροτών μ'αυτή σας την πολιτική και αντί οποιασδήποτε θυσίας οικονομικής και κοινωνικής ένταξης στη ζώνη του ευρώ πραγματικά αντιμετωπίζουν οι αγρότες τεράστιο πρόβλημα. 

Οι συνταξιούχοι του Ο.Γ.Α. Γι'αυτούς δεν βρήκατε μια λέξη να πείτε. Αυτοί παίρνουν όχι σύνταξη πείνας, υποπολλαπλάσια της πείνας. Και εσείς λέτε ότι αυτή η πολιτική είναι πετυχημένη. 

Είναι πετυχημένη πράγματι αυτή σας η πολιτική, γιατί, όπως προκύπτει από τα επίσημα στοιχεία που έδωσαν τα αρμόδια κοινοτικά όργανα πριν από λίγους μήνες δύο εκατομμύρια διακόσιες χιλιάδες 'Ελληνες πολίτες, είναι κάτω από το όριο της φτώχειας. Είναι πράγματι πετυχημένη η πολιτική σας και ισχυρή η οικονομία και η Ελλάδα γιατί, όπως ανακοίνωσε προχθές ο δικός σας Υπουργός Εργασίας και Κοινωνικών Ασφαλίσεων, η ανεργία η καταγεγραμμένη -άλλο η πραγματική- από 9,4% που ήταν πέρυσι το πρώτο τρίμηνο του 1998 πήγε στο 11,5%. 

'Εχουμε αύξηση δηλαδή περίπου 30%. Να χαίρεστε την πετυχημένη οικονομική σας πολιτική! Η πραγματική βέβαια ανεργία, αφού η καταγεγραμμένη είναι 11,5%, είναι πάνω από 15%. Να περιοδεύσετε στο Μαντούδι, στην Εύβοια συνολικά, στην Αχαϊα, στο Λαύριο, στην 'Ηπειρο. Αλήθεια στην 'Ηπειρο τάξατε λαγούς με πετραχήλια πριν ενάμιση χρόνο. Και εκεί διαμαρτύρονται ότι από αυτά που τάξατε σχεδόν τίποτα δεν προχωρήσατε. Και η 'Ηπειρος, σύμφωνα με τα επίσημα στοιχεία των οργάνων της Ευρώπης, είναι η τελευταία περιφέρεια στο κατά κεφαλήν εισόδημα. Βέβαια τώρα εν όψει εκλογών, λόγια, που δεν κοστίζουν τίποτα, μπορεί να τους πείτε, αλλά πρέπει να απολογηθείτε στους Ηπειρώτες, γιατί πριν από ενάμιση χρόνο που πήγατε στα Γιάννενα και στην 'Ηπειρο τους τάξατε πολλά έργα υποδομής, επενδυτικά έργα κλπ. και από αυτά δεν κάνατε τίποτα, όπως το ίδιο και στη νησιωτική και λοιπή Ελλάδα. Και μας λέτε ότι πέτυχε η πολιτική σας, όταν ξέρουμε επίσης ότι δεκάδες χιλιάδες μικροί και μεσαίοι, έμποροι βιοτέχνες και επαγγελματίες κλείνουν τις επιχειρήσεις. Γι'αυτόν ακριβώς το λόγο έχουμε την έξαρση της ανεργίας. 

Βέβαια για σας καλή οικονομία, αφού είστε συντηριτικό, αντιλαϊκό κόμμα, είναι η οικονομία που έχει ανεβασμένες μετοχές. Είδα χθες ότι και ο κ. Καραμανλής επισκέφθηκε το ναό της ευημερίας και της αξιοκρατίας και της παραγωγής, το Χρηματιστήριο. Δικαίωμά του. Απλά επιβεβαιώνει ότι Νέα Δημοκρατία και νέο ΠΑ.ΣΟ.Κ. είναι οι δύο όψεις του ίδιου νεοφιλελεύθερου νομίσματος, που αγωνίζονται τελικά ποιος θα πείσει περισσότερο ότι είναι υπέρ του αεριτζίδικου και τζογαδόρικου κεφαλαίου που παράγει την ανεργία, που παράγει τη φτώχεια και τη δυστυχία. Και βέβαια εδώ μη ξεχνάμε ότι ένας στους τρεις νέους στην Ελλάδα είναι άνεργος. 

Είναι ισχυρή, λέει, ο κύριος Πρωθυπουργός η Ελλάδα, η οικονομία, πέτυχε η οικονομική του πολιτική και από την άλλη μεριά τα παιδιά των φτωχών ανθρώπων, που είναι η πλειοψηφία του ελληνικού λαού, μέσα από την ψευδεπίγραφη εκπαιδευτική μεταρρύθμιση είδαν το κόστος να πολλαπλασιάζεται, γιατί κατά 45% αυξήθηκε ο αριθμός των εγγεγραμμένων στα φροντιστήρια φέτος το 1999. 

Πόσο δίκιο είχαμε ως ΔΗ.Κ.ΚΙ., όταν μιλήσαμε επί του νομοσχεδίου εκείνου και είχαμε προβλέψει -δείτε τα Πρακτικά της Βουλής, μου αρέσει να μιλάω με στοιχεία- και σας είχαμε πει "μην προχωράτε σε αυτόν το νόμο, Θα είναι χαράς ευαγγέλια για την ιδιωτική παιδεία και την παραπαιδεία". Γιατί, ενώ μέχρι τώρα με το παλιό λαθεμένο σύστημα πήγαιναν οι μαθητές από τη Β' Λυκείου στα τέσσερα μαθήματα, τώρα πηγαίνουν από την Γ' Γυμνασίου ή στην καλύτερη περίπτωση από την Α' Λυκείου, σε δεκατέσσερα μαθήματα. Γιατί; Διότι για να μπεις στην τριτοβάθμια εκπαίδευση ΑΕΙ ή ΤΕΙ πρέπει να ληφθούν υπόψη τρεις συντελεστές: 

Πρώτον, η βαθμολογία στα μαθήματα της Β' και Γ' Λυκείου. 

Δεύτερον, τα τεστ δεξιοτήτων. 

Και τρίτον, η βαθμολογία στα δύο μαθήματα της Γ' Λυκείου. 

Και μας μιλάτε για κοινωνικό πρόσωπο, για παιδεία δωρεάν, μόρφωση για όλους, κουβέντες αέρα, χωρίς κανένα ουσιαστικό περιεχόμενο, εμπαίζοντας το λαό και καθιστώντας την παιδεία προνόμιο κάθε χρόνο που περνάει των ολίγων σε βάρος των παιδιών, των πολλών, παρ'ότι θα έπρεπε να γίνεται το τελείως αντίθετο. 

Επειδή μιλήσατε για κοινωνικό πρόσωπο της Κυβέρνησής σας, ξεχάσατε κύριε Πρωθυπουργέ, αυτά που λέγαμε στο προοδευτικό ΠΑ.ΣΟ.Κ., ότι για ένα σοσιαλιστικό κίνημα, για ένα προοδευτικό κίνημα, η μεγαλύτερη κοινωνική αδικία είναι η ανεργία. Μα, εσείς με την πολιτική που εφαρμόζετε δεν κάνετε τίποτα άλλο παρά να αυξάνετε συνεχώς την ανεργία. Επομένως, για ποιο κοινωνικό πρόσωπο μπορείτε να μιλάτε; 

Κυρίες και κύριοι συνάδελφοι, όσον αφορά τη Γιουγκοσλαβία -και τελειώνω- είχα κάνει την πρόβλεψη, όταν κάναμε συζήτηση σε επίπεδο Αρχηγών για τις εξελίξεις- ότι οι ΗΠΑ και οι μεγάλες δυνάμεις του ΝΑΤΟ, παρά τις υποκριτικές, διπλωματικές ενέργειες, για τα μάτια των λαών, που άρχισαν να μεταστρέφονται, δεν πρόκειται να αφήσουν να υπάρξει πολιτική λύση σε αυτό το πρόβλημα. 

Είχα εξηγήσει πολιτικά, κάνοντας μία ανάλυση των διεθνών πραγμάτων, ότι αυτά που γίνονται στη Γιουγκοσλαβία είναι ιστορικής σημασίας, γι'αυτό η κατάσταση είναι κρίσιμη και επικίνδυνη, γι'αυτό είχα προσθέσει -και τα επαναλαμβάνω και σήμερα, γιατί επιβεβαιώνονται- ότι θα είναι και πολύ αιματηρή η εξέλιξη. Για ποιό λόγο; Γιατί από την έκβαση των βομβαρδισμών στη Γιουγκοσλαβία -αυτό που δεν μπορεί να καταλάβει η Κυβέρνηση του κ. Σημίτη, αλλά και οι κυβερνήσεις των άλλων χωρών ή δεν θέλουν να το καταλάβουν για τους λόγους που ανέφερα- θα εξαρτηθεί η προώθηση ή μη της παγκοσμιοποίησης της οικονομίας, όπως τη θέλουν οι ΗΠΑ. 

Είχα επισημάνει -και το επαναλαμβάνω και σήμερα- ότι αν νικήσουν οι ΗΠΑ στη Γιουγκοσλαβία -τότε αλίμονο και σε μας σαν χώρα, αλλά και σε άλλες χώρες των Βαλκανίων, αλλά και στην ίδια την Ευρώπη- τότε πλέον πάει στο φουλ η παγκοσμιοποίηση και η αμερικανοποίηση της Ευρώπης. Αν όμως ηττηθούν, πράγμα που συμφέρει και την Ελλάδα, παρ'ότι η Κυβέρνηση κάνει το παν για να μη νικήσουν οι Γιουγκοσλάβοι, τότε στην καλύτερη περίπτωση αναστέλλεται η παγκοσμιοποίηση της οικονομίας και πάμε σε ένα πολυκεντρικό πλανήτη. Τότε πράγματι μπορούμε να πούμε ότι υπάρχουν σοβαρές πιθανότητες να έχει προοπτική η Ευρωπαϊκή 'Ενωση, αν όχι όπως είναι σήμερα με όλες τις χώρες, για τη Μεγάλη Βρετανία, τότε θα διαφοροποιηθεί, όπως διαφοροποιείται και μέχρι σήμερα, αλλά με τις υπόλοιπες χώρες, οπότε τότε μπορεί πράγματι να υπάρχει και κάποια ελπίδα ότι μπορεί στο μέλλον να υπάρξει μία αντίρροπη δύναμη σε αυτήν την παντοκρατορία των ΗΠΑ. 

Είναι κρίμα που υπάρχουν σήμερα στην Ευρώπη τέτοιες ηγεσίες, κοντόφθαλμες, που βλέπουν το σήμερα και δεν μπορούν να αντιληφθούν το αύριο. Τους καταγγέλλουμε αυτούς τους ηγέτες γι'αυτήν τους την πολιτική και τους καλούμε εδώ και τώρα, όσο δεν είναι ακόμα πολύ αργά, να συναισθανθούν τις ευθύνες για την ίδια την Ευρώπη. Γιατί το όραμα των λαών ήταν να κτισθεί μία Ευρώπη της αλληλεγγύης των λαών. 

Εμείς, λοιπόν, ως ΔΗ.Κ.ΚΙ. λέμε: 

Ναι, στην Ενωμένη Ευρώπη της αλληλεγγύης των λαών και των χωρών. 

Ναι, στην Ενωμένη Ευρώπη της Ευρώπης και των Ευρωπαίων και όχι της Αμερικής και των Αμερικανών. 

Ναι, στην Ενωμένη Ευρώπη, που θα προωθεί μία οικονομική πολιτική, που θα στοχεύει στη σύγκλιση των πραγματικών επιπέδων ανάπτυξης και ευημερίας των λαών, που θα φέρνει απασχόληση και όχι ανεργία. 

Ναι, στην Ενωμένη Ευρώπη της ειρήνης, της προόδου και της κοινωνικής δικαιοσύνης. 

Λέμε, όμως, όχι στην Ενωμένη Ευρώπη των τραπεζιτών, που λυμαίνονται τον ευρωπαϊκό και παγκόσμιο πλούτο, που λυμαίνονται το μόχθο και τον ιδρώτα της πλειοψηφίας του ευρωπαϊκού πληθυσμού. 

Κυρίες και κύριοι συνάδελφοι, εμείς πιστεύουμε ότι μέσα από μια άλλη πολιτική θα μπορέσει η Ενωμένη Ευρώπη, εφόσον οι λαοί στηρίξουν πραγματικά προοδευτικές πολιτικές κινήσεις και προοδευτικά πολιτικά κινήματα, να βρει μια άλλη πορεία, να βρει αυτήν την πορεία που θα συμβάλει και στην ισορροπία στον πλανήτη. 

Είναι αναγκαίο να προωθηθεί αυτή η άλλη Ευρώπη μετά κυρίως από τη διάλυση του Συμφώνου της Βαρσοβίας και την αμερικανική παντοκρατορία. Εμείς προς αυτήν την κατεύθυνση θα κινηθούμε. 

Κλείνοντας, να πω μια κουβέντα μόνο για την Κύπρο, επειδή αναφέρθηκε ο κύριος Πρωθυπουργός. 

Κύριε Πρωθυπουργέ, οι εξελίξεις στην Κύπρο δεν είναι καθόλου ευοίωνες. Η ματαίωση της εγκατάστασης των πυραύλων S-300, αλλά και η πολιτική που εφαρμόζετε μέχρι τώρα εσείς, ως μητρική χώρα του ελληνισμού, απέναντι στις ξένες δυνάμεις για το κυπριακό, φοβάμαι ότι θα οδηγήσουν στα αντίθετα από αυτά που είπατε εδώ. 

Δεν θέλω να γίνω άγγελος κακών ειδήσεων, απλά σας επισημαίνω ότι πρέπει να προσέξετε πάρα πολύ, γιατί εδώ οι πληροφορίες λένε ότι οι Αμερικανοί προωθούν βήμα προς βήμα σχέδιο συνομοσπονδίας στην Κύπρο με δύο ξεχωριστές εδαφικές ενότητες, που στην κάθε μια να υπάρχει ξεχωριστή εθνότητα και μια χαλαρή κεντρική κυβέρνηση, στην οποία να εναλλάσσονται Τουρκοκύπριοι και Ελληνοκύπριοι. 

Αν αποδεχθείτε κάτι τέτοιο και εσείς και η ηγεσία της Κύπρου, τότε να περιμένετε -που το απεύχομαι, γιατί θα είναι το πρώτο παγκόσμιο προηγούμενο- αμέσως να διεκδικήσουν την ίδια φόρμουλα, Αιγαίο και Θράκη. 

Ευχαριστώ. 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κυρίες και κύριοι συνάδελφοι, ακούσαμε τον κ. Τσοβόλα, ο οποίος ήταν κατά σε όλα. Αλλά η πολιτική έχει και μία άλλη πλευρά, πέρα από την αντίθεση. 'Εχει και την πλευρά της θέσης. 

Αναρωτήθηκα λοιπόν ποιες είναι οι θέσεις του κ. Τσοβόλα. Είναι υπέρ της συμμετοχής της Ελλάδας στην Ευρωπαϊκή 'Ενωση ή δεν είναι; Μας είπε στο τέλος, ναι στην Ευρώπη της ειρήνης και της προόδου, ναι στην Ευρώπη της απασχόλησης. 

'Εχω όμως την απορία: 'Ετσι όπως παρουσίασε τα πράγματα, θα πρέπει να αποχωρήσουμε, να περιμένουμε να γίνει η Ευρώπη της ειρήνης και της προόδου, η Ευρώπη της απασχόλησης, όπως τη φαντάζεται ο κ. Τσοβόλας και τότε, μετά την αποχώρηση και μετά από δεν ξέρω πόσα χρόνια, θα μπούμε μέσα; 

Εμείς λέμε πολύ απλά: Είμαστε, συμμετέχουμε, παλεύουμε γι' αυτό το στόχο. Είναι ή δεν είναι ο κ. Τσοβόλας για τη συμμετοχή της Ελλάδος στο ΝΑΤΟ; Είναι ή δεν είναι ο κ. Τσοβόλας για καλές σχέσεις με την Αλβανία, με τα Σκόπια, με τη Βουλγαρία, χώρες οι οποίες σ' αυτήν την κρίση έχουν ορισμένη θέση; Τι θέλει με την Τουρκία; Θέλει αναμέτρηση με την Τουρκία; Δεν κατάλαβα. Θέλει πολεμική αντιπαράθεση με την Τουρκία; Δεν κατάλαβα. 

'Ενα κατάλαβα, αυτό που είπε στην αρχή, ότι διαφωνεί ριζικά με την είσοδο της Ελλάδος στο μηχανισμό των ευρωπαϊκών συναλλαγματικών ισοτιμιών, διότι το EΥΡΩ είναι ένα ασθενές νόμισμα -είναι η θεωρία ότι το ΕΥΡΩ είναι περίπου το αλβανικό Λεκ- και εγκαταλείψαμε ένα σταθερό και δυνατό νόμισμα, τη δραχμή και πήγαμε στο ΕΥΡΩ, το οποίο το έχει πάρει ο αέρας και το έχει κάνει κουρέλι. 

Εγώ διερωτώμαι: Είναι οι έντεκα χώρες οι οποίοι συμμετέχουν στην Οικονομική και Νομισματική 'Ενωση και οι άλλες τρεις χώρες, οι οποίες έχουν δηλώσει ότι θα συμμετάσχουν αργότερα, δηλαδή, οι δεκατέσσερις χώρες της Ευρωπαϊκής 'Ενωσης, τόσο τυφλές στην πραγματικότητα και μόνο ο κ. Τσοβόλας έχει τις προφητικές ικανότητες να προβλέπει την καταστροφή; 

Τέλος πάντων, αν τα πράγματα είναι έτσι, γιατί η δραχμή από το Μάρτη του 1998 μέχρι τώρα έχει σταθερότητα; Γιατί παρά τις οικονομικές κρίσεις, οι οποίες υπήρξαν σε παγκόσμιο επίπεδο, δεν υπήρξε αντίκτυπο στην ελληνική οικονομία, όπως υπήρχε παλιά; Γιατί οι δείκτες της ανάπτυξης είναι θετικοί; 

Μήπως εδώ θέλουμε να κάνουμε το εξής; Μήπως εδώ θέλουμε να κάνουμε μία μαύρη εικόνα, μήπως θέλουμε ένα καταγγελτικό παραλήρημα, επειδή έρχονται οι εκλογές; Και ο κ. Τσοβόλας απάντησε θετικά στο ερώτημα, το οποίο έθεσα. Εδώ δεν συζητήσαμε υπεύθυνα, αλλά κάναμε μικροκομματικότατη πολιτική. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πίστευα ότι ο κύριος Πρωθυπουργός, πέρα από τις δικές του απόψεις, θα είχε τη δημοκρατική ευαισθησία να προσέχει και τους άλλους ομιλητές και πολύ περισσότερο όταν είναι Αρχηγοί των κομμάτων και εκφράζουν κόμματα. 

Απορώ με την άποψη ότι δεν διατύπωσα θέσεις ή με αυτό που ειπώθηκε για τα ερωτήματα και τα ψευτοδιλήμματα. Ειπώθηκε, τι θέλει ο κ. Τσοβόλας; Θέλει να φύγουμε από την Ευρώπη; 

Μα, έκανα ολόκληρη ανάλυση και τοποθέτηση, κύριε Πρωθυπουργέ, και είπα ότι όσο κρατάει αυτή η αβεβαιότητα για την τελική μορφή που θα πάρει, αν πάρει, η Ενωμένη Ευρώπη και αν θα μείνει η Ενωμένη Ευρώπη, μέσα στην Ενωμένη Ευρώπη πρέπει να είμαστε πολύ προσεκτικοί, να μην παραχωρούμε τίποτε σε εθνικό επίπεδο, γιατί δεν έχουμε υποχρέωση να παραχωρήσουμε. 

Επίσης, συνέχισα λέγοντας ότι δεν πρέπει να παραχωρούμε τίποτε πέρα από τα απολύτως αναγκαία σε οικονομικό και κοινωνικό επίπεδο. Και στο εσωτερικό της χώρας, ως μέλος της Ευρωπαϊκης 'Ενωσης που είμαστε, θα πρέπει να προωθήσουμε μία επιθετική αναπτυξιακή πολιτική, η οποία θα δίνει έμφαση στην ανάπτυξη της περιφέρειας, στην αποκέντρωση πόρων και εξουσιών προς την περιφέρεια. 

Θα πρέπει να δίνει έμφαση σε επενδύσεις παραγωγικές, ξεκινώντας από την περιφέρεια προς το κέντρο και ειδικότερα σε κλάδους και τομείς που έχουμε πλεονεκτήματα έναντι των άλλων χωρών της Ευρώπης και που μπορεί να λειτουργήσει η μικρή και η μεσαία αγροτική και αστική επιχείρηση. 

Αν αυτό για σας δεν είναι θέση σαφής, πεντακάθαρη, είναι πρόβλημά σας. Δεν πρόκειται να βγείτε ποτέ από το πρόβλημά σας. Αφήστε να μένετε εκεί και θα σας δώσει την απάντηση ο λαός. 

'Οσον αφορά τη δραχμή, κύριε Πρωθυπουργέ, ξέρετε πολύ καλά ότι η δραχμή κρατιέται εκεί λόγω της πολιτικής που εφαρμόζεται, της σκληρής δραχμής, με τη στήριξη της Τράπεζας της Ελλάδας και του δημόσιου τομέα, όπως με τη στήριξη των χρημάτων του δημόσιου τομέα γίνεται και αυτό που γίνεται στο Χρηματιστήριο. Δεν θέλησα να επεκταθώ περισσότερο, για να μην κατηγορηθώ ότι δημιουργώ προβλήματα στην οικονομία, αλλά αυτοί που ακούν τώρα και ξέρουν από οικονομικά, ξέρουν ότι έχω απόλυτα δίκιο. 

Είπατε επίσης "Ποια είναι η θέση του ΔΗ.Κ.ΚΙ.; Πόλεμο με την Τουρκία;" Η απάντησή μας έχει δοθεί κατ' επανάληψη και θα την επαναλάβω και τώρα. Με αυτήν την πολιτική που ακολουθείτε εσείς, κύριε Πρωθυπουργέ, της βήμα προς βήμα υποχώρησης στις σχέσεις με την Τουρκία, διαμορφώνετε νομοτελειακά όρους για πόλεμο ή για θερμά επεισόδια. 

Και πολύ περισσότερο, όταν το φυσικό μας αυτήν τη στιγμή, το ρεαλιστικό μας αποτρεπτικό παράγοντα, που είναι το κουρδικό έθνος, με την πολιτική που ακολουθήσατε απέναντι στον Οτσαλάν και στο PKK, τον διώξατε από πάνω μας και δώσατε την ευκαιρία στην Αμερική και στην Τουρκία να ξεκαθαρίσει με ένα δυναμικό λαό, που τον είχε μέσα στη χώρα της, που ήταν αποτρεπτικός παράγοντας, για να μην σκεφθούν οι Αμερικανοί και οι Τούρκοι και στο μέλλον και όχι μόνο σήμερα να κάνουν θερμό επεισόδιο στο Αιγαίο και στην Κύπρο. 

Γιατί αν θα έκαναν κάτι τέτοιο με τα δεκαπέντε εκατομμύρια των Κούρδων μέσα στην Τουρκία και τα άλλα είκοσι πέντε εκατομμύρια στις γειτονικές χώρες Ιράκ, Αρμενία κλπ., τότε οι Αμερικανοί θα έπαιζαν ό,τι κέρδισαν μεχρι τώρα στην περιοχή της Μέσης Ανατολής, όπως το ίδιο κάνει και τώρα και με τη Γιουγκοσλαβία. Γιατί μου βάζετε το ερώτημα αυτό για την Αλβανία και για τη Βουλγαρία και δεν βάζετε για τη Γιουγκοσλαβία, που με την πολιτική σας αυτή στηρίζετε τα σχέδια των Αμερικανών εναντίον μιας φίλης χώρας, η οποία αγωνίζεται τελικά για όλους εμάς, μόνη της εναντίον πάλι της υπερδύναμης, όπως είχε αγωνιστεί και με τους άλλους δύο πολέμους. Αυτή είναι η απάντησή μας. 'Οσον αφορά την Αλβανία και τη Βουλγαρία η απάντησή μας είναι: Ναι, σχέσεις με όλες τις Βαλκανικές χώρες. Ναι, η Ελλάδα πρέπει να αναπτύξει πρωτοβουλίες, όχι ηγεμονικές, αλλά συνεργασίας, προόδου και σταθερότητας στα Βαλκάνια. Με αυτήν, όμως, την πολιτική που εσείς εφαρμόζετε, κάνετε το τελείως αντίθετο. 

Σταματείστε, λοιπόν, τα ψευτοδιλήμματα για να κρύβετε τις πραγματικές πολιτικές προθέσεις που είναι τελείως διαφορετικές απ'αυτά που λέτε. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, τη συνεδρίαση μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα σπουδάστριες και δύο συνοδοί τους από το κέντρο ΟΥΝΕΣΚΟ, για τις γυναίκες και την ειρήνη στα Βαλκάνια. Τους καλωσορίζουμε στη Βουλή. 

(Χειροκροτήματα) 

Ο Αρχηγός της Αξιωματικής Αντιπολιτεύσεως και Πρόεδρος της Νέας Δημοκρατίας κ. Κώστας Καραμανλής έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, θέλω να καταγγείλω τον Πρωθυπουργό, γιατί με δική του πρωτοβουλία εξαφανίστηκε μία προ ημερησίας διατάξεως συζήτηση στη Βουλή, την οποία καταθέσαμε από τις 26 Απριλίου, όπως είχαμε το νόμιμο δικαίωμα. 

Αυθαίρετα ο Πρωθυπουργός, με την αλαζονεία που τον διακρίνει, αποφάσισε να συγχωνεύσει τις δύο προ ημερησίες συζητήσεις με εκείνη που κατέθεσε το Δημοκρατικό Κοινωνικό Κίνημα. 

Από πού και ως πού το κάνετε αυτό, κύριε Πρωθυπουργέ; Πώς κρύβεστε πίσω από τον Κανονισμό και αποφασίζετε μόνος σας, αυθαίρετα, να αποφύγετε το διάλογο; Ποιος σας δίνει το δικαίωμα να συγχωνεύετε και να θεωρείτε ότι είναι παρεμφερή τα περιεχόμενα των δύο αιτήσεων για προ Ημερησίας Διατάξεως συζητήσεις στη Βουλή; Το μόνο που αποδεικνύετε είναι ότι δεν θέλετε το διάλογο, ότι αποφεύγετε το διάλογο, ότι φυγομαχείτε εμπρός στο διάλογο. Και ενισχύεται η διαπίστωση αυτή από το πώς συμπεριφέρεσθε σε ένα άλλο μεγάλο θέμα, απέναντι στην πρόταση, που σας έχουμε κάνει εδώ και πολύ καιρό, για συζήτηση στην τηλεόραση όλων των πολιτικών Αρχηγών. Την απορρίψατε με περιφρόνηση για τους πολιτικούς Αρχηγούς των άλλων πολιτικών κομμάτων. Δικαίωμά σας, πρόβλημά σας. Αλλά και στη δεύτερη πρότασή μας για μια συζήτηση, έστω μεταξύ των δύο, των δύο μας, επιμένετε να είναι μονόλογοι, παράλληλοι μονόλογοι. Φοβάστε να συζητήσετε και να ανταλλάξουμε απόψεις. Φοβάσθε να δεχθείτε, έστω, το να θέτει ο ένας ερωτήματα στον άλλο. Με ποιο επιχείρημα; 'Ενα έωλο, πανικόβλητο και προσβλητικό επιχείρημα, ότι τάχα μια συζήτηση, όπου ο ένας θα μπορεί να θέσει ερωτήσεις στον άλλο, θα ρίξει το πολιτικό επίπεδο. Μα, το πολιτικό επίπεδο το ρίχνετε εσείς με τη συμπεριφορά σας καθημερινά και με την περιφρόνησή σας προς το διάλογο. Με την έλλειψη δημοκρατικής ευαισθησίας, που σας διακρίνει. Σας διέκρινε πάντα, αλλά, όσο σας καταλαμβάνει ο πανικός εν'όψει των επικειμένων ευρωεκλογών, τόσο το αναδεικνύετε ολοένα και περισσότερο. 

(Χειροκροτήματα από την πτέρυγα της Νέας Δημοκρατίας) 

Κυρίες και κύριοι συνάδελφοι, από την ομιλία του Πρωθυπουργού και από την αποφυγή της προ ημερησίας διατάξεως συζήτησης που προτείναμε εμείς, είναι φανερό ότι η σημερινή συζήτηση στη Βουλή, η τελευταία πριν τις ευρωεκλογές, έχει ένα διαφανέστερο σκοπό από την πλευρά σας: να συζητάμε οτιδήποτε δεν έχει σχέση με τα όσα βιώνουν οι πολίτες. 

Να συζητάμε οτιδήποτε δεν έχει σχέση με την αποκαρδιωτική πραγματικότητα, την γκρίζα καθημερινότητα των Ελληνίδων και των Ελλήνων. 

Δεν είναι άλλωστε τυχαίο που ο Πρωθυπουργός,όταν συζητούσαμε την πορεία της χώρας προς την ΟΝΕ πριν από λίγες μέρες, ενοχλήθηκε και μάλιστα απερίγραπτα, όταν περιγράψαμε την Ελλάδα που οδεύει προς την ΟΝΕ, την Ελλάδα της ανεργίας, την Ελλάδα της κρατικής αποσύνθεσης με ένα δημόσιο τομέα τριτοκοσμικού τύπου, την Ελλάδα της καλπάζουσας εγκληματικότητας, της διαλυμένης Υγείας, την Ελλάδα της Παιδείας, που αφήνει εκτεθειμένους και σπρώχνει προς το περιθώριο τους νέους, την Ελλάδα των βαρύτατων και άδικων φόρων, την Ελλάδα της περιθωριοποίησης των κοινωνικά και εισοδηματικά ασθενέστερων, την Ελλάδα της παρακμής και του τέλματος. 

Πληροφορήθηκα, πριν από λίγα λεπτά ότι αυτήν τη στιγμή, σε κεντρική πλατεία της Θεσσαλονίκης, Αλβανός με "Καλάσνικωφ" έχει υπό ομηρία επιβάτες σε λεωφορείο. Ελπίζουμε να λυθεί χωρίς αιματοχυσία το πρόβλημα. Εκφράζουμε τη συμπαράστασή μας προς τους συμπολίτες μας, που περνούν αυτήν την τρομακτική ταλαιπωρία. Το γεγονός αποδεικνύει όμως του λόγου το αληθές, ότι η χώρα είναι ξέφραγο αμπέλι. Και έχετε τεράστια ευθύνη γι'αυτό, κύριε Σημίτη. 

Δεν ξέρω αν εσείς νοερά ζείτε στο εξωτερικό, σε μια άλλη χώρα. Οι 'Ελληνες όμως πολίτες ζουν εδώ, στον τόπο μας, στην Ελλάδα, με όλες τις αισθήσεις τους. Και γι'αυτό βιώνουν στο πετσί τους καθημερινά την ελληνική πραγματικότητα. 

Σε ό,τι αφορά τώρα τον πόλεμο στη Γιουγκοσλαβία, ο Πρωθυπουργός ακολούθησε τη γνώριμη συνταγή του, να πει σε μάς εκείνα που δε λέγει ποτέ στους ξένους, να πει σε μας όσα δε λέγει στις διεθνείς διασκέψεις. Και εδώ υπάρχει ένα πεντακάθαρο ερώτημα, που απευθύνεται σε εσάς, κύριε Πρωθυπουργέ. 

Σε ποια διεθνή διάσκεψη η Κυβέρνησή σας κατέγραψε -το τονίζω αυτό όμως- κατέγραψε τις όποιες διαφωνίες και επιφυλάξεις, που ανέξοδα μάς παραθέσατε σήμερα; Αυτό σημαίνει να έχει η Ελλάδα φωνή. Φωνή σημαίνει όχι να τα λέμε από μέσα μας, όταν συμμετέχουμε σε διεθνείς διασκέψεις αλλά να ακουγόμαστε καθαρά και ξάστερα από τους συμμάχους και εταίρους μας. Και αυτά που λέμε να τα καταγράφουν. 

Και επειδή ο Πρωθυπουργός έχει αντιληφθεί, όψιμα βέβαια, ότι η κοινή γνώμη κατάλαβε επιτέλους τη διγλωσσία του, δηλαδή το δίπτυχο "σιωπή προς τους ξένους -φωνή, παλικαρισμοί προς τους 'Ελληνες", τώρα στο εσωτερικό υψώνει τη φωνή του. Και όσο του λείπει η φωνή στο εξωτερικό αρχίζει να του περισσεύει στην Ελλάδα. Αυτά, κύριε Πρωθυπουργέ, ούτε σοβαρά είναι ούτε εξαπατούν κανέναν. 

Κατέγραψε πουθενά τις επιφυλάξεις της η Κυβέρνηση για το νέο ρόλο του ΝΑΤΟ ως παγκόσμιου χωροφύλακα των ανθρωπίνων δικαιωμάτων και μάλιστα με άκρως επιλεκτικά κριτήρια; Κατέγραψε πουθενά ότι ο ρόλος αυτός, αν επιχειρηθεί παγκοσμίως να γίνει πράξη μπορεί να οδηγήσει σε γενικευμένη αποσταθεροποίηση; Κατέγραψε πουθενά ότι η χώρα μας δεν θα εμπλακεί ούτε εμμέσως σε επιχείρηση χερσαίων δυνάμεων εναντίον βαλκανικής χώρας; Κατέγραψε πουθενά τη διαφωνία, τις επιφυλάξεις, έστω, της χώρας για τους βομβαρδισμούς; Πού; Σε ποια διεθνή διάσκεψη ο κ.Σημίτης, ο Υπουργός των Εξωτερικών, η χώρα μας, όπως τη δεσμεύει η Κυβέρνηση, έχουν καταγράψει με σαφήνεια, καθαρά τις επιφυλάξεις τους για την αποσταθεροποίηση, που έχει προκαλέσει η επέμβαση στα Βαλκάνια; Είναι δυνατόν πουθενά να μην είναι καταγεγραμμένη η ανησυχία μας για την αποσταθεροποίηση -το τονίζω ξανά- για την αποσταθεροποίηση στα Βαλκάνια; 

Ασφαλώς -και θα το πω για πολλοστή φορά- δε ζητήσαμε από την Κυβέρνηση να προκαλέσει ρήξη στη Συμμαχία -έχουμε απόλυτη αίσθηση του ρεαλιστικού-ούτε ρήξη στο πλαίσιο της Ευρωπαϊκής 'Ενωσης. Τον αγώνα, για να ακουσθούν οι απόψεις μας, οι φωνές μας, οι αντιλήψεις μας -το έχω πει πολλές φορές-πρέπει να τον δίνουμε μέσα στο πλαίσιο των συμμαχιών και συνεταιρισμών μας. 

Αλλά μέσα στις συμμαχίες μας πρέπει να δίνουμε όντως αγώνα, να έχουμε όντως φωνή, να μην είμαστε παθητικοί και άφωνοι παρατηρητές, άφωνοι σύμμαχοι. 

Λυπάμαι, αλλά τυπικό παράδειγμα μιας κυβέρνησης, που καταπίνει τη φωνή της στο εξωτερικό, δεν είναι άραγε όσα συνέβησαν προχθές στις Ηνωμένες Πολιτείες με την εκεί επίσκεψη του Υπουργού Εξωτερικών; 

Εδώ στη χώρα μας ακούγαμε για τολμηρές, δήθεν, έστω και τραγικά καθυστερημένες, διπλωματικές πρωτοβουλίες της Ελλάδας, εκεί, ενώπιον της κ. Ολμπράιτ, οι πρωτοβουλίες βούλιαξαν αύτανδρες. Επρόκειτο, λοιπόν, για πρωτοβουλίες εντός Ελλάδας, χάριν της ελληνικής κοινής γνώμης. 

Εδώ ο Πρωθυπουργός εκφράζει έντονες πλέον διαφωνίες για τους βομβαρδισμούς, εκεί, ενώπιον της Υπουργού Εξωτερικών των ΗΠΑ, όχι μόνο δεν εκφράστηκαν επιφυλάξεις, αλλά ξεχάστηκε ακόμα και η λέξη "βομβαρδισμός", ωσάν να ραίνει η συμμαχία τη Γιουγκοσλαβία με ροδοπέταλα. 

Εδώ η Κυβέρνηση διατείνεται πως, για την επίλυση της κρίσης, απαιτείται μία συμβιβαστική φόρμουλα, εκεί, ενώπιον της κ. Ολμπράϊτ, η ελληνική Κυβέρνηση προσυπέγραψε την άποψη πως οι πέντε όροι, που έχει θέσει εδώ και καιρό το ΝΑΤΟ, είναι θέσφατοι. Ακόμα και η πρόταση του σχεδίου G-8 ξεχάστηκαν και μόνο υπό την πίεση των δημοσιογράφων έγινε προσπάθεια σύνδεσης των δύο από τον Υπουργό των Εξωτερικών. 

Εδώ ο κ. Σημίτης διατείνεται πως η Ελλάδα έχει φωνή, εκεί ενώπιον της κ. Ολμπράϊτ, η φωνή απωλέσθη. 

Ζητείται φωνή, λοιπόν, κύριε Σημίτη -για να παραφράσω τον Αντώνη Σαμαράκη- διότι η ελληνική φωνή βρίσκεται στα αζήτητα και το ξέρετε πολύ καλά αυτό, όπως το ξέρουν όλες οι Ελληνίδες και όλοι οι 'Ελληνες. Την ίδια όμως στιγμή, που η Κυβέρνηση χάνει τη φωνή της, τη μιλιά της στην Ουάσινγκτον, ο Πρωθυπουργός ανακαλύπτει μια φωνή για εσωτερική κατανάλωση. Με αυτό το σκεπτικό, προφανέστατα, έγραψε μία καθυστερημένη και προεκλογική επιστολή προς τους Ευρωπαίους εταίρους μας και προσπαθεί τώρα καθυστερημένα, με μισόλογα, να πει όσα έπρεπε να είχε καταγράψει καθαρά και ξάστερα από την πρώτη στιγμή. Γι' αυτό, μία επιστολή που, αν γραφόταν μόλις ξέσπασε ο πόλεμος, αν συνόδευε ήδη καταγεγραμμένες επιφυλάξεις, αν μιλούσε με καθαρή γλώσσα για τη λαθεμένη επιλογή του ΝΑΤΟ, θα μας έκανε όλους να τη χειροκροτήσουμε, τώρα, αντίθετα, προκαλεί θλίψη. Προκαλεί θλίψη, γιατί είναι προφανέστατα μικροπολιτικής σκοπιμότητας και προεκλογική. Προκαλεί θλίψη, γιατί δεν εντάσσεται σε μία συνεπή στρατηγική, αλλά αποτελεί ανούσιο πυροτέχνημα. Προκαλεί θλίψη, γιατί το περιεχόμενό της είναι άτολμο και άνευρο. 

Στο κείμενο, πάνω απ' όλα, δεν υπάρχει λέξη για την αποσταθεροποίηση, που συντελείται στα Βαλκάνια. Στο κείμενο δεν υπάρχει η λέξη "βομβαρδισμοί" και καμία αναφορά στις συνέπειές τους για την περιοχή μας, αλλά και για τα τραγικά, αθώα θύματά τους. 

Το πρόβλημα, κύριε Πρωθυπουργέ, για τη στρατιωτική επιλογή δεν είναι ότι θα ενισχυθούν στην Ευρώπη οι δυνάμεις, που μάχονται την ευρωπαϊκή ενοποίηση. Το πρόβλημα είναι ότι αποσταθεροποιούνται τα Βαλκάνια. Το πρόβλημα είναι πρωτίστως βαλκανικό και στη συνέχεια ευρωπαϊκό. Είναι πρόβλημα της περιοχής μας, της γειτονιάς μας και, ακριβώς, επειδή είναι πρόβλημα της δικής μας γειτονιάς, θα έπρεπε να έχουμε και καθαρή και δυνατή φωνή. Αυτό, που δεν καταλαβαίνει ο Πρωθυπουργός, είναι ότι, ειδικά σε σχέση με την περιοχή μας, η φωνή μας δεν μπορεί να είναι μία φωνή μικρής χώρας, όσο μικρή και αν τη θεωρείτε εσείς, κύριε Σημίτη, γιατί στη γειτονιά μας -και το υπογραμμίζω αυτό- η φωνή μας θα έπρεπε να δυναμώνει, να μεγαλώνει, να είναι κρυστάλλινη. Και μόνο αν το πιστέψουμε οι ίδιοι, τότε θα αποκτήσουμε τέτοια φωνή. Γιατί στο κάτω-κάτω της γραφής, εμείς θα ζήσουμε με τους λαούς και τα έθνη αυτής της περιοχής, όταν άλλοι, που πιθανώς έσφαλαν, θα έχουν φύγει. Αλλιώς, θα συνεχίσουμε να αντιδρούμε τρομαγμένα, θα αισθανόμαστε μικροί και αυτοί που αισθάνονται μικροί, τελικά, συμπεριφέρονται ως μικροί. 

Θέλω τώρα να περάσω στο θέμα των στρατιωτικών διευκολύνσεων, της πιθανότητας της έμμεσης εμπλοκής με ανοικτό το ενδεχόμενο των χερσαίων επιχειρήσεων. 

'Ολοι ευχόμαστε και ελπίζουμε να μην καταλήξει η Συμμαχία στην έσχατη αφροσύνη των στρατιωτικών επιχειρήσεων αυτής της μορφής. Γιατί, αν συμβεί αυτό, η αποσταθεροποίηση των Βαλκανίων θα είναι προ των θυρών. 

Δικαιούμεθα όμως να ανησυχούμε και ανησυχούμε περισσότερο, γιατί η Κυβέρνηση δεν ξεκαθαρίζει, κυρίως στους συμμάχους μας πως η χώρα μας δεν μπορεί και δεν πρέπει να γίνει εφαλτήριο για επίθεση στα Βαλκάνια. 

Από το Βήμα αυτό ξεκαθάρισα πως, εάν δεν καθιστούσε τάχιστα η Κυβέρνηση σαφές στους συμμάχους μας ότι αντιτίθεται σε μια παρόμοια εμπλοκή της Ελλάδος, οι πιέσεις στη χώρα μας θα αυξηθούν δραματικά. Αυξήθηκαν ήδη. 

Απέναντι στην κ. Ολμπράιτ, ο Υπουργός Εξωτερικών της χώρας μας, δεν τόλμησε να διατυπώσει μια παρόμοια καθαρή θέση. Εσίγησε. Αντίθετα υπενοήθη σαφώς από την Υπουργό Εξωτερικών των ΗΠΑ ότι η χώρα μας γίνεται εφαλτήριο για στρατιωτικές αποστολές, που βαπτίζονται βέβαια ειρηνευτικές. Είναι όμως; Επ'αυτού, ακόμη και τα ίδια τα στελέχη της Κυβέρνησής σας δεν συμφωνούν. 

Προχθές μόλις, η αύξηση των ΝΑΤΟϊκών δυνάμεων που εδρεύουν στα Σκόπια περιγράφηκε από τον Πρωθυπουργό ως ειρηνευτική δύναμη. Την ίδια στιγμή ο Υπουργός 'Αμυνας, διαφοροποιούμενος έντονα, τόνισε πως η απόφαση αυτή της Συμμαχίας δεν του δίδει κανένα εχέγγυο ότι επίκειται λύση του προβλήματος. 

Τι συμβαίνει λοιπόν με αυτήν τη δύναμη, που διέρχεται απ'τη χώρα μας; Είναι ειρηνευτική ή θα συντείνει στην αποσταθεροποίηση; 

Ας αποφασίσουν, πριν απ'όλους, τα κορυφαία στελέχη της ίδιας της Κυβέρνησης. Επίσης, ας αποφασίσουν αν ισχύει εκείνο, που είπε ο Κυβερνητικός Εκπρόσωπος, ότι δηλαδή θα σταλεί στο Κοσσυφοπέδιο μια δύναμη χιλίων Ελλήνων στρατιωτών ή, αντίθετα, αν ισχύει εκείνο που είπε ο Υπουργός 'Αμυνας, ότι τίποτα δεν έχει αποφασιστεί, ότι αυτό είναι ένα θέμα για συζήτηση, που θα αποφασιστεί μετά τις ευρωεκλογές. 

Γιατί όμως υπάρχει αυτή η κυβερνητική σύγχυση; Υπάρχει, διότι σε πλήρη σύγχυση βρίσκεται η κυβερνητική πολιτική. Αυτή είναι η αλήθεια, κυρίες και κύριοι συνάδελφοι. 'Αλλα λέγονται στο εσωτερικό, άλλα λέγονται στο εξωτερικό. 'Αλλα πράττονται υπό ΝΑΤΟϊκές εντολές και άλλα ανακοινώνονται για προεκλογικούς λόγους. 

Στο πλαίσιο αυτό, κυρίες και κύριοι συνάδελφοι, είναι αδιανόητο το αίτημα για προσωρινή διακοπή της διέλευσης των στρατευμάτων από τη Βόρεια Ελλάδα, λόγω -αν είναι δυνατόν!- Ευρωεκλογών. Δηλαδή, για να το καταλάβουμε και εμείς, η μόνη μας ελπίδα να μην εμπλακούμε ως χώρα σε χερσαία επιχείρηση, είναι να καθυστερήσουν -πράγμα αδύνατο βέβαια- οι Ευρωεκλογές. 

Κυρίες και κύριοι συνάδελφοι, στο σημείο αυτό θα αναφερθώ και πάλι στις θέσεις μας, στις θέσεις της Νέας Δημοκρατίας, πάνω στην κρίση, θέσεις, αρχές και απόψεις που διατύπωσα και στην Αίθουσα αυτή από την πρώτη στιγμή που ξέσπασε ο πόλεμος στη Γιουγκοσλαβία, θέσεις, αρχές και απόψεις, στις οποίες παραμείναμε αταλάντευτοι, συνεπείς και προσηλωμένοι. και τις διατυπώσαμε παντού- και εντός και εκτός Ελλάδος. 

'Ισως να σας κουράσω λίγο με την επανάληψη αυτή, όμως οφείλω να υπενθυμίσω τις θέσεις μας, παρά το ότι ο Πρωθυπουργός θα βάλει πάλι, ό,τι και αν του λέμε, τη γνώριμή του κασέτα:"Δεν έχετε θέσεις". 

'Ετσι λοιπόν ήδη από τις 7 Απριλίου, απηύθυνα επιστολή στον Πρόεδρο και στο Προεδρείο του Ευρωπαϊκού Λαϊκού Κόμματος,στο οποίο ανήκουμε και εμείς. Με την επιστολή αυτή η Νέα Δημοκρατία ήταν το πρώτο μεγάλο ελληνικό κόμμα,που επεσήμανε στους Ευρωπαίους τους υπαρκτούς και αυξανόμενους κινδύνους αποσταθεροποίησης από την πολεμική επιχείρηση. 

Τόνισα επί λέξει στην επιστολή αυτή "ανησυχώ βαθύτατα για την αυξανόμενη αποσταθεροποίηση στην περιοχή και τις πιθανές επιπτώσεις που αυτή έχει ή μπορεί να έχει για τη χώρα μας, το μοναδικό μέλος της Ευρωπαϊκής 'Ενωσης στα Βαλκάνια". 

Επεσήμανα ακόμα το οφθαλμοφανές μετά τις πρώτες δυο βδομάδες, τις πρώτες δεκατέσσερις μέρες μέχρι τότε των βομβαρδισμών, ότι δηλαδή η ανθρωπιστική καταστροφή, που η επιχείρηση της Συμμαχίας επεδίωκε, τουλάχιστον κατ' ισχυρισμό, να αποτρέψει, είχε τελικά πάρει δραματικές διαστάσεις. Αντί να αποσοβηθεί η συντελούμενη μέχρι τότε ανθρωπιστική καταστροφή, πολλαπλασιάστηκε. Και υπογράμμιζα επίμονα ότι ολόκληρη η περιοχή της Νοτιοανατολικής Ευρώπης απειλείται με γενικότερη αποσταθεροποίηση. Η χρήση βίας άνοιξε τους ασκούς του Αιόλου. 

Η άποψη της παράταξής μας από την πρώτη στιγμή ήταν πεντακάθαρη. Αυτός ο πόλεμος αποτελούσε λάθος επιλογή. Και δεν είχαμε -και θέλω να το τονίσω αυτό- και δεν έχουμε και τώρα κανένα λόγο να μη λέμε την άποψή μας, υπεύθυνα, νηφάλια, αλλά με σθεναρή σταθερότητα. Γι' αυτό και όλες οι θέσεις μας είχαν ως άξονα και έχουν ως άξονα δύο όρους, δύο λέξεις- κλειδιά: την ειρήνη και τη σταθερότητα. 

Η λέξη "αποσταθεροποίηση" είναι όρος -κλειδί και ήταν από την πρώτη στιγμή και ισχύει -πιο πολύ παρά ποτέ- τώρα. Είναι μια λέξη που ο Πρωθυπουργός αποφεύγει, μήπως και ενοχλήσει εταίρους και συμμάχους. Κάνετε λάθος που το αποφεύγετε, γιατί αυτή είναι η λέξη, που κατ' εξοχήν θα έπρεπε να ακούνε σύμμαχοι και εταίροι μας. Γιατί αυτός είναι ο πραγματικός κίνδυνος, είτε ενοχλούμε είτε όχι. 

Από την πρώτη στιγμή, κύριοι συνάδελφοι, επισημάναμε τους κινδύνους της αποσταθεροποιησης και τους κωδικοποιήσαμε σε πέντε σημεία, προτείνοντας επίσης πέντε σημεία, πέντε κατευθύνσεις, που θα ενίσχυαν την προσπάθεια της σταθεροποίησης. Για μας οι κίνδυνοι εντοπίζονται στο ακόλουθα. 

Πρώτον, η πιθανότητα δημιουργίας νέων ανεξάρτητων κρατών στην περιοχή. 

Δεύτερον, οι μέγιστοι, οι καταλυτικοί κίνδυνοι που προκύπτουν από την οποιαδήποτε πιθανότητα αλλαγής συνόρων, καθώς θα έχουμε, πιθανότατα επιπτώσεις τύπου ντόμινο, με άγνωστη και πάντως σίγουρα δραματική εξέλιξη στην ευρύτερη περιοχή μας. 

Τρίτον, ένας κίνδυνος είναι και η επιβράβευση αποσχιστικών κινημάτων. 

Τέταρτον, μέγας κίνδυνος είναι η πιθανότητα αποσταθεροποίησης της FYROM, της Δημοκρατίας των Σκοπίων. 

Πέμπτον, απειλή για τα Βαλκάνια, για όλες τις χώρες των Βαλκανίων και για τη χώρα μας είναι η δημιουργία ενός τεράστιου, μαζικού, ανεξέλεγκτου κύματος προσφύγων. 

Πίστευα και πιστεύω πως με τη βία δεν διασφαλίζεται η σταθερότητα στα Βαλκάνια. Μόνο η ειρήνη μπορεί να διασφαλίσει σταθερότητα στην περιοχή μας, μια περιοχή με βαριά ιστορική διαδρομή. Και όσο πιο εδραιωμένη είναι η σταθερότητα τόσο πιο διασφαλισμένη είναι και η ειρήνη, αλλά, επιτρέψτε μου εδώ να υπογραμμίσω, και ο σεβασμός των ανθρωπίνων δικαιωμάτων για χάρι των οποίων έχουμε βρεθεί σ' αυτήν τη δίνη της κρίσης και του πολέμου. 

Εμείς, κυρίες και κύριοι συνάδελφοι, που ζούμε σ' αυτήν την περιοχή του κόσμου, ξέρουμε την αξία και της ειρήνης και της σταθερότητας. Την ξέρουμε από τραυματικά βιώματα και ιστορικές εμπειρίες. Την ξέρουμε στο πετσί μας, γι' αυτό έχουμε την ιδιαίτερη, τη βαθύτερη γνώση, όχι απλώς την επιφανειακή, της περιοχής αυτής, των ευαισθησιών της, των ιδιαιτεροτήτων της. 

Γνωρίζω ότι όσα έγραψα στην επιστολή μου προς το Ευρωπαϊκό Λαϊκό Κόμμα, όσα είπα αργότερα στον καινούριο πρόεδρο της Κομισιόν, τον κ. Πρόντι, όσα έχω πει στη Βουλή, όσα έχω πει στις συνομιλίες μου, καμιά φορά δημιουργούν προβληματισμούς ή και ενοχλήσεις σε συμμάχους και εταίρους. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

'Ομως, κυρίες και κύριοι συνάδελφοι, αυτό είναι ένα σημείο,το οποίο πρέπει να ξεκαθαρίσουμε μια για πάντα. Σε μια συμμαχία, ένα μέλος, που θέλει να είναι και χρήσιμο και δημιουργικό, είναι αδιανόητο να παραμείνει σιωπηλός παρατηρητής, ιδίως, πρωταρχικά, όταν βλέπει, όταν ξέρει ότι λαμβάνονται και λάθος αποφάσεις. Είναι αδιανόητο να μην έχει φωνή. Και είναι επίσης αδιανόητο να κολακεύει ή να θωπεύει υστερόβουλα τους ισχυρούς, ακόμα και αν αυτοί σφάλλουν. Οφείλει, αντίθετα, να επισημαίνει λάθη, όταν αυτά συμβαίνουν, γιατί τότε -και το τονίζω αυτό- και μόνο τότε είναι χρήσιμος σύμμαχος. Και, πάνω απ' όλα, μόνο τότε είναι συνεπής με τον εαυτό του. 

Κυρίες και κύριοι συνάδελφοι, όταν δεν είσαι συνεπής με τον εαυτό σου, δεν μπορεί να είσαι ποτέ συνεπής και με τους άλλους. 

Προτιμούμε, λοιπόν, να είμαστε χρήσιμοι και εποικοδομητικοί, παρά προσωρινά ευχάριστοι για λόγους μικροπολιτικούς ή εικαζόμενης αδυναμίας. 

Από την πρώτη στιγμή αποφύγαμε και τις απλουστεύσεις και τις δαιμονολογίες. Ξεκαθαρίσαμε πως υπεύθυνοι υπάρχουν σε όλες τις πλευρές, σε όλα τα στρατόπεδα, πως τα αίτια της κρίσης, πράγματι, βρίσκονται στην περιοχή, πως καμία πλευρά δεν είναι αθώα περιστερά, πως και οι δύο πλευρές έχουν με τον τρόπο τους ρίξει λάδι στη φωτιά. Καταδικάσαμε την πολιτική της εθνοκάθαρσης. Καταδικάσαμε την πολιτική των βομβαρδισμών, ιδίως την πολιτική των βομβαρδισμών κατά αμάχων. Και μας απωθούν παγερές δικαιολογίες με μισόλογα μπροστά σε αθώα τραγικά θύματα, συνανθρώπους μας, όποια και αν είναι αυτά τα θύματα, όποιας εθνικότητας, όποιου θρησκεύματος και αν είναι. Είναι άμαχοι συνάνθρωποί μας. 

Κυρίες και κύριοι συνάδελφοι, από αυτήν τη λανθασμένη απόφαση των βομβαρδισμών ούτε οι Ηνωμένες Πολιτείες ούτε η Ευρωπαϊκή 'Ενωση ούτε η Συμμαχία βγαίνουν κερδισμένες σε επίπεδο παγκόσμιας κοινότητας. Και νομίζω ότι αυτό πια είναι φανερό σε όλους. 

Ειδικά μας έχει σήμερα απογοητεύσει η συμπεριφορά των ηγεσιών των περισσότερων χωρών της Ευρωπαϊκής 'Ενωσης, γιατί έγιναν ουραγοί, ενώ θα έπρεπε να είναι οι πρωταγωνιστές σε μία μεγάλη ευρωπαϊκή κρίση, γιατί έμειναν ανίσχυροι θεατές έξωθεν επιλογών ευρωπαϊκές δυνάμεις, που θα έπρεπε, αν μη τι άλλο, να έχουν και τη βούληση και το πολιτικό βάρος, το πολιτικό εκτόπισμα, να επιληφθούν αποφασιστικά σε μια τόσο μεγάλη κρίση στη δική μας 'Ηπειρο. 

Για την αντιμετώπιση των κινδύνων που ανέφερα, καταθέσαμε από την αρχή πέντε προτάσεις, πέντε προτάσεις που, επαναλαμβάνω, έχουν ως άξονά τους δύο λέξεις-κλειδιά: ειρήνη και σταθερότητα. 

Πρώτον, παύση του πυρός και αναζήτηση πολιτικής λύσης. Εκείνο που επιδιώκεται, επιτέλους, σήμερα με τραγική καθυστέρηση και, δυστυχώς, με παλινωδίες και, δυστυχώς, όχι με το θάρρος και την τόλμη που χρειάζεται. Εμείς το ζητήσαμε από την πρώτη στιγμή. 

Δεύτερον, προτείναμε μία συμφωνία, που να κατοχυρώνει τον απόλυτο σεβασμό των ανθρωπίνων δικαιωμάτων και την αυτονομία, την ευρεία αυτονομία για τους κατοίκους του Κοσσυφοπεδίου. 

Τρίτον, σε σχέση με την πρόταση συμφωνίας που ναυάγησε στο Ραμπουγιέ, ξεκαθαρίσαμε πως πρέπει τα κείμενα εκείνα να αποτελέσουν τη βάση για την αναζήτηση πολιτικής λύσης, όμως με σαφείς διαφοροποιήσεις. Ζητήσαμε οι δυνάμεις της ειρηνευτικής αποστολής να είναι ευρύτερες από εκείνες του ΝΑΤΟ, να είναι του Ο.Η.Ε. ή του Ο.Α.Σ.Ε. Και ήδη προς την κατεύθυνση αυτή, λογικά πια, αναζητείται διέξοδος, η όποια διέξοδος. 

Τέταρτον, υπογραμμίσαμε και υπογραμμίζουμε, όσο γίνεται πιο έντονα, την ανάγκη να διασφαλιστεί το απόλυτο απαραβίαστο των συνόρων. 

Θέλω για μια ακόμα φορά να πω ξεκάθαρα ότι, όποιος παίζει με αλλαγές συνόρων σε αυτήν την περιοχή του κόσμου, παίζει με τη φωτιά. Ειδικά σε μια εύφλεκτη περιοχή σαν τη δική μας, ιστορικά βεβαρημένη, το απαραβίαστο των συνόρων είναι η αξεπέραστη προϋπόθεση για τη σταθερότητα. Και η ανατροπή των υπαρχόντων συνόρων σημαίνει, σχεδόν με μαθηματική ακρίβεια, γενικευμένη και μακροπρόθεσμη αποσταθεροποίηση. 

Και εμείς, κυρίες και κύριοι συνάδελφοι, που ζούμε στα Βαλκάνια, το γνωρίζουμε καλά αυτό. Δεν υπάρχει στην περιοχή μας μερική ή τμηματική αποσταθεροποίηση. Αν αποσταθεροποιηθούν τα Βαλκάνια, η αποσταθεροποίηση θα είναι πιθανότατα γενική και πιθανότατα ανεξέλεγκτη. 

Θέλω μάλιστα με την ευκαιρία, αυτή να επαναλάβω μία άποψη, η οποία είναι ιστορικά επιβεβαιωμένη. Ο μόνος τρόπος, με τον οποίο μπορεί πράγματι ουσιαστικά, όχι στα λόγια, ούτε με τα προσχήματα, να προωθηθεί και να διασφαλιστεί ο σεβασμός στα δικαιώματα του ανθρώπου, στα δικαιώματα των μειονοτήτων, στα δικαιώματα όλων των πολιτών μιας περιοχής, είναι η σταθερότητα. Είναι ο μόνος τρόπος να βελτιωθούν οι συνθήκες ζωής για όλους τους ανθρώπους, χωρίς διακρίσεις σε πρώτης, δεύτερης ή τρίτης κατηγορίας πολίτες, με βάση το θρήσκευμα, με βάση την εθνικότητα ή με βάση ιστορικούς τραυματισμούς. Χωρίς σταθερότητα, χωρίς εμπεδωμένο αίσθημα ασφάλειας, ειδικά μεταξύ ομόρων λαών, ποτέ δεν μπορεί να κατοχυρωθούν τα ανθρώπινα δικαιώματα. 'Οταν η προσπάθεια εμπέδωσης του σεβασμού των ανθρωπίνων δικαιωμάτων προηγείται και, ακόμα χειρότερα, αν διασαλεύει ή υπονομεύει τη σταθερότητα, τότε, με μαθηματική ακρίβεια, ιστορικά επιβεβαιωμένη, ξανά και ξανά ανά τους αιώνες, οδηγεί στο ακριβώς αντίθετο αποτέλεσμα, στην ακόμα μεγαλύτερη δημιουργία αμοιβαίων καχυποψιών και εχθροτήτων, που, μοιραία, καταλήγει σε εντονότερες διακρίσεις εις βάρος των ανθρωπίνων δικαιωμάτων. 

Τέλος, κυρίες και κύριοι συνάδελφοι, ζητήσαμε και επιμένουμε σ' αυτό, σε σχέση με τα κείμενα εκείνης της φάσης, του Ραμπουγιέ, δηλαδή, την απάλειψη της, μετά από τριετία αναζήτησης, οριστικής λύσης, που παρέπεμπε σε δημοψήφισμα. Δημοψήφισμα που μοιραία άνοιγε το παράθυρο, ή μάλιστα την πόρτα, στην πιθανότητα δημιουργίας νέου κράτους και αλλαγής συνόρων στην περιοχή, άρα σε τεράστιους κινδύνους. 

Επίσης θέλω να επισημάνω, κυρίες και κύριοι συνάδελφοι, ότι καταθέσαμε συγκεκριμένη πρόταση, εδώ και καιρό. Και μάλιστα την καταθέσαμε και στο Ευρωπαϊκό Λαϊκό Κόμμα και στον κ. Πρόντι, για τη φάση μετά τον πόλεμο, εάν -όπως φαντάζομαι, ευχόμαστε όλοι- λήξει, όσο γίνεται πιο σύντομα, πρόταση που αποτελείται από τέσσερα βασικά σημεία. 

Θέλω να την επαναλάβω, γιατί πιστεύω ότι η Ελλάδα πρέπει να έχει κεντρικό ρόλο σ' αυτήν την υπόθεση: 

Πρώτον, μία τριμερής επιτροπή που θα έχει την εποπτεία της ειρηνευτικής διαδικασίας. Θα αποτελείται από έναν εκπρόσωπο κάθε πλευράς των αντιμαχομένων και από έναν 'Ελληνα. Η Ελλάδα είναι χώρα της περιοχής και οφείλει να έχει τον πρωταγωνιστικό ρόλο. Η Ελλάδα είναι η χώρα που ανήκει στις συμμαχίες μεν, αλλά διατηρεί -και πρέπει να διατηρήσει- διαύλους επικοινωνίας και με όλες τις χώρες της περιοχής. 

Δεύτερον, διεθνής διάσκεψη υπό την αιγίδα της Ευρωπαϊκής 'Ενωσης, με συμμετοχή και των άλλων μεγάλων παραγόντων του διεθνούς συστήματος, αλλά υπό την αιγίδα της Ευρωπαϊκής 'Ενωσης. 

Τρίτον, σχέδιο αποκατάστασης, ανόρθωσης και οικονομικής ανάπτυξης των Βαλκανίων. 

Θέλω μάλιστα εδώ να κάνω ένα σχόλιο. Ακούγονται πολλά περί σχεδίου Μάρσαλ. Ξέρουμε όμως όλοι, κυρίες και κύριοι συνάδελφοι, ότι από τα λόγια μέχρι την πράξη υπάρχει τεράστια απόσταση. Πρέπει να κατανοήσουν, λοιπόν, όλοι ότι, αν δεν υπάρξει ουσιαστική σημαντική, εισροή πόρων ανόρθωσης και οικονομικής ανάπτυξης στα Βαλκάνια, το πρόβλημα δεν θα επιλυθεί. Εκεχειρία θα είναι όποια λύση βρεθεί. Γιατί, χωρίς να ισχυρίζομαι ότι το αίτιο της κρίσης είναι οικονομικό -αναμφισβήτητα υπάρχουν εσωτερικές και πολιτικές επιβαρύνσεις- είναι βέβαιο ότι η καχεξία, η υποβάθμιση, η ανέχεια, τα τεράστια κοινωνικά προβλήματα στην περιοχή αυτή επιδεινώνουν, επιβαρύνουν την ατμόσφαιρα και την κρίση. 

Και τέταρτον, ένα διεθνές πανεπιστήμιο, το οποίο θα είχε ως κύριο ρόλο του την προσπάθεια να φέρει πιο κοντά τους λαούς ή, έστω, τις πνευματικές ηγεσίες της περιοχής. 

Η ιστορία, ο πολιτισμός, οι γλώσσες, η προσπάθεια διατύπωσης ενός κοινού, συλλογικού προγράμματος οικονομικής ανάπτυξης θα διευκόλυναν πολύ να διασκεδασθούν φαντάσματα του παρελθόντος, που ελλοχεύουν, σε κάθε γωνία, να ξαναβγούν στον αέρα στην ταραγμένη αυτήν περιοχή. Και μάλιστα, θα έλεγα ότι εκεί θα μπορούσε να παίξει πρωταγωνιστικό ρόλο το Αριστοτέλειο Πανεπιστήμιο της Θεσσαλονίκης. 

Θέλω, όμως, αφού σας παρουσίασα πάλι τις δικές μας απόψεις, να κάνω ένα ερώτημα προς τον Πρωθυπουργό. Σε λίγες μέρες από σήμερα έχουμε τη Συνάντηση Κορυφής της Κολωνίας. Η Συνάντηση Κορυφής της Κολωνίας είναι μια μεγάλη ευκαιρία. Και το ερώτημα είναι: "Τι πρόκειται να προτείνετε στους ομολόγους σας;". Οι γενικότητες "ειρήνη τώρα" δεν λένε τίποτα και το περιεχόμενο της επιστολής σας είναι ευχές και προτροπές. Υπάρχει σχέδιο; Υπάρχει συγκροτημένη αντίληψη με θέσεις, με συγκεκριμένα μέτρα; 

Εμείς έχουμε κάποιες προτάσεις -τις έχουμε καταθέσει, όπως είπα και πριν, εκεί που έπρεπε- και θα επιμείνουμε πάνω σε αυτές τις ίδιες ημέρες στην Κολωνία. Αναμφισβήτητα, όμως, την ευθύνη την έχετε εσείς ως Κυβέρνηση του τόπου. Δικό σας χρέος είναι να επιχειρήσετε να βρείτε ρόλο στην υπόθεση αυτή και να συμβάλετε στην υπόθεση αυτή όχι με ευχολόγια, όχι με το να μας λέτε κάθε φορά ότι τηλεφωνηθήκατε με πρωθυπουργούς των άλλων κρατών, αλλά με ένα σχέδιο συγκεκριμένο, το οποίο, αν μη τι άλλο, θα είχατε την υποχρέωση, αν υπάρχει ή αν ετοιμάζετε κάτι, να μας το παρουσιάσετε. Διότι, παρά τις διαφωνίες που έχουμε -και είναι πολλές και τις ξέρετε- εν πάση περιπτώσει σε μια τέτοια προσπάθεια νομίζω ότι θα μπορούσαμε και εμείς να συμβάλουμε σε μια εθνική κατεύθυνση. 

Κυρίες και κύριοι συνάδελφοι, με βάση τις θέσεις μας αυτές, αλλά και την κριτική που άσκησα στην Kυβέρνηση, οι διαφορές στην πολιτική μας, σε σχέση με τον πόλεμο στη Γιουγκοσλαβία, είναι πασίδηλες. Το μόνο ευτύχημα είναι ότι, ειδικά στην περίπτωση αυτή, αντίθετα απ' ό,τι έχει συμβεί στα ελληνοτουρκικά, δεν είχαμε κάποιο φιάσκο, όπως το φιάσκο των Ιμίων, των S-300, το φιάσκο Οτσαλάν. Ναι, κύριε Πρωθυπουργέ, είπα και πάλι τις τρεις δυσάρεστες λέξεις, που δεν θέλετε να ακούτε. Τρεις λέξεις όμως, τρεις τραγικές εξελίξεις, που σφραγίζουν την εξωτερική πολιτική σας. Σφραγίζουν όμως και δύο συνολικά διαφορετικές προσεγγίσεις. 

Η μία, αυτή της Κυβέρνησης, χαρακτηρίζεται από απουσία αυτοπεποίθησης, από απουσία σταθερότητας, από απουσία συγκρότησης. Γι' αυτό ακολουθείται μια πολιτική διαρκών υποχωρήσεων, διαρκών έναντι της Τουρκίας, γι' αυτό απουσιάζει η ελληνική φωνή μέσα στη Συμμαχία για τη γιουγκοσλαβική κρίση. 

Το έχω ξαναπεί και θα το επαναλάβω, κυρίες και κύριοι συνάδελφοι: όλοι είμαστε θιασώτες της σύνεσης, της ψυχραιμίας και της νηφαλιότητας. Χρειάζεται όμως και σθένος, χρειάζεται αυτοπεποίθηση, χρειάζεται στιβαρότητα και αποφασιστικότητα. Η Ελλάδα μπορεί και συνετή να είναι και να έχει και ανάστημα. Αυτή είναι η μεγάλη μας διαφορά. Εσείς συγχέετε τη σύνεση με την υποχωρητικότητα. 

Ταυτόχρονα, κυρίες και κύριοι συνάδελφοι, η χώρα μας θα μπορούσε να είχε μια -στα βασικά της σημεία- κοινά αποδεκτή μακρόπνοη εθνική στρατηγική. 'Ολοι οι πολιτικοί Αρχηγοί θα μπορούσαμε να καθίσουμε γύρω από ένα τραπέζι και να συζητούμε τακτικά. 'Οπως επίσης, για μια ακόμη φορά θα επαναλάβω, μόνο θετικά θα μπορούσαν να προκύψουν από τη σύσταση Εθνικού Συμβουλίου Εξωτερικής Πολιτικής, όπου ειδικοί, εμπειρογνώμονες, τεχνοκράτες, αλλά και Κοινοβουλευτικοί θα μπορούσαν σε τακτά διαστήματα να συνεργάζονται, για να εκπονήσουν -με τις αναμφισβήτητες δυσκολίες που υπάρχουν, με τις διαφωνίες που υπάρχουν, με την πιθανότητα να μην ταυτισθούν ποτέ απόλυτα οι απόψεις- ένα σχεδιασμό εξωτερικής πολιτικής, ο οποίος δυστυχώς σήμερα είναι ανύπαρκτος. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) Σήμερα Σερνόμαστε ή μάλλον σέρνεστε, πίσω από τα γεγονότα και προσπαθείτε πανικόβλητα να αντιδράσετε σπασμωδικά και αποσπασματικά. 'Ο,τι κι αν είναι, ακόμη κι αν δεν πετυχαίναμε το τέλειο, ένας στοιχειώδης σχεδιασμός, που θα επιχειρούσε να προβλέψει εναλλακτικά σενάρια, θα βοήθαγε σίγουρα την υπόθεση, χωρίς να αφαιρείται το αναφαίρετο δικαίωμα της Κυβέρνησης να έχει την τελική ευθύνη των αποφάσεων. Ο κύριος Πρωθυπουργός δεν το θέλει. Προτιμά να πορεύεται μόνος του. Μόνος του κάνει και το λάθος. Αλλά, δυστυχώς, είναι η χώρα που πληρώνει το λάθος αυτό. 

Κυρίες και κύριοι συνάδελφοι, αυτή η εξωτερική πολιτική της Κυβέρνησης, είναι μια εξωτερική πολιτική, που δεν μας ταιριάζει. Είναι μια εξωτερική πολιτική, που ταιριάζει σε μια γκρίζα και μίζερη Ελλάδα. Είναι μια εξωτερική πολιτική κατώτερη των περιστάσεων. Και είναι μια εξωτερική πολιτική, που αποζητά την ανοχή των πολιτών, εκείνων των λίγων, που έχουν συμβιβαστεί με το έλασσον. 

Εμάς δεν μας ταιριάζει αυτή η εξωτερική πολιτική. Και κυρίως δεν ταιριάζει στους 'Ελληνες, στη συντριπτική πλειοψηφία των Ελλήνων. 

Και να είσθε βέβαιοι ότι ένα από τα σκληρά μηνύματα, που θα πάρετε στις 13 Ιουνίου από τους πολίτες, θα αφορά και στην εξωτερική πολιτική σας, τους χειρισμούς και τις αποτυχίες σας στα μεγάλα εθνικά θέματα. 

Στις 13 Ιουνίου, κυρίες και κύριοι συνάδελφοι, οι αυταπάτες, οι αλαζονεία, η αυταρέσκεια του Πρωθυπουργού, θα πάρουν την απάντησή τους από τους 'Ελληνες πολίτες, που γνωρίζουν -και καλά κάνουν και το γνωρίζουν- ότι αξίζουμε μια καλύτερη Ελλάδα! 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, ο Αρχηγός της Αξιωματικής Αντιπολιτεύσεως, στην αρχή της ομιλίας του, έκανε μια αναφορά στην ημερήσια διάταξη της Βουλής. Και οφείλω, ως Πρόεδρος του Σώματος, να ενημερώσω το Σώμα, πως έχει αυτό το θέμα. 

Την ημερήσια διάταξη, κατά τον Κανονισμό, την καταρτίζει ο Πρόεδρος της Βουλής. Συζητήσεις για θέματα εξωτερικής πολιτικής -και κυρίως της περιοχής και για την ευρωπαϊκή μας πορεία- έχουμε πραγματοποιήσει με τη σημερινή, πέντε συνολικώς. Η πρώτη ήταν με πρωτοβουλία της Νέας Δημοκρατίας στις 5 Μαρτίου 1999. 

Σύμφωνα με τον Κανονισμό, συζητήσεις προ ημερησίας διατάξεως διεξάγονται πέντε, μια για κάθε κόμμα της Αντιπολιτεύσεως, πλην της Νέας Δημοκρατίας, που είναι το μεγαλύτερο κόμμα της Αντιπολιτεύσεως και δικαιούται δύο προ ημερησίας διατάξεως συζητήσεις. 

Ο Κανονισμός προβλέπει ένα όριο ενός μηνός, αφ'ης υποβληθεί μια αίτηση, για τον προσδιορισμό της συζητήσεως. 

Και μετά την απόφαση που ελάβαμε, να έχει δικαίωμα να προτείνει μια τέτοια συζήτηση και το μικρότερο κόμμα, το Δημοκρατικό Κοινωνικό Κίνημα, προσθέσαμε ότι θα πρέπει και πάντως, εντός είκοσι πέντε ημερών από προηγούμενη συζήτηση. Δηλαδή, πρόθεσή μας, αν και η διατύπωση δεν είναι αρκετά δόκιμη, είναι να μεσολαβεί ένα διάστημα. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Είναι λίγο ασαφής. 

ΠΡΟΕΔΡΟΣ (Απόστολος Κακλαμάνης): Ναι, είναι λίγο ασαφής. 

Να μεσολαβεί τουλάχιστον ένα διάστημα είκοσι πέντε ημερών. Γιατί δεν είναι μόνο το Σώμα, αλλά και η κοινή γνώμη νομίζω ότι καταπονείται, αν κάθε εβδομάδα έχουμε μια τέτοια συζήτηση. 

'Οταν υπεβλήθησαν τα δύο αιτήματα, του ΔΗ.Κ.ΚΙ. και της Νέας Δημοκρατίας, ενημέρωσα όπως ορίζει ο Κανονισμός, τον Πρωθυπουργό. Του είπα ότι έχουμε δύο αιτήματα για συζήτηση, προηγείται το ένα του ΔΗ.Κ.ΚΙ. και το δεύτερο είναι της Νέας Δημοκρατίας. Κατά την εκτίμησή μου, όπως ανέφερα στη Διάσκεψη των Προέδρων -και όπως απέδειξε άλλωστε και η σημερινή συζήτηση μέχρι τώρα- τα θέματα αυτά είναι τα αυτά. Ομιλούμε για την εξωτερική μας πολιτική, για τα Βαλκάνια, για τη θέση μας στην Ευρώπη. Ουσιαστικά, πρόκειται για το αυτό θέμα. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Δεν είναι ακριβώς το ίδιο πράγμα. 'Εχουμε διαφορετική γνώμη. 

ΠΡΟΕΔΡΟΣ (Απόστολος Κακλαμάνης): Τη σέβομαι τη γνώμη σας. 

Εγώ δεν θα είχα καμία αντίρρηση και ο Πρωθυπουργός δεν μου προέβαλε καμία αντίρρηση, εάν επρόκειτο να μην έχουμε τις ευρωεκλογές -γιατί διακόπτουμε κατά ένα μήνα και πλέον νωρίτερα- και αν δεν επρόκειτο να είχαν σωρευθεί όλες αυτές οι αιτήσεις στο διάστημα των δύο μηνών. Η Σύνοδος της Βουλής διαρκεί οκτώ μήνες και πρέπει τον Κανονισμό που λέει να μεσολαβεί περίπου ένας μήνας, να τον παρακολουθήσουμε. 

Εδώ πρέπει να σας πω ότι από 5 Μαρτίου κάναμε σε λιγότερο από είκοσι πέντε μέρες την επόμενη συζήτηση. Εν συνεχεία, κάναμε 3 Μαϊου τη συζήτηση για εξωτερική πολιτική πάλι με πρόταση του Κομμουνιστικού Κόμματος και μετά από δεκατρείς μέρες κάναμε δεύτερη συζήτηση. Και εν συνεχεία, κάνουμε και τη σημερινή συζήτηση μετά από εννιά ημέρες. Δεν νομίζω -και η Αίθουσα δυστυχώς, το δείχνει αυτό το πράγμα- ότι θα έπρεπε να γίνει ακόμα μία συζήτηση. 

Θεώρησα αναγκαίο να τα πω αυτά, όχι για να μαρτυρήσω υπέρ του Πρωθυπουργού, αλλά διότι ειλικρινά έξι χρόνια σ' αυτήν τη θέση... 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Δεν είναι έτσι, κύριε Πρόεδρε. 'Εχουμε διαφορετική γνώμη. 

ΠΡΟΕΔΡΟΣ (Απόστολος Κακλαμάνης): ... έχω δώσει πιστεύω -και αν είναι κανείς που έχει αντίθετη γνώμη να μου το πει ευθέως- δείγματα ότι δεν είμαι φερέφωνο, αλλά ως Πρόεδρος του Σώματος καταρτίζω την ημερήσια διάταξη και όταν μεν πρόκειται περί νομοθετικού έργου θα πει η Κυβέρνηση τι σειρά των νομοσχεδίων της θέλει, όταν πρόκειται περί επερωτήσεων θα μου πει η Αντιπολίτευση και από κει και πέρα, με βάση τον Κανονισμό εγώ απευθύνομαι είτε στη μία πλευρά είτε στην άλλη. 

Δε νομίζω ότι υπάρχει θέμα πράγματι, από οποιαδήποτε πλευρά, ώστε να βγούμε από την ουσία, η οποία πολύ ωραία μέχρι τώρα αναπτύσσεται και να φάμε χρόνο για διαδικαστικά, πολύ περισσότερο, που αναμένει και η κυρία Παπαρήγα να λάβει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Πρόεδρε, παρακαλώ το λόγο. 

ΠΡΟΕΔΡΟΣ (Απόστολος Κακλαμάνης): Ορίστε, κύριε Πρωθυπουργέ, έχετε το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): 'Οχι επί της διαδικασίας, επί της ουσίας, κυρίες και κύριοι συνάδελφοι. 

Ο κ. Καραμανλής προσπάθησε και πάλι να τεκμηριώσει το επιχείρημά του ότι άλλα λέμε έξω, άλλα λέμε εδώ. 

Πρώτα απ' όλα θέλω να πω ότι, υπάρχει ένα γεγονός αδιαμφισβήτητο, το οποίο δείχνει σε όλο τον κόσμο ποια είναι η άποψή μας. Δεν συμμετέχουμε στους βομβαρδισμούς. Αυτό το ξέρει ο καθένας, το βλέπουμε στο ΝΑΤΟ, το ξέρουν στη Γιουγκοσλαβία, το ξέρουν και οι άλλες βαλκανικές χώρες. 'Ολη η άλλη φιλολογία, τι λέμε και τι δεν λέμε, βασίζεται σε κάποιες φαντασιώσεις, θα έλεγα, του κ. Καραμανλή. Διότι εγώ διερωτώμαι, πού ξέρει τι είπα εγώ στη Σύνοδο Κορυφής στο Βερολίνο; Πού ξέρει τι είπε ο Υπουργός Εξωτερικών στο Συμβούλιο Γενικών Υποθέσεων; Πήρε τα πρακτικά; 'Ελεγξε τα πρακτικά; Διαπίστωσε από τα πρακτικά ότι δεν είπαμε ότι πρέπει να υπάρχει πολιτική λύση; Δεν είπαμε ότι ο πόλεμος αυτός είναι καταστροφικός; Δεν είπαμε ότι πρέπει να σταματήσει το νωρίτερο; Δεν είπαμε ότι δεν πρόκειται να προκύψει λύση; Δεν είπαμε όλα αυτά τα οποία είπε περί σταθερότητος και αποσταθεροποίησης της περιοχής; Αυτά ελέχθησαν και μπορεί να τα αναζητήσει, να τα βρει για να διαπιστώσει αν λέγονται ή όχι. 

Εγώ όμως θέλω να σημειώσω το εξής: Και προς τα έξω -εφόσον τα πρακτικά ή αυτά που λέγονται στις συζητήσεις δεν τον ικανοποιούν- πριν από μερικές μέρες έγινε μια κοινή δήλωση από τον 'Ελληνα Υπουργό Εξωτερικών και τον Υπουργό Εξωτερικών της Τσεχίας, η οποία αναφέρεται στην ανάγκη μιας εκεχειρίας σαράντα οκτώ μέχρι εβδομήντα δύο ωρών. Να σταματήσουν οι βομβαρδισμοί και κατά τη διάρκεια αυτή να γίνει διαπραγμάτευση. Εφόσον δεν το αντελήφθη εγώ θα την καταθέσω στα Πρακτικά για να μελετήσει αυτήν την κοινή δήλωση. 

(Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά το προαναφερθέν έγγραφο, το οποίο έχει ως εξής: 

Σελίδα 7686 
Η σελίδα σε PDF

Σελίδα 7687 
Η σελίδα σε PDF


Σελίδα 7688 
Η σελίδα σε PDF

Σελίδα 7689 
Η σελίδα σε PDF

Σελίδα 7690 
Η σελίδα σε PDF

Σελίδα 7691
Η σελίδα σε PDF
 
ΒΑΣΙΛΕΙΟΣ ΜΑΓΓΙΝΑΣ: Ναυάγησε. 

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Δεν είναι το θέμα αν ναυάγησε ή όχι. Πολλά έχουν ναυαγήσει. Εδώ δεν ακούσαμε το "ναυάγησε", κύριε Μαγγίνα, ακούσαμε ότι δεν έχουμε πει τίποτε. 

Να το χαρτί, δημόσια σε όλο τον κόσμο, μπορείτε να το διαβάσετε. Δεν είπαμε ότι ναυάγησε. 

ΘΕΟΔΩΡΟΣ ΚΑΣΣΙΜΗΣ: Τη δήλωση. 

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Δε θα απαντά σε όλους. Δεν γίνεται. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Εγώ στις 16 Απριλίου έκανα μία πρόταση εδώ και τη στείλαμε έξω, για πολιτική λύση της κρίσης για ένα σύμφωνο σταθερότητας και ανασυγκρότησης και την ανθρωπιστική βοήθεια. 

Στο Συμβούλιο Γενικών Υποθέσεων που θα γίνει τη Δευτέρα στις Βρυξέλλες, αυτή η πρόταση είναι μεταξύ αυτών που θα συζητηθούν. Αναφέρεται σε αυτά που είπε ο κ. Καραμανλής περί σταθερότητας, τα οποία πρέπει να τονίζουμε. Δεν ισχύει όμως το ότι δεν τονίστηκαν αυτά από την ελληνική Κυβέρνηση. Νομίζω ότι κάπως υπερβάλλει την άγνοιά του ο κ. Καραμανλής παρουσιάζοντας εδώ ότι δεν συνέβη τίποτα. 

Μας είπε ότι έστειλε ένα γράμμα στο Ευρωπαϊκό Λαϊκό Κόμμα. Εγώ είχα παρακαλέσει να μου στείλει το αντίγραφο, δεν το πήρα. 'Ακουσα σήμερα ότι το στείλατε στις 7 Απριλίου. Στις 8 Απριλίου βγήκε μία απόφαση του Ευρωπαϊκού Λαϊκού Κόμματος και έχω πληροφορηθεί κατά τη συζήτηση -ελπίζω να είναι έτσι- ότι ήταν η Νέα Δημοκρατία παρούσα, δεν ξέρω αν ήσασταν εσείς ο ίδιος, κύριε Καραμανλή. Στην απόφαση αυτή δεν αναφέρεται τίποτε από αυτά που ελέχθησαν σήμερα εδώ από τον κ. Καραμανλή. Την απόφαση αυτή την καταθέτω. 

(Στο σημείο αυτό ο Πρωθυπουργός κ. Κωνσταντίνος Σημίτης καταθέτει για τα Πρακτικά την προαναφερθείσα απόφαση η οποία έχει ως εξής: 

Σελίδα 7693 
Η σελίδα σε PDF

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Τι συνέβη δηλαδή; 'Οτι -σύμφωνα με τις εκφράσεις του κ. Καραμανλή- "κατάπιε τη γλώσσα του" παρουσία των άλλων; Τίποτε απ'όλα αυτά που είπε στο γράμμα, δεν αναφέρονται εκεί. Εγώ δεν θα χρησιμοποιήσω την ίδια έκφραση, αλλά θα παρακαλέσω να έχουμε μέτρο στις εκφράσεις μας, αν θέλουμε να αντιμετωπίσουμε σωστά τα προβλήματα. 

Από όλα αυτά, λοιπόν, προκύπτει αυτό το οποίο είπα και στην ομιλία μου. Εμείς δηλώσαμε από την αρχή τη θέση μας -πολιτική λύση- "όχι" στους βομβαρδισμούς". Αυτήν τη θέση την υπερασπιστήκαμε σε κάθε διεθνές βήμα και πήραμε μια σειρά από πρωτοβουλίες. Και στις 16 Απριλίου και με την Τσεχία και με την παρουσία του κ. Παπανδρέου σε όλες τις πρωτεύουσες και στη συζήτηση με την κ. Ολμπράιτ ο κ. Παπανδρέου επανέφερε τα θέματα αυτά. Μίλησε για εκεχειρία, μίλησε για τη συμφωνία των οκτώ και για την εφαρμογή της. 

Η επιδίωξη, λοιπόν, είναι αυτή που ανέφερα στην αρχή. Να παρουσιάσουμε μία αρνητική εικόνα ότι η Ελλάδα δεν κάνει τίποτα. Αλλά η Ελλάδα κάνει και γι' αυτό έχει παρουσία, έχει προτάσεις, γι' αυτό είναι αξιόπιστη, γι' αυτό συζητούν όλοι μαζί μας. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Ο Πρόεδρος της Νέας Δημοκρατίας κ. Καραμανλής έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, δύο λέξεις θα πω για το πρώτο θέμα. 

Δεν προτίθεμαι να αντιδικήσω μαζί σας, ακόμα και όταν διαφωνώ, γιατί σέβομαι το αξίωμα που κατέχετε και πρέπει όλοι να συμβάλλουμε στην εύρυθμη λειτουργία της Εθνικής Αντιπροσωπείας. Εκείνο που επεσήμανα, όμως, δεν είναι το ζήτημα της διάταξης. Παρά την ασάφειά της, μπορεί κανείς να την επικαλεστεί. Το ζήτημα είναι ότι θα περίμενα από τον Πρωθυπουργό την ευαισθησία, το αναφαίρετο δικαίωμα που έχει η Αντιπολίτευση να καταθέτει αίτηση για προ Ημερησίας Διατάξεως συζήτηση στη Βουλή, να το σέβεται και να προσέρχεται στη συζήτηση. 'Οχι αυθαιρέτως να επιχειρεί τη συγχώνευση, γιατί κατά τη δική του αντίληψη είναι παρεμφερές το περιεχόμενο. 

Σε ό,τι αφορά τώρα τα συγκεκριμένα... 

ΠΡΟΕΔΡΟΣ (Απόστολος Κακλαμάνης): Σ' αυτό το θέμα σας είπα την άποψή μου ανεξάρτητα αν αυτή είναι και η άποψη του Πρωθυπουργού. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Θα μου την πείτε μετά. 

Σε ό,τι αφορά αυτά που είπε ο κύριος Πρωθυπουργός, θα μου επιτρέψετε να σας πω, κύριε Σημίτη, ότι στην ουσία επιβεβαιώσατε αυτά που λέμε. Λέτε σε μας τις απόψεις σας, οι οποίες πράγματι δεν είναι πολύ διαφορετικές από τις δικές μας, αλλά τις λέτε σε μας. Λέτε να πάω να βρω τα πρακτικά των συγκεκριμένων συσκέψεων. Το αμείλικτο ερώτημα είναι: Τους είπατε ότι είναι λάθος ο πόλεμος; Καθαρές κουβέντες. Τους είπατε ποιες μπορεί να είναι οι παρενέργειες και οι επιπτώσεις για την περιοχή; Τους μιλήσατε για τους τεράστιους κινδύνους που υπάρχουν για την περιοχή; Τους είπατε για τις ευθύνες τους; Τα καταγράψατε όλα αυτά; 

Η άποψη η δική μας και η άποψη όλων των Ελλήνων, η άποψη που μας έρχεται από το εξωτερικό είναι ότι τίποτα από αυτά δεν έγινε. Και αν είπατε μερικά πράγματα προφορικά, τα είπατε ψιθυριστά και με μισόλογα. Εκεί έχουμε διαφορετική γνώμη. 

Αυτή είναι η διαφωνία μας. Και το επισημαίνουμε, γιατί, έστω και αν έχουν περάσει πάνω από δύο μήνες πολέμου, έστω και τώρα, πρέπει να αποκτήσετε φωνή. Γι' αυτό σάς προκαλούμε και σάς προτείνουμε, συνάμα, να διατυπώσετε έναν ξεκάθαρο σχεδιασμό για το τι θα προτείνετε στην Κολωνία μεθαύριο. 

Κάνατε και πάλι αναφορά στην επιστολή. Θα σας τη δώσω την επιστολή, όλες τις επιστολές, γιατί είναι τρεις και προς το Ε.Λ.Π. και προς τον κ. Πρόντι, που περιέχουν τις απόψεις, που σας ανέπτυξα και προφορικά, εκεί. Πέραν του ότι έχουν δημοσιευθεί, να τις έχετε όχι μόνο, για να απαντηθεί η απορία σας, αλλά μπορεί να σας είναι και χρήσιμες, μήπως πάρετε καμιά ιδέα για το τι πρέπει να πείτε στην Κολωνία. 

(Χειροκροτήματα από την πτέρυγα της Νέας Δημοκρατίας) 

Θέλω όμως με απόλυτη νηφαλιότητα να διευκρινίσουμε και κάτι, επειδή για δεύτερη, τρίτη φορά, μου λέτε "Και αυτά που λέτε στην επιστολή δεν επέβαλαν την πολιτική άποψή σας στο Ευρωπαϊκό Λαϊκό Κόμμα". Μα, δεν περιμέναμε να το κάνουμε αυτό. Η αντιπροσωπεία της Νέας Δημοκρατίας εκεί την υποστήριξε, έδωσε τη μάχη της. Πράγματι, δεν επέβαλε την άποψή της, αλλά έδωσε τη μάχη της. Η διαφωνία μας παραμένει ότι εσείς δεν δώσατε τη μάχη. Εσείς προσυπογράψατε τους βομβαρδισμούς, δεν είπατε τίποτα και δεν καταγράψατε και καμία διαφωνία. Αυτή είναι η διαφορά μας. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Λυπούμαι γιατί ο κ. Καραμανλής προσθέτει στην άγνοιά του και την αδυναμία αντίληψης των όσων λέγονται εδώ. 

'Οταν εμείς υποστηρίξαμε πολιτική λύση της κρίσης, υποστηρίξαμε ότι τα στρατιωτικά μέσα δεν οδηγούν σε κανένα αποτέλεσμα και γι'αυτό είναι λάθος ο πόλεμος. Πρέπει να γίνει πολιτική προσπάθεια. 

'Οταν είπαμε ότι υπάρχει ο κίνδυνος αποσταθεροποίησης της περιοχής και εξηγήσαμε ότι υπάρχει μειονότητα στα Σκόπια ότι υπάρχουν κάποιοι οι οποίοι θέλουν τη μεγάλη Αλβανία ότι δεν πρέπει να αλλάξουν τα σύνορα, εξηγήσαμε βεβαίως ότι υπάρχουν τεράστιοι κίνδυνοι στην περιοχή. 

Αυτά τα οποία λέμε είναι αυτονόητα και πιστεύω ότι ο κάθε ένας μπορεί αν θέλει να τα καταλάβει. 

Η Αξιωματική Αντιπολίτευση δεν θέλει να τα καταλάβει. Δεν θέλει να τα καταλάβει διότι θέλει να παρουσιάζει ότι έχει άλλη θέση, να παρουσιάζει ότι άλλα υπεστήριξε και ότι αυτή έχει μία σταθερή γραμμή. Τίποτα απ'αυτά δεν συμβαίνει. Η Αξιωματική Αντιπολίτευση απλώς παρακολουθεί. 

(Χειροκροτήματα από τη πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Ο κ. Καραμανλής έχει το λόγο. 

ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κύριε Πρόεδρε, ήλπιζα ότι, με όλες τις διαφωνίες μας, θα διατηρήσουμε τουλάχιστον σήμερα το επίπεδο της κουβέντας εκεί που έπρεπε. 

Κάνατε δεύτερη φορά υπαινιγμό περί αγνοίας και περί αδυναμίας αντίληψης. Και αυτό με αναγκάζει να πω ότι την τακτική αυτή αρχίζετε να την ακολουθείτε ολοένα και εντονότερα τις τελευταίες ημέρες. 'Εχετε εξαπολύσει μια σειρά από μικροϋβριστές, και κράχτες σας. Και λέω μικροϋβριστές γιατί αυτά που λένε υβριστικά, αλλά στην ουσία και οι ίδιοι και αυτά που λένε είναι ασήμαντα. Αλλά και εσείς εκτρέπεσθε σε απρεπείς εκφράσεις και μάλιστα εκφράσεις, που δεν σας ταιριάζουν καθόλου. Δεν είναι δική μου δουλειά να σας προστατέψω από κακούς συμβούλους, που σας γράφουν κακές λέξεις. 

(Χειροκροτήματα από την πτέρυγα της Νέας Δημοκρατίας) 

Αλλά, σε κάθε περίπτωση, ας κρατηθούμε στο επίπεδο μιας σοβαρής διαφωνίας για τους χειρισμούς μας, ας κρατηθούμε στο επίπεδο της επιμονής μας για τη χάραξη εθνικής στρατηγικής και ας αντιπαρέλθουμε τα άλλα, τουλάχιστον για σήμερα. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΟΣ (Απόστολος Κακλαμάνης): Ο κύριος Πρωθυπουργός έχει το λόγο. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Καραμανλή, εγώ εδώ και πάρα πολύ καιρό σ' αυτήν την Αίθουσα σας επέστησα την προσοχή ότι ο τρόπος της προσωπικής αντιπαράθεσης τον οποίον έχετε επιλέξει, είναι ένας τρόπος αρνητικός για την πολιτική και το Κοινοβούλιο. 

Εσείς παρ'όλα αυτά επιμένετε και επιμένετε σταθερά. Και απάντηση πρέπει να έχετε. Διότι ο τρόπος αυτός πρέπει να έχει απάντηση για να καταλάβει ο ελληνικός λαός ότι εμείς θέλουμε μία άλλη πολιτική και έναν άλλον τρόπο ομιλίας από τους πολιτικούς. 

(Χειροκροτήματα από τη πτέρυγα του ΠΑ.ΣΟ.Κ.) 

ΠΡΟΕΔΡΟΣ (Απόστολος Κακλαμάνης): Η Πρόεδρος της Κοινοβουλευτικής Ομάδας του Κομμουνιστικού Κόμματος Ελλάδας, κ. Αλέκα Παπαρήγα έχει το λόγο. 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.) Κύριε Πρόεδρε, κατά τη διάρκεια της ομιλίας του κυρίου Πρωθυπουργού αναρρωτήθηκα τι είναι πιο τραγικό και επικίνδυνο. 

Το γεγονός ότι η Ελλάδα είναι μία από τις δεκαεννέα χώρες που συμμετέχουν σε αυτόν τον πόλεμο ή το γεγονός ότι αρνείται ότι συμμετέχει και μάλιστα λέει ότι από την πρώτη στιγμή παλεύει για την ειρήνη; Xωρίς να υποτιμώ την τραγική πλευρά του πολέμου, από πλευράς αν θέλετε ουσίας και προοπτικής, όταν η πολεμική συμμετοχή γίνεται ειρηνική πολιτική, τα πράγματα είναι πολύ τραγικά. Και ας μου επιτραπεί να πω ότι μου θυμίζει λίγο την εποχή της φαιάς Πανούκλας. 

Εν πάση περιπτώσει, ο ελληνικός λαός έχει δικαίωμα να σχηματίσει οποιαδήποτε γνώμη στο ένα ή στο άλλο τμήμα του. Και κανείς δεν μπορεί να του επιβάλει τη γνώμη του. 'Ομως, γιατί δεν γίνεται παραδεκτό αυτό που υπάρχει; Η Κυβέρνηση να εξηγήσει γιατί συμμετέχει στον πόλεμο. Και αν θέλετε, αυτή είναι η παλικαριά, να υπερασπιστείς την επιλογή σου, έχεις κάθε δικαίωμα, με τα επιχειρήματά σου. Δεν μπορεί να αισθανόμαστε ότι στις αίθουσες του Κοινοβουλίου γινόμαστε και λίγο αντικείμενο κοροϊδίας, λέγοντας "Δεν συμμετέχουμε, παλεύουμε για την ειρήνη". 

Πριν ασχοληθώ με αυτό το ζήτημα, γιατί κατά τη γνώμη μας το γιουγκοσλαβικό πρόβλημα είναι μεγάλης σημασίας -δεν είναι μόνο ένα ζήτημα πολέμου, γιατί πριν απ' όλα είναι πόλεμος, αλλά αντανακλά όλην την πολιτική της Ευρωπαϊκής 'Ενωσης και των συναφών οργανισμών- θέλω να ξεκαθαρίσω τη θέση του Κομμουνιστικού Κόμματος Ελλάδας, γιατί καμία φορά ο Πρωθυπουργός λέει ότι δεν λέμε τη θέση μας. Αν και τώρα τελευταία, μπορώ να παρατηρήσω πως δέχεται ότι έχουμε μία συγκροτημένη θέση, με την οποία δεν συμφωνεί, τη θεωρεί παρωχημένη. 

Θα φέρω το εξής παράδειγμα και νομίζω ότι αυτό είναι γνωστό. Συζητάμε με την πολιτική ηγεσία της Κύπρου και μας λένε πως ακριβώς επειδή βρίσκονται σε μία διαδικασία συζήτησης για την ένταξη στην Ευρωπαϊκή 'Ενωση, είναι υποχρεωμένοι να κάνουν ορισμένες αναπροσαρμογές και εναρμονίσεις για την ένταξή τους. Ανάμεσα στα πιο κρίσιμα ζητήματα είναι παραδείγματος χάριν, το πρόβλημα που έχει η Ευρωπαϊκή 'Ενωση -δεν το έχει η Κύπρος- ότι υπάρχουν συνεταιριστικές τράπεζες στην Κύπρο, υπάρχουν αγροτικοί συνεταιρισμοί και συνεταιριστική γη. 

Επίσης, πρόβλημα για την Ευρωπαϊκή 'Ενωση, είναι το φορολογικό σύστημα της Κύπρου, το κοινωνικό σύστημα παροχών κλπ., το οποίο απ' ό,τι λέγεται -ακόμη και το ΑΚΕΛ το λέει αυτό, που δεν είναι κυβερνητικό κόμμα- είναι καλύτερο από τις χώρες της Ευρώπης, για διάφορους λόγους. 

Οι αναπροσαρμογές που ζητούνται από την πλευρά της Κύπρου, είναι να κάνει αρνητικές εναρμονίσεις. 

'Ενα άλλο διαφορετικό παράδειγμα θα φέρω. Πριν δύο-τρία χρόνια η ηγεσία της Γιουγκοσλαβίας είχε εξαγγείλει εκτεταμένες ιδιωτικοποιήσεις, σαν αυτές που κάνουμε στην Ελλάδα και που γίνονται σε όλα τα μήκη και πλάτη της γης διότι το πολυεθνικό κεφάλαιο εκμοντερνίζεται και θέλει να τα αναλάβει όλα το ίδιο και όχι να αξιοποιεί τις κρατικές επιχειρήσεις. 

Δεν ξέρω αν η ηγεσία της Γιουγκοσλαβίας είχε αποφασίσει να ζητήσει την ένταξη της Γιουγκοσλαβίας στην Ευρωπαϊκή 'Ενωση, πιθανόν να το είχε κάνει ή πιθανόν να ήθελε να δημιουργήσει ένα κλίμα και να το ανιχνεύσει. Πριν ένα χρόνο όλες αυτές οι αποφάσεις για εκτεταμένες ιδιωτικοποιήσεις, αναστάλθηκαν από την κυβέρνηση Μιλόσεβιτς. Φαίνεται ότι η κυβέρνηση έβλεπε πιο μακριά, έβλεπε τον πόλεμο. Και για ν' αντιμετωπίσει την κατάσταση στη Γιουγκοσλαβία, έπρεπε να έχει η κυβέρνηση και ολόκληρη η χώρα στα χέρια της βασικούς μοχλούς άμυνας σε αυτόν τον πόλεμο. 'Ενας από τους παράγοντες που έκαναν τις ΗΠΑ αλλά και τις ηγετικές χώρες της Ευρωπαϊκής 'Ενωσης να μισούν την κυβέρνηση της Γιουγκοσλαβίας, διότι η λεγόμενη εθνοκάθαρση είναι το πρόσχημα, είναι το γεγονός ότι αναστάλθηκαν οι ιδιωτικοποιήσεις λέγοντας πως η Γιουγκοσλαβία είναι από τις χώρες εκείνες που δεν προχωρεί στον αναπτυξιακό και δημοκρατικό δρόμο της Δύσης. Και μάλιστα στο Ραμπουγιέ και στο Παρίσι συζητήθηκαν και τέτοια πράγματα, άλλο το ότι υποτίθεται ότι συζητήθηκαν μόνο τα δικαιώματα των Κοσοβάρων. Και μάλιστα στο αρχικό κείμενο του Ραμπουγιέ προβλέπονταν και τέτοια πράγματα και υπήρχε ειδικό σχέδιο ή υποσχέδιο -δεν ξέρω αν ήταν ενσωματωμένο στο κυρίως- που προέβλεπε πως οι νόμοι της οικονομίας της αγοράς θα λειτουργήσουν κατ'αρχήν στο Κόσσοβο και κατ'επέκταση σε ολόκληρη τη Γιουγκοσλαβία. 

Γιατί τα λέω αυτά; Τα λέω αυτά για να ξεκαθαρίσω γιατί το ΚΚΕ είναι ριζικά αντίθετο στην ύπαρξη της Ευρωπαϊκής 'Ενωσης και βεβαίως και στην πολιτική της. 

Ποιος είναι αντίθετος με τη συνεργασία γενικά, όχι τώρα και στον 18ο αιώνα υπήρχαν μορφές συνεργασίας. Δεν ανακαλύφθηκαν στον 20ό αιώνα και μετά την δεκαετία του 1980, ούτε μετά τον Β' Παγκόσμιο Πόλεμο. Μάλιστα, πολλές μορφές συνεργασίας που προωθούνται σήμερα, πατάνε στην πείρα ακόμα από τον 18ο και 19ο αιώνα. Δεν είναι όλα ριζικά καινούρια. Αλλά εν πάση περιπτώσει, υπόκεινται οπωσδήποτε στο νόμο της εξέλιξης. 

Γιατί είμαστε αντίθετοι με την Ευρωπαϊκή 'Ενωση; Είμαστε αντίθετοι γιατί πρόκειται για ένα συνεταιρισμό, ένα συνασπισμό, μία συνεργασία των ισχυρών καπιταλιστικών χωρών της Ευρώπης, με τους δορυφόρους τους, που τους έχουν ανάγκη για διάφορους λόγους, και αυτή η συγκεκριμένη συνεργασία έχει σκοπό, λόγο ύπαρξης και στόχο. Δεν υπόκειται ούτε σε μετασχηματισμούς ο σκοπός της ούτε σε αλλαγές και ούτε είναι σε μεταβατική περίοδο η Ευρωπαϊκή 'Ενωση. Κατ' αρχήν, έχει πάνω από πενήντα χρόνια ζωής. Βεβαίως θα εξελίσσεται και κάθε οργανισμός, όποιος και αν είναι αυτός, όποιο χαρακτήρα και αν έχει, δεν μπορεί να μένει ο ίδιος. Αλλά εδώ πρόκειται για ένα συγκεκριμένο συνεταιρισμό. Βεβαίως οι λαοί οφείλουν, μέσα στα πλαίσια αυτού του συνεταιρισμού, αφού δεν μπορούν να το διαλύσουν, να παλεύουν. Δεν πρέπει να κάτσουν με σταυρωμένα τα χέρια. Αλλά αυτός είναι ένας συγκεκριμένος συνεταιρισμός. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

Δεν καταλαβαίνω εδώ στην Ελλάδα που είμαστε αντίθετοι, έτσι λέμε και δεν το κρύβουμε, με ό,τι έχει σχέση με το μεγάλο κεφάλαιο, το μονοπωλιακό κεφάλαιο και αν θέλετε έχουμε και σκοπό τη ριζική κατάργησή του, όταν δημιουργηθούν οι προϋποθέσεις μας λέτε ότι θα πρέπει να αποδεχόμαστε την Ευρωπαϊκή 'Ενωση, γιατί, είναι, λέει, ευρωπαϊκή συνεργασία! 'Οχι, είναι απλώς ένας συνεταιρισμός, σε ένα ευρωπαϊκό επίπεδο. Από πού βγαίνει ότι όποιος είναι ριζικά αντίθετος με την Ευρωπαϊκή 'Ενωση αγνοεί την Ευρώπη ή δεν θέλει άλλες μορφές συνεργασίας στο πλαίσιο της Ευρώπης; Το λέω αυτό, γιατί δεν μας απασχολεί, τι λέτε για το Κ.Κ.Ε., γιατί εμείς έχουμε την ευκαιρία να εξηγήσουμε στο λαό τι λέμε. Δεν είναι εκεί το ζήτημα. Αυτό που μας απασχολεί περισσότερο και μας προβληματίζει είναι με αφορμή τον πόλεμο της Γιουγκοσλαβίας, αλλά και την οξύτατη κριτική που δέχεται δικαιολογημένα η Ευρωπαϊκή 'Ενωση και το ΝΑΤΟ, γίνεται μία προσπάθεια από την Κυβέρνηση κυρίως, αλλά εδώ σιγοντάρουν και ορισμένα άλλα κόμματα και όχι μόνο και άλλοι παράγοντες διαμορφωτές της κοινής γνώμης, προσπαθούν να περάσουν μία άποψη ότι δεν έχεις δικαίωμα να σκέφτεσαι ότι αύριο μπορεί να υπάρξει κάποια άλλη εξέλιξη στην Ελλάδα και γιατί όχι σε ολόκληρη την Ευρώπη ή σε ολόκληρο τον κόσμο. Πρέπει να κλείσεις την πόρτα, να βάλεις μία σιδερένια πόρτα μπροστά σου και να λες ότι εγώ δεν μπορεί θα δεχθώ το σήμερα όπως είναι και δεν έχω δικαίωμα να σκεφθώ κάτι διαφορετικό αύριο. 

Ευτυχώς που οι προοδευτικές δυνάμεις και των περασμένων αιώνων, όλες, δεν έβαζαν πόρτες μπροστά τους. 'Ομως εμείς στον ελληνικό λαό λέμε ότι πρέπει να παλέψει και να παρεμποδίσει την πολιτική της Ευρωπαϊκής 'Ενωσης, όχι να παρέμβει γενικά να αμβλύνει κάποιες συνέπειες, αλλά να την παρεμποδίσει. Παραδείγματος χάρη να παρεμποδίσουμε να πουληθούν λιμάνια, αεροδρόμια και για να την παρεμποδίσεις πρέπει πριν από όλα να αντιπαρατεθείς στην Κυβέρνηση. Μάλιστα σε συνεργασία με ευρωπαϊκά κινήματα να παρεμποδίσεις να προχωρούν επιλογές της Ευρωπαϊκής 'Ενωσης. Εμείς θέλουμε να δυσκολέψουμε την Ευρωπαϊκή 'Ενωση, γιατί όσα επιτεύγματα έχει, αυτά είναι θηλειά στο λαιμό των εργαζομένων. Μην ξεχνάμε ότι παρεμβάλλονται και νέα εμπόδια, τα οποία παρεμποδίζουν να βγει σε κάποιο διάδρομο πιο πλατύ και να ανοίξει και κάποια πόρτα. Να δοκιμάσεις και κάποια άλλη λύση. Και μας απασχολεί αυτό το πνεύμα της μοιρολατρείας και του ραγιαδισμού, με αυτό το πνεύμα ότι οι λαοί είναι ανίσχυροι. Γι' αυτό αναρωτήθηκα στην αρχή, ποιο είναι τραγικό και επικίνδυνο που κάνει η Κυβέρνηση; Που συμμετέχει στον πόλεμο ή που αρνείται ότι συμμετέχει και λέει ότι αυτό είναι ειρήνη; 

Η υπόθεση του πολέμου της Γιουγκοσλαβίας είναι δείκτης αν θέλετε αυτού που λέμε νέα τάξη πραγμάτων, παγκοσμιοποίηση κλπ. Δεν είναι δυστυχώς ένα τοπικό γεγονός. 

Είπε ο Πρωθυπουργός ότι υποφέρει η ανθρωπότητα σήμερα από τους πολέμους γιατί υπάρχει η ηγεμονία των Ηνωμένων Πολιτειών της Αμερικής, γιατί έχουμε μονοπολισμό. Δε φαντάζομαι ότι το πιστεύει απόλυτα αυτό ο Πρωθυπουργός γιατί τότε πρέπει να μας απαντήσει πώς είναι δυνατόν μια Ευρωπαϊκή 'Ενωση η οποία αποτελείται από ισχυρότατα κράτη σε παγκόσμιο επίπεδο. Μην ξεχνάμε ότι η Γερμανία, η Μεγάλη Βρετανία, η Γαλλία, η Ιταλία είναι μέσα στον κύκλο των επτά. Γιατί τη Ρωσία για πολύ ειδικούς λόγους την έχουν προσθέσει ως τσόντα. 

Βεβαίως εμείς δεν αρνούμαστε ότι οι Ηνωμένες Πολιτείες έχουν ηγετική θέση σήμερα παγκόσμια σε πολλούς τομείς ή μπορεί να έχουν εξασφαλίσει αυτήν την ηγετική θέση ενδεχόμενα για την επόμενη δεκαετία αν και υπάρχουν αρκετοί που το αμφισβητούν, διεθνή κέντρα, δεν έχει σημασία. Αλλά, γιατί δεν μας εξηγούν, γιατί δηλαδή οι άλλες καλές δυνάμεις δεν βάζουν εμπόδιο; Τι φοβούνται; Πού είναι το πρόβλημα; Δηλαδή, αν θέλετε και σαν σχήμα λογικό δεν μπορούμε να το δεχθούμε πολύ περισσότερο που και πολιτικά δεν μπορούμε να το δεχθούμε, αλλά και σαν ένα σχήμα λογικής. 

Υπάρχει η απάντηση να πάμε σε έναν κόσμο συμμετρικό και πολυκεντρικό. Βεβαίως, θα είμαστε οι τελευταίοι που θα πούμε ότι μας αρέσει αυτή η παγκόσμια ισοπέδωση και η ομοιομορφία αυτή, η παγκοσμιοποίηση δηλαδή, αυτή η επικράτηση παγκόσμια του καπιταλισμού στη συντριπτική πλειοψηφία των χωρών. Θα είμαστε έξω από τις θέσεις μας και τις απόψεις μας, να είμαστε υπέρ μιας τέτοιας ομοιομορφίας. Αλλά αυτό είναι το ζήτημα; Δηλαδή, αν η Ευρωπαϊκή 'Ενωση παραδείγματος χάρη καταφέρει στον ανταγωνισμό της με τις Ηνωμένες Πολιτείες να έχει μια μεγαλύτερη δύναμη, αυτό σημαίνει ότι κατοχυρώνεται η ειρήνη, η ασφάλεια, η ευημερία των λαών και η ευτυχία; 

Γι' αυτό ξεκαθαρίζω για άλλη μια φορά βεβαίως εμείς όχι μόνο συμφωνούμε να υπάρχουν πολλά κέντρα, αλλά αυτά τα κέντρα πρέπει να είναι αντίπαλα των ισχυρών ιμπεριαλιστικών κέντρων ή πρέπει να κινούνται σ' αυτήν την κατεύθυνση. 

Αλλά εμείς πάμε και παραπέρα. Αυτά τα διάφορα κέντρα τα οποία θα στηθούν και τα οποία για μας δεν έχουν καμιά σχέση θα μπορούν να εμφανιστούν όταν διαλυθεί η Ευρωπαϊκή 'Ενωση ή το ΝΑΤΟ ή όταν είμαστε σε πορεία που έχουν αδυνατίσει σημαντικά. Εάν υπάρξουν αυτά τα κέντρα θα μπορούν να γίνουν παράγοντες ειρήνης και μπορούν να λειτουργούν υπέρ των λαών και όχι υπέρ της πλουτοκρατίας εάν αυτά τα κέντρα στηρίζονται πραγματικά στην εθνική ανεξαρτησία της κάθε χώρας και του κάθε λαού και στο δικαίωμα του κάθε λαού να αποφασίζει τουλάχιστον για τα του οίκου του, χωρίς βεβαίως αυτό να σημαίνει ότι τα του οίκου μου με φέρνουν σε αντίθεση με τα συμφέροντα γειτονικών ή άλλων λαών. Εμείς δεν μπορούμε να φανταστούμε ότι θα υπάρξει κέντρο, πολύ περισσότερο δεν μπορεί να είναι αυτή η Ευρωπαϊκή 'Ενωση που θα είναι ο αντίποδας υπέρ της ειρήνης και της ευημερίας των λαών και των δικαιωμάτων του λαού που μπορεί αυτό το κέντρο να βασίζεται σε σχέσεις ανισοτιμίας εξάρτησης και πάνω απ' όλα σε σχέσεις που οξύνουν την ταξική εκμετάλλευση και την εθνική καταπίεση. Αυτά τα κέντρα και στην εξωτερική τους πολιτική δεν μπορεί να είναι δίκαια όταν αν θέλετε στο εσωτερικό τους βασίζονται πάνω στην αδικία. Να γιατί λοιπόν υιοθετούμε πολιτική ριζικής εναντίωσης στην Ευρωπαϊκή 'Ενωση και σε καμία περίπτωση όταν λέμε Ευρωπαϊκή 'Ενωση δεν εννοούμε Ευρώπη. 'Αλλο Ευρώπη και άλλο Ευρωπαϊκή 'Ενωση. 

'Οσον αφορά τον πόλεμο στη Γιουγκοσλαβία, κύριε Πρωθυπουργέ, θα μας αναγκάσετε για άλλη μια φορά να πούμε το εξής: 'Οχι απλώς είπατε ναι στον πόλεμο, αλλά προσκομίσατε θα έλεγα -δεν ξέρω τι κάνετε στις ιδιαίτερες συζητήσεις σας δεν μας ενδιαφέρει τι λέτε εκεί, εμάς μας ενδιαφέρει τι κάνετε και τι λέτε και δημόσια- στο ΝΑΤΟ και στην Ευρωπαϊκή 'Ενωση που σιγοντάρει και συμμετέχει στον πόλεμο όλα τα επιχειρήματα και όλα τα άλλοθι υπέρ του πολέμου για να μην πω ότι τα είπατε και εδώ, επειδή είναι προεκλογική περίοδος, λίγο πιο κομψά και στρογγυλεμένα. 

Θα τα θυμίσω, είναι βαρετό, αλλά δεν μπορούμε να κάνουμε διαφορετικά. Πριν ακόμα γίνουν οι συζητήσεις στο Ραμπουγιέ και στο Παρίσι βάλατε την υπογραφή σας στο κείμενο που έλεγε ότι θα γίνει πόλεμος, ακήρυχτος μάλιστα, κατά της Γιουγκοσλαβίας. 

Και δεχθήκατε η Ελλάδα να γίνει η χώρα της διοικητικής μέριμνας αυτής της επίθεσης. Και ξέρετε ότι για να γίνει μια επίθεση χρειάζεται και περιοχή της διοικητικής μέριμνας. Τώρα εγώ αυτό που ξέρω είναι ότι η βόρειος Ελλάδα έχει γίνει ένα ολόκληρο στρατόπεδο. Και μάλιστα επειδή είπατε ότι κάνετε πρόταση με την Τσεχία για εκεχειρία, γι' αυτό η Θεσσαλονίκη εδώ και δυο τρεις μέρες είναι στο πόδι και περνάνε τα πάντα από εκεί; Μέχρι λέγεται ότι πέρα από χημικά όπλα, ενδεχόμενα και εξοπλισμένα με πυρηνική γόμωση δεν ξέρω πώς τα λένε, δεν είμαι ειδικός. Τα υπογράψατε όλα. Και δεν χάνει την ευκαιρία η κ. Ολμπράιτ και ο κ. Κλίντον κάθε μέρα να το λένε. 

Τι έμεινε σχετικά ανοικτό σε αυτό το κείμενο; Προβλέπονται οι χερσαίες επιχειρήσεις. Αυτό που έμεινε ανοικτό είναι ο χρόνος πραγματοποίησης και η μορφή. Αυτό έμεινε σχετικά ανοικτό. 'Οχι αν θα γίνουν. Ειπώθηκε, αν χρειαστεί θα γίνουν. Αυτό θα το ξαναδούμε. Το υπογράψατε. Εμείς τα κείμενα αυτά τα έχουμε δημοσιεύσει, τα έχουμε δημοσιοποιήσει. 

Από εκεί και πέρα υπογράψατε όλα τα εμπάργκο, όλο τον αποκλεισμό εναντίον της Γιουγκοσλαβίας. Αυτό δεν είναι πόλεμος; Τι είναι αυτό; Είναι ειρήνη; Η μόνη "θαρραλέα" πράξη που κάνατε είναι να ψηφίσετε λευκό στον αποκλεισμό της γιουγκοσλαβικής τηλεόρασης από το δορυφορικό δίκτυο. 

Δεχθήκατε τη διαταγή του Κλίντον ο οποίος αναγόρευσε σε ζώνη πολεμικών επιχειρήσεων το βόρειο Ιόνιο. Και γι' αυτό τώρα οι Αμερικανοί και οι άλλοι ρίχνουν στο βόρειο Ιόνιο και στην Αδριατική ΝΑΤΟϊκές βόμβες. Δεν ξέρω γιατί δεν τις χρησιμοποιούν. Καταλαβαίνετε τι κίνδυνοι μπορεί να προκύψουν και για τη ναυσηπλοϊα ή ότι έχει σχέση βεβαίως με ρύπανση περιβάλλοντος κλπ. Αυτά τα συμφωνήσατε. Και μόλις προχθές αφού είχατε στείλει το περίφημο γράμμα και αφού λέτε για εκεχειρία και αφού ο κ. Παπανδρέου συνεχώς λέει αυτήν τη γελοία θα έλεγα πρόταση για δυο μέρες να σταματήσουν οι βομβαρδισμοί, συμφωνήσατε στην αύξηση των στρατιωτικών δυνάμεων στη Γιουγκοσλαβία, στο Κόσοβο τις οποίες βέβαια τις παρουσιάζετε σαν δυνάμεις ειρήνευσης. Είναι δυνάμεις κατοχής και διεύρυνσης της δράσης του UCK. Είναι πολεμικές δυνάμεις. Τη μια λένε 50.000, την άλλη 70.000, την άλλη 90.000 και τις έχουν φθάσει στις 120.000. Ετοιμάσατε δυο τάγματα, το 501 και το 507 για να πάνε. Ειρηνευτική δύναμη τη λέτε. Και επειδή σεις τη λέτε ειρηνευτική δύναμη πρέπει και ο ελληνικός λαός να δεχθεί ότι είναι η ειρηνευτική δύναμη; Μα τόσες ειρηνευτικές δυνάμεις που έχουν συγκεντρωθεί στα Βαλκάνια μόνο περιστέρια ειρήνης θα έπρεπε να πετάνε! 

Είναι δυνατόν -αναρωτιέμαι- να μας κοροϊδεύετε; Το λέω αυτό, γιατί συνωστισμός "ειρηνευτικών" δυνάμεων υπάρχει στα Βαλκάνια! 

Δώσατε όμως και γερό άλλοθι σ' αυτόν τον πόλεμο με τα ψεύτικα σενάρια της εθνοκάθαρσης. Και αυτό είναι πασίγνωστο ότι πρόκειται για ψέμα. Και συνεχίζετε και σήμερα να το λέτε. Και βέβαια μιλάτε για την εθνοκάθαρση γιατί ακριβώς δεν θέλει κανείς -ή έστω καμία από τις ηγετικές δυνάμεις του ΝΑΤΟ- ειρήνη στα Βαλκάνια. 'Αρα πρέπει να υπάρχει ένα ψέμα για να συντηρείται η κατάσταση. 

Λοιπόν, εγώ θα σας θυμίσω -και ευτυχώς υπήρξαν και μερικές εφημερίδες που τα δημοσίευσαν αυτά, δεν καταφέρατε να τους πειθαρχήσετε όλους, ούτε τους δημοσιογράφους ούτε τον Τύπο ούτε και ορισμένα κανάλια της τηλεόρασης- έγγραφα που έχουν σχέση και με δικαστήρια κρατιδίων της Γερμανίας και του Υπουργείου Εξωτερικών που σαφώς λένε ότι δεν υπάρχει δίωξη εθνοτική στη Γιουγκοσλαβία. 

Και θυμίζω την απόφαση του διοικητικού δικαστηρίου του Τριδν 12.1.99, πριν γίνει ο πόλεμος που λέει ότι ακόμη και στο Κόσοβο ένας ανοικτός διωγμός που να έχει σχέση με την αλβανική εθνότητα δεν είναι επαληθεύσιμος. Οι ενέργειες των σερβικών δυνάμεων ασφαλείας δεν κατευθύνονται κατά των Κόσοβο-Αλβανών ως εθνοτικά προσδιορισμένη ομάδα αλλά εναντίον στρατιωτικού αντιπάλου. Ε, βεβαίως αν υπάρχει εμφύλιος πόλεμος δεν θα ρίχνονται από τη μια μεριά και από την άλλη λουλούδια. Σφαίρες και βόλια θα ρίχνονται. 

Δεύτερον, απόφαση του διοικητικού δικαστηρίου της Βαυαρίας 29.10.98 η οποία αναφέρει ότι οι αποφάσεις του Υπουργείου Εξωτερικών -εννοείται της Γερμανίας- δεν επιτρέπουν την εξαγωγή συμπεράσματος ότι υπάρχει ομαδικός διωγμός εθνοτικών Αλβανών από το Κόσοβο. Αυτό το λέει το Υπουργείο Εξωτερικών της Γερμανίας που βεβαίως είναι η χώρα που παίρνει μέρος στον πόλεμο και πάρα πολύ ενεργά. 

Και λέει παρακάτω: Ενα γιουγκοσλαβικό κρατικό πρόγραμμα διωγμών που έχει στόχο ολόκληρη εθνοτική ομάδα των Αλβανών, ούτε υπάρχει τώρα ούτε υπήρχε νωρίτερα. 

Απόφαση του Ανωτάτου Δικαστηρίου του Μίνστερ 11 Μαρτίου 1999. Πάλι πριν τον πόλεμο. Αναφέρει τα εξής: Οι εθνοτικοί Αλβανοί στο Κόσοβο ούτε εξετέθησαν ούτε εκτίθενται τώρα σε τοπικούς ή καθ' άπασαν τη χώρα διωγμούς στην Ομοσπονδιακή Δημοκρατία της Γιουγκοσλαβίας. 

Επομένως είναι στον αέρα όλα τα επιχειρήματα των δολοφόνων για τη δικαιολόγηση ενός ακήρυχτου πολέμου. Εμείς -θα σας το πω- δεν λέμε ότι δεν θα υπήρχαν ακραίες ενέργειες ανάμεσα σε Αλβανούς και σε Σέρβους και βιαιοπραγίες. Θα λέγαμε ότι είναι φυσικό να υπάρχουν. 'Οταν επί δέκα χρόνια προκαλούνται εθνικιστικά μίση και αντιπαλότητες, όταν υπάρχεί η δράση του UCK θα έγιναν και τέτοια προβλήματα. Αλλά εθνοτικές διώξεις δεν επαληθεύονται, λέει. 

Η ελληνική Κυβέρνηση υιοθέτησε επίσης το ψέμα, ότι διακόσιες πενήντα χιλιάδες (250.000) Αλβανοί έφυγαν πριν τον πόλεμο από το Κόσοβο για να γλυτώσουν την εθνοκάθαρση. Καλά, τους είδε κανείς αυτούς; Να έφυγαν δύο χιλιάδες πεντακόσιες (2.500), να έφυγαν είκοσι πέντε χιλιάδες (25.000) μπορεί, κάτω απ' όλο το κλίμα αυτό που υπήρχε, αλλά διακόσιες πενήντα χιλιάδες (250.000); Μυρμήγκια ήταν αυτοί; Αλλά και μυρμήγκια να ήταν θα τους βλέπαμε. Με την ευκαιρία, θέλω να πω το εξής. Υπήρχαν 'Ελληνες φοιτητές και στο Βελιγράδι και στην Πρίστινα πάρα πολλοί, γιατί τουλάχιστον με αφορμή τον πόλεμο γύρισαν στην Ελλάδα και έκαναν κάποιες επιτροπές για να γίνουν δεκτοί στα πανεπιστήμια. Αυτοί που γύρισαν δεν θα μαρτυρούσαν για τις διακόσιες πενήντα χιλιάδες (250.000) σκοτωμένους Αλβανούς; Στην κατοχή οι Γερμανοί σκότωσαν στο Αργοστόλι δέκα χιλιάδες (10.000) Ιταλούς και για μήνες μετά το αίμα έβγαινε μέσα από τη γη. Εδώ μιλάμε για διακόσιες πενήντα χιλιάδες (250.000). Σας λέω ότι δέκα χιλιάδες (10.000), είκοσι πέντε χιλιάδες (25.000) μπορούσαν να είχαν φύγει. Ούτε αυτό ανιχνεύεται αλλά δεν μπορώ βεβαίως να πάρω και κανέναν όρκο. Τα καραβάνια των προσφύγων σχηματίστηκαν μετά τους βομβαρδισμούς και σχηματίστηκαν με διπλό τρόπο. Και από το φόβο των βομβαρδισμών αλλά ωθήθηκαν να φύγουν για να γλυτώσουν τη λεγόμενη επαπειλούμενη εθνοκάθαρση. Και βεβαίως τα καραβάνια των προσφύγων -και σ' αυτούς είμαστε αλληλέγγυοι- ήταν στην πλειοψηφία φτωχοί, αθώοι και τρομοκρατημένοι άνθρωποι. Χώρια οι αποκαλύψεις που έγιναν όχι από το "ΡΙΖΟΣΠΑΣΤΗ" αλλά από άλλες εφημερίδες και από ξένα πρακτορεία για πληρωμένους Αλβανούς περίπου δύο χιλιάδες πεντακόσιες (2.500) που τους χρησιμοποιούσαν σαν ηθοποιούς να κλαίνε και να "σκοτώνονται" εκεί για να λένε ότι βιάστηκαν ή δεν ξέρω τι άλλο οι γυναίκες των Αλβανών. 'Ισως γι' αυτό έχουμε κάθοδο χολυγουντιανών αστέρων σ' αυτούς τους χώρους για να μάθουν ίσως και από ερασιτέχνες ηθοποιούς καλύτερα την υποκριτική τέχνη. Βεβαίως η συντριπτική πλειοψηφία των Αλβανών είναι πραγματικά θύματα ενός πολέμου και αν θέλετε ας πουν και μια κουβέντα παραπάνω, δεν χάθηκε ο κόσμος μέσα σε τέτοιες συνθήκες. Αλίμονο να τα βάλουμε με τους Αλβανούς πρόσφυγες. 

Την ίδια ώρα, λοιπόν, και σήμερα που μιλούσε ο Πρωθυπουργός για τα ειρηνευτικά προγράμματα στα Βαλκάνια και τα διάφορα σχέδια, δεν γίνεται λόγος για τα δυο εκατομμύρια ξεριζωμένους Σέρβους στο τεχνητό κράτος της Βοσνίας. Δηλαδή γι' αυτούς δεν υπάρχει πρόβλημα; Κουβέντα δεν γίνεται. 

Επίσης δεν γίνεται λόγος και στα τηλεοπτικά τραπέζια αλλά και στις επίσημες τοποθετήσεις της Κυβέρνησης ότι στην περιοχή Κόσοβο-Μετόχια εκτός από τους Αλβανούς που οι "ανθρωπιστές" της χώρας μας αποκαλούν Αλβανόφωνους εν τω μεταξύ ζουν εξακόσιες πενήντα χιλιάδες άλλοι άνθρωποι που δεν είναι αλβανικής καταγωγής. Και συγκεκριμένα διακόσιοι πενήντα χιλιάδες Σέρβοι και Μαυροβούνιοι, εκατόν πενήντα πέντε χιλιάδες καταγράφονται ως μουσουλμάνοι -δεν ξέρω ποια είναι η καταγωγή τους- εκατόν πενήντα χιλιάδες τσιγγάνοι, πενήντα χιλιάδες Τούρκοι, Αιγύπτιοι και άλλοι. Και αυτοί άνθρωποι είναι. 

Κρύβει η ελληνική Κυβέρνηση επίσης ότι στο Παρίσι, και πριν αρχίσουν οι προμελετημένοι έτσι και αλλιώς βομβαρδισμοί, η αντιπροσωπεία της Σερβίας υπέγραψε συμφωνία που προέβλεπε ευρεία αυτονομία και τοπική αυτοδιοίκηση για το Κόσοβο-Μετόχια μια αυτονομία μάλιστα αρκετά θα έλεγα προωθημένη για τα ευρωπαϊκά πρότυπα. Κρύβουν ότι η ηγεσία της Γιουγκοσλαβίας κράτησε ένα και μοναδικό δικαίωμά της να μη δεχθεί στρατό κατοχής στην περιοχή. Εκεί ήταν η διαφωνία. Σημειώνουμε δε ότι ο στρατός κατοχής, δηλαδή, ο ΝΑΤΟϊκός στρατός προβλέπονταν χωρίς να υπάρξει πολεμική επιχείρηση. Δηλαδή ακόμη και αν δεν γίνονταν πολεμική επιχείρηση το ΝΑΤΟ θα ήταν παρόν στην περιοχή. 

Ο ελληνικός λαός δεν έπρεπε να έχει ενημερωθεί για όλα αυτά και να βγάλει το συμπέρασμά του; Αναμφισβήτητα εμείς δεν λέμε ότι θα έχει ενιαία γνώμη για όλα ο ελληνικός λαός, ούτε μπορεί να έχει ενιαία γνώμη για όλα. Και πάλι είναι προς τιμήν του ελληνικού λαού, που ενώ έχει δεχθεί, όχι μόνο παραπληροφόρηση, αλλά κυρίως έχει δεχθεί μία πολιτική απόκρυψης πραγματικών στοιχείων, που με το αισθητήριό του και το πολιτικό του κριτήριο, τοποθετήθηκε έτσι, κατά του πολέμου, όχι συναισθηματικά, αλλά πολιτικά και είναι πραγματικά ο πρώτος λαός στην Ευρώπη -να το πούμε- αν όχι παγκόσμια, που κράτησε μία τέτοια παλικαρήσια, ηρωική και σωστή στάση για το γιουγκοσλαβικό. 

Με αυτήν την έννοια, λοιπόν, εμείς θεωρούμε ότι ως ελληνική Κυβέρνηση εγκληματήσατε και δυστυχώς, αυτό το έγκλημα είναι διαρκείας. Με ποια έννοια; Γιατί ακριβώς δεν είναι ένα μεγαλωμένο γεγονός. Και βεβαίως, δεν είναι αυτό που είπε ο κ. Καραμανλής ότι είναι λάθος πόλεμος. 

Ξέρετε, δεν είναι τραγικό να γίνει ένας λάθος πόλεμος, όσο και αν είναι λάθος. Είναι αναπόσπαστο στοιχείο ο πόλεμος της λεγόμενης νέας τάξης πραγμάτων, που είναι ιμπεριαλιστική και αυτή η νέα τάξη πραγμάτων έχει τις οικονομικές και κοινωνικές της όψεις στην Ευρωπαϊκή 'Ενωση και τις στρατιωτικές στο ΝΑΤΟ. Καθαρά πράγματα. 

Αυτό που εμάς μας κάνει να ανησυχούμε -και γι'αυτό λέμε στον ελληνικό λαό να ξεσηκωθεί κυριολεκτικά- είναι το γεγονός ότι αυτή η πολιτική, η οποία θέλει να κάνει την εργατική δύναμη όσο γίνεται πιο φθηνή και εκμεταλλεύσιμη, να συγκεντρώσει δύναμη στα χέρια των λίγων, των ισχυρών πολυεθνικών, των ισχυρών καπιταλιστικών κρατών, αναπόφευκτα φέρνει και τον πόλεμο. 

Εμείς δεν λέμε ότι η πρώτη επιλογή σήμερα, ακόμη και του ΝΑΤΟ, είναι ο πόλεμος, είναι όμως σίγουρα επιλογή αν με τα άλλα δήθεν ειρηνικά και πολιτικά μέσα δεν αναπτυχθούν τα κέρδη και τα κεφάλαια. 

Από τη στιγμή, λοιπόν, που ο κύριος και στρατηγικός σκοπός είναι η εδραίωση αυτού του συστήματος, η πρόληψη των λαϊκών αντιδράσεων και αντιστάσεων και η διανομή της λείας, είναι φυσικό να τους εμποδίζουν τα σύνορα και ό,τι ίσχυε που προστάτευε ένα λαό και τα κυριαρχικά του δικαιώματα. 'Ετσι ο πόλεμος είναι αναπόφευκτος. 

Από αυτήν την άποψη θέλουμε να τοποθετηθούμε συγκεκριμένα σε τούτη τη φάση που τη θεωρούμε κυριολεκτικά στην κόψη του ξυραφιού, που είναι η φάση αν θα γίνουν χερσαίες ενέργειες ή θα προχωρήσουν τα ειρηνευτικά σχέδια. 

Κατ'αρχήν είναι γεγονός ότι οι ευρωπαϊκές κυβερνήσεις προβληματίζονται για τις εξελίξεις στη Γιουγκοσλαβία και προβληματίζονται όχι από ανθρωπιστικούς σκοπούς, αλλά με το ίδιο το επιχείρημα που έφερε ο Πρωθυπουργός, ότι δεν έφερε αποτέλεσμα. 'Οχι, δηλαδή ότι ο πόλεμος είναι άδικος -λάθος δεν είναι, λάθος για το σύστημα, άδικος είναι- αλλά δεν έφερε αποτέλεσμα. Αυτός είναι ο προβληματισμός που γίνεται στην Ευρώπη και το ανέφερε εδώ ο Πρωθυπουργός με ειλικρίνεια. Δεν έφερε, λέει, αποτέλεσμα. Δηλαδή αν έφερνε αποτέλεσμα, θα ήταν καλός και δίκαιος. 'Ετσι κρίνετε τα πράγματα. Είναι οι ευρωεκλογές, είναι και αυτή η έρημη η κάλπη, καταλαβαίνω ότι είναι δύσκολη η θέση σας. 

Σκέπτονται, λοιπόν, να κάνουν ένα διάλειμμα στον πόλεμο ή να βάλουν το μαχαίρι στο λαιμό του γιουγκοσλαβικού λαού και να του πούνε "ή σε ισοπεδώνουμε ή συνθηκολογείς". Αυτό είναι το σύγχρονο δίλημμα το οποίο εμείς, οι δογματικοί όπως λέει ο κύριος Πρωθυπουργός, βεβαίως το απορρίπτουμε. Διότι εμείς σεβόμαστε όλην την ιστορία, όχι μόνο της Ελλάδας, αλλά και την παγκόσμια ιστορία. 

Από αυτήν την άποψη, λοιπόν, προσπαθούν να δουν πώς θα μοντάρουν τα πράγματα. Και αν υπάρχει ειρηνευτικό σχέδιο, δηλαδή, αν σταματήσει ο πόλεμος, να μείνει ανοικτή η πόρτα να επαναληφθεί ο πόλεμος, γι'αυτό θέλουν μέσα τις χερσαίες δυνάμεις, εκατό χιλιάδες, εκατόν είκοσι χιλιάδες, εκατόν πενήντα χιλιάδες και βεβαίως, πλήρως ελεγχόμενο το Κόσοβο. Διότι σου λέει, αν κλείσει το θέμα, όχι και η πόρτα, θα είναι ανοικτή για τα χειρότερα. Οι λαοί πρέπει να κλείνουν τις πόρτες και τα παράθυρα. 

Η βάση, λοιπόν, λέει, είναι το σχέδιο των οκτώ. Τι είναι το σχέδιο των οκτώ; Είναι ακόμη χειρότερο και από το Ραμπουγιέ, διότι εκεί, όπως λέγεται, το Κόσοβο -το έχουμε ξαναπεί από αυτό το Βήμα- δεν θα είναι ούτε προτεκτοράτο. Θα είναι μία τρύπα. 

Θα αποσπασθεί το Κόσοβο από τη Σερβία, θα είναι εντός των συνόρων της Ομοσπονδιακής Δημοκρατίας της Γιουγκοσλαβίας, αλλά εκτός Σερβίας και τις πολιτικές λειτουργίες και την πολιτική διοίκηση της περιοχής, θα την αναλάβει το ΝΑΤΟ. 

Αυτά λέγονται. Μα, δεν τα λέμε εμείς. Αυτά λέει το σχέδιο των οκτώ. Εμείς τα λέμε αυτά; Εμείς δεν συνεδριάζουμε μαζί τους. Μπορεί μέσα σ' αυτά τα όργανα, στους οκτώ δεν είναι η Ελλάδα, να διαμαρτύρεσθε. Και τι να το κάνουμε; Η πραγματική διαμαρτυρία και αντίσταση πρέπει να γίνεται μπροστά στον ελληνικό λαό και δημόσια, όχι εκεί. 

Θέλετε να δεχθούμε ότι διαμαρτύρεσθε; Και διαμαρτύρεσθε όχι γιατί σας έπιασε ο πόνος για την αδικία, αλλά γιατί ξέρετε ότι στην Ελλάδα θα έρθει ο πόλεμος τα επόμενα χρόνια. Αλλά τι μας νοιάζει εμάς, αν διαμαρτύρεσθε μέσα εκεί; Εδώ, δημόσια να βγείτε. Αυτό θα πει αντίσταση. 

Και το κυριότερο είναι ότι, αν θέλετε να ανακόψετε την κατάσταση και αν θέλετε να πάρετε έστω και μισό συγχωροχάρτι στο και πέντε, τότε η μόνη θαρραλέα πράξη που πρέπει να κάνετε, είναι να κλείσετε το διακόπτη και να σταματήσουν να περνούν τα ξένα στρατεύματα από την Ελλάδα. 

'Οχι μόνο αυτό δεν έγινε, αλλά δεχθήκατε να δώσετε και το 'Ακτιο για να συμπληρώσετε το Αβιάνο, γιατί υπάρχει μεγάλη συμφόρηση στο Αβιάνο. Και πρέπει να δώσουμε και το 'Ακτιο τώρα, να τους διευκολύνουμε. Δηλαδή δίνετε όλο και περισσότερα. 

Γι' αυτό ο κ. Παπανδρέου είναι σε ένα αεροπλάνο και πάει από χώρα σε χώρα σαν ειρηνοποιός. Να σας πω κάτι; Τον ταχυδρόμο κάνει της κ. Ολμπράιτ και του κ. Κλίντον και δεν ξέρω ποιου άλλου ή τον πρεσβευτή στην καλύτερη περίπτωση. Το γράμμα πάει και φέρνει. Αυτήν τη δουλειά κάνει. Δεν κάνει τίποτα παραπάνω. 'Οχι γιατί δεν μπορεί να κάνει κάτι παραπάνω. Μπορεί να κάνει πολλά η Ελλάδα, αλλά δεν θέλετε και δίνετε εξετάσεις. Καθαρά πράγματα. Και η πυγμή, βλέπετε, είναι προς τον ελληνικό λαό. 

Και το χειρότερο είναι ότι χθες είδαμε στην τηλεόραση την εξής συζήτηση, το μεσημέρι τουλάχιστον. Βγαίνει η κ. Ολμπράιτ και λέει "κατανοούμε τη δυσκολία που έχει η Ελλάδα, γιατί αυτήν την περίοδο έχει εκλογές και πρέπει να διαθέσει ένα μέρος της αστυνομικής δύναμης για την εκλογική διαδικασία". 

Γιατί το είπε αυτό η κ. Ολμπράιτ; Δεν το κατάλαβα. Δηλαδή η Υπουργός Εξωτερικών μιας υπερδύναμης που βλέπει την Ελλάδα σαν μία κουκιδίτσα στο χάρτη, ασχολείται με το πώς θα διαταχθούν οι αστυνομικές δυνάμεις στην Ελλάδα, αν θα περιφρουρήσουν την εκλογική διαδικασία ή πού αλλού σας είπε να στείλετε; 

Βεβαίως ξέρουμε πάρα πολύ καλά ότι η αμερικάνικη κυβέρνηση και το ΝΑΤΟ για άλλη μία φορά έκαναν νέο διάβημα στη συζήτηση για να αστυνομεύονται οι διαδηλώσεις, ιδιαίτερα αυτές που γίνονται στη βόρεια Ελλάδα. Προφανώς ο κ. Παπανδρέου εξήγησε ότι "μα, δεν μπορούμε να τις αστυνομεύουμε, γιατί είναι και οι εκλογές" και η κ. Ολμπράιτ, την οποία δεν την νοιάζουν και τα προσχήματα, βγήκε δημόσια και είπε ότι "καταλαβαίνουμε ότι έχει πρόβλημα η Ελλάδα, έχει εκλογές και τι θα γίνει με την αστυνομία". 

Αυτό δεν αρκεί για να ξεσηκωθεί πραγματικά ο ελληνικός λαός, που είναι οπωσδήποτε στο πόδι, αλλά και για να βγάλει πιο ολοκληρωμένα συμπεράσματα; Σε λίγο θα υποβάλετε σχέδια στην κ. Ολμπράιτ για τη διάταξη των αστυνομικών δυνάμεων. Τι δείχνει, λοιπόν, αυτό; 'Οτι έχετε δεσμευθεί ακόμη περισσότερο να τσακίσετε το λαϊκό κίνημα στην Ελλάδα, γιατί την Ελλάδα την θέλετε ορμητήριο. Σήμερα είναι η Γιουγκοσλαβία, αύριο μπορει να είναι και άλλες περιοχές. 

Φθάσαμε εκεί, δεν θα ήθελα να υψώσω τον τόνο ή να κάνω σχήμα λόγου, διότι πραγματικά σε καμία περίπτωση δεν θέλουμε να υποκύψουμε οπωσδήποτε στον πειρασμό της προεκλογικής προπαγάνδας, αλλά δεν φταίμε εμείς που από τη μια μεριά πάμε στην κάλπη και από την άλλη γίνεται πόλεμος. Χθες έγινε αυτό το τραγικό, θα έλεγα. Να βγει η κ. Ολμπράιτ και να πει αυτήν τη φράση, να ασχολείται με τη διάταξη των αστυνομικών δυνάμεων στην Ελλάδα. 

Αυτό τι σημαίνει; Γι' αυτό λέμε ότι τα πράγματα είναι τραγικά, με την έννοια ότι αυτή η νέα τάξη πραγμάτων, αυτή η ιμπεριαλιστική τάξη έχει πολύ ψωμί ακόμη. 'Εχει την Ουκρανία, τη Λευκορωσία, έχει τη Ρωσία, έχει και άλλα πράγματα στο νου της. 

Επομένως, υπάρχει ένα θέμα. Θα γίνουμε οι καλοί χωροφύλακες της ιμπεριαλιστικής τάξης πραγμάτων; Και τι να το κάνω εγώ, κύριε Πρωθυπουργέ, που μας είπατε για την Παραευξείνια συνεργασία και για όλες αυτές τις συνεργασίες; Σαφώς δεν είμαστε αντίθετοι, αν θέλετε και στις απλές εμπορικές συμφωνίες με αυτές τις χώρες. 

Ξέρετε όμως ότι αυτές οι συμφωνίες και οι συνομιλίες δεν καταργούν τα αίτια του πολέμου. Ξέρετε πολύ καλά ότι και ανάμεσα στους εμπόλεμους διατηρούνται οι εμπορικές σχέσεις, δυστυχώς, διότι οι κεφαλαιοκράτες δεν νοιάζονται ούτε για το αν η Ελλάδα θα είναι μισή ούτε για το αν θα είναι διπλάσια από ό,τι είναι σήμερα. Αρκεί να διακινούν τα κεφάλαια και τα εμπορεύματά τους. 'Ο,τι τους βολεύει. 

Επομένως, δεν λέμε όχι, κακώς πηγαίνετε σε αυτά τα τραπέζια συνεργασιών, αλλά με τι προτάσεις, με ποια πολιτική πηγαίνετε. Και αν πηγαίνετε σαν μεσίτες της Ευρωπαϊκής 'Ενωσης ή του ΝΑΤΟ αυτές οι συνεργασίες δεν πρόκειται να δώσουν τίποτα. 'Η και αν δώσουν κάποιο αποτέλεσμα θα είναι περιθωριακό και δευτερεύον. 'Οταν έλθει η ώρα του πολέμου, των βομβαρδισμών και των χερσαίων δυνάμεων, όλα αυτά τα πρωτόκολλα και τα σύμφωνα συνεργασίας και ειρήνης, θα πεταχθούν στον αέρα, μια που τώρα και αυτό το Διεθνές Δίκαιο, που διαμορφώθηκε ύστερα από δύο Παγκοσμίους Πολέμους στον 20ο αιώνα, έχει πεταχθεί στο καλάθι των αχρήστων. 

Με την ευκαιρία αυτή, επειδή είπατε ότι μέσα στα διάφορα όργανα υψώνετε φωνή, σας ξαναλέω ότι, αν θέλετε, μπορεί και να υψώνετε. Να λέτε ότι, βρε παιδιά, μη μας εκθέτετε τόσο πολύ στην Ελλάδα, θα χάσουμε τις εκλογές ή δεν ξέρω τι άλλο λέτε. 

Να θυμίσω το εξής: Στις 17 Μαϊου είχαμε το Συμβούλιο Υπουργών Εξωτερικών της Ευρωπαϊκής 'Ενωσης. Εκεί είχατε -λέει- και μία περίφημη πρόταση εκεχειρίας, δεν ξέρω το διήμερο ήταν, το σαρανταοκτάωρο ή τι ήταν. Γενικώς, υποτίθεται ότι είχατε και το ίδιο το σχέδιο, που ούτε καν μπήκε για συζήτηση. Μάλιστα, ο Υπουργός Εξωτερικών της Γερμανίας ο κ. Φίσερ, των Πρασίνων -χαιρετίστηκε η συμμετοχή των Πρασίνων στην Κυβέρνηση με το Σρέντερ, ήταν λέει το στοιχείο που θα πήγαινε την Κυβέρνηση προς τα Αριστερά- όταν ρωτήθηκε και για την ελληνική, αλλά και για την ιταλική πρόταση που υπήρχε -λόγω εκλογών έκαναν και οι Ιταλοί προτάσεις εκεχειρίας- απάντησε ότι η Ευρωπαϊκή 'Ενωση δεν είναι χώρος για συζήτηση στρατιωτικών θεμάτων. Δηλαδή, η ειρήνη είναι στρατιωτικό θέμα ή πολιτικό θέμα; Λες και θα συζητούσαν στην Ευρωπαϊκή 'Ενωση ποια θα ήταν η σύνθεση των Ενόπλων Δυνάμεων. Αυτή ήταν η απάντηση. Αυτή η απάντηση δεν δίνεται τυχαία. Αυτή είναι η λογική που έχει αναπτυχθεί μέσα στην Ευρωπαϊκή 'Ενωση. Δεν υπάρχει καταμερισμός, τα πακέτα τα μοιράζουν στους πλουτοκράτες στην Ευρωπαϊκή 'Ενωση και στο ΝΑΤΟ και κάνουν καταμερισμό ανάμεσα στους θνητούς. 

Εμείς τουλάχιστον απορρίπτουμε όλες τις ειρηνευτικές προτάσεις που έχουμε μπροστά μας και οι οποίες βέβαια όλες υπηρετούν τις αποφάσεις των επτά συν ένα, των οκτώ. Και απορώ γιατί βρέθηκαν και κόμματα τα οποία είναι -εμπράκτως με τη στάση τους το έδειξαν- κατά της συμμετοχής της Ελλάδος στον πόλεμο και είπαν ότι αποτελεί μία βάση η συμφωνία των οκτώ, που είναι χειρότερο Ραμπουγιέ. 

Εμείς θεωρούμε -και αν θέλετε θα το χειροκροτήσουμε βεβαίως- ένα ειρηνευτικό σχέδιο, το οποίο προβλέπει όχι τα εξωτερικά σύνορα, όπως είναι σήμερα, της Γιουγκοσλαβίας, αλλά και το Κόσοβο εντός της Σερβίας. 'Οχι γιατί είμαστε φιλοσέρβοι, αλλά γιατί ξέρουμε ποιο ρόλο καλείται να παίξει το Κόσοβο στη γενικότερη διάλυση της Γιουγκοσλαβίας. 'Οταν λέω φιλοσέρβοι, το εννοώ με τον τρόπο που λέγεται. Είμαστε και φιλοαλβανοί και φιλοσέρβοι και φιλορουμάνοι, τα πάντα, αλλά δεν εννοώ ότι βλέπουμε μονόπλευρα τα πράγματα ή είμαστε υπέρ ενός λαού και εναντίον κάποιου άλλου. Το κυριότερο για μας είναι να μην υπάρχει ούτε ένας ξένος στρατιώτης στο Κοσσυφοπέδιο ούτε πουθενά αλλού. Και να μη φοράει κανένα μπερέ, είτε του ΝΑΤΟ είτε κάποιον άλλο μπερέ, που από κάτω θα είναι το ΝΑΤΟ. 

ΧΡΗΣΤΟΣ ΡΟΚΟΦΥΛΛΟΣ: Κυανόκρανοι. 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Κύριε Ροκόφυλλε, και οι δύο χιλιάδες πολιτικοί παρατηρητές που είχαν πάει εκεί ήταν Βρετανοί κομάντος και φωτογράφιζαν τις εγκαταστάσεις της Γιουγκοσλαβίας. 

ΧΡΗΣΤΟΣ ΡΟΚΟΦΥΛΛΟΣ: Είσθε και εναντίον του ΟΗΕ; 

ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κ.Κ.Ε.): Βλέπετε ότι οι εξελίξεις είναι τέτοιες που μπορεί και το καλύτερο πουλί της ειρήνης να είναι ο υπ' αριθμόν 1 πράκτορας και πολεμοκάπηλος. 

Λύσεις υπάρχουν. Λόγο και ρόλο έχει και η ίδια η γιουγκοσλαβική ηγεσία, ο γιουγκοσλαβικός λαός, για να πω καλύτερα. Δεν είμαστε εμείς αυτοί που θα υπαγορεύσουμε τι θα κάνει η Γιουγκοσλαβία. 'Ομως μπορούμε να μιλήσουμε για το τι σημαίνει "σχέδιο ειρήνης στα Βαλκάνια". Δεν θέλουμε ένα ακόμα χειρότερο Ντέιτον. 

Ακούμε και άλλες σκέψεις που γίνονται, να πάρουν το σερβικό κομμάτι της Βοσνίας, να το κολλήσουν με τη Σερβία, να φύγει το Κόσοβο, να πάει στην Αλβανία. Είναι αυτήν τη στιγμή ένα πατρόν που κόβεται και ράβεται. Να κάνουν αμιγή κράτη, εθνικά κράτη, προτεκτοράτα τα θέλουν, μία προσωρινή ησυχία για να μπορούν να διαβούν τα αμερικάνικα, γαλλικά και γερμανικά κεφάλαια, άντε και από δίπλα θα γίνει και λίγο ελληνική διείσδυση. Και αυτά όλα βαπτίζονται ειρηνευτικά σχέδια. 

Αυτά τα ειρηνευτικά σχέδια που ακούμε είναι επεκτατικά και διεισδυτικά και θα είναι προθάλαμος για νέο πόλεμο, χώρια που δημιουργείται πια ντε φακτο ένα νέο δίκαιο. Αυτό το νέο δίκαιο, μια στο Ντέιτον, δύο στο Κόσοβο, θα το μοντάρουν και αλλού. Το έχουν μοντάρει και στο Αιγαίο, έχουμε μια Κύπρο στα δυο -γιατί η Κύπρος στα δυο θα μπει στην Ευρωπαϊκή 'Ενωση- και τελικά θα διαμορφωθεί ένα νέο Διεθνές Δίκαιο, το οποίο, όπως καταλαβαίνετε, από τη μια μεριά διεθνοποιεί τον πόλεμο και από την άλλη βάζει τους λαούς και τμήματα λαών μέσα σε φρούρια και μέσα σε φυλακές, που θα μας φυλάει ο στρατός του ΝΑΤΟ ή ο στρατός της Ευρωπαϊκής 'Ενωσης. 

Από αυτήν την άποψη θα επαναλάβω τα εξής. Εμείς λέμε ότι η ελληνική Κυβέρνηση θα πρέπει να αποσυρθεί από τον πόλεμο. Αυτό θα δημιουργήσει δυναμική, ιδιαίτερα τώρα που ήδη υπάρχουν ρωγμές. Θα υπάρχουν μιμητές ή αν θέλετε η κοινή γνώμη άλλων χωρών, θα ασκήσει πιέσεις στις δικές τους κυβερνήσεις. Αυτή είναι η υπηρεσία ειρήνης. Θα μου πείτε ότι αυτό θα χαλάσει την καρδιά των συμμάχων. Εμείς θέλουμε να την χαλάσουμε την καρδιά των συμμάχων. Εμείς δεν χαιρόμαστε, γιατί μιλάει με καλά λόγια η κ. Ολμπράιτ και ο ένας και ο άλλος για την Ελλάδα. 

Ο δρόμος βεβαίως που προτείνουμε εμείς σαφώς έχει ρίσκο, αλλά είναι ρίσκο υπέρ του λαού. 

Θα σας πω και κάτι άλλο. Ο λαός θα αποφασίσει τι ρίσκο θα πάρει. Εσείς αποφασίζετε εναντίον των λαών, χωρίς καν να ρωτιώνται οι λαοί επί της ουσίας, αλλά αυτοί σέρνονται. 

Για μας, λοιπόν, δεν υπάρχει άλλη επιλογή. Η πιο ρεαλιστική σήμερα είναι η αντίσταση, για να πούμε την αλήθεια, αλλά με προοπτική πραγματικά και σε εθνικό και ευρωπαϊκό επίπεδο να δημιουργηθούν προϋποθέσεις γενικότερων ρήξεων. Δεν προτείνουμε γενικώς μια γραμμή αντίστασης, αλλά σήμερα και η αντίσταση έχει την αξία της. Είναι πολιτική πρόταση και πολιτική πράξη. Βεβαίως δεν μένουμε στην αντίσταση, γιατί ένα κόμμα είναι υποχρεωμένο αυτήν την αντίσταση να την εντάξει σε ένα γενικότερο σχέδιο και προοπτική. 

Για να κλείσω όμως αυτό το θέμα, θα πω ότι για εμάς είναι καθαρό ότι Ευρωπαϊκή 'Ενωση και ΝΑΤΟ είναι συγκεκριμένοι οργανισμοί, γεννήθηκαν, υπάρχουν και θα υπάρχουν για να υπηρετούν συγκεκριμένα ταξικά συμφέροντα. Επομένως είναι απόλυτα φυσικά οι λαοί να έχουν στο νου τους και να επιλέγουν και άλλες μορφές συνένωσης και συνεργασίας. Δεν μπορούμε να δεχθούμε και δεν δεχόμαστε αυτούς τους μονοδρόμους. 'Αρα, η θέση κάθε κόμματος απέναντι σε αυτούς τους οργανισμούς και σε θέματα, όχι μόνο στρατηγικής και τακτικής, ξεκινά από το τι είναι αυτός ο οργανισμός και όχι αν θέλω να είμαι με όλους τους λαούς και αν θέλω την Ευρώπη, τον κόσμο ενωμένο. 

Ενωμένο τον θέλουμε, αλλά υπάρχουν και δύο δρόμοι παγκοσμιοποίησης και ενδιαμέσως υπάρχουν και άλλες μορφές προσωρινών ή λίγο-πολύ γενικότερων συνεργασιών, με τη μορφή αν θέλετε του συμβιβασμού, αλλά ενός συμβιβασμού που εν πάση περιπτώσει, δεν βάζει τους λαούς σε λαιμητόμο. 

Εσείς δεν συμβιβάζεσθε, συνεργείτε σήμερα. Αυτή είναι η γνώμη και η θέση μας. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, πριν δώσω το λόγο στον Πρόεδρο του Συνασπισμού της Αριστεράς και της Προόδου, έχω την τιμή να ανακοινώσω στο Σώμα τα εξής: 

'Οπως γνωρίζετε, με ομόφωνη απόφαση της Βουλής της 16ης Μαρτίου, ύστερα από πρόταση του αείμνηστου Γιάννη Αλευρά, καθιερώθηκε βραβείο με την ονομασία "Μνήμη Ελευθερίου Βενιζέλου", που θα απομένεται στο πλαίσιο τακτικού διαγωνισμού για τη συγγραφή επιστημονικής μελέτης, με σκοπό την προαγωγή των κοινοβουλευτικών θεσμών. 

Η κριτική επιτροπή για την απονομή του βραβείου συγκροτήθηκε με απόφαση του Προέδρου της Βουλής και με πρότασή της εισηγείται το θέμα του επόμενου διαγωνισμού για το έτος 2000 να είναι: "Η αναπτυξιακή πολιτική του Ελευθερίου Βενιζέλου κατά την περίοδο 1828-1932", η μελέτη που θα επιλεγεί για το πρώτο βραβείο να βραβευθεί με το χρηματικό ποσό του ενός εκατομμυρίου τριακοσίων χιλιάδων (1.300.000) δραχμών και για το δεύτερο βραβείο των τριακοσίων χιλιάδων (300.000) δραχμών. 

Δέχεται η Βουλή την πρόταση αυτή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς η Βουλή αποδέχεται ομοφώνως την πρόταση. 

Επίσης, στο προς ψήφιση στο σύνολο νομοσχέδιο του Υπουργείου Πολιτισμού στο τελευταίο εδάφιο, μετά από συνεννόηση που είχε η κυρία Υπουργός με την εισηγήτρια της Μειοψηφίας την κ. Παπαδημητρίου και ενημέρωση του εισηγητού του Συνασπισμού που είχε και εκείνος κάποια επιφύλαξη, πριν από τη λέξη "εταιρείας" θα προστεθεί "κατά περίπτωση προσλαμβάνουσας". 

Ερωτάται το Σώμα: Γίνεται δεκτό το νομοσχέδιο του Υπουργείου Πολιτισμού: "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις" και στο σύνολο, με τις νομοτεχνικές παρατηρήσεις της κυρίας Υπουργού; 

ΧΑΡΑΛΑΜΠΟΣ ΑΓΓΟΥΡΑΚΗΣ: Κύριε Πρόεδρε, μου επιτρέπετε; 

ΠΡΟΕΔΡΟΣ (Απόστολος Κακλαμάνης): Είχε ήδη κρατηθεί για να διευκρινιστεί αυτό το σημείο. 

ΧΑΡΑΛΑΜΠΟΣ ΑΓΓΟΥΡΑΚΗΣ: Το ξέρω, κύριε Πρόεδρε. 'Ηθελα απλώς να δηλώσω, ότι οι παρατηρήσεις που έγιναν και σε άλλα σημεία, δεν είναι νομοτεχνικές. Αυτό θα ήθελα να καταγραφεί στα Πρακτικά. 

ΠΡΟΕΔΡΟΣ (Απόστολος Κακλαμάνης): Καλώς. 

Ερωτάται το Σώμα: Γίνεται δεκτό στο σύνολο το νομοσχέδιο: "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις", με τις νομοτεχνικές παρατηρήσεις της κυρίας Υπουργού; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΧΑΡΑΛΑΜΠΟΣ ΑΓΓΟΥΡΑΚΗΣ: Κατά πλειοψηφία. 

ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο έγινε δεκτό κατά πλειοψηφία στο σύνολο με τις νομοτεχνικές παρατηρήσεις της κυρίας Υπουργού. 

Επομένως το νομοσχέδιο του Υπουργείου Πολιτισμού: "Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις", έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής: 

"Σχεδιασμός, ολοκληρωμένη ανάπτυξη και εκτέλεση Ολυμπιακών 'Εργων και άλλες διατάξεις 

ΚΕΦΑΛΑΙΟ Α' 

ΣΧΕΔΙΑΣΜΟΣ ΚΑΙ ΟΛΟΚΛΗΡΩΜΕΝΗ ΑΝΑΠΤΥΞΗ

ΠΕΡΙΟΧΩΝ ΟΛΥΜΠΙΑΚΩΝ ΕΡΓΩΝ

'Aρθρο 1

'Eνταξη των Ολυμπιακών 'Eργων στις στρατηγικές επιλογές χωροταξικής και οικιστικής οργάνωσης του Μητροπολιτικού Συγκροτήματος της Αθήνας

1. Η τέλεση των Ολυμπιακών Αγώνων του 2004 στην Αθήνα συνιστά έργο μείζονος εθνικής σημασίας που προάγει την αθλητική και οικονομική ανάπτυξη και τη διεθνή προβολή της χώρας, συμβάλλει στην ορθολογική χωροταξική οργάνωση και βιώσιμη ανάπτυξη της ευρύτερης περιοχής της πρωτεύουσας και αποβλέπει ιδίως: 

α. Στην ενίσχυση της ανταγωνιστικής παρουσίας της χώρας στο διεθνή και ευρωπαϊκό χώρο και στον ευρύτερο μεσογειακό και βαλκανικό της περίγυρο. 

β. Στην ανάδειξη της Αθήνας ως Μητροπολιτικής Πρωτεύουσας διεθνούς και ευρωπαϊκής ακτινοβολίας, κέντρου παροχής υπηρεσιών ποιότητας και επιχειρηματικών δραστηριοτήτων σε τομείς αιχμής. 

γ. Στη δημιουργία σύγχρονων αθλητικών, πολιτιστικών, τουριστικών και κοινωνικών υποδομών που θα εξυπηρετούν τόσο την ευρύτερη περιοχή της Αθήνας όσο και το σύνολο της χώρας. 

δ. Στην ανάδειξη συστήματος πόλων υπερτοπικής σημασίας που θα εξυπηρετούν ζωτικές λειτουργίες ολόκληρου του Μητροπολιτικού συγκροτήματος της Αθήνας. 

ε. Στην ανάδειξη, αποκατάσταση, βιώσιμη ανάπτυξη και ολοκληρωμένη διαχείριση του παράκτιου μετώπου της πρωτεύουσας στο Σαρωνικό, ως υπερτοπικής ζώνης αθλητισμού, αναψυχής, πολιτιστικών δραστηριοτήτων και σύγχρονων και ήπιων τουριστικών υποδομών. 

στ. Στην προστασία, ανάδειξη και διατήρηση περιοχών φυσικής και πολιτιστικής κληρονομιάς της Αττικής, καθώς και στην ανάδειξη και προβολή της ιστορικής, πολιτιστικής και αισθητικής φυσιογνωμίας της πόλης. 

2. Στο άρθρο 15 του ν. 1515/1985 (ΦΕΚ 18 Α') επέρχονται οι εξής τροποποιήσεις: 

α. Στο Παράρτημα της Α' ενότητας, μετά το τρίτο εδάφιο της παραγράφου 2.1.1. προστίθεται εδάφιο ως εξής: 

"- Δημιουργία Ολυμπιακού Χωριού στη θέση Λεκάνες Δήμου Αχαρνών, με χρήση φιλικών προς το περιβάλλον τεχνολογιών, το οποίο μετά την τέλεση των Ολυμπιακών Αγώνων θα λειτουργήσει ως πρότυπος οικιστικός πυρήνας." 

β. Στο Παράρτημα της Α' ενότητας, στην πρώτη σειρά του δεύτερου εδαφίου της περιπτώσεως δ' της παραγράφου 2.3. η φράση "Στο Φαληρικό 'Ορμο με προσχώσεις μεγάλης κλίμακας" αντικαθίσταται με τη φράση "Στην περιοχή του Φαληρικού 'Ορμου". Στο τέλος του δεύτερου εδαφίου της ίδιας περιπτώσεως δ', όπως αυτό συμπληρώθηκε με την παράγραφο 5 του άρθρου 11 του ν. 2052/1992 (ΦΕΚ 94 Α'), η φράση "στον Πύργο Βασιλίσσης, στον 'Αγιο Κοσμά και στις Αλυκές Αναβύσσου, όπου θα περιληφθούν και οι νέες εγκαταστάσεις του Ιπποδρόμου και οργάνωση λιμένων σκαφών αναψυχής για την εξυπηρέτηση των αναγκών σε θαλάσσια αναψυχή των κατοίκων της ευρύτερης περιοχής της Αθήνας" αντικαθίσταται με τη φράση "καθώς και στον Πύργο Βασιλίσσης και στην περιοχή του Αγίου Κοσμά." 

γ. Στο Παράρτημα της Α' ενότητας, μετά την περίπτωση δ' της παραγράφου 2.3. προστίθεται περίπτωση ε' ως εξής: 

"ε. Για τα Ολυμπιακά 'Εργα. 

Δημιουργία συστήματος πόλων υπερτοπικής σημασίας, στους οποίους χωροθετούνται Ολυμπιακά 'Εργα, καθώς και συμπληρωματικές αθλητικές εγκαταστάσεις. Οι πόλοι αυτοί θα εξυπηρετούν μετά την τέλεση των Ολυμπιακών Αγώνων συνδυασμένες λειτουργίες αθλητισμού, τουρισμού-αναψυχής, κοινωνικών εξυπηρετήσεων και πολιτισμού της ευρύτερης περιοχής της Αθήνας: 

Στο Φαληρικό 'Ορμο, στην περιοχή του Σταδίου Ειρήνης και Φιλίας και του Σταδίου Καραϊσκάκη, στο Φάληρο στη θέση του Ιπποδρόμου, στον 'Αγιο Κοσμά, στο Ελληνικό, στην περιοχή του Ολυμπιακού Αθλητικού Κέντρου Αθήνας (Ο.Α.Κ.Α.), στην περιοχή του "Κτήματος Βεΐκου" στο Γαλάτσι, στην περιοχή του Ολυμπιακού Αθλητικού Κέντρου στο Γουδί, στη Δραπετσώνα, στο Μπρεκατσούλι-Πάτημα Ασπροπύργου, στο Σχιστό Κορυδαλλού, στο Ρέντη (Ελαιώνας), καθώς και στο Ριζάρι και στο Σχοινιά Μαραθώνα. Ο Ιππόδρομος μεταφέρεται σε νέο υπερτοπικό Ολυμπιακό πόλο στο Μαρκόπουλο Μεσογαίας. 

Για τα συμπληρωματικά και άλλα υποστηρικτικά έργα που θα χωροθετηθούν στις ανωτέρω περιοχές έχουν εφαρμογή οι διαδικασίες και λοιπές διατάξεις που αφορούν στα Ολυμπιακά 'Εργα." 

δ. Στο Παράρτημα της Α' ενότητας, στο τέλος της παραγράφου 2.4., όπως συμπληρώθηκε με το άρθρο ενδέκατο του ν. 1955/1991 (ΦΕΚ 112 Α'), προστίθενται τα εξής: 

"- Νέες μεταφορικές συνδέσεις για την εξυπηρέτηση της διεξαγωγής των Ολυμπιακών Αγώνων. 

- Σιδηροδρομική σύνδεση Λιμένα Νέου Ικονίου/Κερατσινίου με το δίκτυο του ΟΣΕ." 

ε. Το διάγραμμα 1 "Ρυθμιστικό Σχέδιο Αθήνας" που περιλαμβάνεται στη Β' ενότητα, όπως είχε αντικατασταθεί με το άρθρο ενδέκατο του ν. 1955/1991 (ΦΕΚ 112 Α') και το άρθρο 11 παρ. 1 του ν. 2052/1992 (ΦΕΚ 94 Α'), αντικαθίσταται με νέο διάγραμμα 1, στο οποίο απεικονίζονται και οι ανωτέρω ρυθμίσεις. 

'Aρθρο 2

Χωροθέτηση Ολυμπιακών 'Eργων

1. Για την τέλεση των Ολυμπιακών Αγώνων του έτους 2004, χωροθετούνται οι ακόλουθες περιοχές υποδοχής Ολυμπιακών 'Εργων, όπως αυτές απεικονίζονται στο διάγραμμα σε κλίμακα 1:25000, που θεωρήθηκε από την Προϊσταμένη του Οργανισμού Αθήνας και του οποίου αντίτυπο σε φωτοσμίκρυνση δημοσιεύεται με το νόμο αυτόν στην Εφημερίδα της Κυβερνήσεως, και καθορίζονται οι γενικές χρήσεις τους μετά την τέλεση των Ολυμπιακών Αγώνων: 

α. Στο Φαληρικό 'Oρμο, περιοχή υποδοχής Ολυμπιακών εγκαταστάσεων και έργων υποστήριξής τους. Η περιοχή αυτή μετά την τέλεση των Ολυμπιακών Αγώνων θα λειτουργήσει ως υπερτοπικός πόλος αθλητισμού, αναψυχής και πολιτιστικών λειτουργιών. Σε αυτήν μπορεί να περιλαμβάνονται, ύστερα από την κατάρτιση των Ειδικών Σχεδίων που προβλέπονται στο άρθρο 3, οι χρήσεις του άρθρου 9 του από 23.2./6.3.1987 προεδρικού διατάγματος (ΦΕΚ 166 Δ'). 

β. Στο Φάληρο, στη θέση του Ιπποδρόμου, κέντρο πολλαπλών αθλητικών χρήσεων. Η περιοχή αυτή μετά την τέλεση των Ολυμπιακών Αγώνων θα λειτουργήσει ως υπερτοπικός πόλος τουρισμού - αναψυχής. Σε αυτήν μπορεί να περιλαμβάνονται, ύστερα από την κατάρτιση των Ειδικών Σχεδίων που προβλέπονται στο άρθρο 3, οι χρήσεις του άρθρου 8 του από 23.2./6.3.1987 προεδρικού διατάγματος (ΦΕΚ 166 Δ'), όπως συμπληρώθηκε με την παράγραφο 18 α του άρθρου 6 του ν.2160/1993 (ΦΕΚ 118 Α'), με εξαίρεση τις εξής χρήσεις: ξενοδοχεία, κέντρα διασκέδασης - αναψυχής, γήπεδα γκολφ, κατοικίες και καζίνο. 

γ. Στο Μαρκόπουλο, περιοχή υποδοχής του Ιπποδρόμου και του Ολυμπιακού Ιππικού Κέντρου, καθώς και των αναγκαίων εγκαταστάσεων σταυλισμού και λοιπών έργων υποστήριξής τους. Η περιοχή αυτή μετά την τέλεση των Ολυμπιακών Αγώνων θα λειτουργήσει ως υπερτοπικός πόλος αθλητισμού και τουρισμού-αναψυχής. Σε αυτήν, εκτός από τον Ιππόδρομο και το Ιππικό Κέντρο που θα συνεχίσουν να λειτουργούν και μετά την τέλεση των Ολυμπιακών Αγώνων, μπορεί να περιλαμβάνονται, ύστερα από την κατάρτιση των Ειδικών Σχεδίων που προβλέπονται στο άρθρο 3, και οι χρήσεις του άρθρου 8 του από 23.2/6.3.1987 προεδρικού διατάγματος (ΦΕΚ 166 Δ'), όπως συμπληρώθηκε με την παράγραφο 18 α του άρθρου 6 του ν. 2160/1993 (ΦΕΚ 118 Α'), με εξαίρεση τις εξής χρήσεις: κέντρα διασκέδασης - αναψυχής, κατοικίες και καζίνο. 

δ. Στο Σχοινιά Μαραθώνα, περιοχή υποδοχής του Ολυμπιακού Κέντρου Κωπηλασίας και Κανό-Καγιάκ, καθώς και των συνοδευτικών τους εγκαταστάσεων, η οποία αποτελεί υπερτοπικό περιβαλλοντικό πόλο για την προστασία, διατήρηση, προβολή και αναβάθμιση των οικολογικών χαρακτηριστικών και των φυσικών οικοσυστημάτων της ευρύτερης περιοχής. Στην περιοχή αυτή, μετά την τέλεση των Ολυμπιακών Αγώνων, μπορεί να περιλαμβάνονται, ύστερα από την κατάρτιση των Ειδικών Σχεδίων που προβλέπονται στο άρθρο 3, οι χρήσεις του άρθρου 9 του από 23.2/6.3.1987 προεδρικού διατάγματος (ΦΕΚ 166 Δ'), καθώς και εγκαταστάσεις ειδικής περιβαλλοντικής υποδομής που εναρμονίζονται με την ανάδειξη και προστασία των φυσικών οικοσυστημάτων της ευρύτερης περιοχής. 

ε. Στο Ριζάρι Μαραθώνα, περιοχή υποδοχής του Σλάλομ και των συνοδευτικών του εγκαταστάσεων. Η περιοχή αυτή θα λειτουργήσει μετά την τέλεση των Ολυμπιακών Αγώνων ως υπερτοπικός πόλος τουρισμού - αναψυχής. Σε αυτήν μπορεί να περιλαμβάνονται, ύστερα από την κατάρτιση των Ειδικών Σχεδίων που προβλέπονται στο άρθρο 3, οι χρήσεις του άρθρου 8 του από 23.2/ 6.3.1987 προεδρικού διατάγματος (ΦΕΚ 166 Δ'), όπως συμπληρώθηκε με την παράγραφο 18 α του άρθρου 6 του ν. 2160/1993 (ΦΕΚ 118 Α'), με εξαίρεση τις εξής χρήσεις: κέντρα διασκέδασης - αναψυχής, γήπεδα γκολφ, τουριστικούς λιμένες σκαφών αναψυχής, κατοικίες και καζίνο. 

στ. Στον 'Aγιο Κοσμά, περιοχή υποδοχής του Ολυμπιακού Κέντρου Ιστιοπλοΐας και των έργων υποστήριξής του. Η περιοχή αυτή μετά την τέλεση των Ολυμπιακών Αγώνων θα λειτουργήσει ως υπερτοπικός πόλος αναψυχής, ναυταθλητισμού και πολιτισμού. Σε αυτήν μπορεί να περιλαμβάνονται, ύστερα από την κατάρτιση των Ειδικών Σχεδίων που προβλέπονται στο άρθρο 3, οι χρήσεις του άρθρου 8 του από 23.2/ 6.3.1987 προεδρικού διατάγματος (ΦΕΚ 166 Δ'), όπως συμπληρώθηκε με την παράγραφο 18 α του άρθρου 6 του ν. 2160/1993 (ΦΕΚ 118 Α'), με εξαίρεση τις εξής χρήσεις: ξενοδοχεία, κέντρα διασκέδασης - αναψυχής, γήπεδα γκολφ, κατοικίες και καζίνο. 

ζ. Στη θέση Λεκάνες του Δήμου Αχαρνών χωροθετείται το Ολυμπιακό Χωριό, το οποίο μετά την τέλεση των Ολυμπιακών Αγώνων θα αναπτυχθεί οικιστικά ως περιοχή γενικής κατοικίας και ως πολεοδομικό κέντρο με επιτρεπόμενες χρήσεις αυτές των άρθρων 3 και 4 του από 23.2./6.3.1987 προεδρικού διατάγματος (ΦΕΚ 166 Δ'). 

2. α. Ολυμπιακά Αθλήματα θα διεξαχθούν επίσης σε υφιστάμενες ή προβλεπόμενες να κατασκευασθούν ή να επεκταθούν αθλητικές εγκαταστάσεις, αρμοδιότητας της Γενικής Γραμματείας Αθλητισμού: 

Στο Ολυμπιακό Αθλητικό Κέντρο Αθήνας (Ο.Α.Κ.Α.), στο Ολυμπιακό Κέντρο στο Γουδί, στο στάδιο "Γ. Καραϊσκάκης" στο Νέο Φάληρο, στο στάδιο Ειρήνης και Φιλίας, στο Παναθηναϊκό Στάδιο και στην αφετηρία του Μαραθωνίου δρόμου στο Μαραθώνα Αττικής, στο Ολυμπιακό Σκοπευτήριο στο Μαρκόπουλο, στο στάδιο ΑΕΚ Νέας Φιλαδέλφειας, στο Κλειστό Γυμναστήριο Περιστερίου, στο Εθνικό Στάδιο Πάτρας, στο Πανθεσσαλικό Στάδιο Βόλου, στο Καυταντζόγλειο Στάδιο Θεσσαλονίκης, στο Παγκρήτειο Εθνικό Στάδιο Ηρακλείου, καθώς και σε νέες αθλητικές εγκαταστάσεις που θα κατασκευασθούν σε δομήσιμους χώρους των περιοχών Γαλατσίου (θέση "Ομορφοκλησιά"), 'Aνω Λιοσίων και Νίκαιας Αττικής (Σελεπίτσαρι), όπως αυτοί απεικονίζονται στο διάγραμμα σε κλίμακα 1:25000, που θεωρήθηκε από την Προϊσταμένη του Οργανισμού Αθήνας και του οποίου αντίτυπο σε φωτοσμίκρυνση δημοσιεύεται με το νόμο αυτόν στην Εφημερίδα της Κυβερνήσεως. 

β. Για την κατασκευή ή επέκταση των αθλητικών εγκαστάσεων της προηγούμενης περιπτώσεως απαιτείται η προηγούμενη έγκριση των περιβαλλοντικών τους όρων, που χορηγείται με κοινή απόφαση των Υπουργών Περιβάλλοντος, Χωροταξίας και Δημόσιων 'Εργων και Πολιτισμού. 

Για το σκοπό αυτόν, η Γενική Γραμματεία Αθλητισμού υποβάλλει σχετική αίτηση, που συνοδεύεται από τα κατά νόμο απαιτούμενα δικαιολογητικά, στην αρμόδια για την έγκριση των περιβαλλοντικών όρων υπηρεσία του Υπουργείου Περιβάλλοντος, Χωροταξίας και Δημόσιων 'Εργων. Για τις αθλητικές εγκαταστάσεις που κατασκευάζονται ή επεκτείνονται στην περιοχή του Ρυθμιστικού Σχεδίου Αθήνας απαιτείται επιπλέον γνώμη της Εκτελεστικής Επιτροπής του Οργανισμού Αθήνας, η οποία χορηγείται μέσα σε προθεσμία δεκαπέντε (15) ημερών από τότε που περιέρχονται σε αυτήν τα σχετικά στοιχεία. Αν παρέλθει άπρακτη η προθεσμία αυτή, δεν εμποδίζεται η πρόοδος της διαδικασίας. 

Κατά τα λοιπά εφαρμόζονται οι διατάξεις του ν. 1650/1986 και της Κ.Υ.Α. 69269/5387/1990 (ΦΕΚ 678 Β'). Απαιτείται, επίσης, έκδοση οικοδομικής άδειας που χορηγείται σύμφωνα με τη διαδικασία του άρθρου 5. 

γ. Για την κατασκευή ή επέκταση των παραπάνω αθλητικών εγκαταστάσεων σε χώρους εντός εγκεκριμένων σχεδίων πόλεων επιτρέπονται παρεκκλίσεις από τους ισχύοντες όρους και περιορισμούς δόμησης της περιοχής, καθώς και από τις διατάξεις του Γενικού Οικοδομικού Κανονισμού. Οι παρεκκλίσεις αυτές εγκρίνονται με απόφαση του Υπουργού Περιβάλλοντος, Χωροταξίας και Δημόσιων 'Εργων, μετά από πρόταση της Γενικής Γραμματείας Αθλητισμού και γνώμη του Κεντρικού Συμβουλίου Χωροταξίας, Οικισμού και Περιβάλλοντος και μπορεί να αφορούν: 1) τις αποστάσεις των κτιρίων από τα όρια του οικοπέδου, καθώς και τις αποστάσεις μεταξύ των κτιρίων και άλλων εγκαταστάσεων, 2) το συντελεστή δόμησης, ο οποίος δεν μπορεί να υπερβαίνει το 0,6, 3) το συντελεστή κατ' όγκον εκμετάλλευσης, ο οποίος δεν μπορεί να υπερβαίνει το 10, 4) το ύψος, το οποίο δεν μπορεί να υπερβαίνει τα 40 μέτρα, με εξαίρεση το ύψος των πυλώνων φωτισμού, το οποίο θα καθορίζεται από την αντίστοιχη μελέτη φωτοτεχνικής κάλυψης, 5) την κάλυψη, η οποία δεν μπορεί να υπερβαίνει το 70%. Οι όροι και περιορισμοί δόμησης για την ανέγερση αθλητικών εγκαταστάσεων της περιπτώσεως α' σε γήπεδα που βρίσκονται σε περιοχές εκτός εγκεκριμένων σχεδίων πόλεων και οικισμών κάτω των 2.000 κατοίκων καθορίζονται με απόφαση του Υπουργού Περιβάλλοντος, Χωροταξίας και Δημόσιων 'Εργων κατά τη διαδικασία του άρθρου 9 του από 6/17.10.1978 προεδρικού διατάγματος (ΦΕΚ 538 Δ'). 

δ. Με κοινή απόφαση των Υπουργών Περιβάλλοντος, Χωροταξίας και Δημόσιων 'Εργων και Πολιτισμού καθορίζονται χώροι υποδοχής μεμονωμένων αθλητικών εγκαταστάσεων που εξυπηρετούν τη διεξαγωγή των Ολυμπιακών Αγώνων. Για την κατασκευή ή επέκταση των εγκαταστάσεων αυτών έχουν εφαρμογή οι διατάξεις των περιπτώσεων β' και γ' της παραγράφου αυτής. 

3. Για την προστασία και ανάδειξη της Αρχαίας Ολυμπίας και της ευρύτερης περιοχής της καταρτίζεται από το Υπουργείο Πολιτισμού ειδικό πρόγραμμα, στο οποίο περιλαμβάνονται όλα τα αναγκαία μέτρα, δράσεις και ενέργειες, κατά φάσεις και φορείς χρηματοδότησης, που επιβάλλονται κατά τις κείμενες διατάξεις για την προβολή της ως Παγκόσμιου Κέντρου των Ολυμπιακών Αγώνων. 

'Aρθρο 3 Ειδικά Σχέδια Ολοκληρωμένης Ανάπτυξης Περιοχών Ολυμπιακών 'Eργων

1. Για τον ορθολογικό σχεδιασμό και την ολοκληρωμένη ανάπτυξη των περιοχών υποδοχής Ολυμπιακών εγκαταστάσεων και έργων υποστήριξής τους, καταρτίζονται και εγκρίνονται Ειδικά Σχέδια Ολοκληρωμένης Ανάπτυξης κατά τις διατάξεις του παρόντος άρθρου. 

Με τα παραπάνω σχέδια οριοθετούνται σε χάρτη κλίμακας 1:5000 οι περιοχές της παραγράφου 1 του προηγούμενου άρθρου και καθορίζονται και εγκρίνονται ειδικότερα: 

α. Οι ειδικότερες κατηγορίες Ολυμπιακών 'Εργων που θα κατασκευασθούν σε κάθε περιοχή. 

β. Οι περιβαλλοντικοί όροι, για κάθε επί μέρους έργο και τα ειδικότερα μέτρα προστασίας περιβάλλοντος που απαιτούνται κατά τις κείμενες διατάξεις για την πραγματοποίηση των Ολυμπιακών 'Εργων και των συνοδευτικών τους δραστηριοτήτων. 

γ. Οι γενικοί και ειδικοί όροι και περιορισμοί δόμησης που απαιτούνται για την ανέγερση των Ολυμπιακών εγκαταστάσεων και των έργων υποστήριξής τους. Το μέγιστο ποσοστό κάλυψης δεν μπορεί να υπερβαίνει το 3% στην περιοχή των Ολυμπιακών εγκαταστάσεων στο Φαληρικό 'Oρμο, το 1% στην περιοχή του Κωπηλατοδρομίου στο Σχοινιά και το 10% στην περιοχή του Σλάλομ στο Ριζάρι Μαραθώνα, στην περιοχή του Ιπποδρόμου και του Ιππικού Κέντρου στο Μαρκόπουλο Μεσογαίας, καθώς και στην περιοχή του Ολυμπιακού Κέντρου Ιστιοπλοΐας στον 'Aγιο Κοσμά. 

Στην περιοχή του υπερτοπικού πόλου Φαλήρου (θέση Ιπποδρόμου) το μέγιστο ποσοστό κάλυψης δεν μπορεί να υπερβαίνει το ισχύον κατά το Γενικό Οικοδομικό Κανονισμό. Ο καθοριζόμενος μέσος συντελεστής δόμησης δεν επιτρέπεται να υπερβαίνει το 0,5 στην περιοχή του υπερτοπικού πόλου Φαλήρου (θέση Ιπποδρόμου). 

Στο Ριζάρι Μαραθώνα ο μέσος καθοριζόμενος συντελεστής δόμησης δεν επιτρέπεται να υπερβαίνει το 0,2 και στις περιοχές του Αγίου Κοσμά και του Ιπποδρόμου και Ιππικού Κέντρου στο Μαρκόπουλο Μεσογαίας, αντίστοιχα, το 0,1. Για την περιοχή του Φαληρικού 'Oρμου, ο μέσος συντελεστής δόμησης δεν μπορεί να υπερβαίνει το 0,03 και για την περιοχή στο Σχοινιά, που θα χρησιμοποιηθεί ως χώρος υποδοχής του Κωπηλατοδρομίου, το 0,01, αντίστοιχα. Για τον υπολογισμό της μέγιστης εκμετάλλευσης και των λοιπών όρων και περιορισμών δόμησης η έκταση κάθε περιοχής νοείται ως ενιαίο σύνολο. Ειδικά στο Ολυμπιακό Χωριό, οι οικοδομήσιμοι χώροι δεν επιτρέπεται να υπερβαίνουν το 60% της συνολικής έκτασης. Ο μέσος καθοριζόμενος συντελεστής δόμησης επί των οικοδομήσιμων χώρων του Ολυμπιακού Χωριού δεν μπορεί να υπερβαίνει το 0,5 και το ποσοστό κάλυψης το 40%. 

δ. Η γενική διάταξη των προβλεπόμενων εγκαταστάσεων και των συνοδευτικών τους δραστηριοτήτων, καθώς και τα προβλεπόμενα δίκτυα υποδομής. 

ε. Οι ειδικές μεταολυμπιακές χρήσεις των Ολυμπιακών 'Εργων και των συνοδευτικών τους εγκαταστάσεων και οι πρόσθετοι όροι και περιορισμοί που αποσκοπούν στον έλεγχο κάθε χρήσης. 

στ. Ειδικές ζώνες προστασίας και ελέγχου γύρω από τις οριοθετούμενες κατά τα ανωτέρω περιοχές, στις οποίες μπορεί να επιβάλλονται ειδικοί όροι και περιορισμοί στις χρήσεις γης, στη δόμηση και στην εγκατάσταση και άσκηση δραστηριοτήτων και λειτουργιών. 

2. Η κίνηση της διαδικασίας κατάρτισης των παραπάνω σχεδίων γίνεται με πρωτοβουλία της "Οργανωτικής Επιτροπής των Ολυμπιακών Αγώνων Αθήνα 2004 Α.Ε.", η οποία υποβάλλει στον Οργανισμό Ρυθμιστικού Σχεδίου Αθήνας τα εξής στοιχεία: 

α. 'Eκθεση γενικής περιγραφής των Ολυμπιακών 'Εργων και των συνοδευτικών αυτών εγκαταστάσεων που πρόκειται να πραγματοποιηθούν στην περιοχή. Σε περίπτωση κατασκευής έργων στον αιγιαλό και την παραλία, καθώς και σε συνεχόμενο ή παρακείμενο θαλάσσιο χώρο ή στον πυθμένα, για τις ανάγκες τέλεσης των Ολυμπιακών Αγώνων, η έκθεση πρέπει επιπλέον να περιγράφει τη σκοπιμότητα και τον τρόπο εκτέλεσης αυτών, καθώς και τους ειδικότερους όρους και περιορισμούς που επιβάλλονται για λόγους ασφάλειας και δημόσιας ανάγκης. 

β. Τοπογραφικό διάγραμμα κλίμακας 1:5000 με ενδείξεις των ορίων της έκτασης, καθώς και των εν γένει χρήσεων και δικτύων υποδομής της ευρύτερης περιοχής. 

γ. Τοπογραφικό και υψομετρικό διάγραμμα κλίμακας 1:2000 με ενδείξεις των ειδικών εδαφομορφολογικών και γεωλογικών χαρακτηριστικών της έκτασης, καθώς και της καθορισμένης οριογραμμής αιγιαλού και παραλίας και της πρότασης καθορισμού νέων οριογραμμών σε περίπτωση κατασκευής προσχώσεων στο θαλάσσιο χώρο, κατά τα οριζόμενα στην παράγραφο 4 του παρόντος άρθρου. 

δ. 'Eκθεση για την ικανότητα ένταξης ή αφομοίωσης των έργων και των συνοδευτικών αυτών εγκαταστάσεων στο φυσικό και ανθρωπογενές περιβάλλον της ευρύτερης περιοχής, με ιδιαίτερη προσοχή στις παράκτιες, ορεινές και δασικές περιοχές, τις περιοχές και τα στοιχεία προστασίας της φύσης και του τοπίου, τις πυκνοκατοικημένες περιοχές και τις περιοχές και τα τοπία ιστορικής και αρχιτεκτονικής κληρονομιάς. 

ε. Πρόταση για τους περιβαλλοντικούς όρους και λοιπά μέτρα προστασίας του περιβάλλοντος που απαιτούνται για την πραγματοποίηση των έργων. Εάν για ορισμένα έργα ή δραστηριότητες απαιτείται η σύνταξη Μελέτης Περιβαλλοντικών Επιπτώσεων, αυτή καταρτίζεται κατά τις κείμενες διατάξεις και υποβάλλεται μαζί με τα υπόλοιπα δικαιολογητικά της παρούσας παραγράφου. 

στ. Σχέδιο γενικής διάταξης κλίμακας 1:1000 των Ολυμπιακών εγκαταστάσεων και των έργων υποστήριξής τους σε συνάρτηση με το μέγιστο επιτρεπόμενο ποσοστό κάλυψης και το μέσο επιτρεπόμενο συντελεστή δόμησης στο σύνολο της έκτασης. Σε περίπτωση κατασκευής προσχώσεων σε θαλάσσιο χώρο, κατά τα οριζόμενα στην παράγραφο 4, στο σχέδιο γενικής διάταξης θα εμφαίνονται επίσης η καθορισμένη γραμμή αιγιαλού και παραλίας, η πρόταση καθορισμού νέας οριογραμμής, καθώς και η έκταση των αναγκαίων προσχώσεων και οι προτεινόμενες χρήσεις τους. 

ζ. 'Eκθεση για την περιβαλλοντική ένταξη των χρήσεων και λειτουργιών που θα πραγματοποιηθούν μετά την τέλεση των Ολυμπιακών Αγώνων. Η έκθεση αυτή πρέπει να τεκμηριώνει ειδικότερα τη φέρουσα ικανότητα της περιοχής εγκατάστασης, τη συμβατότητα των προτεινόμενων χρήσεων με άλλες ισχύουσες ή προβλεπόμενες χρήσεις, καθώς και την ικανότητα ένταξης ή αφομοίωσής τους στο φυσικό, πολιτιστικό και ανθρωπογενές περιβάλλον της ευρύτερης περιοχής. 

η. Κάθε άλλο στοιχείο απαραίτητο για την περιγραφή και τεκμηρίωση των ρυθμίσεων της προηγούμενης παραγράφου. 

3. Τα σχέδια του άρθρου αυτού εγκρίνονται με προεδρικά διατάγματα, που εκδίδονται με πρόταση των Υπουργών Περιβάλλοντος, Χωροταξίας και Δημόσιων 'Εργων και Πολιτισμού, ύστερα από γνώμη της Εκτελεστικής Επιτροπής του Οργανισμού Αθήνας και γνώμη του οικείου πρωτοβάθμιου οργανισμού τοπικής αυτοδιοίκησης και της οικείας νομαρχιακής αυτοδιοίκησης. Οι γνώμες των Ο.Τ.Α. και των δύο βαθμών εκδίδονται και κοινοποιούνται στον Οργανισμό Αθήνας, μέσα σε προθεσμία ενός μηνός από τότε που περιέρχονται σε αυτούς τα σχετικά στοιχεία. Αν παρέλθει άπρακτη η προθεσμία αυτή, το προεδρικό διάταγμα εκδίδεται χωρίς τη γνώμη των παραπάνω Ο.Τ.Α.. Οι διατάξεις της παραγράφου 2β του δεύτερου εδαφίου της παραγράφου 3, καθώς και της παραγράφου 5 του άρθρου 4 του ν. 1650/1986, δεν έχουν εφαρμογή για έργα και δραστηριότητες, η έγκριση των περιβαλλοντικών όρων των οποίων γίνεται με τη διαδικασία του άρθρου αυτού. 

4. α. Με τα διατάγματα της προηγούμενης παραγράφου εγκρίνονται και οι κατά περίπτωση απαιτούμενες για την εκτέλεση των Ολυμπιακών 'Εργων προσχώσεις επί της θαλάσσης και οι χρήσεις αυτών, ο τρόπος κατασκευής του νέου αιγιαλού και η τυχόν ανάληψη της υποχρέωσης αυτής από την "Οργανωτική Επιτροπή των Ολυμπιακών Αγώνων Αθήνα 2004", από την εταιρεία του άρθρου 17 του νόμου αυτού ή από τρίτους, αναδόχους των Ολυμπιακών 'Eργων, καθώς και τα ειδικότερα μόνιμα ή προσωρινά έργα που απαιτούνται να εκτελεσθούν επί του αιγιαλού και της παραλίας, καθώς και επί του συνεχόμενου ή παρακείμενου θαλάσσιου χώρου ή του πυθμένα, για την εξυπηρέτηση των Ολυμπιακών εγκαταστάσεων. Στα έργα αυτά περιλαμβάνονται και η τοποθέτηση υποθαλάσσιων αγωγών και καλωδίων και εν γένει ναυδέτων, πλωτών προβλητών και εξεδρών και η πόντιση τεχνητών υφάλων. Στις περιπτώσεις αυτές, τα διατάγματα της προηγούμενης παραγράφου προτείνονται και από τους Υπουργούς Οικονομικών και Εμπορικής Ναυτιλίας, ύστερα από σύμφωνη γνώμη του Γενικού Επιτελείου Ναυτικού. Πριν από την έκδοση των ανωτέρω διαταγμάτων, πρέπει να υποβάλλονται οι αναγκαίες τεχνικές μελέτες για τα έργα ή τις προσχώσεις και να καταρτίζεται μελέτη περιβαλλοντικών επιπτώσεων κατά τις κείμενες διατάξεις. Για το σκοπό αυτόν, η Οργανωτική Επιτροπή των Ολυμπιακών Αγώνων υποβάλλει σχετική αίτηση, που συνοδεύεται με τα δικαιολογητικά που αναφέρονται στην παράγραφο 2, στην αρμόδια κατά περίπτωση κτηματική υπηρεσία, η οποία και γνωμοδοτεί σχετικά μέσα σε προθεσμία ενός (1) μηνός από τότε που περιέρχονται σε αυτήν τα παραπάνω στοιχεία. 

β. Οι διατάξεις των άρθρων 9 και 12 του α.ν. 2344/ 1940 δεν έχουν εφαρμογή για τη διενέργεια προσχώσεων επί της θαλάσσης και την εκτέλεση έργων στον αιγιαλό και παραλία στις περιοχές του παρόντος άρθρου. 

5. Μετά την τέλεση των Ολυμπιακών Αγώνων, η εγκατάσταση έργων και δραστηριοτήτων στις περιοχές του άρθρου αυτού γίνεται σύμφωνα με τις ειδικές χρήσεις γης και τους λοιπούς όρους και περιορισμούς που καθορίζονται με τα προεδρικά διατάγματα των παραγράφων 3 και 4. Για την εγκατάσταση των έργων και δραστηριοτήτων αυτών δεν απαιτείται προέγκριση χωροθέτησης κατά τις διατάξεις του ν. 1650/1986 και της Κ.Υ.Α. 69269/5387/1990 (ΦΕΚ 678 Β'). Η έκδοση των προεδρικών διαταγμάτων των παραγράφων 3 και 4 επέχει θέση χωροθέτησης, κατά τις διατάξεις των παραγράφων 1 έως και 4 του άρθρου 31 του ν. 2160/ 1993 (ΦΕΚ 118 Α'). 

6. Οι ρυθμίσεις των προεδρικών διαταγμάτων των παραγράφων 3 και 4 κατισχύουν κάθε άλλης αντίθετης ή διαφορετικής ρύθμισης Γενικών Πολεοδομικών Σχεδίων, Ζωνών Οικιστικού Ελέγχου, σχεδίων πόλεων ή πολεοδομικών μελετών και σχεδίων χρήσεων γης που αφορά τις περιοχές για τις οποίες καταρτίζονται και εγκρίνονται Ειδικά Σχέδια κατά το άρθρο αυτό. 

7. Η μεταβολή της έκτασης, των ορίων και των λοιπών ρυθμίσεων που περιλαμβάνονται στα Ειδικά Σχέδια του άρθρου αυτού επιτρέπεται με τη διαδικασία των παραγράφων 3 και 4, ύστερα από αιτιολογημένη αίτηση της Οργανωτικής Επιτροπής των Ολυμπιακών Αγώνων. 

8. α. Οι διατάξεις του από 5/13.2.1979 προεδρικού διατάγματος (ΦΕΚ 707 Δ'), καθώς και κάθε άλλη γενική ή ειδική διάταξη που αφορά καθορισμό όρων και περιορισμών δόμησης σε εκτός σχεδίου περιοχές του Νομού Αττικής, δεν έχουν εφαρμογή στις περιοχές που οριοθετούνται και σχεδιάζονται κατά τις διατάξεις του παρόντος άρθρου. 

β. Οι διατάξεις της απόφασης Α1β/8181/3.9.1986 του Υφυπουργού Υγείας, Πρόνοιας και Κοινωνικών Ασφαλίσεων (ΦΕΚ 57 Β'/3.9.1986), καθώς και οι διατάξεις της απόφασης 83840/3591/12.12.1986 του Υπουργού Περιβάλλοντος, Χωροταξίας και Δημόσιων 'Εργων (ΦΕΚ 1 Δ'/5.1.1987), δεν έχουν εφαρμογή στην περίπτωση των αθλητικών εγκαταστάσεων του Ολυμπιακού Ιππικού Κέντρου και του Ιπποδρόμου στο Μαρκόπουλο Μεσογαίας. Με το προεδρικό διάταγμα της παραγράφου 3, το οποίο επέχει θέση άδειας ίδρυσης και λειτουργίας των σταυλικών εγκαταστάσεων του Ιπποδρόμου και του Ιππικού Κέντρου, καθορίζονται και οι υγειονομικές προϋποθέσεις και όροι ίδρυσης και λειτουργίας των εγκαταστάσεων αυτών, καθώς και τα αναγκαία μέτρα για την προστασία της δημόσιας υγείας. Στην περίπτωση αυτήν, το προεδρικό διάταγμα της παραγράφου 3 προτείνεται και από τον Υπουργό Υγείας και Πρόνοιας ύστερα από γνώμη της αρμόδιας υγειονομικής υπηρεσίας, που χορηγείται μέσα σε προθεσμία ενός (1) μηνός από τότε που περιέρχονται σε αυτήν τα σχετικά στοιχεία. Για το σκοπό αυτόν, η Οργανωτική Επιτροπή των Ολυμπιακών Αγώνων υποβάλλει στην αρμόδια υγειονομική υπηρεσία όλα τα στοιχεία που αναφέρονται στην παράγραφο 2, καθώς και μελέτες για τη συλλογή, αποθήκευση, επεξεργασία και διάθεση των υγρών και στερεών αποβλήτων που προέρχονται από τις εγκαταστάσεις σταυλισμού. Οι μελέτες αυτές καταρτίζονται κατά τις κείμενες διατάξεις. 

9. Εκκρεμείς διαδικασίες σχεδιασμού και οικιστικής οργάνωσης των περιοχών του παρόντος άρθρου, που έχουν αρχίσει κατά τη δημοσίευση του νόμου αυτού, συνεχίζονται και ολοκληρώνονται σύμφωνα με τις διατάξεις που τις διέπουν εντός πέντε (5) μηνών από τη δημοσίευση του παρόντος νόμου. Εάν παρέλθει άπρακτη η ανωτέρω προθεσμία, εφαρμόζεται η ειδική διαδικασία σχεδιασμού του παρόντος άρθρου. Ως έναρξη διαδικασίας κατά τα προηγούμενα εδάφια λογίζεται ειδικότερα: 

α. Για την τροποποίηση Γενικών Πολεοδομικών Σχεδίων, των οποίων οι μελέτες εκπονούνται από τον Οργανισμό Ρυθμιστικού Σχεδίου Αθήνας, η παροχή σχετικής γνωμοδότησης από την Εκτελεστική Επιτροπή του Οργανισμού Ρυθμιστικού Σχεδίου Αθήνας. 

β. Για την έκδοση προεδρικού διατάγματος, σύμφωνα με τις διατάξεις του άρθρου 21 του ν. 1650/1986, η έγκριση Ειδικής Περιβαλλοντικής Μελέτης. 

γ. Για την έγκριση ή τροποποίηση Ζώνης Οικιστικού Ελέγχου, η προβλεπόμενη στο άρθρο 29 του ν. 1337/1983 γνωμοδότηση των οικείων δημοτικών ή κοινοτικών συμβουλίων. 

10. Εκκρεμείς διαδικασίες έγκρισης περιβαλλοντικών όρων Ολυμπιακών 'Εργων και συνοδευτικών εγκαταστάσεων, που έχουν αρχίσει κατά τη δημοσίευση του νόμου αυτού, συνεχίζονται και ολοκληρώνονται σύμφωνα με τους ορισμούς της παρούσας παραγράφου. Στις περιπτώσεις αυτές, ανεξάρτητα από την κατηγορία του αιτούμενου έργου ή δραστηριότητας, οι περιβαλλοντικοί όροι εγκρίνονται με κοινές αποφάσεις των Υπουργών Περιβάλλοντος, Χωροταξίας και Δημόσιων 'Eργων και Πολιτισμού και του κατά περίπτωση αρμοδίου, ύστερα από γνώμη της Εκτελεστικής Επιτροπής του Οργανισμού Αθήνας, εφαρμοζομένων κατά τα λοιπά των διατάξεων του ν. 1650/1986 και της Κ.Υ.Α. 69269/ 5387/1990 (ΦΕΚ 678 Β'). Ως έναρξη διαδικασίας, κατά τα προηγούμενα εδάφια, λογίζεται η υποβολή, από τον ενδιαφερόμενο φορέα, αίτησης, που συνοδεύεται από τα κατά νόμο απαιτούμενα δικαιολογητικά, στην αρμόδια για την έγκριση των περιβαλλοντικών όρων υπηρεσία του Υπουργείου Περιβάλλοντος, Χωροταξίας και Δημόσιων 'Εργων. Αιτήσεις που έχουν υποβληθεί σε υπηρεσίες της οικείας Περιφέρειας ή της οικείας νομαρχιακής αυτοδιοίκησης διαβιβάζονται στην αρμόδια υπηρεσία του Υπουργείου Περιβάλλοντος, Χωροταξίας και Δημόσιων 'Εργων μέσα σε αποκλειστική προθεσμία δέκα (10) ημερών από τη δημοσίευση του νόμου αυτού. 

'Aρθρο 4

Πολεοδομική Οργάνωση Ολυμπιακού Χωριού

1. Για την πολεοδόμηση της έκτασης του Ολυμπιακού Χωριού, εφαρμόζονται οι διατάξεις του παρόντος άρθρου. Η πολεοδομική μελέτη της περιοχής συντάσσεται με πρωτοβουλία είτε της Οργανωτικής Επιτροπής των Ολυμπιακών Αγώνων "Αθήνα 2004" είτε της εταιρείας του άρθρου 17 του νόμου αυτού είτε νομικών προσώπων δημοσίου δικαίου με σχετική αρμοδιότητα είτε τρίτων, στους οποίους έχει παραχωρηθεί η εκτέλεση και εκμετάλλευση των έργων, και αποτελείται από: 

- το πολεοδομικό σχέδιο που συντάσσεται με βάση οριζοντιογραφικό και υψομετρικό τοπογραφικό διάγραμμα, 

- τον πολεοδομικό κανονισμό και 

- έκθεση που περιγράφει και αιτιολογεί τις προτεινόμενες από τη μελέτη ρυθμίσεις. 

Η πολεοδομική μελέτη περιέχει ιδίως τις ειδικές χρήσεις γης και τις τυχόν πρόσθετες απαγορεύσεις ή υποχρεώσεις, τα διαγράμματα των δικτύων υποδομής, τους ειδικούς και γενικούς όρους δόμησης, καθώς και τους κοινόχρηστους και κοινωφελείς χώρους του Ολυμπιακού Χωριού. 

2. Η πολεοδομική μελέτη εγκρίνεται ή τροποποιείται με προεδρικό διάταγμα, που εκδίδεται μετά από πρόταση του Υπουργού Περιβάλλοντος, Χωροταξίας και Δημόσιων 'Eργων, ύστερα από γνώμη του Κεντρικού Συμβουλίου Χωροταξίας, Οικισμού και Περιβάλλοντος και γνώμη του οικείου πρωτοβάθμιου οργανισμού τοπικής αυτοδιοίκησης, η οποία εκδίδεται και κοινοποιείται στο Υπουργείο μέσα σε προθεσμία ενός (1) μηνός από τότε που περιέρχεται στον Ο.Τ.Α. η σχετική μελέτη. Αν παρέλθει άπρακτη η προθεσμία αυτή, η πολεοδομική μελέτη εγκρίνεται χωρίς τη γνώμη του Ο.Τ.Α.. Η έγκριση της πολεοδομικής μελέτης έχει τις συνέπειες έγκρισης σχεδίου πόλεως κατά τις διατάξεις του ν.δ. της 17.7/ 16.8.1923. 

3. Η εφαρμογή της πολεοδομικής μελέτης γίνεται με πρωτοβουλία και ευθύνη των φορέων της παραγράφου 1 του άρθρου αυτού. Μετά την έγκριση της πολεοδομικής μελέτης οι προαναφερόμενοι φορείς προβαίνουν στην εκτέλεση των έργων διαμόρφωσης του χώρου, καθώς και στην εκτέλεση των έργων υποδομής, όπως αυτά προβλέπονται στην πολεοδομική μελέτη. 

'Aρθρο 5

Εκτέλεση Ολυμπιακών 'Εργων, έργων υποδομής

και συναφών οικοδομικών έργων

1. α. Οι μελέτες και τα σχέδια των Ολυμπιακών 'Εργων, των έργων υποδομής και ανέγερσης των συναφών κτιριακών και γενικά οικοδομικών εγκαταστάσεων που καλύπτουν τις ανάγκες υποδομής στις περιοχές υποδοχής των Ολυμπιακών 'Εργων, συντάσσονται και εκτελούνται από την "Οργανωτική Επιτροπή των Ολυμπιακών Αγώνων - Αθήνα 2004 Α.Ε." είτε από την εταιρεία του άρθρου 17 του νόμου αυτού είτε από τρίτους στους οποίους έχει παραχωρηθεί κατά τις κείμενες διατάξεις η εκμετάλλευση των έργων. 

β. Οι οικοδομικές άδειες για τα έργα αυτά χορηγούνται από τον Υπουργό Περιβάλλοντος, Χωροταξίας και Δημόσιων 'Εργων, μέσα σε εξήντα (60) ημέρες από την υποβολή των σχετικών μελετών και σχεδίων στην αρμόδια υπηρεσία του Υπουργείου Περιβάλλοντος, Χωροταξίας και Δημόσιων 'Εργων. Με απόφαση του Υπουργού Περιβάλλοντος, Χωροταξίας και Δημόσιων 'Εργων που δημοσιεύεται στην Εφημερίδα της Κυβερνήσεως, ορίζονται οι απαραίτητες μελέτες, σχέδια και λοιπά δικαιολογητικά που πρέπει να υποβληθούν για την έκδοση των οικοδομικών αδειών των παραπάνω έργων, η αρμόδια ή οι αρμόδιες υπηρεσίες του Υπουργείου για τον έλεγχο των μελετών και σχεδίων, ο χρόνος ισχύος και η διαδικασία αναθεώρησης των αδειών, καθώς και κάθε άλλη λεπτομέρεια για την εφαρμογή της παραγράφου αυτής. 

2. Οι διατάξεις της προηγούμενης παραγράφου εφαρμόζονται και για την έκδοση οικοδομικών αδειών κατασκευής ή επέκτασης αθλητικών εγκαταστάσεων που ανήκουν στην αρμοδιότητα της Γενικής Γραμματείας Αθλητισμού και στις οποίες θα διεξαχθούν Ολυμπιακά Αθλήματα, σύμφωνα με τα ειδικότερα οριζόμενα στην παράγραφο 2 του άρθρου 2 του παρόντος νόμου. 

3. Δεν προσμετρώνται στην κάλυψη των οικοπέδων και γηπέδων που χρησιμοποιούνται για την ανέγερση Ολυμπιακών αθλητικών εγκαταστάσεων οι υπαίθριοι αγωνιστικοί χώροι. 

4. Στις περιοχές και στους χώρους υποδοχής Ολυμπιακών εγκαταστάσεων που χωροθετούνται κατά το άρθρο 2 του νόμου αυτού, καθώς και σε κοινόχρηστους χώρους της ευρύτερης περιοχής της Αθήνας, επιτρέπεται η ανέγερση ή η τοποθέτηση προσωρινών λυόμενων κατασκευών για τις ανάγκες διεξαγωγής των Ολυμπιακών Αγώνων, όπως κλιμάκων, διαδρόμων, κεκλιμένων επιπέδων, στεγάστρων, αποχωρητηρίων, περιπτέρων, τεντών, πάγκων, μετά από προηγούμενη έγκριση του Υπουργού Περιβάλλοντος, Χωροταξίας και Δημόσιων 'Εργων. Στην εγκριτική απόφαση καθορίζονται οι απαιτήσεις ασφάλειας και αισθητικής που πρέπει να πληρούν οι κατασκευές και εγκαταστάσεις αυτές, καθώς και ο χρόνος διατηρήσεώς τους. Για τις παραπάνω κατασκευές και εγκαταστάσεις δεν απαιτείται οικοδομική άδεια, ούτε αυτές προσμετρώνται στην κάλυψη των οικοπέδων ή γηπέδων που χωροθετούνται κατά το άρθρο 2 του παρόντος νόμου. 

5. Με κοινές αποφάσεις των Υπουργών Περιβάλλοντος, Χωροταξίας και Δημόσιων 'Εργων, Πολιτισμού και των κατά περίπτωση αρμόδιων Υπουργών ορίζονται τα έργα εξωτερικής υποδομής που είναι απαραίτητα για την εξυπηρέτηση των Ολυμπιακών εγκαταστάσεων και των έργων υποστήριξής τους, καθώς και τα Υπουργεία και οι οργανισμοί του ευρύτερου δημόσιου τομέα που είναι υποχρεωμένοι να τα εκτελέσουν. Ως έργα εξωτερικής υποδομής θεωρούνται κυρίως τα δίκτυα Δ.Ε.Η., Ο.Τ.Ε., ύδρευσης, καθώς και οι οδοί προσπέλασης και οι κόμβοι σύνδεσης των περιοχών υποδοχής Ολυμπιακών εγκαταστάσεων με το εθνικό και επαρχιακό οδικό δίκτυο και με το βασικό οδικό δίκτυο της Πρωτεύουσας. Οι αρμόδιοι για τα έργα αυτά φορείς, ανεξάρτητα από τα εκάστοτε προγράμματά τους, πρέπει να τα εκτελούν κατ' απόλυτη προτεραιότητα. 

ΚΕΦΑΛΑΙΟ Β'

ΑΠΑΛΛΟΤΡΙΩΣΕΙΣ ΚΑΙ ΠΑΡΑΧΩΡΗΣΕΙΣ ΑΚΙΝΗΤΩΝ

'Aρθρο 6

Αναγκαστικές απαλλοτριώσεις για την εκτέλεση των Ολυμπιακών 'Eργων

1. Η παρ.16 του άρθρου 2 του ν.2598/1998 "Οργάνωση των Ολυμπιακών Αγώνων - Αθήνα 2004 (ΦΕΚ 66 Α'/ 24.3.1998)", αντικαθίσταται ως ακολούθως: 

"16. Επιτρέπεται η αναγκαστική απαλλοτρίωση ακινήτων ή η σύσταση επ' αυτών εμπραγμάτων δικαιωμάτων για την εκτέλεση έργων και εγκαταστάσεων, που εξυπηρετούν την τέλεση των Ολυμπιακών Αγώνων του 2004, αμέσως (όπως Ολυμπιακό Χωριό, ιππόδρομος, ιππικό κέντρο, κέντρο κωπηλασίας, κέντρα ραδιοτηλεόρασης, αθλητικά κέντρα και εγκαταστάσεις κ.λπ.) ή εμμέσως (ιδίως διάνοιξη, διαπλάτυνση, βελτίωση οδών και κυκλοφοριακών κόμβων εντός ή εκτός ρυμοτομικού σχεδίου, απόκτηση χώρων υποστήριξης αθλητικών κέντρων ή εγκαταστάσεων και συμπληρωματικών αυτών). Ο σκοπός των παραπάνω αναγκαστικών απαλλοτριώσεων θεωρείται δημόσιας ωφέλειας. Οι απαλλοτριώσεις αυτές κηρύσσονται με κοινή απόφαση των Υπουργών Οικονομικών, Πολιτισμού και Περιβάλλοντος, Χωροταξίας και Δημόσιων 'Εργων, υπέρ της ανώνυμης εταιρείας "Οργανωτική Επιτροπή Ολυμπιακών Αγώνων - Αθήνα 2004 Α.Ε." ή του Ελληνικού Δημοσίου ή νομικών προσώπων δημοσίου ή ιδιωτικού δικαίου ή φυσικών προσώπων και με δαπάνη του υπέρ ου η απαλλοτρίωση ή άλλως του προσώπου που αναφέρεται στην πράξη κήρυξης. Ειδικά για το Ολυμπιακό Χωριό, στην περίπτωση που ο φορέας ανάπτυξης του έργου είναι ολικώς ή μερικώς νομικό πρόσωπο δημοσίου δικαίου (Ν.Π.Δ.Δ.), η απαλλοτρίωση κηρύσσεται με κοινή απόφαση των ως άνω Υπουργών και του εποπτεύοντος το Ν.Π.Δ.Δ. Υπουργού. Στις παραπάνω απαλλοτριώσεις που θεωρούνται κατεπείγουσες και μείζονος σημασίας, μπορεί να εφαρμόζονται οι διατάξεις του άρθρου 2 παρ. 2 του ν.δ. 797/1971." 

2. Ακίνητα ιδιοκτησίας του Ελληνικού Δημοσίου ή νομικών προσώπων δημοσίου δικαίου, με εξαίρεση τις ιδιοκτησίες οργανισμών τοπικής αυτοδιοίκησης, Ιερών Ναών, Ιερών Μονών και Ανωτάτων Εκπαιδευτικών Ιδρυμάτων (Α.Ε.Ι.), εφόσον πρόκειται να χρησιμοποιηθούν και μόνο κατά το μέρος που κρίνονται αναγκαία για την εκτέλεση των Ολυμπιακών 'Εργων και εγκαταστάσεων, δεν απαλλοτριώνονται αλλά παραχωρούνται δωρεάν κατά χρήση για την εκτέλεση των έργων. 

3. Ακίνητα που απαλλοτριώθηκαν για την κατασκευή των έργων θεωρείται ότι εκπλήρωσαν το σκοπό της απαλλοτρίωσης, με τη χρησιμοποίησή τους κατά τους Ολυμπιακούς Αγώνες. Τα απαλλοτριούμενα ακίνητα, με τον όρο ότι θα χρησιμοποιηθούν οπωσδήποτε για το σκοπό της απαλλοτρίωσης, μπορούν να μεταβιβαστούν κατά κυριότητα από τον υπέρ ου η απαλλοτρίωση, σε ιδιωτικούς φορείς και πριν την τέλεση των Ολυμπιακών Αγώνων και να χρησιμοποιηθούν ελευθέρως μετά την τέλεση των Ολυμπιακών Αγώνων για τις προβλεπόμενες χρήσεις. Η παράδοση της χρήσης των ακινήτων στους νέους κυρίους θα γίνει μετά την τέλεση των Ολυμπιακών Αγώνων. 

4.α) Η ανάκληση της συντελεσμένης απαλλοτρίωσης για ακίνητα μη χρησιμοποιηθέντα, μερικώς ή ολικώς, επιτρέπεται, εφόσον υπάρχει αίτημα του ιδιοκτήτη ή των καθολικών του διαδόχων, εντός τριετίας από την τέλεση των Ολυμπιακών Αγώνων ή εντός πενταετίας, μόνον εφόσον συναινεί ο υπέρ ου η απαλλοτρίωση. Η διαδικασία ανάκλησης και η επιστρεπτέα αποζημίωση προσδιορίζονται κατά το άρθρο 12 του ν.δ. 797.1971, όπως τροποποιήθηκε και ισχύει με το άρθρο 6 παράγραφος 19 του ν. 2160/1993. 

β) Η αποζημίωση επιστρέφεται εφάπαξ μέσα σε έξι (6) μήνες, από την επίδοση στον καθ' ου η απαλλοτρίωση ιδιοκτήτη, της απόφασης καθορισμού της επιστρεπτέας αποζημίωσης. Εάν η συνολική κατά ακίνητο επιστρεπτέα αποζημίωση υπερβαίνει τα πέντε εκατομμύρια (5.000.000) δραχμές, δύναται, ύστερα από αίτηση του τέως ιδιοκτήτη ή των καθολικών διαδόχων του, να επιστραφεί το επιπλέον ποσό το πολύ σε τέσσερις ισόποσες εξαμηνιαίες δόσεις, της καθεμιάς όχι μικρότερης των πέντε εκατομμυρίων (5.000.000) δραχμών. Οι δόσεις είναι έντοκες με ετήσιο επιτόκιο 6%. 

γ) Η αίτηση ανάκλησης συντελεσμένης απαλλοτρίωσης σε εξ αδιαιρέτου ακίνητα, εφόσον δεν υποβάλλεται από το σύνολο των εξ αδιαιρέτου μερίδων, πρέπει να συνοδεύεται από συμβολαιογραφική δήλωση των αιτούντων ότι αποδέχονται με το ίδιο τίμημα (επιστρεπτέα αποζημίωση) ατελώς την προς αυτούς παραχώρηση και των υπολοίπων εξ αδιαιρέτου ποσοστών. Προηγουμένως καλούνται από τους αιτούντες οι αναγνωρισθέντες δικαιούχοι αποζημίωσης και εάν δεν υπάρχει απόφαση αναγνώρισης οι εικαζόμενοι δικαιούχοι, να δηλώσουν προς τη διεύθυνση απαλλοτριώσεων του Υπουργείου Οικονομικών αν επιθυμούν την ανάκληση της απαλλοτρίωσης. Οι εικαζόμενοι πρέπει να αποδείξουν το εμπράγματο δικαίωμά τους. 

5. Η δίκη του προσδιορισμού της αποζημίωσης στις ρυμοτομικές απαλλοτριώσεις και η συντέλεση της απαλλοτρίωσης επισπεύδεται κατά τις διατάξεις του παρόντος από τον οικείο φορέα ή πρόσωπο της παρ. 16 του άρθρου 2 του ν. 2598/1998, όπως τροποποιείται με τον παρόντα νόμο, καθώς και από κάθε πρόσωπο που έχει έννομο συμφέρον. 

Οι κηρυχθείσες αναγκαστικές απαλλοτριώσεις εντός ρυμοτομικού σχεδίου για κοινόχρηστους ή κοινωφελείς χώρους, επισπεύδονται κατά τις διατάξεις του παρόντος νόμου από τον υπόχρεο φορέα αυτών ή πρόσωπο της παρ. 16 του άρθρου 2 του ν. 2598/1998, όπως τροποποιείται με τον παρόντα νόμο, εφόσον κρίνεται αυτό αναγκαίο από την Ο.Ε.Ο.Α. Αθήνα 2004, με απόφαση του Δ.Σ. της, για την επίσπευση εκτέλεσης των έργων και τη διευκόλυνση τέλεσης των Ολυμπιακών Αγώνων. 

6. Συμπληρωματικώς στις απαλλοτριώσεις του νόμου αυτού εφαρμόζονται οι διατάξεις της διαδικασίας των αναγκαστικών απαλλοτριώσεων (ν.δ. 797/1971), όπως κάθε φορά ισχύουν, εφόσον δεν αντίκεινται στις διατάξεις του νόμου αυτού. 

7. Αν μέχρι τη δημοσίευση του νόμου αυτού δεν έχουν συνταχθεί τα κτηματολογικά στοιχεία του άρθρου 2 παράγραφος 1 του ν.δ. 797/1971, μπορεί να εφαρμόζεται η διάταξη του άρθρου 2 παράγραφος 2 του ίδιου νομοθετικού διατάγματος, πλην του τελευταίου εδαφίου αυτής. 

8. Αν ο αριθμός των εικαζόμενων ιδιοκτητών και εμπράγματων δικαιούχων είναι μεγαλύτερος των πενήντα (50), περίληψη της κατά την παράγραφο 1 του νόμου αυτού απαλλοτριωτικής πράξης, με μνεία του ΦΕΚ στο οποίο δημοσιεύθηκε και αναφορά στην τοποθεσία και κτηματική περιοχή των απαλλοτριουμένων, δημοσιεύεται σε δύο ημερήσιες εφημερίδες των Αθηνών ή του νομού όπου γίνεται η απαλλοτρίωση, σε δύο συνεχόμενα ημερήσια φύλλα τους. Η πράξη κήρυξης αναγκαστικής απαλλοτρίωσης επιδίδεται με δικαστικό επιμελητή στον δήμαρχο ή στον πρόεδρο κοινότητας και τοιχοκολλάται στο δημοτικό ή κοινοτικό κατάστημα της κτηματικής περιοχής όπου βρίσκονται τα απαλλοτριούμενα ακίνητα. Για την τοιχοκόλληση συντάσσεται σχετική πράξη από το γραμματέα του δήμου ή της κοινότητας ή άλλως γίνεται τοιχοκόλληση από δικαστικό επιμελητή. 

Η τήρηση των παραπάνω διατυπώσεων επέχει θέση ατομικής γνωστοποίησης της απαλλοτριωτικής πράξης, για καθέναν που αξιώνει δικαιώματα στα απαλλοτριούμενα ακίνητα. 

9. Η προθεσμία για την άσκηση αίτησης ακύρωσης κατά της απαλλοτριωτικής πράξης ενώπιον του Συμβουλίου της Επικρατείας (Σ.τ.Ε.), από οποιονδήποτε προβάλλει εμπράγματα δικαιώματα στα απαλλοτριούμενα, ορίζεται σε τριάντα (30) ημέρες, αρχόμενη ειδικώς για τους αναφερομένους στην προηγούμενη παράγραφο από την επόμενη της τελευταίας από τις παρακάτω ενέργειες, της δημοσίευσης σε εφημερίδα, της κοινοποίησης στον δήμαρχο ή πρόεδρο κοινότητας, της τοιχοκόλλησης στο δημοτικό ή κοινοτικό κατάστημα. 

Η αίτηση ασκείται με κατάθεσή της στη γραμματεία του Συμβουλίου της Επικρατείας. Η διοίκηση ειδοποιείται εγγράφως (αμέσως) με τον προσφορότερο τρόπο (ιδίως με κοινοποίηση επιδιδόμενη με όργανο της διοίκησης, τηλεγράφημα, τέλεξ και FAX) από τη γραμματεία του Συμβουλίου της Επικρατείας και υποχρεούται να αποστείλει στο Συμβούλιο της Επικρατείας με δημόσιο όργανο και απόδειξη παραλαβής, το φάκελο της προ-σβαλλόμενης πράξης σε οκτώ (8) ημερες από τη σχετική ειδοποίηση. 

10. Η συζήτηση της αίτησης ακύρωσης ορίζεται το ταχύτερο δυνατόν, πάντως δε όχι αργότερα από είκοσι (20) ημέρες από την άσκησή της, η κλήτευση για εμφάνιση κατά τη συζήτηση επιδίδεται πριν από επτά (7) ημέρες από τη δικάσιμο, η δε απόφαση εκδίδεται υποχρεωτικώς σε τριάντα (30) ημέρες από τη συζήτησή της. Αναβολή της υπόθεσης επιτρέπεται για σοβαρό λόγο μόνο μία φορά και σε δικάσιμο εντός οκτώ (8) ημερών. Παρέμβαση μπορεί να ασκηθεί το αργότερο τρεις (3) ημέρες πριν τη συζήτηση και κοινοποιείται είκοσι τέσσερις (24) ώρες πριν τη συζήτηση. Η κοινοποίηση της αίτησης από το δικαστήριο στους έχοντες έννομο συμφέρον να παρέμβουν μπορεί να γίνει πριν απο επτά (7) ημέρες από τη δικάσιμο. 

11. Αίτηση αναστολής εκτέλεσης της απόφασης κήρυξης της αναγκαστικής απαλλοτρίωσης στην επιτροπή αναστολών του Συμβουλίου της Επικρατείας, εξετάζεται σε οκτώ (8) ημέρες από την κατάθεσή τους, με τον όρο της αποστολής του σχετικού φακέλου. Η δικάσιμος για την αίτηση αναστολής ορίζεται κατά την κατάθεση της αίτησης. Τρεις (3) ημέρες πριν τη συζήτηση επιδίδεται κλήση για εμφάνιση προς τη διάδικο αρχή, επιμελεία του αιτούντος. Η Διοίκηση ειδοποιείται αμέσως από τη γραμματεία του Συμβουλίου της Επικρατείας και υποχρεούται να αποστείλει αμέσως με δημόσιο όργανο και απόδειξη παραλαβής το σχετικό φάκελο στο γραμματέα του Συμβουλίου της Επικρατείας. Η απόφαση εκδίδεται εντός πέντε (5) ημερών από την εξέταση της αίτησης αναστολής. 

12. Η τυχόν χορηγούμενη αναστολή εκτέλεσης της απόφασης κήρυξης αναγκαστικής απαλλοτρίωσης δεν αναστέλλει τη διαδικασία δικαστικού προσδιορισμού της προσωρινής αποζημίωσης. 

'Aρθρο 7

Κλήτευση διαδίκων και σύντμηση προθεσμιών

1. Για τις απαλλοτριώσεις που κηρύσσονται κατά την παρ. 16 του άρθρου 2 του ν. 2598/1998, όπως αντικαθίσταται με το νόμο αυτόν: 

α. Αν δεν έχει τηρηθεί η προδικασία των άρθρων 15 και 16 του ν.δ. 797/1971, εφαρμόζεται το άρθρο 18A του ν.δ. 797/1971, που προστέθηκε με το άρθρο 34 του ν. 2040/1994, όπως τροποποιείται με το νόμο αυτόν. 

β. Eάν ο ενδιαφερόμενος είναι κάτοικος αλλοδαπής, γνωστής διεύθυνσης, η κλήτευσή του για να παραστεί κατά τη δικάσιμο μόνο της δίκης του δικαστικού προσδιορισμού της προσωρινής αποζημίωσης, γίνεται με επίδοση αντιγράφου της αίτησης, με κλήση να παραστεί κατά τη συζήτηση δεκαπέντε (15) ημέρες, πριν από τη δικάσιμο, με οποιονδήποτε τρόπο, ιδία με αρμόδιο όργανο της χώρας διαμονής του ή από τις προξενικές αρχές ή με συστημένη επιστολή, τηλεγράφημα, τέλεξ και FAX. 

γ. Kάθε ενδιαφερόμενος κάτοικος εξωτερικού, που δεν ειδοποιήθηκε κατά τον παραπάνω τρόπο ή που δεν κατέστη δυνατόν να παραστεί κατά τη συζήτηση, δικαιούται να ζητήσει αυτοτελώς, εντός προθεσμίας τριών (3) μηνών από τη δημοσίευση της απόφασης του Mονομελούς Πρωτοδικείου, τον επανακαθορισμό της προσωρινής αποζημίωσης, χωρίς η νέα δίκη να εμποδίζει τη συντέλεση της απαλλοτρίωσης με την παρακατάθεση της προσωρινής αποζημίωσης που προσδιορίστηκε δικαστικά. 

δ. Προκειμένου για ενδιαφερόμενους αγνώστων στοιχείων ή αγνώστου διαμονής, κατά τον κτηματολογικό πίνακα, η κλήτευση γίνεται με δημοσίευση περίληψης που διαλαμβάνει την απόφαση κήρυξης αναγκαστικής απαλλοτρίωσης, το ΦEK στο οποίο δημοσιεύεται, την τοποθεσία και την κτηματική περιοχή των ακινήτων, το σκοπό της απαλλοτρίωσης, το δικαστήριο, την ημερομηνία της δίκης και το αίτημα, σε δύο ημερήσιες εφημερίδες των Aθηνών ή του νομού όπου γίνεται η απαλλοτρίωση, σε δύο συνεχόμενα ημερήσια φύλλα τους, δεκαπέντε (15) ημέρες πριν τη δικάσιμο. H κλήτευση κατά την παράγραφο αυτήν δεν κινεί την προθεσμία του άρθρου 19 παρ. 2 εδ. β' του ν.δ. 797/1971 για τους μη παραστάντες. 

2. Στην παρ. 5 του άρθρου 18 του ν.δ. 797/1971, προστίθεται το εξής εδάφιο: 

"Για τις απαλλοτριώσεις που αφορούν την εκτέλεση Ολυμπιακών 'Εργων, όπως αυτά ορίζονται στο άρθρο 6 παρ. 1 του παρόντος νόμου, σε περίπτωση αναβολής της συζήτησης της αίτησης, νέα δικάσιμος και ώρα προσδιορίζεται αμέσως από το δικαστήριο, μέσα στις επόμενες δεκαπέντε (15) ημέρες, στην οποία χωρίς κλήτευση εμφανίζονται οι κλητευθέντες, οι παραστάντες και οι παρεμβάντες ενδιαφερόμενοι, συντασσομένου σχετικού πρακτικού. Tο δικαστήριο διατάσσει συγχρόνως, όπως με επιμέλεια του αιτούντος γίνει επίδοση αντιγράφου της αίτησης πέντε (5) ημέρες πριν από τη νέα δικάσιμο, με επίδοση κλήσης για εμφάνιση μόνο προς τους μη κλητευθέντες, μη παραστάντες και μη παρεμβάντες ενδιαφερομένους. H αίτηση κηρύσσεται απαράδεκτη για τους μη κλητευθέντες." 

3. Για τις απαλλοτριώσεις του παρόντος νόμου: 

α) η διάταξη του δεύτερου εδαφίου της παρ. 2 του άρθρου 18A του ν.δ. 797/1971 δεν εφαρμόζεται και 

β) στην περίπτωση δ' της παρ. 2 του άρθρου 18A του ν.δ. 797/1971 προστίθεται το εξής εδάφιο: 

"Στις περιπτώσεις αναγκαστικής απαλλοτρίωσης ακινήτων που προορίζονται για την εκτέλεση Ολυμπιακών 'Εργων, όπως αυτά ορίζονται στο άρθρο 6 παρ. 1 του παρόντος νόμου, η εκτίμηση της αξίας τους γίνεται από τον Προϊστάμενο της Δ.O.Y., στην περιφέρεια της οποίας κείνται τα απαλλοτριούμενα και πριν από την κήρυξη της απαλλοτρίωσης, το αργότερο εντός δεκαπέντε (15) ημερών από την υποβολή της σχετικής αίτησης, από την O.E.O.A. - Aθήνα 2004 ή τον υπέρ ου η απαλλοτρίωση ή τον ανάδοχο του έργου. Σε περίπτωση παρέλευσης άπρακτης της δεκαπενθήμερης προθεσμίας, η σχετική έκθεση συντάσσεται το αργότερο εντός δέκα (10) ημερών, από μηχανικό οριζόμενο από το Γενικό Γραμματέα Δημόσιων 'Eργων του Yπουργείου Περιβάλλοντος, Χωροταξίας και Δημόσιων 'Εργων.", 

γ) σε κάθε περίπτωση εκτίμησης από το δικαστήριο συγκριτικών στοιχείων αξίας ακινήτων της περιοχής των απαλλοτριουμένων, χρόνου μεταγενέστερου της ανάθεσης τέλεσης των Ολυμπιακών Αγώνων του 2004 στην Αθήνα (Σεπτέμβριος 1997), το δικαστήριο υποχρεούται να ερευνήσει αν η επελθούσα αύξηση οφείλεται στην εξαγγελία ή τη μελλοντική εκτέλεση των προγραμματισθέντων στην περιοχή έργων και να μην τη λάβει υπόψη. Το Δικαστήριο κατά την ελεύθερη εκτίμηση των αποδείξεων για τον προσδιορισμό της τιμής μονάδας αποζημίωσης των απαλλοτριούμενων ακινήτων, συνεκτιμά και τα προκύπτοντα από τους φακέλους του φόρου μεγάλης ακίνητης περιουσίας (Φ.Μ.Α.Π.). 

4. α) Oι προθεσμίες του άρθρου 18 του ν.δ. 797/1971 και του παρόντος νόμου τηρούνται απαρεγκλίτως, οι δε σχετικές υποθέσεις προσδιορίζονται και δικάζονται καθ' υπέρβαση του ορισμένου αριθμού υποθέσεων κατά δικάσιμο, που τυχόν έχει αποφασισθεί από τις Oλομέλειες των Δικαστηρίων. Οι σχετικές δικαστικές αποφάσεις δημοσιεύονται, καθαρογράφονται και υπογράφονται κατά απόλυτη προτεραιότητα εντός τριάντα (30) ημερών από τη συζήτηση. 

β) Oι προϊστάμενοι των δικαστηρίων και των διοικητικών υπηρεσιών έχουν υποχρέωση να μεριμνούν ιδιαιτέρως για την τήρηση των προθεσμιών των άρθρων 1, 2 και 3 του παρόντος, των άρθρων 18, 18A και 27 παρ. 3 του ν.δ. 797/1971, όπως αντικαθίστανται ή συμπληρώνονται με τον παρόντα νόμο, ενεργούντες άλλως αμελλητί τα οριζόμενα στο άρθρο 30 παρ. 2 του ίδιου νομοθετικού διατάγματος. 

5. Mε την ίδια απόφαση που καθορίζεται η προσωρινή αποζημίωση, διατάσσεται πάντοτε και η αποβολή των κατόχων, νομέων και ιδιοκτητών των απαλλοτριουμένων και κάθε άλλου τρίτου που έλκει τα δικαιώματά του από αυτούς, με τον όρο της προηγούμενης κατάθεσης της προσωρινής αποζημίωσης, που δικαστικά καθορίστηκε. 

6. Λόγω της κατεπείγουσας ανάγκης εκτέλεσης των έργων και εγκαταστάσεων για τις οποίες κηρύσσονται οι απαλλοτριώσεις, η συντέλεση της απαλλοτρίωσης επέρχεται μόνο με την παρακατάθεση ή καταβολή της αποζημίωσης, χωρίς να απαιτείται δημοσίευση της σχετικής ειδοποίησης στο ΦEK. 

7. Σε περίπτωση άρνησης του κατόχου, νομέα ή ιδιοκτήτη να επιτρέψει την κατάληψη, η κατά την παράγραφο 5 του άρθρου αυτού απόφαση του Mονομελούς Πρωτοδικείου εκτελείται με βάση αντίγραφό της, κατά τις διατάξεις του Kώδικα της Πολιτικής Δικονομίας, μετά είκοσι τέσσερις (24) ώρες από την επίδοση επικυρωμένου αντιγράφου της με επιταγή προς εκτέλεση, συγκοινοποιουμένου και επικυρωμένου αποσπάσματος του πίνακα παρακατάθεσης της αποζημίωσης, που αφορά το συγκεκριμένο ακίνητο. Σε περιπτώσεις ακινήτων στα οποία υπάρχουν κατοικίες ή επαγγελματικές εγκαταστάσεις, η εκτέλεση της παραπάνω απόφασης επιτρέπεται μετά παρέλευση δέκα (10) ημερών από την κατά τα παραπάνω επίδοση αντιγράφου της με επιταγή προς εκτέλεση. 

8. α) Aίτηση αναστολής εκτέλεσης κατά της απόφασης του Mονομελούς Πρωτοδικείου που διατάσσει την αποβολή επιτρέπεται μόνο στην περίπτωση που δεν έχει παρακατατεθεί η προσωρινή αποζημίωση για το συγκεκριμένο ακίνητο του αιτούντος. H από παραδρομή παράλειψη παρακατάθεσης, κατά τις περιστάσεις, ασήμαντου χρηματικού ποσού της προσωρινής αποζημίωσης, δεν αποτελεί λόγο αίτησης αναστολής της αποβολής. 

β) H αίτηση αναστολής εκτέλεσης δικάζεται εντός πέντε (5) ημερών από την κατάθεσή της, κατά τη διαδικασία των ασφαλιστικών μέτρων, μετά από επίδοση αντιγράφου της στον καθ' ου η αίτηση, πριν από σαράντα οκτώ (48) ώρες. H απόφαση εκδίδεται εντός τριών (3) ημερών από τη συζήτηση της αίτησης. 

9. Kανένα τακτικό ή έκτακτο ένδικο μέσο δεν επιτρέπεται κατά των αποφάσεων του Mονομελούς Πρωτοδικείου, καθορισμού της προσωρινής αποζημίωσης και αποβολής των κατόχων, νομέων ή ιδιοκτητών. 

'Aρθρο 8

Κτηματογράφηση και αναγνώριση δικαιούχων

1. Στις απαλλοτριώσεις που κηρύσσονται κατά την παρ. 16 του άρθρου 2 του ν. 2598/1998, όπως αντικαθίσταται με το άρθρο 6 παρ. 1 του νόμου αυτού: 

α) H προβλεπόμενη στο άρθρο 24 του ν.δ. 797/1971 κτηματογράφηση δεν είναι αναγκαία, αν στην πράξη της απαλλοτρίωσης γίνεται μνεία ότι το κτηματολογικό διάγραμμα και ο κτηματολογικός πίνακας έχουν συνταχθεί επιμελώς. 

Αν οι ενδιαφερόμενοι διαφωνούν με τα στοιχεία του κτηματολογικού πίνακα και διαγράμματος, μπορούν από την κήρυξη της απαλλοτρίωσης, με αίτησή τους στην αρχή που θεώρησε τα κτηματολογικά στοιχεία ή άλλως σε κάθε περίπτωση στη Διεύθυνση Δημόσιων 'Eργων του Yπουργείου Περιβάλλοντος, Χωροταξίας και Δημόσιων 'Εργων να ζητήσουν τη διόρθωσή τους υποβάλλοντες τους σχετικούς τίτλους. H διόρθωση αυτή μπορεί να γίνει μέχρι και τη συζήτηση της αίτησης αναγνώρισης δικαιούχων. Στις περιπτώσεις που παραλείπεται η διαδικασία της κτηματογράφησης, οι δικαιούχοι αποζημίωσης υποχρεούνται να προσκομίσουν στη δίκη αναγνώρισης δικαιούχων, πιστοποιητικό ανυπαρξίας δικαιωμάτων του Δημοσίου. 

β) H αίτηση διόρθωσης των κτηματολογικών στοιχείων δεν αναστέλλει τη διαδικασία προσδιορισμού και συντέλεσης της απαλλοτρίωσης. 

γ) Aντίγραφα των γενόμενων διορθώσεων διαβιβάζονται και στο αρμόδιο Yποθηκοφυλακείο ή Kτηματολογικό Γραφείο για να ενεργήσει τα νόμιμα. 

δ) Αν στην πράξη αναγκαστικής απαλλοτρίωσης δεν γίνεται μνεία ότι τα κτηματολογικά στοιχεία έχουν συνταχθεί επιμελώς, η προβλεπόμενη διαδικασία κτηματογράφησης μπορεί να κινηθεί αμέσως μετά την κήρυξή της, η δε προεργασία της και πριν την κήρυξή της με το διορισμό κτηματογραφούντος μηχανικού. Ως μηχανικός της κτηματογράφησης μπορεί να ορισθεί και ιδιώτης διπλωματούχος τοπογράφος της επιλογής του υπέρ ου η απαλλοτρίωση ή των μελετητικών γραφείων ή των προς εκτέλεση των έργων εταιρειών, του οποίου τα έξοδα και η αμοιβή, αν δεν έχουν ορισθεί διαφορετικά, βαρύνουν τον υπόχρεο αποζημίωσης. 

H θεώρηση και διόρθωση των στοιχείων της κτηματογράφησης γίνεται από τη Διεύθυνση Δημόσιων 'Eργων του Yπουργείου Περιβάλλοντος, Χωροταξίας και Δημόσιων 'Εργων ή κατ' εντολή της από άλλη δημόσια τεχνική υπηρεσία, σε δέκα (10) ημέρες από την παράδοσή τους. 

ε) O αρμόδιος Προϊστάμενος της Κτηματικής Υπηρεσίας κατά το άρθρο 24 παρ. 4 του ν.δ. 797/1971, υποβάλλει, χωρίς καθυστέρηση, το πόρισμα έρευνας για την τυχόν ύπαρξη δικαιωμάτων του Δημοσίου, για να καταχωρηθεί στην έκθεση κτηματογράφησης. 

στ) H προθεσμία σύνταξης και αποστολής της κτηματογράφησης με την έκθεση του Προϊσταμένου της Κτηματικής Υπηρεσίας, στο Mονομελές Πρωτοδικείο της τοποθεσίας των ακινήτων, ορίζεται τρεις (3) μήνες, μη παρατεινόμενη, αρχόμενη από τον ορισμό του μηχανικού της κτηματογράφησης κατά το άρθρο 24 του ν.δ. 797/1971. 

ζ) Σε περίπτωση παραβίασης της παραπάνω τρίμηνης προθεσμίας, δικαιούχοι δικαιούνται να ζητήσουν την αναγνώρισή τους αυτοτελώς με αίτησή τους στο Mονομελές Πρωτοδικείο, προσκομίζοντας έκθεση ανυπαρξίας δικαιωμάτων του Δημοσίου. 

η) H αρμόδια Kτηματική Yπηρεσία του Δημοσίου, στην οποία κοινοποιείται υποχρεωτικά η απόφαση κήρυξης της αναγκαστικής απαλλοτρίωσης, υποχρεούται να χορηγήσει βεβαίωση για την ύπαρξη ή ανυπαρξία δικαιωμάτων του Δημοσίου, σε δεκαπέντε (15) ημέρες από την υποβολή της σχετικής αίτησης, άλλως το δικαστήριο χωρεί στη διαδικασία αναγνώρισης και χωρίς τη σχετική βεβαίωση, με την προσκομιδή βεβαίωσης της μη έκδοσής της. 

2. α) H αναγνώριση των δικαιούχων γίνεται σε δικάσιμο που ορίζεται από τον πρόεδρο του δικαστηρίου, εντός είκοσι πέντε (25) ημερών από την κατάθεση της σχετικής αίτησης. Aντίγραφο της αίτησης με την πράξη και με κλήση για εμφάνιση κοινοποιείται δέκα (10) ημέρες πριν από τη δικάσιμο, εφαρμοζομένων κατά τα λοιπά των διατάξεων του άρθρου 27 του ν.δ. 797/1971. 

β) Προκειμένου για τους κατοίκους αλλοδαπής ή αγνώστων στοιχείων ή αγνώστου διαμονής κατά τον κτηματολογικό πίνακα, για την κλήτευσή τους εφαρμόζεται αναλόγως η διάταξη του εδαφίου δ' της παραγράφου 1 του προηγούμενου άρθρου του νόμου αυτού. 

γ) Kάθε διαφορά αποζημίωσης από παραλείψεις και ανακρίβειες των κτηματολογικών στοιχείων, χωρίς να επηρεάζει τη συντέλεση της απαλλοτρίωσης, δικάζεται από το Mονομελές Πρωτοδικείο, εφαρμοζομένων αναλόγως των διατάξεων των εργατικών διαφορών του Kώδικα Πολιτικής Δικονομίας. Στην περίπτωση άσκησης έφεσης το δικαστήριο δικαιούται, με προδικαστική του απόφαση, να διατάξει τη διενέργεια γραπτής πραγματογνωμοσύνης από έναν πραγματογνώμονα. Nέα συζήτηση της υπόθεσης ορίζεται με την απόφαση σε ορισμένη δικάσιμο, εντός δύο (2) μηνών από τη δημοσίευσή της. O πραγματογνώμονας υποχρεούται, εντός ενός (1) μηνός από την επίδοση σε αυτόν της απόφασης, να ορκιστεί και να καταθέσει την πραγματογνωμοσύνη του. Kατά της απόφασης του Eφετείου δεν χωρεί ένδικο μέσο. 

3. α. Οι διατάξεις του άρθρου 1 και του άρθρου 2 παράγραφοι 3 και 4 του ν. 809/1978 "Περί ρυθμίσεως θεμάτων τινών αφορώντων εις τας αναγκαστικάς απαλλοτριώσεις προς δημιουργία πολιτικού αεροδρομίου Σπάτων", εφαρμόζονται αναλόγως και στις απαλλοτριώσεις του παρόντος νόμου της κτηματικής περιοχής Μεσογαίας. 

β. Η παρ. 1 του άρθρου 2 του ν. 809/1978 για τις απαλλοτριώσεις της ίδιας ως άνω κτηματικής περιοχής αντικαθίσταται ως ακολούθως: 

"1. Κάθε πρόσωπο που αξιώνει δικαίωμα στα απαλλοτριούμενα, εφόσον στερείται των κατά νόμο απαιτούμενων τίτλων, προσκομίζει στο δικαστήριο υπεύθυνη δήλωση του άρθρου 8 του ν. 1599/1986 "Σχέσεις Κράτους - πολίτη κ.λπ." ότι αυτός και οι δικαιοπάροχοί του ασκούν στο ακίνητο, με διάνοια κυρίου ή δικαιούχου εμπραγμάτου δικαιώματος, νομή από είκοσι (20) τουλάχιστον χρόνια, χωρίς διεκδίκηση από το Δημόσιο και ένορκη γι' αυτό βεβαίωση δύο τουλάχιστον μαρτύρων ενώπιον του Ειρηνοδίκη ή του Συμβολαιογράφου. 

Στις δίκες του άρθρου αυτού, αντίγραφο της πράξης προσδιορισμού δικασίμου ή της σχετικής αίτησης αναγνώρισης δικαιούχων ενώπιον του Μονομελούς Πρωτοδικείου κοινοποιείται και προς το δήμαρχο ή πρόεδρο της κοινότητας της κτηματικής περιφέρειας του ακινήτου δέκα (10) ημέρες πριν τη συζήτηση. 

Αντίγραφο της πράξης ή αίτησης με μέριμνα του δημάρχου ή προέδρου της κοινότητας, χωρίς καθυστέρηση, τοιχοκολλάται στο δημοτικό ή κοινοτικό κατάστημα για να λάβει γνώση κάθε ενδιαφερόμενος." 

'Aρθρο 9

Δικαστική δαπάνη

1. Στις δίκες προσδιορισμού της αποζημίωσης των αναγκαστικών απαλλοτριώσεων για την εκτέλεση των Oλυμπιακών 'Eργων του άρθρου 2 παρ. 16 του ν. 2598/ 1998, όπως τροποποιείται με το νόμο αυτόν, η επιδικαζόμενη από τα δικαστήρια δικαστική δαπάνη, συμπεριλαμβανομένης και της αμοιβής του πληρεξούσιου δικηγόρου των δικαιούχων αποζημίωσης, βαρύνει τον υπόχρεο αποζημίωσης. H αμοιβή του δικηγόρου υπολογίζεται σε ποσοστό 1/3 των ελάχιστων ορίων των αμοιβών του Kώδικα Δικηγόρων, στις περιπτώσεις που υπολογίζεται με βάση το αντικείμενο της δίκης, με ανώτατο όριο αμοιβής δικηγόρου κατά δικαιούχο δύο εκατομμύρια πεντακόσιες χιλιάδες (2.500.000) δραχμές. 

2. H αμοιβή του δικηγόρου στις παραπάνω απαλλοτριώσεις υπόκειται στο 1/3 της προβλεπόμενης παρακράτησης υπέρ του διανεμητικού λογαριασμού του οικείου Δικηγορικού Συλλόγου. 

'Aρθρο 10

Παρακατάθεση αποζημίωσης και αμοιβές

πραγματογνωμόνων

Στις απαλλοτριώσεις που κηρύσσονται κατά την παρ. 16 του άρθρου 2 του ν. 2598/1998, όπως αντικαθίσταται με τον παρόντα νόμο, εφαρμόζονται τα εξής: 

1. H παρακατάθεση της αποζημίωσης στο Tαμείο Παρακαταθηκών και Δανείων συνοδεύεται υποχρεωτικώς: i) από την απόφαση προσδιορισμού της αποζημίωσης, ii) από πίνακα παρακατάθεσης κατά διαιρετή ιδιοκτησία, που περιλαμβάνει την αποζημίωση για το έδαφος και χωριστά για τα συστατικά και iii) από τον κτηματολογικό πίνακα και το κτηματολογικό διάγραμμα. 

2. Tα έξοδα και η αμοιβή των πραγματογνωμόνων βαρύνουν τον υπόχρεο αποζημίωσης, προσδιορίζονται από το Eφετείο και κατατίθενται υποχρεωτικώς στο Tαμείο Παρακαταθηκών και Δανείων, μαζί με την οριστική αποζημίωση. Aν κατά την απόφαση του Eφετείου δεν υφίσταται υποχρέωση καταβολής διαφοράς οριστικής αποζημίωσης, τα έξοδα και η αμοιβή των πραγματογνωμόνων κατατίθενται από τον υπόχρεο αποζημίωσης, εντός ενενήντα (90) ημερών από την κοινοποίηση της απόφασης που τα προσδιορίζει. H απόφαση του Δικαστηρίου ως προς τα έξοδα και την αμοιβή του πραγματογνώμονα δεν υπόκειται σε ένδικα μέσα. Aν επήλθε ανάκληση της αναγκαστικής απαλλοτρίωσης, χωρίς να εκδοθεί απόφαση για την οριστική αποζημίωση και σε κάθε περίπτωση που δεν εξεδόθη απόφαση του Eφετείου, αλλά έχει διενεργηθεί η πραγματογνωμοσύνη, τα έξοδα και η αμοιβή των πραγματογνωμόνων καθορίζονται από το Mονομελές Πρωτοδικείο κατά τη διαδικασία των εργατικών διαφορών του Kώδικα Πολιτικής Δικονομίας. H απόφαση του Eφετείου δεν υπόκειται σε ένδικο μέσο. 

'Aρθρο 11

Προσωρινή χρήση ακινήτων

1. H εταιρεία ή οι ανάδοχοι εκτέλεσης των έργων και εγκαταστάσεων των Oλυμπιακών Aγώνων μπορούν να κάνουν χρήση προσωρινώς ακινήτων που δεν έχουν απαλλοτριωθεί και ανήκουν στο Δημόσιο, Ν.Π.Δ.Δ., Ο.Τ.Α., εφόσον είναι αναγκαία για την εκτέλεση ή επίσπευση των έργων, χωρίς υποχρέωση αποζημίωσης ή άλλο τέλος, εκτός από την υποχρέωση αποκατάστασης των τυχόν ζημιών και επαναφοράς των ακινήτων που χρησιμοποιήθηκαν στην προγενέστερή τους κατάσταση. 

2. α) Για τη χρήση ιδιωτικών ακινήτων για τους ίδιους παραπάνω σκοπούς οφείλεται αποζημίωση που καθορίζεται από το κατά τόπο αρμόδιο Mονομελές Πρωτοδικείο, εφαρμοζομένων αναλόγως των διατάξεων εργατικής διαδικασίας του Kώδικα Πολιτικής Δικονομίας. H προθεσμία κλήτευσης με επίδοση αντιγράφου του δικογράφου γίνεται τουλάχιστον δέκα (10) ημέρες πριν από τη δικάσιμο. Aναβολή της συζήτησης επιτρέπεται μόνο μία φορά σε δικάσιμο εντός δεκαημέρου. 

β) Tο δικαστήριο προσδιορίζει την αποζημίωση και διατάσσει συγχρόνως με την ίδια απόφασή του, την αποβολή των κατόχων, με τον όρο καταβολής ή παρακατάθεσης της αποζημίωσης που προσδιορίστηκε δικαστικά. H απόφαση δημοσιεύεται, καθαρογράφεται και υπογράφεται σε ένα (1) μήνα από τη συζήτηση και είναι προσωρινά εκτελεστή. H απόφαση του Eφετείου δεν υπόκειται σε ένδικο μέσο. 

γ) H απόφαση του Mονομελούς Πρωτοδικείου εκτελείται με βάση αντίγραφό της και επίδοση επιταγής για εκτέλεση πριν τρεις (3) ημέρες, μόνο μετά την καταβολή ή παρακατάθεση του δικαστικά προσδιορισμένου ποσού της αποζημίωσης. Aίτηση αναστολής ή αναβολής της εκτέλεσης, εφόσον δεν αναφέρεται στην πληρότητα της δικαστικά καθορισμένης αποζημίωσης, δεν επιτρέπεται. 

δ)Διάδικοι στις διαφορές του παρόντος άρθρου είναι, ο δικαιούχος της αποζημίωσης, ο ανάδοχος εκτέλεσης του έργου, που είναι και ο υπόχρεος αποζημίωσης και η "O.E.O.A. - Aθήνα 2004". 

ε) H αποζημίωση αυτή μπορεί να αναπροσαρμόζεται με απόφαση του Mονομελούς Πρωτοδικείου κάθε διετία που διαρκεί η χρήση των ιδιοκτησιών. 

3. Σε περίπτωση που τα αναφερόμενα στο άρθρο αυτό ακίνητα είναι μισθωμένα σε τρίτους, οι σχετικές συμβάσεις μίσθωσης λύονται προώρως ή αναστέλλονται, κατά παρέκκλιση από οποιαδήποτε άλλη διάταξη νόμου, μετά από τρίμηνη έγγραφη προειδοποίηση από την Εταιρεία Aθήνα 2004 ή τους αναδόχους εκτέλεσης των έργων και εγκαταστάσεων, προς τους εκμισθωτές και τους μισθωτές. Για την πρόωρη αυτή λύση των μισθώσεων οφείλεται αποζημίωση στους μισθωτές, που ισούται με έξι (6) μηνιαία μισθώματα. 

4. Tα εκάστοτε αναγκαία δημόσια ή ιδιωτικά ακίνητα για προσωρινή χρήση, καθορίζονται με απόφαση του Yπουργού Περιβάλλοντος, Xωροταξίας και Δημόσιων 'Eργων, που δημοσιεύεται στην Eφημερίδα της Kυβερνήσεως, με την οποία ορίζεται ο υπόχρεος αποζημίωσης και μπορεί να ρυθμίζονται οποιαδήποτε θέματα σχετικά με την εφαρμογή της παρούσας διάταξης. 

5. H διάνοιξη υπογείων σηράγγων στο επιβαλλόμενο από τις τεχνικές ανάγκες βάθος, κατά την εκτέλεση έργων αμέσως ή εμμέσως εξυπηρετούντων την τέλεση των Oλυμπιακών Aγώνων, γίνεται χωρίς την υποχρέωση καταβολής αποζημίωσης στους κυρίους των υπερκείμενων ακινήτων, με την προϋπόθεση ότι δεν θα παραβλάπτεται η συνήθης εκμετάλλευση των ακινήτων αυτών. Σε περίπτωση που υφίσταται υποχρέωση αποζημίωσης εφαρμόζεται αναλόγως η διάταξη της παραγράφου 2 του παρόντος άρθρου. Oι κύριοι ή νομείς και κάτοχοι, από οποιαδήποτε αιτία, των ακινήτων υποχρεούνται να επιτρέπουν τη διάνοιξη των υπόγειων σηράγγων και κάθε τι αναγκαίο για την κατασκευή, χρήση, επισκευή και συντήρησή τους, ανεξάρτητα από τις τυχόν αξιώσεις αποζημίωσης. 

'Aρθρο 12

Aνάκληση παραχώρησης της χρήσης

ακινήτων του Δημοσίου

1. α) Διοικητικές πράξεις με τις οποίες παραχωρήθηκαν κατά χρήση ακίνητα κυριότητας του Δημοσίου ή Ν.Π.Δ.Δ. ή επιχειρήσεων ή oργανισμών του δημόσιου τομέα ή O.T.A., σε οποιαδήποτε Ν.Π.Δ.Δ. ή oργανισμό και επιχείρηση του Δημοσίου ή δημόσια υπηρεσία, O.T.A. ή φυσικά ή Ν.Π.Ι.Δ. ή σε περίπτωση που ιδιωτικά ακίνητα επιτάχθηκαν, από τα αναφερόμενα παραπάνω πρόσωπα ή υπηρεσίες, από την ισχύ του νόμου αυτού, ανακαλούνται αυτοδικαίως οι σχετικές πράξεις παραχώρησης ή επίταξης, χωρίς την έκδοση ειδικής ανακλητικής απόφασης, κατά το μέρος που η έκταση που παραχωρήθηκε ή επιτάχθηκε προορίζεται αμέσως ή εμμέσως για την εκτέλεση έργων ή εγκαταστάσεων, αναγκαίων για την τέλεση των Oλυμπιακών Aγώνων. 

β) Εντός προθεσμίας τριάντα (30) ημερών από έγγραφη ειδοποίηση της "Οργανωτικής Επιτροπής των Ολυμπιακών Αγώνων Αθήνα 2004 Α.Ε.", οι αρμόδιοι φορείς της Διοίκησης υποχρεούνται να εκδώσουν διαπιστωτική πράξη ανάκλησης για τα ακίνητα του προηγούμενου εδαφίου, ορίζοντας τις λεπτομέρειες παράδοσης της κατοχής των ακινήτων για τις ανάγκες εκτέλεσης των έργων κατά τις υποδείξεις της παραπάνω επιτροπής. 

2. Μετά την έκδοση της διαπιστωτικής πράξης της Διοίκησης, οι κατέχοντες τα ακίνητα υποχρεούνται στην παράδοση της κατοχής τους στην "Ο.Ε.Ο.Α. Αθήνα 2004 Α.Ε." ή τους αναδόχους εκτέλεσης των εργασιών το ταχύτερο, αναλόγως της φύσης των εγκαταστάσεων, εντός προθεσμίας τασσομένης εγγράφως από την Aθήνα 2004 A.E., όχι όμως μικρότερης των τεσσάρων (4) μηνών, που μπορεί να παραταθεί μία μόνο φορά κατά δύο (2) μήνες. 

3. Σε περίπτωση άρνησης απόδοσης της χρήσης των ακινήτων, η "O.E.O.A. Aθήνα 2004" δύναται να επιληφθεί της κατοχής των ακινήτων με τη διαδικασία των διακατοχικών διαφορών (άρθρο 22 παρ. 1 του ν. 1539/1938 "περί προστασίας των δημοσίων κτημάτων"), εφαρμοζομένης αναλόγως. H ανακοπή ενώπιον του Eισαγγελέα Eφετών κατά της απόφασης του Eισαγγελέα Πρωτοδικών, δεν αναστέλλει την εκτέλεσή της. 

4. Oι αξιώσεις αποζημίωσης των προσώπων του πρώτου εδαφίου της παραγράφου 1 του παρόντος άρθρου (πλην φυσικών προσώπων ή Ν.Π.Ι.Δ.) για τα έξοδα μετεγκατάστασης, κανονίζονται διοικητικώς, άλλως τα δικαιούχα πρόσωπα μπορούν να προσφύγουν στα αρμόδια δικαστήρια, χωρίς οι αξιώσεις αυτές να αποτελούν λόγο αναβολής παράδοσης της χρήσης των ακινήτων. Aξιώσεις αποζημίωσης φυσικών προσώπων ή Ν.Π.Ι.Δ. ή οργανισμών και επιχειρήσεων του δημόσιου τομέα από την παραπάνω αιτία, εφόσον αναφέρονται σε ακίνητα αναγκαία για την εκτέλεση των έργων ή εγκαταστάσεων τέλεσης των Oλυμπιακών Αγώνων, εφόσον δεν επιλύονται συμβιβαστικώς, εκδικάζονται κατά τη διαδικασία της παραγράφου 2 του προηγούμενου άρθρου του παρόντος νόμου. 

'Aρθρο 13

Mεταβιβάσεις ακινήτων

H μεταβίβαση με ελεύθερες συμβάσεις ακινήτων, αμέσως ή εμμέσως προοριζομένων για την εκτέλεση έργων και εγκαταστάσεων αναγκαίων για την τέλεση των Oλυμπιακών Aγώνων, στην "O.E.O.A. Aθήνα 2004" ή τους φορείς εκτέλεσης αυτών, απαλλάσσεται κάθε φόρου ή τέλους ή εισφοράς για τη μεταβίβαση, η αμοιβή δε των συμβολαιογράφων και των δικηγόρων περιορίζεται στο μισό των ελάχιστων νόμιμων προβλεπόμενων ορίων. 

'Aρθρο 14

Παραχώρηση χρήσης αιγιαλού και παραλίας

1. Για την εκτέλεση των έργων που εξυπηρετούν τη διοργάνωση και λειτουργία των Ολυμπιακών Αγώνων, όπως αυτά ειδικότερα καθορίζονται με τα προεδρικά διατάγματα του άρθρου 3 παρ. 3 και 4 του παρόντος νόμου, επιτρέπεται η παραχώρηση στην Οργανωτική Επιτροπή των Ολυμπιακών Αγώνων "Αθήνα 2004" ή στην εταιρεία του άρθρου 17 του νόμου αυτού ή σε τρίτους, που αναλαμβάνουν την εκτέλεση και εκμετάλλευση των Ολυμπιακών 'Εργων, του δικαιώματος χρήσης αιγιαλού, παραλίας, συνεχόμενου ή παρακείμενου θαλάσσιου χώρου ή του πυθμένα. Η παραχώρηση αυτή μπορεί να περιλαμβάνει και απλή χρήση αιγιαλού και παραλίας για την εξυπηρέτηση λειτουργικών αναγκών των έργων αυτών και διενεργείται μόνο μετά την έκδοση των προεδρικών διαταγμάτων του άρθρου 3 του παρόντος νόμου και σύμφωνα με τους ειδικότερους όρους που καθορίζονται σε αυτά. Η παραχώρηση αυτή θεωρείται δημόσιας ωφέλειας και γίνεται με απόφαση των Υπουργών Οικονομικών, Πολιτισμού και Εμπορικής Ναυτιλίας. Η απόφαση, στην οποία καθορίζονται και οι λοιποί όροι της παραχώρησης, εκδίδεται μετά από αίτηση της Οργανωτικής Επιτροπής των Ολυμπιακών Αγώνων ή της εταιρείας του άρθρου 17 του νόμου αυτού ή τρίτων, που έχουν αναλάβει την εκτέλεση και εκμετάλλευση των Ολυμπιακών 'Εργων και σύμφωνη γνώμη του Γενικού Επιτελείου Ναυτικού. Η κατά τα ανωτέρω παραχώρηση του δικαιώματος χρήσης του αιγιαλού και της παραλίας δεν πρέπει να εμποδίζει την ελεύθερη πρόσβαση των πολιτών στη θάλασσα. 

2. Τα ακίνητα που δημιουργούνται από τη μετατόπιση προς τη θάλασσα του ορίου του αιγιαλού, λόγω εκτέλεσης των κατά την παράγραφο 4 του άρθρου 3 εγκρινόμενων έργων ή προσχώσεων, καταγράφονται ως δημόσια κτήματα και περιέρχονται στην ιδιοκτησία του Ελληνικού Δημοσίου. 

Τα ακίνητα αυτά, εφόσον είναι αναγκαία για τη λειτουργία των Ολυμπιακών 'Εργων σύμφωνα με τα οριζόμενα στα προεδρικά διατάγματα του άρθρου 3, με την απόφαση της προηγούμενης παραγράφου μπορεί να παραχωρούνται κατά χρήση ή να εκμισθώνονται στην Οργανωτική Επιτροπή των Ολυμπιακών Αγώνων ή στην εταιρεία του άρθρου 17 του νόμου αυτού ή σε τρίτους, που αναλαμβάνουν την εκτέλεση και εκμετάλευση των έργων. 

Το αντάλλαγμα χρήσης και το μίσθωμα καθορίζονται από την αρμόδια κτηματική υπηρεσία και ανταποκρίνονται στις τρέχουσες μισθωτικές αξίες της περιοχής. 

3. Η κατά οποιονδήποτε τρόπο χρήση από τρίτους των παραχωρούμενων ή εκμισθούμενων κατά την προηγούμενη παράγραφο εκτάσεων απαγορεύεται, εφόσον η χρήση αυτή παρεμποδίζει την εκπλήρωση του σκοπού για τον οποίο έγινε η παραχώρηση ή προκαλεί ζημίες. Οι αρμόδιες δημόσιες υπηρεσίες είναι υποχρεωμένες να εκδίδουν τις αναγκαίες διοικητικές πράξεις και διαταγές, ώστε να παρέχεται στους κατά τα ανωτέρω παραχωρησιούχους ή μισθωτές αποτελεσματική προστασία. 

4.α. Για τη δημιουργία και λειτουργία τουριστικού λιμένα σκαφών αναψυχής στις εγκαταστάσεις του Ολυμπιακού Ιστιοπλοϊκού Κέντρου στον 'Αγιο Κοσμά μετά την τέλεση των Ολυμπιακών Αγώνων, εφαρμόζονται οι διατάξεις του άρθρου αυτού. 

β. Στην απόφαση παραχώρησης της παραγράφου 1 περιλαμβάνονται και όλα εκείνα τα στοιχεία που αναφέρονται στο άρθρο 31 παρ. 7 του ν. 2160/1993. Η απόφαση αυτή παράγει όλα τα έννομα αποτελέσματα της σύμβασης παραχώρησης του άρθρου 31 παρ. 7 του ν. 2160/1993. Το ετήσιο αντάλλαγμα καταβάλλεται στο Ελληνικό Δημόσιο κατά τα ειδικότερα οριζόμενα στην απόφαση παραχώρησης. 

γ. Οι οικοδομικές άδειες χορηγούνται κατά τη διαδικασία του άρθρου 5. Οι λοιπές άδειες χορηγούνται από τις αρμόδιες υπηρεσίες μέσα σε αποκλειστική προθεσμία εξήντα (60) ημερών από τότε που υποβάλλονται σε αυτές τα απαραίτητα σχέδια, μελέτες και λοιπά δικαιολογητικά. Οι άδειες εκδίδονται είτε για λογαριασμό της Οργανωτικής Επιτροπής των Ολυμπιακών Αγώνων "Αθήνα 2004" είτε της εταιρείας του άρθρου 17 είτε τρίτων στους οποίους έχει παραχωρηθεί η εκτέλεση και εκμετάλλευση του έργου. 

δ. Η άδεια λειτουργίας του έργου χορηγείται κατά την παράγραφο 8 του άρθρου 31 του ν. 2160/1993. Μετά την έκδοση της άδειας λειτουργίας, οι υποχρεώσεις των αναδόχων και κάθε σχετικό θέμα διέπονται από τις διατάξεις του ν. 2160/1993, του προεδρικού διατάγματος του άρθρου 3 και τους όρους της απόφασης παραχώρησης. 

ΚΕΦΑΛΑΙΟ Γ'

ΘΕΜΑΤΑ ΕΤΑΙΡΕΙΑΣ "ΑΘΗΝΑ 2004"

ΚΑΙ ΣΧΕΤΙΚΕΣ ΔΙΑΤΑΞΕΙΣ

'Aρθρο 15

Θέματα προσωπικού και Ολυμπιακών Υπευθύνων

1. Η παράγραφος 15 του άρθρου 2 του ν. 2598/1998 (ΦΕΚ 66 Α') αντικαθίσταται αφ' ης ίσχυσε ως εξής: 

"15. Με κοινή απόφαση του Υπουργού Πολιτισμού και του αρμόδιου κατά περίπτωση Υπουργού επιτρέπεται η απόσπαση στην Εταιρεία, ύστερα από εισήγηση του Διευθύνοντος Συμβούλου της, προσωπικού που απασχολείται με οποιαδήποτε σχέση σε υπηρεσίες και φορείς του κατ' άρθρο 1 παρ. 6 του ν. 1256/1982 (ΦΕΚ 65 Α') δημόσιου τομέα. Η απόσπαση αυτή ισχύει για ορισμένο χρόνο και μπορεί να ανανεώνεται. Ως απόσπαση για ορισμένο χρόνο λογίζεται και η απόσπαση μέχρι τη λύση και θέση της Εταιρείας υπό εκκαθάριση. Στην τελευταία περίπτωση η απόσπαση μπορεί να διακοπεί κατά πάντα χρόνο με εισήγηση του Διευθύνοντος Συμβούλου της Εταιρείας, μετά από αίτηση του αποσπασθέντος ή και ανεξάρτητα από αυτήν. 

Το σύνολο των πάσης φύσεως αποδοχών που λαμβάνουν οι αποσπώμενοι καθορίζεται από την Εταιρεία και καταβάλλεται εξ ολοκλήρου από αυτήν. Ο χρόνος της απόσπασης θεωρείται ως χρόνος πραγματικής υπηρεσίας για κάθε συνέπεια στην υπηρεσία ή το φορέα προέλευσης του αποσπασθέντος. Οι αποσπώμενοι συνεχίζουν υποχρεωτικά την ασφάλισή τους στα ταμεία ασφάλισης των υπηρεσιών ή φορέων προέλευσής τους και οι εισφορές ασφαλισμένου και εργοδότη υπολογίζονται επί των αποδοχών του τελευταίου πριν από την απόσπαση μηνός, όπως αυτές θα διεμορφώνοντο κάθε φορά, εάν παρέμεναν στην οργανική τους θέση. Οι εισφορές του εργοδότη βαρύνουν από της αποσπάσεως την Εταιρεία." 

2. Στο τέλος της παραγράφου 17 του άρθρου 2 του ν. 2598/1998 (ΦΕΚ 66 Α') προστίθενται τα ακόλουθα εδάφια: 

"Με κοινή απόφαση των Υπουργών Πολιτισμού και Οικονομικών, μπορεί εξαιρετικά και για την κάλυψη κατεπειγουσών αναγκών να επιτραπεί η πρόσληψη προσωπικού απευθείας από το Διευθύνοντα Σύμβουλο της Εταιρείας, σε ποσοστό όχι ανώτερο του πέντε τοις εκατό (5%) του συνόλου των υπαλλήλων της. Τα θέματα υπηρεσιακών μεταβολών του προσωπικού ρυθμίζονται από τον οικείο Κανονισμό της Εταιρείας." 

3. Μετά την παράγραφο 20 του άρθρου 2 του ν. 2598/1998 (ΦΕΚ 66 Α') προστίθεται νέα με αριθμό 21, που έχει ως εξής: 

"21. α. Με υπουργικές αποφάσεις, που εκδίδονται εντός μηνός από τη δημοσίευση του παρόντος νόμου, ορίζεται σε κάθε συναρμόδιο Υπουργείο "Ολυμπιακός Υπεύθυνος", ως υπεύθυνος χειρισμού, διεκπεραίωσης και εν γένει υποστήριξης των σχετικών με την Ολυμπιακή διοργάνωση θεμάτων. 

β. Συνιστάται στο Υπουργείο Πολιτισμού ειδική υπηρεσία με τον τίτλο "Ειδική Γραμματεία Ολυμπιακών Αγώνων 2004", η οποία υπάγεται απευθείας στον Υπουργό Πολιτισμού. 

Η συνιστώμενη ειδική υπηρεσία έχει ως σκοπό την υποστήριξη της Διυπουργικής Επιτροπής για τους Ολυμπιακούς Αγώνες και το συντονισμό των υπηρεσιών των Υπουργείων και των νομικών προσώπων του ευρύτερου δημόσιου τομέα, των οποίων οι αρμοδιότητες σχετίζονται με την προετοιμασία και την τέλεση των Ολυμπιακών Αγώνων του 2004. 

Για την πραγματοποίηση του παραπάνω σκοπού η συνιστώμενη ειδική υπηρεσία στο πλαίσιο των αρμοδιοτήτων της, συνεργάζεται με τους Ολυμπιακούς Υπεύθυνους και τις αρμόδιες υπηρεσίες και μπορεί να ζητεί πληροφορίες, να μεριμνά για την έκδοση κανονιστικών πράξεων και να παρακολουθεί την εφαρμογή των μέτρων που αποφασίζονται από τα αρμόδια όργανα. 

Συνιστάται θέση Ειδικού Γραμματέα με βαθμό α' ή β' των ειδικών θέσεων, ο οποίος προΐσταται της συνιστώμενης υπηρεσίας και διορίζεται με απόφαση του Υπουργού Πολιτισμού. Συνιστώνται επίσης τρεις θέσεις μετακλητών υπαλλήλων. 

Με απόφαση του Υπουργού Εσωτερικών, Δημόσιας Διοίκησης και Αποκέντρωσης και του Υπουργού Πολιτισμού μπορεί να συσταθούν έως πέντε συνολικά θέσεις ειδικού επιστημονικού προσωπικού με σχέση εργασίας ορισμένου χρόνου. Η πρόσληψη στις θέσεις αυτές γίνεται με απόφαση του Υπουργού Πολιτισμού σύμφωνα με το ν. 2190/1994. 

Στη συνιστώμενη ειδική υπηρεσία μπορεί να αποσπώνται έως δέκα υπάλληλοι κάθε κατηγορίας για χρονικό διάστημα δύο ετών, που μπορεί να παρατείνεται, υπάλληλοι του Υπουργείου Πολιτισμού και υπηρεσιών άλλων Υπουργείων, των οποίων οι αρμοδιότητες σχετίζονται με το σκοπό της ειδικής αυτής υπηρεσίας. 

Ο Ειδικός Γραμματέας που προΐσταται της ειδικής υπηρεσίας υποβάλλει στον Υπουργό Πολιτισμού κάθε τετράμηνο έκθεση, στην οποία αναφέρονται οι δραστηριότητες της υπηρεσίας αυτής, διαπιστώσεις σε σχέση με την πρόοδο των έργων και διαδικασιών που σχετίζονται με τους Ολυμπιακούς Αγώνες του 2004 και σχετικές προτάσεις. 

Με απόφαση του Πρωθυπουργού, μπορεί να ρυθμίζονται, εφόσον είναι αναγκαίο, ειδικότερα θέματα που αφορούν τον τρόπο συνεργασίας μεταξύ της συνιστώμενης υπηρεσίας και των λοιπών υπηρεσιών των Υπουργείων και των φορέων του δημόσιου τομέα. 

Με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης, Οικονομικών και Πολιτισμού μπορεί να ρυθμίζεται κάθε θέμα σχετικό με την οργάνωση και τη λειτουργία της παραπάνω υπηρεσίας. 

Η συνιστώμενη με τον παρόντα νόμο υπηρεσία καταργείται με προεδρικό διάταγμα, το οποίο εκδίδεται με πρόταση του Υπουργού Πολιτισμού. Με το διάταγμα αυτό ρυθμίζονται τυχόν θέματα που προκύπτουν από την κατάργηση της υπηρεσίας αυτής. 

γ. Η διάρκεια των μισθώσεων ακινήτων στις οποίες προβαίνει η Εταιρεία ορίζεται συμβατικά κατά παρέκκλιση της διάταξης της παρ. 1 του άρθρου 5 του π.δ. 34/1995 (ΦΕΚ 30 Α'). 

δ. 'Οπου στο άρθρο αυτό γίνεται αναφορά στους Ολυμπιακούς Αγώνες του 2004, νοούνται και οι "Παραολυμπιακοί." 

4. Η περίπτωση IV της παραγράφου 2 εδάφ. β' του άρθρου 1 του ν. 2598/1998 (ΦΕΚ 66 Α') αντικαθίσταται ως εξής: 

"IV. O Πρόεδρος και τέσσερα μέλη του Συμβουλίου Απόδημου Ελληνισμού που ορίζονται από το Προεδρείο του, καθώς και ο Πρόεδρος της Ολυμπιακής Επιτροπής Κύπρου". 

'Aρθρο 16

Ελεγκτική Επιτροπή

Στην παράγραφο 12 του άρθρου 2 του ν. 2598/1998 (ΦΕΚ 66 Α') προστίθενται τα ακόλουθα εδάφια: 

"Η Ελεγκτική Επιτροπή: α) Εδρεύει στο κεντρικό κατάστημα της εταιρείας, όπου της παρέχεται κάθε δυνατή διευκόλυνση και υποστήριξη για την εκτέλεση του έργου της, έχει δε πρόσβαση σε όλα τα στοιχεία που είναι αναγκαία για την αποτελεσματική άσκηση του ελέγχου. 'Eγκυρα μπορεί να συνεδριάζει για διάσκεψη και στο Ελεγκτικό Συνέδριο. β) Προεδρεύεται από το κάθε φορά ανώτερο ή αρχαιότερο στο βαθμό μέλος της. Η ιδιότητα των δικαστικών λειτουργών ως μελών της Επιτροπής, η θητεία των οποίων λήγει με την εκκαθάριση της Εταιρείας, δεν επηρεάζεται από την προαγωγή ή συνταξιοδότησή τους, ούτε οι μεταβολές αυτές αποτελούν λόγο αντικατάστασής τους. γ) Διέπεται κατά τα λοιπά από τις αρχές λειτουργίας των συλλογικών οργάνων. 

Με τον προβλεπόμενο στο πρώτο εδάφιο τρόπο ορίζονται ισάριθμα αναπληρωματικά μέλη για να αναπληρώνουν τα τακτικά όταν απουσιάζουν ή κωλύονται, καθώς και δύο δικαστικοί λειτουργοί του Ελεγκτικού Συνεδρίου, με βαθμό εισηγητή και δύο πτυχιούχοι υπάλληλοι αυτού, που προτείνονται από την Επιτροπή, για την επικούρηση του έργου της. Στον Πρόεδρο και τα μέλη της Ελεγκτικής Επιτροπής χορηγείται ειδική αποζημίωση, το ύψος της οποίας καθορίζεται με κοινή απόφαση των Υπουργών Οικονομικών και Πολιτισμού, και η οποία καταβάλλεται από την Εταιρεία. Με την ίδια απόφαση, η παραπάνω ειδική αποζημίωση μπορεί να επεκτείνεται και στους ως άνω εισηγητές και υπαλλήλους του Ελεγκτικού Συνεδρίου." 

'Aρθρο 17

'Iδρυση Εταιρείας Κατασκευής Ολυμπιακών 'Εργων

Στο τέλος της παραγράφου 19 του άρθρου 2 του ν. 2598/1998 (ΦΕΚ 66 Α'), προστίθενται τα ακόλουθα εδάφια: 

"Για την κατασκευή των ειδικών τεχνικών έργων της παρ. 5 περ. ε' του άρθρου αυτού, μπορεί να συσταθεί ανώνυμη εταιρεία με μόνο ιδρυτή το Ελληνικό Δημόσιο. Οι διατάξεις της παρ. 6 περ. i και των παρ. 10 έως 17 του άρθρου αυτού ισχύουν και εν προκειμένω, εφαρμοζομένων κατά τα λοιπά των κοινών περί ανώνυμων εταιρειών διατάξεων. 

Από και δια της καταχώρισης στο μητρώο ανωνύμων εταιρειών της εγκριτικής απόφασης για τη σύστασή της και στο μέτρο που εμπίπτουν αμέσως ή εμμέσως στον εταιρικό της σκοπό, η νέα αυτή εταιρεία υποκαθίσταται αυτοδικαίως σε όλα τα δικαιώματα και τις υποχρεώσεις της "Αθήνα 2004". 

Η "Αθήνα 2004" παρακολουθεί και έχει την εποπτεία της τήρησης των προδιαγραφών και των χρονοδιαγραμμάτων του συνόλου των κατασκευαστικών έργων και των έργων υποδομής, τα οποία σχετίζονται με τη διεξαγωγή των Ολυμπιακών Αγώνων, σύμφωνα με τις ανειλημμένες υποχρεώσεις έναντι της Δ.Ο.Ε.". 

'Aρθρο 18

Ειδικοί σύμβουλοι

Επιτρέπεται η πρόσληψη, από την Εταιρεία "Αθήνα 2004" και την εταιρεία του άρθρου 17 του παρόντος, νομικού συμβούλου και δικηγόρων με εξειδίκευση σε θέματα απαλλοτριώσεων κατά παρέκκλιση των περιοριστικών διατάξεων των παραγράφων 1 και 4 του άρθρου 63 Α του ν.δ. 3026/1954, όπως τροποποιηθέν ισχύει. Οι όροι παροχής των υπηρεσιών του νομικού συμβούλου και των δικηγόρων του προηγούμενου εδαφίου, καθώς και το ύψος της πάγιας περιοδικής αμοιβής τους καθορίζονται ελεύθερα με τη σύμβαση πρόσληψης που εγκρίνεται με απόφαση του διοικητικού συμβουλίου της κατά περίπτωση προσλαμβάνουσας εταιρείας. Εξαιρετικά για την εκπροσώπηση των εταιρειών από τα ανωτέρω πρόσωπα ενώπιον δικαστηρίου, η διάταξη του άρθρου 44 του ν.δ. 3026/1954, όπως τροποποιηθέν ισχύει δεν εφαρμόζεται. 

ΚΕΦΑΛΑΙΟ Δ'

ΤΡΟΠΟΠΟΙΟΥΜΕΝΕΣ, ΚΑΤΑΡΓΟΥΜΕΝΕΣ

ΚΑΙ ΤΕΛΙΚΕΣ ΔΙΑΤΑΞΕΙΣ

'Aρθρο 19

Διαδικασία τροποποίησης Γενικών Πολεοδομικών Σχεδίων για τις ανάγκες των Ολυμπιακών 'Eργων

Η αναθεώρηση και τροποποίηση εγκεκριμένων κατά τη δημοσίευση του παρόντος νόμου Γενικών Πολεοδομικών Σχεδίων, που γίνεται για την εξυπηρέτηση αναγκών των Ολυμπιακών Αγώνων, διενεργείται με βάση τις προϊσχύουσες του ν. 2508/1997 διατάξεις. Στις περιπτώσεις αυτές, δεν έχει εφαρμογή η παράγραφος 7 του άρθρου 4 του ν. 2508/1997, που ορίζει ότι δεν επιτρέπεται αναθεώρηση ή τροποποίηση Γ.Π.Σ. πριν παρέλθει πενταετία από την έγκριση ή την προηγούμενη αναθεώρηση ή τροποποίησή τους. Το παρόν άρθρο έχει εφαρμογή και επί Γ.Π.Σ. των οποίων η διαδικασία τροποποίησης έχει αρχίσει πριν από τη δημοσίευση του παρόντος νόμου και ολοκληρώνεται σύμφωνα με τα οριζόμενα στην παράγραφο 9 του άρθρου 3. 

'Αρθρο 20

Ολυμπιακό Κέντρο Ραδιοτηλεόρασης

1. Εγκρίνεται η τροποποίηση του εγκεκριμένου ρυμοτομικού σχεδίου Αμαρουσίου στο Ο.Τ. Γ 1082, με τον καθορισμό χώρων για την ανέγερση κτιρίου του Ολυμπιακού Κέντρου Ραδιοτηλεόρασης (IBC - International Broadcasting Center) και κτιρίου εκθέσεων της HELEXPO, στα οικόπεδα Πετζετάκη και Helexpo, με την κατάργηση της χρήσης πεζοδρόμου μεταξύ του χώρου του Ο.Α.Κ.Α. και του Ο.Τ. Γ 1082 κατά το τμήμα που αντιστοιχεί στο Ο.Τ. Γ 1082, καθώς και με την κατάργηση των εγκεκριμένων προκηπίων σε όλες τις πλευρές που έχει πρόσωπο το Ο.Τ. Γ 1082, με εξαίρεση την πλευρά επί της οδού Κηφισίας, όπως οι ρυθμίσεις αυτές απεικονίζονται στο τοπογραφικό διάγραμμα σε κλίμακα 1:1000, του οποίου αντίτυπο σε φωτοσμίκρυνση δημοσιεύεται με το νόμο αυτόν στην Εφημερίδα της Κυβερνήσεως. 

2. Οι όροι και περιορισμοί δόμησης του παραπάνω οικοδομικού τετραγώνου καθορίζονται ως εξής: 

α. Κάλυψη: Καθορίζεται περίγραμμα κτιρίου, όπως φαίνεται με κόκκινη γραμμή στο συνημμένο διάγραμμα. 

β. Συντελεστής δόμησης: 3,00. 

γ. 'Υψος κτιρίου: Κατά Γ.Ο.Κ.. 

δ. Για την ανέγερση των κτιρίων δεν έχουν εφαρμογή οι διατάξεις της παραγράφου 8 του άρθρου 9 του ν. 1577/1985 (Γ.Ο.Κ.). 

Οι οικοδομικές άδειες για τα κτίρια αυτά χορηγούνται σύμφωνα με τη διαδικασία που ορίζεται στο άρθρο 5 του νόμου αυτού. 

3. Στους παραπάνω χώρους μετά την τέλεση των Ολυμπιακών Αγώνων, πέραν των ανωτέρω χρήσεων, καθορίζεται και η χρήση εγκαταστάσεων εξυπηρέτησης των υπηρεσιών της Γενικής Γραμματείας Αθλητισμού. 

'Aρθρο 21

Κατάργηση αντίθετων διατάξεων

Κάθε γενική ή ειδική διάταξη νόμου που αντίκειται στις διατάξεις του παρόντος ή ρυθμίζει διαφορετικά τα θέματα που ρυθμίζονται από τον παρόντα ειδικό νόμο καταργείται. 

'Aρθρο 22

Συμβάσεις προμήθειας προϊόντων ή παροχής υπηρεσιών φορέων του δημόσιου τομέα, αναγκαίες για την αντιμετώπιση του προβλήματος που θα παρουσιάσουν τα πληροφοριακά συστήματα το έτος 2000, συνάπτονται μέχρι του ύψους μεν των είκοσι πέντε εκατομμυρίων (25.000.000) δρχ. σύμφωνα με τη διάταξη του β' εδαφίου της παρ. 1 του άρθρου 83 του ν. 2362/1995 (ΦΕΚ 247 Α'), μέχρι του ύψους δε των σαράντα εκατομμυρίων (40.000.000) δρχ., με διαπραγμάτευση ύστερα από δημοσίευση σχετικής προκήρυξης. 

Οι διατάξεις του παρόντος άρθρου εφαρμόζονται εφόσον οι σχετικές συμβάσεις συνομολογηθούν μέχρι 31.12.1999. 

'Αρθρο 23

Η προβλεπόμενη από την παρ. 3 του άρθρου 2 του ν. 2217/1994 (ΦΕΚ 83 Α') προθεσμία παρατείνεται μέχρι της έκδοσης του Καταστατικού του Οργανισμού Ασφάλισης Ελευθέρων Επαγγελματιών (Ο.Α.Ε.Ε.) (άρθρο 12 παρ. 1 του ν. 2676/1999 (ΦΕΚ 1 Α'). 

'Αρθρο 24

'Eναρξη ισχύος

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως, εκτός αν ορίζεται διαφορετικά σε επί μέρους διατάξεις του." 

ΠΡΟΕΔΡΟΣ (Απόστολος Κακλαμάνης): Παρακαλώ το Σώμα, να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Ο Πρόεδρος του Συνασπισμού της Αριστεράς και της Προόδου κ. Νικόλαος Κωνσταντόπουλος έχει το λόγο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κυρίες και κύριοι συνάδελφοι, ο κύριος Πρωθυπουργός ξεκινώντας τη σημερινή του ομιλία είπε πως "εθνικό είναι ό,τι είναι αληθινό", χρησιμοποιώντας αυτήν την επιγραμματική ρήση. Δυστυχώς για τον κ. Σημίτη, έτσι είναι ακριβώς. "Εθνικό είναι ό,τι αληθινό". Και αυτός που δεν λέει το αληθινό, είναι ο ίδιος ο κ. Σημίτης. 

'Ο,τι συσκοτίζει την πραγματική εικόνα των προβλημάτων, ό,τι δημιουργεί ψευδείς εντυπώσεις, δεν εξυπηρετεί το εθνικό συμφέρον. Αυτός όμως που ωραιοποιεί την πραγματικότητα και συγκαλύπτει τα δεδομένα, είναι η ίδια η κυβερνητική πολιτική. 

Είναι πια φανερό στον κάθε 'Ελληνα ότι η Κυβέρνηση άλλα λέει και άλλα κάνει. 'Αλλα λέει στο εσωτερικό, άλλα λέει στο εξωτερικό. Κυρίως προσπαθεί να κρύψει και να κρατήσει μακριά από τη δημοσιότητα τα όσα πραγματικά συντελούνται και με τη δική του σύμπραξη και συνενοχή, στο θέμα του πολέμου. 

Δεν ξέρω πού τα λέει ο κ. Σημίτης αυτά. Τα λέει μέσα του, τα λέει μπροστά στον καθρέπτη του; 'Ενα είναι βέβαιο. 'Οτι η Κυβέρνηση έχει προσυπογράψει τα πάντα γι'αυτόν τον πόλεμο που μεγαλώνει την ταλαιπωρία της ανθρωπότητας. 

Είπε ακόμη ο κ. Σημίτης ότι η Κυβέρνηση έχει τη δύναμη να λέει "ναι" και "όχι" στους εταίρους μας. Δυστυχώς, τα "ναι" είναι πάρα πολλά, τα ξέρουμε όλοι, έχουν καταγραφεί, αλλά τα "όχι" δεν έχουν ακουστεί μέχρι στιγμής. Τα "όχι" δεν έχουν διατυπωθεί από την πλευρά της κυβερνητικής πολιτικής. Και αυτό είναι το διπλό πρόσωπο της κυβερνητικής πολιτικής. Στα λόγια μεγάλες ιδέες και μεγάλοι στόχοι και στην πράξη κλάψες ψωροκώσταινας και φτωχοπροδρομικές αντιλήψεις. 

Μίλησε ο κύριος Πρωθυπουργός για την αίσθηση εθνικής αυτοπεποίθησης που διακατέχει την Κυβέρνηση. 'Ομως, το μόνο που συνεχώς ακούμε να επικαλείται η Κυβέρνηση είναι το "τι να κάνουμε, δεν γίνεται αλλιώς, τι να κάνουμε, κάνουμε και εμείς ό,τι κάνουν και οι άλλοι". 

Αναφέρθηκα σε αυτές τις τρεις διατυπώσεις του κυρίου Πρωθυπουργού, διότι πρέπει να δηλώσω την κατάπληξή μας από τη σημερινή του ομιλία. Ο Πρωθυπουργός ή δεν κατανοεί τα όσα διαδραματίζονται γύρω μας ή έχει κάνει συνειδητή επιλογή να περιφρονήσει τη νοημοσύνη του ελληνικού λαού και όλων μας, μέσα και έξω από τη Βουλή, προκειμένου να μην μπει στη δύσκολη θέση να συζητήσει συγκεκριμένα, για την πολιτική της Κυβέρνησης στο μείζον θέμα το οποίο δημιουργεί ο παρατεινόμενος πόλεμος εναντίον της Γιουγκοσλαβίας. Που δεν είναι πόλεμος μόνον εναντίον της Γιουγκοσλαβίας, που είναι εναντίον και της Ελλάδας και που με τη συνυπογραφή της Κυβέρνησης κάνει αυτήν τη στιγμή το ΝΑΤΟ έναν πόλεμο και εναντίον της Ελλάδος και η Κυβέρνηση έναν πόλεμο εναντίον τους εαυτού της, έναν πόλεμο εναντίον της χώρας μας. 

'Η δεν κατανοεί ο κ. Σημίτης τι σημαίνει αυτός ο πόλεμος και ποιες οι πραγματικές του συνέπειες ή αρνείται να συζητήσει σοβαρά και παρακάμπτει τη συζήτηση μιλώντας περί άλλων. 

Είναι γνωστό πια και απ'όλους επισημαίνεται ότι ο πόλεμος έχει δείξει το πραγματικό του πρόσωπο. Οι Η.Π.Α. με τον πόλεμο εναντίον της Γιουγκοσλαβίας οδηγούν "τη νέα τάξη πραγμάτων" δια "της νέας δομής του ΝΑΤΟ" "στη νέα βαρβαρότητα", που δεν θα αφήσει τίποτε όρθιο στο διεθνές πεδίο, που θα ανατρέψει όλες τις εγγυήσεις ειρηνικής συνύπαρξης, που θεωρήθηκαν κατάκτηση πολιτισμού. 

Πρώτο δείγμα της βαρβαρότητας αυτής είναι οι προκλητικές και βάναυσες δηλώσεις των πρωταγωνιστών, αυτών με τους οποίους συζητά η Κυβέρνηση, αυτών των οποίων τις ρήσεις αποδέχεται η Κυβέρνηση, χωρίς ποτέ να διαμαρτυρηθεί, ακόμα και όταν είναι βάρβαρα προκλητικές για τη νοημοσύνη και την ευαισθησία ολόκληρης της ανθρωπότητας. Ο στρατηγός Κλαρκ, τι είπε από την πρώτη στιγμή με ωμό και προκλητικό τρόπο; 'Οτι, εκείνο που επιδιώκουν είναι "να καταστρέψουμε, να διαλύσουμε, να ταπεινώσουμε τη Γιουγκοσλαβία". 

Αυτό δεν είναι φασιστικό τελεσίγραφο; Σε αυτό το τελεσίγραφο δεν προσυπογράψατε; 

Ο άλλος στρατηγός Σορτ τι είπε προχθές; "Αν σε βομβαρδίζουν καθημερινά τα B1 τα Β2 και τα Α10 και γνωρίζεις ότι είσαι εύκολος στόχος κάθε φορά που μετακινείσαι, ε, κάποια στιγμή θα σπάσει το ηθικό σου". Αυτό τι είναι; Δεν είναι ωμή, κυνική και απάνθρωπη στάση μπροστά στην επέλαση ενός πολέμου, που ξεκοιλιάζει ολόκληρα τα Βαλκάνια, σπέρνωντας τρόμο; 

Και ο Γενικός Γραμματέας του ΝΑΤΟ ο κ. Σολάνα, ο οποίος μας χτυπάει στην πλάτη κάθε φορά που βρισκόμαστε μαζί ή του οποίου εμείς αποδεχόμαστε αυτόν το ρόλο στην αρχηστρατηγία του πολέμου, τι είπε; "Είναι η πλέον προσεγμένη εκστρατεία της ιστορίας". Αυτή είναι η πραγματικότητα. Και αυτά γίνονται, διότι εσείς δεν είπατε ούτε συμβολικά ότι διαφωνείτε. Δεν σας ζήτησε κανένας να πείτε φεύγουμε και πηγαίνουμε στην κορυφή του Ολύμπου να κάτσουμε μόνοι μας και να μοιρολογούμε τη μοίρα μας. Σας ζήτησε στο όνομα της ιστορίας του ο ελληνικός λαός να πείτε διαφωνούμε, να το καταγράψετε, γιατί αυτή η πραγματικότητα είναι αποκρουστική και προκλητική. 'Εχουμε μπει στον αποκρουστικό νέο κόσμο. Η εποχή μας είναι η εποχή πέραν του κυνισμού, πέραν του τυχοδιωκτισμού, είναι εποχή του χυδαίου αμοραλισμού, όπου όλα νομιμοποιούνται στο όνομα του δήθεν πολιτικού ρεαλισμού. Αυτή είναι η πραγματικότητα. Επικαλείσθε τον δήθεν πολιτικό ρεαλισμό και εσείς και άλλοι διεκπεραιωτές της πολιτικής εξουσίας για να νομιμοποιήσετε το χυδαίο αμοραλισμό στην πολιτική. Και ξέρετε πάρα πολύ καλά ότι η πολιτική είναι η δεοντολογία της πολιτείας. Και όταν η πολιτική διαπαιδαγωγεί με πρότυπα νομιμοποίησης δήθεν ρεαλισμού, που στην πράξη είναι ο χυδαίος αμοραλισμός, τότε αυτή η πολιτική διαπαιδαγωγεί αρνητικά και διαβρώνει. 

Γι' αυτό, κυρίες και κύριοι συνάδελφοι, πιστεύουμε ότι η ιστορία της ανθρωπότητας και του κόσμου βρίσκεται σε μία από τις πιο κρίσιμες και αποκαλυπτικές της περιόδους. Ο πόλεμος των ΗΠΑ και του ΝΑΤΟ εναντίον της Γιουγκοσλαβίας φέρνει στην επιφάνεια τη γενικευμένη κρίση εξουσίας, τη διάχυτη ηθική, πνευματική και πολιτική κρίση που σαρώνει, που διαβρώνει ολόκληρη την Ευρώπη. Αυτή την κρίση διεκπεραιώνει αυτός ο πόλεμος και αυτής της κρίσης είσαστε συνδιαχειριστές όλοι όσοι ως κυβερνήτες βάζετε τις υπογραφές σας σε ιστορικά κείμενα. 'Ολα γράφουν ιστορία και τα μικρά και τα μεγάλα. Και για όλους θα γράψει η ιστορία και το μεγάλο τους ανάστημα και το μικρό τους ανάστημα, ανάλογα με το τι έπραξαν κάθε φορά. Αυτή τη γενικευμένη κρίση φέρνει ο πόλεμος της Γιουγκοσλαβίας. Και μετά τον πόλεμο στη Γιουγκοσλαβία τίποτα δεν θα μείνει όπως πριν. Τίποτα δεν θα μείνει όπως πριν μετά από αυτόν τον πόλεμο στην Ευρώπη και σε όλες τις χώρες. Θα σηκώσει θύελλες ο ορυμαγδός αυτού του πολέμου και θα σαρώσουν αυτές οι θύελλες πολλά πρόσωπα, πολλά σχήματα, πολλές καταστάσεις. Και πολλοί θα είναι εκείνοι οι οποίοι θα προσπαθούν να κρυφτούν και πολλοί θα είναι εκείνοι οι οποίοι πολλά θα θέλουν να συγκαλύψουν. 

Μέσα σε αυτόν τον ιστορικό συγκλονισμό, κύριοι συνάδελφοι, ο κύριος Πρωθυπουργός βρίσκει την άνεση να μοιράζει εξισώσεις επιτυχίας και να μιλάει για όαση ευτυχίας στην Ελλάδα. Η Ελλάδα ευτυχεί για σας, κύριε Σημίτη. Για την πλειοψηφία του ελληνικού λαού η Ελλάδα του 2000 είναι προβληματική. Και η πραγματικότητα αυτή δεν μπορεί να παρακαμφθεί με οποιαδήποτε αλχημεία. 

Μέσα σε αυτήν τη δραματική δοκιμασία του κόσμου βρίσκουν την άνεση η Κυβέρνηση και η Νέα Δημοκρατία να πλαστογραφούν το δημοκρατικό διάλογο με μια κακόγουστη παράσταση για τους εαυτούς τους και μόνο. 

Δεν αποδέχεστε ένα διάλογο δημοκρατικό, όλοι με όλους, ανά δύο, οι πολιτικοί Αρχηγοί και ο Πρωθυπουργός, έτσι ώστε μπροστά στον ελληνικό λαό ο δημοκρατικός διάλογος να είναι η διαδικασία επικοινωνίας με τη συνείδηση του πολίτη. 'Οχι τα στημένα και σκηνοθετημένα πλατώ. 

'Οχι τα μακιγιαρισμένα πρόσωπα και οι γραμμένες στο μηχάνημα ερωτήσεις και απαντήσεις. Ο ζωντανός διάλογος. Δεν τον δέχεστε. Επικαλείστε ως επιχείρημα ότι θα γίνει χάβρα, ότι δεν πρέπει να γίνει "πασαρέλα". "Πασαρέλα" γίνεται έτσι όπως εσείς πολιτεύεστε. Και χάβρα γίνεται όταν μιλάτε περί όλων των άλλων, ελληνοποιώντας προεκλογικά και παλαιοκομματικά τα μεγάλα ζητήματα που αποκαλύπτει αυτός ο πόλεμος. 

Για μια ακόμα φορά σας το ζητάω. 'Ολοι με όλους, ανά δύο, μπροστά στα μάτια του ελληνικού λαού, μέσα από τις τηλεοράσεις. Αποδεχτείτε το, εάν πιστεύετε αυτά που λέτε. 

Δεν πιστεύετε αυτό που είπατε, που είναι ρήση του μεγάλου 'Ελληνα πνευματικού δημιουργού ότι "εθνικό είναι ό,τι είναι αληθινό". Εσείς πιστεύετε πως αληθινό είναι ό,τι είναι κυβερνητικό! 'Ο,τι δεν υποκύπτει στην κυβερνητική προδιαγραφή, το απορρίπτετε ως ξένο προς την πραγματικότητα. 

Αυτός ο κομματικός κυβερνητισμός που αναγορεύεται σε εθνική αυθεντία και εθνικό μονοπώλιο, έχει οδηγήσει, κυρίες και κύριοι συνάδελφοι, στη μικρή, στην κουρασμένη, στη διαβρωμένη, στην ωφελιμιστική και υποτελή στάση του πολιτικού συστήματος διακυβέρνησης της χώρας. 

Οι 'Ελληνες πολίτες είναι πιο μπροστά από το επίπεδο λειτουργίας του κρατικού και κυβερνητικού συστήματος. Τα προβλήματα της χώρας είναι πιο μπροστά και πιο μακριά από την πολιτική που παράγει αυτό το κρατικό, κυβερνητικό και κομματικό μοντέλο στη χώρα. Και στις 13 Ιουνίου θα δείξει ο 'Ελληνας πολίτης ότι δεν μπορεί να τον "καλουπώσει" κανένας στα παραδοσιακά καλούπια αυτής της δικομματικής πόλωσης. Γιατί σε τελευταία ανάλυση η αντίθεση στον πόλεμο, η αντιπολεμική στάση, η επιδίωξη της ειρήνης, δεν έχει μια απλή διάσταση διαμαρτυρίας. Αποκτά δυναμική αναμόρφωσης και αναζωογόνησης της πολιτικής, ηθικής και κοινωνικής πραγματικότητας της Ελλάδας αλλά και άλλων ευρωπαϊκών χωρών. 

Αρέσκεται ο κύριος Πρωθυπουργός να φτιάχνει διλήμματα και να απαντάει ο ίδιος, να φτιάχνει εκβιαστικά σχήματα, να ερωτά και να απαντά ο ίδιος, γι' αυτό και η κυβερνητική πολιτική είναι η πολιτική των ψευδώνυμων όρων και των αναγκαστικών μονόδρομων. Το "δεν γίνεται αλλιώς" είναι το δόγμα της νοοτροπίας του κ. Σημίτη. "Δεν γίνεται αλλιώς παρά με τη μονόδρομη σύγκλιση των ονομαστικών όρων". Από κει και πέρα "όποιος αντέξει". Αν δεν αντέξει, "ας κόψει το λαιμό του"! 

"Δεν γίνεται αλλιώς, παρά με το ΝΑΤΟ". Από κει και πέρα οποιοδήποτε κόστος δεν μετράει, διότι εκείνο που μετράει είναι εκλογικά και πολιτικά πως η Κυβέρνηση θα επωφεληθεί από τον πόλεμο. 

"Δεν γίνεται αλλιώς στην εξωτερική πολιτική, γιατί η Κυβέρνηση δεν θέλει να βάλει τη χώρα σε περιπέτειες". Από κει και πέρα η κυβερνητική κινδυνολογία διαπαιδαγωγεί την κοινή γνώμη στην παραίτηση, στην ταπείνωση και στην αποδοχή των τετελεσμένων. 

Είπε ο κ. Σημίτης ότι η Κυβέρνηση έχει το ανάστημα, το κύρος και την ισχύ να λέει και "ναι" και "όχι" με γνώμονα το εθνικό συμφέρον. Είπατε όμως "ναι" σε όλες τις αποφάσεις του ΝΑΤΟ. Και χθες ακόμα ο κύριος Υπουργός Εξωτερικών δεν διαφώνησε σε κανένα από τα βασικά σημεία της πολιτικής των ΗΠΑ και του ΝΑΤΟ. Χθες ο κύριος Υπουργός Εξωτερικών συμφώνησε με όλο το σχέδιο και τις προδιαγραφές της παραπέρα κίνησης του ΝΑΤΟ. 

Γιατί χθες δεν λέγατε ότι διαφωνείτε; Αυτά που είπατε σήμερα στη Βουλή, γιατί δεν τα έλεγε χθες ο Υπουργός Εξωτερικών; Εδώ τι είναι; Οι αφελείς επαρχιώτες, στους οποίους λέμε διαβεβαιώσεις και εκεί είναι η πρωτεύουσα της Ρωμαϊκής Αυτοκρατορίας, όπου πρέπει να πούμε, με βάση τα όσα μας αξιώνουν, εκείνα που θέλουν να ακούσουν; 

Είπε ο κ. Σημίτης ότι ο πόλεμος, μετά από δύο μήνες, "αποτελεί ανθρώπινη τραγωδία και επιφέρει πολιτικά αδιέξοδα". Εσείς όμως, κύριε Πρωθυπουργέ, δεν είσθε εκείνος που, την πρώτη ημέρα της έναρξης των βομβαρδισμών, στη Διάσκεψη του Βερολίνου κάνατε δήλωση ότι ο πόλεμος είναι αναγκαίος και επιβεβλημένος; Και αυτό προκειμένου να αναγκαστεί η Γιουγκοσλαβία να αποδεχτεί το τελεσίγραφο του ΝΑΤΟ, προβάλλοντας ως επιχείρημα το πλαίσιο περί δήθεν ανθρωπιστικής επιχείρησης προστασίας των Αλβανών. 

'Αλλος άνθρωπος είσθε σήμερα, άλλος ήσασταν τότε; Εγώ το δέχομαι, αλλάξατε μέσα από την οδυνηρή εμπειρία αυτού του πολέμου. Δηλώστε λοιπόν, ευθαρσώς: "παγιδευτήκαμε, μας παγιδέψανε, προσχωρήσαμε σε όσα μας είπαν, άλλαξαν τα δεδομένα και τώρα διαφωνούμε με τον πόλεμο". Δηλώστε το. Ούτε αυτήν την απλή δήλωση δεν θέλετε να κάνετε. 

Είπε ο κ. Σημίτης ότι με την Κυβέρνησή του η Ελλάδα είναι "ηγετικός παράγοντας στην περιοχή, με δύναμη, σταθερότητα και καθοριστικό ρόλο στις σχέσεις με τους λαούς της περιοχής". Πώς ασκήσατε αυτόν τον ηγετικό σας ρόλο; Κάνατε την πρώτη Διάσκεψη Κορυφής των ηγετών των Βαλκανίων. Προχωρήσατε σε κανένα Σύμφωνο Φιλίας και Συνεργασίας μεταξύ των βαλκανικών λαών; Φέρατε σε επαφή το Μιλόσεβιτς με το Νάνο τότε. Αξιοποιήσατε την περίπτωση του Ρουγκόβα; Προχωρήσατε σε λύση όλων των διαφορών που υπάρχουν σε εκκρεμότητα με τη FYROM και άλλες γειτονικές χώρες; Πώς ασκήσατε αυτόν τον ηγετικό σας ρόλο; Στην Κρήτη ήταν και ο Μιλόσεβιτς δικός σας προσκεκλημένος και ο Νάνο. Τους φέρατε σε επαφή και πήρατε πρωτοβουλία παραπέρα για ένα Σύμφωνο Φιλίας και Συνεργασίας; 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Ρωτάτε; Δεν το ξέρετε ότι έγινε αυτό; Το αγνοείτε; 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Σημίτη, ξέρω ότι τους προσκαλέσατε και ήσαν όλοι εκεί. Ρωτάω, αν δώσατε συνέχεια με αυτόνομες και αυτοτελείς πρωτοβουλίες της Ελλάδας, χωρίς να ρωτήσετε τις Ηνωμένες Πολιτείες της Αμερικής για τη σύναψη Συμφώνου Φιλίας και Συνεργασίας αυτών των βαλκανικών χωρών. 

ΚΩΝΣΤΑΝΤΙΝΟΣ ΣΗΜΙΤΗΣ (Πρόεδρος της Κυβέρνησης): Κύριε Κωνσταντόπουλε, και ο κ. Νάνο και ο κ. Μιλόσεβιτς συναντήθηκαν μαζί, συζήτησαν μαζί ή μόνοι τους και τους πήρε η τηλεόραση. Να το έχετε υπόψη σας, λοιπόν, ότι συναντήθηκαν. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μάλιστα. Μα, νομίζω ότι άλλο σας ρωτώ, δεν σας ρωτώ τι λέει η τηλεόραση. Εσείς ασχολείσθε με το τι λέει η τηλεόραση πάντοτε. Η τηλεόραση έδειξε τη συνάντηση και τους προσκαλέσατε. 

Σας ερωτώ: Η ελληνική εξωτερική πολιτική προώθησε σχέδιο φιλίας και συνεργασίας των βαλκανικών χωρών; Πήρατε πρωτοβουλία παρέμβασης; Ξέρατε το πρόβλημα μεταξύ Αλβανών στο Κόσοβο και Μιλόσεβιτς, μεταξύ Αλβανών της Αλβανίας και Γιουγκοσλαβίας. Ξέρατε ότι θα ανάψει φωτιά εκεί. Προωθήσατε σχέδιο φιλίας και συνεργασίας; Γιατί έτσι εγώ βλέπω να υλοποιείται ο ηγετικός ρόλος της Ελλάδας στα Βαλκάνια. Πώς αλλιώς τον υλοποιήσατε αυτόν τον ηγετικό ρόλο; Με το να εγκρίνετε τον πόλεμο, την κλιμάκωση των βομβαρδισμών και τις διευκολύνσεις των επιδρομών του ΝΑΤΟ εναντίον της Σερβίας αλλά και όλων των βαλκανικών χωρών; 

Ρωτήσατε επίσης, κύριε Πρωθυπουργέ, "μα, τι θέλετε, να διακόψουμε τις σχέσεις μας με τις συμμαχίες μας; Να μη συμμετέχουμε στους υπαρκτούς διεθνείς θεσμούς"; Απαντάτε σε κατασκευασμένα ψευτοδιλήμματα που εσείς τα διατυπώνετε με τόνο παραλυτικό. 

Εκείνο το οποίο εμείς από την πλευρά του Συνασπισμού της Αριστεράς και της Προόδου ζητάμε είναι να υπάρχει εθνική στρατηγική, πολιτική ενημέρωση, συζήτηση, εθνική συναίνεση και συνεννόηση. Ζητάμε να μη βάζετε υπογραφές σε τέτοια κρίσιμα θέματα, όπως η διακήρυξη του ΝΑΤΟ και η κήρυξη του πολέμου. Να μη βάζετε υπογραφές σε ό,τι σας ζητάνε και να μη φέρνετε τη χώρα διαρκώς προ τετελεσμένων λέγοντας ότι δεν γίνεται αλλιώς, όπως τη φέρατε προ τετελεσμένων με την πολιτική τραγωδία της υπόθεσης Οτσαλάν, μιας υπόθεσης που έτρεχε παράλληλα με τις διαδικασίες προώθησης του πολέμου, όχι τυχαία, τυχαία μόνο για τους αφελείς, όχι τυχαία για όλους εκείνους που δεν θέλουν να είναι ανιστόρητοι. 

Είπε ο κύριος Πρωθυπουργός ότι η Ευρωπαϊκή 'Ενωση δεν υπήρξε διορατική και τολμηρή, γιατί δεν είχε πολιτική για τα Βαλκάνια και δεν προώθησε κοινή εξωτερική πολιτική. Ο ίδιος ο κύριος Πρωθυπουργός πού ήταν; Είπε πολλές φορές ότι διατύπωσε κάποιες σκέψεις και κάποιες απόψεις. Ο ηγετικός ρόλος της Ελλάδας με την Κυβέρνησή του εξαντλήθηκε στα γεύματα των Πρωθυπουργών της Ευρωπαϊκής 'Ενωσης και στις διαπροσωπικές συζητήσεις; Και αν είναι έτσι, τότε γιατί εδώ στη Βουλή ο ίδιος ο κ. Σημίτης έλεγε τα αντίθετα ακριβώς, ζητώντας την επικύρωση της Συνθήκης του 'Αμστερνταμ, επειδή προωθεί την Ευρωπαϊκή Πολιτική Ασφάλειας; Πού την προώθησε; Σήμερα είναι διστακτική η Ευρωπαϊκή 'Ενωση και χωρίς διορατικότητα. 'Οταν ήταν για τη Συνθήκη του 'Αμστερνταμ, προωθούσε την κοινή εξωτερική πολιτική. 

Είπε επίσης ο κ. Σημίτης ότι δεν είναι ειλικρινές το ενδιαφέρον της Αντιπολίτευσης, ότι είναι μικροψυχία των κομμάτων της Αντιπολίτευσης να κατηγορούν την πολιτική της Κυβέρνησης και ότι όσοι αντιπολιτεύονται την Κυβέρνηση, δεν έχουν αγωνία για τη χώρα αλλά διακατέχονται από την αγωνία για τις εκλογές. 

Είναι μικροπρεπή αυτά τα επιχειρήματα και ξεπεσμένα. Θα άξιζαν την παγερή αδιαφορία και περιφρόνηση. Εξ' ιδίων μπορεί να κρίνει ο κύριος Πρωθυπουργός. Ο κύριος Πρωθυπουργός διακατέχεται από την αγωνία των εκλογών, γι' αυτό έχει μετατρέψει την πολιτική σε εμπόρευμα και την προσφέρει με ψευδή διαφημιστικά περιτυλίγματα για κατανάλωση. Βλέπω τις γιγαντοαφίσες που μιλάνε για τις χιλιάδες θέσεις εργασίας, την ίδια ώρα που η ανεργία καλπάζει. Η ψευδής εικόνα και η οδυνηρή πραγματικότητα! Για εκείνον που έχει την πραγματική αγωνία της παραπλάνησης του ελληνικού λαού, την πραγματική αγωνία των εκλογών. Αλλά, κύριε Πρωθυπουργέ, είναι και αντιδημοκρατική η νοοτροπία σας αυτή και την επαναλαμβάνετε. Και στις εκλογές του 1996 είπατε ότι δεν έχουν ρόλο τα υπόλοιπα κόμματα και σήμερα λέτε ότι είναι μειωμένου εθνικού ενδιαφέροντος ο κοινοβουλευτικός έλεγχος των κομμάτων της Αντιπολίτευσης. Είμαστε όλοι, λοιπόν, μειωμένου εθνικού ενδιαφέροντος και εσείς είσθε ο σύγχρονος εθνοσωτήρας. Λυπάμαι. Λυπάμαι πάρα πολύ γι' αυτές τις απόψεις και ελπίζω κάποτε, κύριε Πρωθυπουργέ, να βρεθεί ένας πνευματικός άνθρωπος στην Ελλάδα, ένας διανοούμενος, να σας αφιερώσει ένα πολιτικό και φιλοσοφικό πόνημα "Περί της ελληνικής ευθύνης" για να σας θυμίσω τα φοιτητικά σας χρόνια και τον Γιάσπερς με το έργο του "Περί της Γερμανικής ευθύνης" για τη στάση στο Β' Παγκόσμιο Πόλεμο. Να γράψει κάποιος περί της ελληνικής ευθύνης γι' αυτήν την περίοδο και να σας το αφιερώσει. 

Είπε πολλά ο κ. Σημίτης, δεν είπε την αλήθεια και την αλήθεια ζητάει ο ελληνικός λαός. Ζητώ από τον κύριο Πρωθυπουργό να απαντήσει. Θεωρεί ότι ο πόλεμος των ΗΠΑ και του ΝΑΤΟ είναι πόλεμος ανθρωπιστικός, αναγκαίος και αναπόφευκτος, ή πόλεμος εναντίον της ανθρωπότητας; Θα βάλει η ελληνική Κυβέρνηση αμέσως θέμα διακοπής του πολέμου στη μεθαυριανή Διάσκεψη Κορυφής της Κολωνίας ή θα θεωρηθεί ότι η Ευρωπαϊκή 'Ενωση δεν συζητάει θέματα στρατιωτικά; 'Η θα περιοριστεί η ελληνική Κυβέρνηση στις επιστολές για τα μάτια του κόσμου και τα κροκοδείλια δάκρυα μιας πολιτικής υποκρισίας. 

Θα ανακαλέσει η ελληνική Κυβέρνηση τώρα αμέσως όλες τις εγκρίσεις που έδωσε για τον πόλεμο, έναν πόλεμο που μεγαλώνει την ανθρώπινη τραγωδία; 'Η θα ζητάει προεκλογικά ρουσφέτια από το ΝΑΤΟ, μιας προσωρινής διακοπής, για να περάσει η μπόρα των εκλογών; Διότι ακόμα και αυτό το μείζον πρόβλημα, με νοοτροπία ρουσφετολογική το αντιμετωπίσατε. Ρουσφέτι ζητήσατε από το ΝΑΤΟ. Κάντε μας τη χάρη, δέκα μέρες πριν από τις εκλογές και δύο μετά, να μη στέλνετε όπλα και στρατεύματα, γιατί αυτό διαμορφώνει κλίμα. Θα πείτε ότι δεν πρέπει να περνάνε, όσα περνάνε, στρατεύματα και οπλικά συστήματα; 

Κύριε Πρωθυπουργέ, θα διαφωνήσετε με το νέο σχέδιο του ΝΑΤΟ για την απόσχιση του Κοσσυφοπεδίου, που είδε το φως της δημοσιότητας και το οποίο έχετε προσυπογράψει; Το έχετε αποδεχθεί το σχέδιο που προβλέπει δημιουργία προτεκτοράτου; 'Η θα κάνετε πως δεν καταλαβαίνετε ότι αυτό το σχέδιο θέτει θέμα αναδασμού στα Βαλκάνια από πλευράς συνόρων, εδαφών και στρατηγικών συμφερόντων; Το έχετε αποδεχθεί αυτό το σχέδιο; Θα έχει την έγκρισή σας; Θα φέρετε στη Βουλή των Ελλήνων τη νέα διακήρυξη του ΝΑΤΟ για τη νέα του δομή; 'Η θα θεωρήσετε ότι η υπόθεση τέλειωσε με αυτές τις διαδικασίες των πενηντάχρονων γενεθλίων του ΝΑΤΟ και από κει και πέρα θεωρείτε ότι θα έχετε υποχρέωση συστράτευσης οπουδήποτε και οποτεδήποτε η νέα δομή του ΝΑΤΟ δραστηριοποιηθεί; Θα διακόψετε αμέσως τις διευκολύνσεις; Ακριβώς γιατί, όπως είπατε, αυτός ο πόλεμος μεγαλώνει την τραγωδία της ανθρωπότητας; Πώς εδώ γράφετε ότι μεγαλώνει η τραγωδία της ανθρωπότητας με το ένα χέρι και με το άλλο χέρι δίνετε διευκολύνσεις για να συνεχιστεί αυτή η στρατιωτική δράση; Λέτε: δεν μετέχουμε και δεν θα μετάσχουμε σε χερσαίες επιχειρήσεις. Θα βάλετε βέτο αν γίνει συζήτηση; 'Εχετε κοινή συμφωνία με άλλες χώρες, που δεν αποδέχονται τις χερσαίες επιχειρήσεις, να βάλετε βέτο για να σπάσετε την ομοφωνία την οποία ως μοναδικό στοιχείο νομιμοποιήσης επικαλείται η κ. Ολμπράιτ και ο κ. Κλίντον; Και οι Ιταλοί και οι Γερμανοί και οι Γάλλοι και εσείς δηλώνετε όχι στις χερσαίες. Θα βάλετε βέτο; Τέσσερις χώρες μεγάλες, και όπως εσείς λέτε, με ισχύ, θα βάλετε βέτο; Σε αυτά περιμένει ο ελληνικός λαός απάντηση από μια συζήτηση στη Βουλή σήμερα. 

Γιατί για πρώτη φορά μετά το Β'Παγκόσμιο Πόλεμο γίνεται στην καρδιά της Ευρώπης ένας μεγάλος πόλεμος, ένας πόλεμος στον οποίον άμεσα ή έμμεσα έχουν εμπλακεί όλες οι χώρες της Ευρώπης. 

Ο 20ός αιώνας άρχισε με ένα μεγάλο πόλεμο, με έναν ευρωπαϊκό πόλεμο, ο οποίος εξελίχθηκε σε παγκόσμιο. Και ο 20ός αιώνας, αφού επεφύλαξε στον κόσμο την οδυνηρή δοκιμασία του Β' Παγκοσμίου Πολέμου, κλείνει κατά τραγική ειρωνία της τύχης γυρνώντας εκεί απ'όπου ξεκίνησε, στη Γιουγκοσλαβία. Ο συμβολισμός είναι συγκλονιστικός. Θα έπρεπε να είναι συγκλονιστικός. Και πρώτα απ' όλους θα έπρεπε να συγκλονίζει τις πολιτικές ηγεσίες της Ευρώπης και ακόμη περισσότερο τους λαούς της Ευρώπης. 

Οι εκλογές για το Ευρωκοινοβούλιο, που θα διεξαχθούν σε δεκαπέντε μέρες, πάνω σε αυτό το πλαίσιο μοιάζουν με φάρσα, με πρόκληση. Για ποιο Ευρωκοινοβούλιο; Αναρωτιώνται οι πολίτες. Για ποια Ευρωπαϊκή 'Ενωση; Ο κόσμος ολόκληρος ακούει και πάλι για τη Γερμανία, για τη Γαλλία, για την Αγγλία, για τη Ρωσία. Δεν ακούει πια για Ενωμένη Ευρώπη και κυρίως δεν αισθάνεται την παρουσία μιας Ευρωπαϊκής 'Ενωσης. Οι βομβαρδισμοί του ΝΑΤΟ δεν κατεδαφίζουν μονάχα τη Γιουγκοσλαβία. 

"'Οταν λέτε Ευρώπη, τι ακριβώς εννοείτε;" Είχε ρωτήσει κάποτε ο Βίσμαρκ τον πρεσβευτή της Γαλλίας που τον απειλούσε ότι θα αντιδράσει η Ευρώπη σε κάποια ηγεμονική του κίνηση. Αυτή η φράση έρχεται με οδυνηρό τρόπο στο μυαλό όλων. 'Οταν λέτε Ευρώπη, τι ακριβώς εννοείτε; Γιατί οι βομβαρδισμοί του ΝΑΤΟ δεν κατεδαφίζουν μονάχα τη Γιουγκοσλαβία. Κατεδαφίζουν μέρα με τη μέρα το ευρωπαϊκό οικοδόμημα. Κατεδαφίζουν προσπάθειες δεκαετιών και σπρώχνουν την Ευρώπη στο παρελθόν της, στο παρελθόν των εθνικισμών, των ενδοευρωπαϊκών ανταγωνισμών και συγκρούσεων, στο παρελθόν των διαφορετικών και αλληλοσυγκρουόμενων συμφερόντων. Σε εκείνη δηλαδή την πραγματικότητα που επέβαλε την παρουσία των ΗΠΑ ως ρυθμιστικού και επικυρίαρχου παράγοντα στην Ευρώπη. Σε εκείνην την πραγματικότητα που γέννησε τους μεγάλους πολέμους. Σε εκείνην την πραγματικότητα που θέλησαν να πολεμήσουν και να αλλάξουν όσοι συνέβαλαν αρχικά και όσοι αγωνίστηκαν στη συνέχεια για μία Ενωμένη Ευρώπη όλων των λαών της Ευρώπης, που θα αποκτούσε μέσα από την ενότητά της κοινά συμφέροντα, που θα αποκτούσε την αυτονομία και την ανεξαρτησία της έξω από την ομπρέλα του ΝΑΤΟ και από την επικυριαρχία των ΗΠΑ. 

Οι ευρωπαϊκές, όμως, κυβερνήσεις και δυστυχώς μεταξύ αυτών και η ελληνική Κυβέρνηση του κ. Σημίτη, που αποδέχθηκαν την επιλογή αυτού του πολέμου και σιωπούν και προσυπογράφουν κάθε φάση κλιμάκωσής του, έχουν χρεωθεί έναντι του μέλλοντος των ευρωπαϊκών λαών, έναντι της ιστορίας της Ευρώπης. 'Εχουν χρεωθεί όλοι μία μεγάλη ιστορική ευθύνη. 

Θα καταγραφούν οι ευρωπαϊκές κυβερνήσεις ως οι μοιραίες κυβερνήσεις που γύρισαν προς τα πίσω τον τροχό της ευρωπαϊκής πορείας, που άνοιξαν τον ασκό του Αιόλου, που άφρονες, ανιστόρητοι και μωροφιλόδοξοι έβαλαν σε κίνδυνο ό,τι με κόπο έκτισαν οι μεταπολεμικές γενιές των Ευρωπαίων. Οι γενιές, που έχοντας νωπές τις μνήμες του Β' Παγκοσμίου Πολέμου, θέλησαν να εξασφαλίσουν στην Ευρώπη ένα ειρηνικό και ανθρώπινο μέλλον, ένα δημοκρατικό μέλλον με κοινωνική συνοχή, με διευρυμένες εγγυήσεις κοινωνικής προστασίας και δημοκρατικής εξέλιξης. 

Εκείνες οι μνήμες όμως ξεθώριασαν και στην ευρωπαϊκή σκηνή σήμερα κυριαρχούν ηγεσίες που σκέπτονται με όρους "σφαιρών επιρροής", με όρους "ζωτικών συμφερόντων", με όρους "εθνικής ισχύος", που σημαίνει διατήρηση στη διακυβέρνηση της χώρας τους, των εαυτών τους. Επικρατούν οι ηγεσίες που σκέπτονται πρώτα η Γαλλία, πρώτα η Γερμανία, πρώτα η Αγγλία, πρώτα η Ιταλία, πρώτα η Ελλάδα κ.ο.κ. και που θέλουν να συγκαλύψουν την οδυνηρή πραγματικότητα ότι πρώτα και πάνω απ'όλους είναι οι Ηνωμένες Πολιτείες της Αμερικής και οι σκοπιμότητες των δικών τους συμφερόντων. 

Είναι επιλογές πολιτικές και ηγεσίες που βρυκολακιάζουν, σκέψεις και δράσεις του παρελθόντος, που δεν θα έπρεπε πια να βρίσκουν έδαφος στην πολιτική πραγματικότητα της ανθρωπότητας. 

Αυτό είναι το πραγματικό νόημα των ευρωεκλογών, κυρίες και κύριοι συνάδελφοι. Στις 13 Ιουνίου οι Ευρωπαίοι πολίτες πρέπει να υπερασπισθούν την ιδέα μιας Ενωμένης Ευρώπης, μιας αυτόνομης Ευρώπης, μιας Ευρώπης με ειρηνικό, οικολογικό, δημοκρατικό και κοινωνικό πρόσωπο. Και ο μόνος τρόπος για να υπερασπισθούν αυτές τις ιδέες είναι να αποδοκιμάσουν τις σημερινές κυβερνητικές πολιτικές, τις σημερινές κυβερνήσεις. 

Η απογοήτευση και η δυσαρέσκεια δεν πρέπει να οδηγήσουν τους πολίτες σε αδράνεια, σε αποχή, σε τυφλή διαμαρτυρία. Η απογοήτευση και η δυσαρέσκεια πρέπει να οδηγήσουν σε συνειδητή επιλογή, σε ενεργητική παρέμβαση, γιατί το μέλλον των λαών της Ευρώπης είναι αλληλέγγυο και η κοινή δράση των πολιτών και των κοινωνιών θα το διαμορφώσει και όχι οι εξισώσεις των χρηματιστηρίων και των τραπεζών. 

'Οσοι έκαναν τον πόλεμο, όσοι υπέγραψαν τον πόλεμο, όσοι ανέχτηκαν την επιλογή αυτού του πολέμου ως αναγκαστική, πρέπει να αποδοκιμαστούν στο όνομα της Ενωμένης Ευρώπης, στο όνομα όχι της διάλυσης της ευρωπαϊκής πορείας αλλά της υπεράσπισης της Ενωμένης Ευρώπης, της ευρωπαϊκής ολοκλήρωσης. 

Κυρίες και κύριοι συνάδελφοι, εναντίον μιας Ενωμένης Ευρώπης των λαών και των πολιτών με αυτόνομη στρατηγική ασφάλειας, με διευρυμένη κοινωνική πολιτική και διευρυμένους θεσμούς δημοκρατικής εξέλιξης είναι όσοι σήμερα ταυτίζονται με τις επιλογές των Ηνωμένων Πολιτειών και του ΝΑΤΟ. 

Αυτοί, στις ευρωεκλογές πρέπει να καταδικαστούν, ακριβώς για να μείνει ζωντανή η προοπτική της ευρωπαϊκής ενοποίησης, γιατί τα γεωστρατηγικά συμφέροντα του ΝΑΤΟ και των ΗΠΑ δεν θέλουν την Ενωμένη Ευρώπη με αυτόνομη στρατηγική ασφάλειας ικανή να αποτελέσει αντίβαρο στην ανισορροπία που προκαλεί η υπερδύναμη των ΗΠΑ. 

Κυρίες και κύριοι συνάδελφοι, ο πόλεμος της Γιουγκοσλαβίας πλησιάζει στην πιο δύσκολη και άγρια φάση. Η δική μας εκτίμηση απ'την αρχή ήταν, δυστυχώς δικαιωνόμαστε και εξακολουθεί να παραμένει αυτή η εκτίμηση, ότι το ΝΑΤΟ δεν πρόκειται να επιτρέψει την αναζήτηση ειρηνικής πολιτικής λύσης. Η επιλογή από την αρχή ήταν απολύτως σαφής, "πρέπει να ταπεινωθεί, πρέπει να διαλυθεί η Γιουγκοσλαβία", να μειωθεί δραστικά το ειδικό της βάρος στις ισορροπίες των Βαλκανίων. Να βάλουν πόδι με δυνάμεις ταχείας επέμβασης τα γεωστρατηγικά συμφέροντα των ΗΠΑ στο μαλακό υπογάστριο και της Ευρώπης και της Ρωσίας. Αυτή ήταν εξαρχής η επιδίωξη και όλα τα άλλα ήταν προσχήματα που έχουν προ πολλού καταρριφθεί. 

'Ολα όσα γίνονται μέχρι σήμερα και όσα εξακολουθούν να γίνονται είναι συνειδητές και μελετημένες επιλογές. Δεν υπάρχουν λάθη. Αυτά είναι για τους αφελείς και τους ανιστόρητους. Σε όποια φάση το ΝΑΤΟ φοβήθηκε ότι είναι δυνατόν να επικρατήσουν οι διπλωματικές κινήσεις, έσπευσε να κάνει κάποιο ηθελημένο λάθος, για να καταστρέψει τις προοπτικές τερματισμού των βομβαρδισμών. 

Σε αυτό το πλαίσιο εντάσσεται άλλωστε και η πρωτοβουλία του Εισαγγελέα του Διεθνούς Δικαστηρίου, για την παραπομπή του Προέδρου της Γιουγκοσλαβίας, του Μιλόσεβιτς, ως εγκληματία πολέμου. 

'Εγκλημα κατά της ανθρωπότητας κάνουν όλοι εκείνοι που ξεκίνησαν τον πόλεμο, καταστρέφουν τα μνημεία του πολιτισμού και της ιστορίας, καταστρέφουν τις υποδομές της οικονομίας και της κοινωνίας, μεγαλώνουν τον κύκλο του ανθρώπινου πόνου και των θυμάτων μεταξύ των αμάχων, δημιουργούν τις ατέλειωτες στρατιές των προσφύγων και ουσιαστικά ποδοπατούν και ρίχνουν στη χωματερή ενός πολιτικού κυνισμού όλες τις εγγυήσεις του Διεθνούς Δικαίου και τις βασικές αρχές του δικαίου των διεθνών συμβάσεων. 

Αυτά τα πράγματα, που μπερδεύουν κάπως τους αρχικούς σχεδιασμούς του ΝΑΤΟ και των ΗΠΑ, είναι οι ευρωεκλογές, που παρεμβάλλονται και η εσωτερική κατάσταση της Ρωσίας. Γι'αυτό πιστεύω τροφοδοτείται, ελεγχόμενα, η φαινομενική διπλωματική κινητικότητα, ώστε να βοηθηθούν τόσο οι ευρωπαϊκές κυβερνήσεις μέχρι τις εκλογές όσο και η ρωσική κυβέρνηση και ιδιαίτερα ο Πρόεδρος Γιέλτσιν, για να φανεί ότι κάποιο ρόλο παίζει και να αποφύγει τις εξελίξεις οι οποίες είχαν πάρει το δρόμο τους στη Ρωσία, που πρέπει να σταθεί στα πόδια της και να μπορέσει να ασκήσει στρατηγικό ρόλο. Προσωρινά όλα αυτά και σ'ένα μεγάλο βαθμό για τα μάτια του κόσμου. Τελικά, αυτό που θα προωθηθεί με μεγάλη συνέπεια, είναι ο αρχικός στόχος. Το αναθεωρημένο σχέδιο του ΝΑΤΟ είναι σαφές και το έχει αποδεχθεί η ελληνική Κυβέρνηση. Δημιουργία προτεκτοράτου στο Κόσοβο σημαίνει πόλεμος μέχρι τέλους και το έχει συνυπογράψει η ελληνική Κυβέρνηση. Το Κοσσυφοπέδιο, που θα γίνει διεθνές προτεκτοράτο, θα αποσχισθεί οριστικά από τη Γιουγκοσλαβία και θα τεθεί πρόβλημα συνόρων για την περιοχή και για το Μαυροβούνιο και για τη FYROM. Kαι θα περιφέρεται ο ένοπλος στρατός των "Ουτσεκάδων" ως οι ομάδες εκείνες των οπλοφόρων που θα προκαλούν διασυνοριακά επεισόδια και τριβές ή θα ενορχηστρώνονται σε πολιτικά πραξικοπήματα αποσταθεροποίησης όλων των γειτονικών χωρών, που θα είναι προτεκτοράτα, καντόνια, διχοτομημένα μορφώματα κάτω από τη μοναδική δύναμη που θα τα νομιμοποιεί, τη δύναμη της στρατιωτικής παρουσίας του ΝΑΤΟ. 

Σαφείς είναι οι προσπάθειες άλλωστε οι οποίες καταβάλλονται ταυτόχρονα για την απόσχιση του Μαυροβουνίου και η απόφαση για την αποστολή των πενήντα χιλιάδων στρατιωτών του ΝΑΤΟ υπό το μανδύα της ειρηνευτικής δύναμης είναι επίσης σαφής. 

Κυρίες και κύριοι συνάδελφοι, πρόκειται για στρατιωτική δύναμη που θα επιβάλει με όλα τα μέσα την επιδιωκόμενη συμφωνία και όχι βέβαια για δύναμη που θα εγγυηθεί την υλοποίηση μιας πολιτικής συμφωνίας στην οποία θα καταλήξουν τα δύο μέρη. 

Νομίζω ότι αυτά είναι τόσο προφανή που δεν χρειάζονται πια προσχήματα. Γιατί άλλωστε έχουμε φτάσει σε ένα σημείο που τα πολιτικά προσχήματα ενοχλούν περίπου εξίσου όσο και οι βόβμες αυτού του ανελέητου βομβαρδισμού. 

Αυτή είναι η εκτίμηση που οδηγεί στο συμπέρασμα ότι βρισκόμαστε ακόμη μακριά από τη λήξη του πολέμου και τον τερματισμό της κρίσης. Υπό μία έννοια βρισκόμαστε στην αρχή εφαρμογής του σχεδίου. Τα μεγάλα προβλήματα στα Βαλκάνια θα ξεκινήσουν από τη στιγμή που θα επιτευχθούν οι στόχοι του ΝΑΤΟ. Τότε θα αρχίσει η μεγάλη αποσταθεροποίηση. 'Οσοι νομίζουν το αντίθετο και ονειρεύονται μερίδιο από τα λάφυρα, πλανώνται πλάνην οικτρά και θυμίζουν τον ποιητή που λέει "μεγάλο πλήθος οι άγριοι σκύλοι, διαπληκτίζονται ακόμη και για ένα κόκαλο". 

Κυρίες και κύριοι συνάδελφοι, καθώς τα πράγματα έχουν αποσαφηνιστεί και οι αυταπάτες έχουν διαλυθεί, υπάρχουν ευθύνες για τη διγλωσσία, ευθύνες γι'αυτήν την πολιτική υποκρισία. 

Θα μπορούσε κανείς να τα παραβλέψει όλα και να κρατήσει μονάχα τις προχθεσινές δηλώσεις της κ. Ολμπράιτ παρουσία του 'Ελληνα Υπουργού Εξωτερικών. Στη συνάντηση Ολμπράιτ - Παπανδρέου υπήρξε πλήρης ταύτιση σε όλους τους στόχους και τους όρους του ΝΑΤΟ. Συμφώνησε στο αναθεωρημένο σχέδιο του ΝΑΤΟ η Κυβέρνηση. Συμφώνησε η Κυβέρνηση και υπέγραψε τα περί ειρηνευτικής διάσκεψης. Συμφώνησε η ελληνική Κυβέρνηση τη διέλευση στρατού και οπλισμού από το λιμάνι της Θεσσαλονίκης και από ελληνικά αεροδρόμια. 

Τι θα μπορούσε να κάνει η ελληνική Κυβέρνηση, ρωτάει ο κύριος Πρωθυπουργός και ορισμένα κυβερνητικά στελέχη; Πρώτα από όλα θα μπορούσε να μη λέει αναλήθειες. Θα μπορούσε να μην κρύβει την αλήθεια. Θα μπορούσε να πει την πραγματικότητα. Θα μπορούσε να είναι ειλικρινής προς τον ελληνικό λαό. Η επιστολή προς το ΝΑΤΟ, με την οποία η ελληνική Κυβέρνηση ζητάει να διακοπεί για δέκα μέρες πριν τις εκλογές η διέλευση στρατευμάτων από τη Θεσσαλονίκη, θα μείνει μνημειώδης πολιτική κίνηση ως δείγμα διγλωσσίας και προσπάθειας δημιουργίας ψευδών εντυπώσεων. 

Είπε εδώ σήμερα ο κύριος Πρωθυπουργός "τώρα ειρήνη" και εδώ στην επιστολή προς το ΝΑΤΟ ευπειθώς υποβάλλει το αίτημα για μια διευκόλυνση έναντι των διευκολύνσεων που έχει δώσει εν όψει των εκλογών. Αυτή είναι η πραγματικότητα. 

Μπορούσε όμως να κάνει πολλά η ελληνική Κυβέρνηση. Σε πάρα πολλά σημεία μπορούσε να σημειώσει τη διαφωνία της. Μπορούσε στο αρχικό ερώτημα της συνέχισης των διπλωματικών διαπραγματεύσεων ή πολεμικές επιδρομές να πει, όχι στον πόλεμο και να καταγράψει τη διαφωνία της. Μπορούσε να πει όχι στην παροχή διευκολύνσεων και στη διέλευση στρατευμάτων και όπλων. Στο ναυτικό αποκλεισμό της Γιουγκοσλαβίας όφειλε να πει όχι. Και οι έγκριτοι νομικοί και θεωρητικοί του Διεθνούς Δικαίου θα μπορούσαν να έχουν πει ότι αυτό ήταν και πλήρης εξευτελισμός όλων των εγγυήσεων που υπάρχουν για τις διεθνείς νηοψίες και για τους ναυτικούς αποκλεισμούς. Εκτός πια αν εδώ στη Βουλή δεν ενοχλούν αυτές οι ωμές παραβιάσεις. Χαμογελάμε, γιατί τα θεωρούμε αυτά ουτοπικά και εξωπραγματικά. Αλλά αυτή η διπλή γλώσσα και το διπλό πρόσωπο -ξέρετε- κάποια φορά οδηγεί και σε διπλή συνείδηση. Και αυτό είναι που ενοχλεί από πλευράς συνέπειας και ηθικής ακεραιότητας μιας πολιτικής στάσης. 

Μπορούσε να πει όχι στην κλιμάκωση των βομβαρδισμών. Να διαφωνήσει όταν έβγαιναν όλα αυτά τα γελεία πρόσωπα των εκπροσώπων του STATE DEPART MENT και του ΝΑΤΟ και έδιναν παιδαριώδεις εξηγήσεις ήπροέβαλαν προκλητικούς ισχυρισμούς, να πει, "όχι δεν με εκφράζουν εμένα αυτά που λέγονται". Αλλά πάντοτε αποδεχθήκατε ό,τι έλεγε ο οιοσδήποτε για λογαριασμό και της ελληνικής Κυβέρνησης ως θέση του ΝΑΤΟ και των δεκαννέα που είχατε συνυπογράψει. 

'Οφειλε, επίσης, να κρατήσει επιφυλάξεις και να μην υπογράψει τη νέα δομή του ΝΑΤΟ ή να την υπογράψει με επιφυλάξεις και να πει ότι εγώ θα το φέρω στη Βουλή, γιατί είναι πολιτική συμφωνία πέραν του αρχικού ιδρυτικού κειμένου. Στη Διάσκεψη της Ευρωπαϊκής 'Ενωσης μπορούσε να ζητήσει εκτάκτως θέμα εκτός ημερησίας διατάξεως "ο πόλεμος αυτός είναι αυτοκαταστροφικός για την Ευρώπη, ζητώ να το κουβεντιάσουμε" και να μην αποδεχθεί τις διαδικαστικές ρήτρες ότι δεν μπορούμε να κουβεντιάσουμε, παρά μονάχα ό,τι λέει ο Κανονισμός. 'Οταν η ζωή βοά και σπαράζει, οι κανονισμοί, λέει θα καθορίζουν το πώς θα παίρνονται οι διαδικασίες ιστορικών αποφάσεων; 

Υπάρχουν όμως δύο πολύ βασικά σημεία στα οποία θα ήθελα να αναφερθώ τελειώνοντας. Το πρώτο είναι θέμα νοοτροπίας και αντίληψης. Η Κυβέρνηση του κ. Σημίτη εμφορείται από την αντίληψη ότι η Ελλάδα δεν μπορεί να κάνει τίποτε σε αντίθεση με τις αποφάσεις και τις θελήσεις των ισχυρών εταίρων μας. Αυτό εκφράζεται σε όλους τους τομείς, σε όλα τα θέματα. 

(Στο σημείο αυτό την Προεδρική Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Απ' αυτήν την αντίληψη πηγάζουν οι θεωρίες περί μονοδρόμων και οι ακατανόητοι δογματισμοί αυτής της μονόπλευρης και μονοδιάστατης πολιτικής. Βεβαίως κανείς δεν προτείνει στην Κυβέρνηση να συγκρουσθεί τυφλά με όλους και με όλα. Πάντα όμως υπάρχουν περιθώρια για εναλλακτικές πολιτικές. Υπάρχει η έντεχνη προληπτική διπλωματία, υπάρχουν οι πολιτικές πρωτοβουλίες, υπάρχει η αναζήτηση σε διμερές και πολυμερές επίπεδο στηριγμάτων, συμμαχιών και πλαισίων, που θα δώσουν μεγαλύτερη ευχέρεια κινήσεων. Ποτέ στην πολιτική δεν υπάρχει μόνο μία λύση, μόνο μία γραμμή. Χρειάζεται όμως δύναμη απόφασης, θέλησης και αγώνα για αναζήτηση αυτών των εναλλακτικών λύσεων. Χρειάζεται σωστός υπολογισμός των συσχετισμών και των δυσκολιών που αντιμετωπίζουν και οι άλλοι. 

Ποτέ το ΝΑΤΟ δεν θα μπορούσε να αγνοήσει εντελώς τη θέση της Ελλάδας στο συγκεκριμένο θέμα της Γιουγκοσλαβίας. Και αυτό γιατί χωρίς τον ελληνικό χώρο αυτή η επιχείρηση στήριξης και προώθησης του πολέμου δεν θα μπορούσε να πραγματοποιηθεί. Και η στάση της ελληνικής Κυβέρνησης, που είχε πίσω της το 98% του ελληνικού λαού, είχε ιδιαίτερη πολιτική σημασία και μπορούσε να επηρεάσει διεργασίες ή να εξασφαλίσει και κάποια άλλα στηρίγματα. Δεν αξιοποίησε όμως ποτέ η ελληνική Κυβέρνηση αυτό το δεδομένο διαπραγματευτικά, γιατί η Κυβέρνηση στηρίζεται σε μία λαθεμένη εκτίμηση, ότι δηλαδή η Ελλάδα ως χώρα-μέλος του ΝΑΤΟ θα έχει σημαντικό ρόλο στα Βαλκάνια στην περίοδο μετά τον πόλεμο και άρα δεν πρέπει τώρα να δημιουργήσει τριβές μέσα στη συμμαχία. Αυτό είναι κεντρικής σημασίας λάθος. Η Ελλάδα δεν έχει κανένα συμφέρον. Απεναντίας, πρέπει να απεύχεται την αποδυνάμωση της Γιουγκοσλαβίας, πρέπει να απεύχεται τη σημερινή ανατροπή των ισορροπιών στα Βαλκάνια, πρέπει να απεύχεται την αλλαγή των συνόρων και τη δημιουργία μιας ζώνης αποσταθεροποίησης. Μία τέτοια ανατροπή στα Βαλκάνια θα βλάψει μακροπρόθεσμα κυρίως την Ελλάδα. 'Αρα η Ελλάδα έχει κάθε συμφέρον να μην πετύχει το ΝΑΤΟ στην επιχείρησή του, να μην πετύχει στους στόχους που έθεσε σ' αυτόν τον πόλεμο. Αυτό πηγάζει από την ιδιαιτερότητα της θέσης, της ιστορίας και των προοπτικών της Ελλάδας στα Βαλκάνια. Αυτή είναι μία διορατική και δυναμική εξωτερική πολιτική της χώρας και όχι το "πάμε όπου μας πάει το ΝΑΤΟ". Ξέροντας ότι το ΝΑΤΟ μας πηγαίνει εναντίον των συμφερόντων της Βαλκανικής, της Ευρώπης και της Ελλάδας, είχαμε κάθε λόγο να καθυστερήσει η ελληνική Κυβέρνηση αυτήν την επέλαση του πολέμου. 'Εχουμε κάθε λόγο και τώρα να μην ολοκληρωθεί αυτός ο πόλεμος και κυρίως να μην πετύχει. Γιατί, αν πετύχει αυτή η πολεμική επιδρομή, τότε ουσιαστικά θα βρεθούν εκτεθειμένα τα ελληνικά συμφέροντα. Και επιβάλλεται να το πω με την ίδια λογική "ότι δεν μπορούμε να κάνουμε αλλιώς, ότι κάνουμε αυτά που κάνουν και οι άλλοι", θα αποδεχθούμε αύριο αν έχουμε το μοντέλο του Κόσοβο στην Κύπρο, μία συνομοσπονδία και ντε φάκτο διχοτομημένη Κύπρο; Ποια είναι η πρόβλεψη και η διορατική ενασχόληση της ελληνικής Κυβέρνησης από σήμερα; 

Είπε ο κ. Σημίτης, τι θέλει η Αντιπολίτευση; Μα, τι θέλουν επιτέλους; Να βγει η Ελλάδα έξω από τις διαδικασίες της ευρωπαϊκής ενοποίησης; Η απάντηση του Συνασπισμού είναι σαφής. Η σημερινή Ευρωπαϊκή 'Ενωση με τα μεγάλα δημοκρατικά ελλείμματα στον κοινωνικό τομέα και στον τομέα ασφάλειας και εξωτερικής πολιτικής δεν είναι η Ενωμένη Ευρώπη των λαών και των πολιτών, η Ενωμένη Ευρώπη της διευρυμένης κοινωνικής, πολιτικής και δημοκρατικής προστασίας που ονειρευτήκαμε και ονειρεύτηκαν όλοι εκείνοι που αγωνίστηκαν για μία ευρωπαϊκή ολοκλήρωση. Ο κ. Σημίτης ξέρει ότι αυτή η κοινωνικά και πολιτικά ανάπηρη Ευρωπαϊκή 'Ενωση προκύπτει από τις πολιτικές που κυριάρχησαν στην αναθεώρηση της Συνθήκης του 'Αμστερνταμ. Ο κ. Σημίτης, λοιπόν, οφείλει να απαντήσει τί θέλει. Να πορεύεται η Ευρωπαϊκή 'Ενωση και η Ελλάδα στο μονόδρομο της Συνθήκης του 'Αμστερνταμ ή αυτή η Συνθήκη που ήδη είναι ξεπερασμένη από τα πράγματα, ριζικά να μετατραπεί, να ανατραπεί, να αναθεωρηθεί και στη θέση της να υπάρξει μια νέα συνθήκη που θα βάζει σε προτεραιότητες το κοινωνικό, ειρηνικό και δημοκρατικό πρόσωπο της Ευρώπης, για να αποτελέσει το πλαίσιο της συνεννόησης των ευρωπαϊκών χωρών; 

Είπε ακόμη ο κ. Σημίτης, τι θελει η Αντιπολίτευση; Να βγει η Ελλάδα από το ΝΑΤΟ; Από το ΝΑΤΟ που είναι μία πραγματικότητα με αναγκαστική πια επιβολή και αναγνώριση; Η απάντηση του Συνασπισμού είναι επίσης σαφής. Δεν πρέπει να γίνει πραγματικότητα στο διεθνές περιβάλλον η νέα δομή του ΝΑΤΟ. Γιατί εκείνο που χρειάζεται στο μεταψυχροπολεμικό κόσμο δεν είναι η διαρκής ενίσχυση του ΝΑΤΟ ως επιθετικού στρατιωτικοπολιτικού μηχανισμού παγκόσμιας επιβολής. Το ΝΑΤΟ πρέπει να αποδυναμωθεί και σταδιακά να καταργηθεί. Η στρατηγική ισορροπία στον κόσμο μονάχα με μια αυτόνομη πολιτική και δομή ευρωπαϊκής ασφάλειας με συμμετοχή και συνεργασία και της Ρωσίας - της εκδημοκρατισμένης και της σταθερής Ρωσίας- μπορεί να προκύψει. 

Η Κυβέρνηση, λοιπόν, πρέπει να απαντήσει: Θέλει μια αυτόνομη πολιτική ευρωπαϊκής ασφάλειας με δομή στρατιωτική και αμυντική έξω από την ομπρέλα του ΝΑΤΟ ή εκχωρεί αυτόν τον κρίσιμο τομέα ασφάλειας και εξωτερικής πολιτικής στη διαχείριση και τις διαδικασίες της Ατλαντικής Συμμαχίας; Θέλει πραγματικά μια Ευρώπη που να έχει κοινή εξωτερική πολιτική ή έχει βολευτεί στη νέα δομή του ΝΑΤΟ και στους επαίνους της κ. Ολμπράιτ; 

Τα ερωτήματα λοιπόν, που διατυπώνει εκβιαστικά και αποπροσανατολιστικά ο κ. Σημίτης, έχουν μια ιδιοτροπία ακριβώς γιατί δεν έχουν σχέση με την πραγματικότητα. Στο όνομα της αλήθειας επιστρέφουν με αμείλικτο τρόπο στην Κυβέρνηση και καλούν την Κυβέρνηση να δώσει απαντήσεις επί της ουσίας. 

Ευχαριστώ. 

(Χειροκροτήματα από την πτέρυγα του Συνασπισμού της Αριστεράς και της Προόδου) 

ΠΡΟΕΔΡΕΥΩΝ (Παναγιώτης Ν. Κρητικός): 'Εχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα μαθητές και εννέα συνοδοί-δάσκαλοι από τα μονοθέσια Δημοτικά Σχολεία της Ψερίμου, της Τελένδου, του Ελαφονησίου των Δωδεκανήσων, της Θηρασίας των Κυκλάδων και του Δίστρατου των Ιωαννίνων, που φιλοξενούνται από το Δήμο Βύρωνα. 

Τους καλωσορίζουμε στο Κοινοβούλιο. 

(Χειροκροτήματα) 

Ο Αναπληρωτής Υπουργός Εξωτερικών κ. Κρανιδιώτης έχει το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Κύριε Πρόεδρε, κυρίες και κύριοι Βουλευτές. 

Θα επιχειρήσω να απαντήσω σε ορισμένες από τις παρατηρήσεις που διατυπώθηκαν, αλλά και στην κριτική που έγινε. 

Θα ήθελα να κάνω μία γενική παρατήρηση πρώτα. Αυτή η Κυβέρνηση, η Κυβέρνηση του ΠΑ.ΣΟ.Κ., είναι από τις κυβερνήσεις που με συναίσθημα ευθύνης και σοβαρότητας προωθεί τα εθνικά συμφέροντα, τα συμφέροντα της χώρας, με σταθερότητα και συνέπεια. 

Οι στόχοι μας είναι μακροπρόθεσμοι και όχι στόχοι εντυπωσιασμού. Με ψυχραιμία, με νηφαλιότητα, χωρίς υπερβολές αλλά ούτε και εσωστρέφεια πολιτευόμαστε στο διεθνή χώρο, στην Ευρωπαϊκή 'Ενωση και ειδικότερα στην περιοχή μας. 

'Εχουμε αναβαθμίσει το ρόλο της χώρας. 'Εχουμε γίνει σεβαστοί, αξιόπιστοι και στην Ευρώπη και στη γεωγραφική περιοχή που βρίσκεται η Ελλάδα και αυτό γιατί έχουμε αναλάβει πρωτοβουλίες που συνδυάζουν από τη μια πλευρά τις δικές μας επιδιώξεις και συμφέροντα και από την άλλη τα συμφέροντα και τις επιδιώξεις των τρίτων, των συμμάχων και των εταίρων μας. 

Είναι λοιπόν άδικη και λανθασμένη η κριτική που έχει διατυπωθεί από τον Αρχηγό της Νέας Δημοκρατίας ότι δήθεν έχει εξασθενίσει η διεθνής παρουσία και ο διεθνής ρόλος της χώρας. 

Η ισχυροποίηση του εσωτερικού μετώπου, της οικονομίας, η εσωτερική οικονομική και κοινωνική συνοχή της χώρας τα τελευταία χρόνια επί Κυβερνήσεων ΠΑ.ΣΟ.Κ. έχει καταστήσει αξιόπιστη την εξωτερική μας πολιτική, γιατί σήμερα η εξωτερική πολιτική συνδέεται άρρηκτα με την εσωτερική πολιτική, με την εσωτερική κατάσταση που επικρατεί σε μια χώρα. Εξωτερική πολιτική δεν είναι μόνο κάποιοι διπλωματικοί ελιγμοί, αλλά είναι και μια σειρά από δράσεις στον οικονομικό, στον εμπορικό, στον πολιτιστικό τομέα. Η χώρα μας έχει αναπτύξει τέτοιες δραστηριότητες και στην περιοχή της και ευρύτερα τα τελευταία χρόνια. 

Θέλω λοιπόν να σημειώσω εδώ και κάτι που μπορεί να φαίνεται περίεργο. Πιστεύω ότι προς την κατεύθυνση αυτή έχει συμβάλει και μια γενικότερη συναίνεση, που παρατηρείται, όσον αφορά τους στρατηγικούς στόχους της εξωτερικής μας πολιτικής, μεταξύ των πολιτικών δυνάμεων αυτού του τόπου. 

Τώρα δυστυχώς η Αντιπολίτευση δημιουργεί πολλές φορές ένταση και αντιδρά από σκοπιμότητες που πιστεύω ότι είναι περισσότερο κομματικές. Η άγονη αντιπολίτευση που γίνεται δεν βοηθά στην προώθηση αυτών των κοινών στρατηγικών στόχων. 

Πιστεύω ότι στα θέματα εξωτερικής πολιτικής και στα εθνικά θέματα πρέπει να καταβάλλεται προσπάθεια για να προκύπτει αυτή η συναίνεση και η συνεργασία. Να εμφανίζουμε προς τα έξω ένα αρραγές εσωτερικό μέτωπο, κάτι το οποίο ενισχύει και τη διαπραγμάτευση και τη διεκδίκηση των στόχων μας. 

Θέλω να σχολιάσω και κάτι άλλο: αυτήν τη γνωστή διαμάχη μεταξύ δήθεν πατριωτισμού και υποχωρήσεων, κάτι στο οποίο αναφέρθηκε και ο Αρχηγός του ΔΗ.Κ.ΚΙ. Φοβάμαι ότι είναι ένα μοτίβο της ελληνικής ιστορίας που επαναλαμβάνεται αδιάκοπα. Και ο Τρικούπης και ο Βενιζέλος και ο Μακάριος και άλλοι κατηγορήθηκαν κατά καιρούς για υποχωρητικότητα. Πρόκειται όμως για προσωπικότητες της ελληνικής ιστορίας που μεγάλωσαν το έθνος, ισχυροποίησαν τον Ελληνισμό, ενώ οι αντίπαλοί τους με το πρόσχημα του υπερπατριωτισμού οδήγησαν τη χώρα πολλές φορές σε εθνικές τραγωδίες και ήττες. 

Εκείνο λοιπόν που έχει σημασία δεν είναι οι τυμπανοκρουσίες, τα μεγάλα λόγια, οι υπερβολές, αλλά η σοβαρή και η συνεχής δουλειά για την ισχυροποίηση της χώρας, η συνεπής προώθηση των συμφερόντων της Ελλάδας. Αυτό είναι που πιστεύω ότι κάνουμε, αυτό είναι που κάνει η Κυβέρνηση. 

Πρώτα από όλα έχει ανατάξει και έχει βάλει σε μια σειρά τις προτεραιότητες της εξωτερικής πολιτικής ξεκινώντας ένα σκληρό αγώνα πραγματοποίησής τους. Ποιοι είναι αυτοί οι στόχοι; 

Πρώτα από όλα η προώθηση των συμφερόντων της χώρας μέσα στην Ευρωπαϊκή 'Ενωση και η ενσωμάτωσή της μέσα στο σύστημα ισχύος που διαμορφώνεται μέσα στην Ευρώπη. 

Δεύτερον, η αντιμετώπιση των απειλών από την Τουρκία στο Αιγαίο, στην Κύπρο, η προώθηση και υπεράσπιση των ελληνικών θέσεων, η προστασία της εθνικής ανεξαρτησίας και της εδαφικής μας ακεραιότητας. 

Τρίτον, η ενίσχυση και διαμόρφωση μιας δύναμης αποτροπής με την ενδυνάμωση της άμυνας. 

Τέταρτον, η ενίσχυση του ρόλου μας μέσα στη γεωγραφική περιοχή στην οποία ζούμε, στα Βαλκάνια, στον Εύξεινο Πόντο, στην Ανατολική Μεσόγειο. 

Πιστεύω ότι σε όλα αυτά τα μέτωπα έχει υπάρξει σημαντική πρόοδος.'Οταν αναλογισθεί κανείς τι παραλάβαμε το 1993, όταν ήρθε το ΠΑΣΟΚ στην εξουσία και τι υπάρχει σήμερα, η εικόνα είναι τελείως διαφορετική. 

Θα ήθελα να σας θυμίσω ότι το 1993 υπήρχαν ανοιχτά μέτωπα στα Βαλκάνια. Οι σχέσεις μας με την Αλβανία, με τα Σκόπια, με άλλες βαλκανικές δυνάμεις ήταν κακές. Υπήρχε μια χώρα αποδυναμωμένη στις σχέσεις της με την Τουρκία, με απομονωμένο το Κυπριακό, ενώ η Ελλάδα ήταν ουραγός μέσα στα πλαίσια της Ευρωπαϊκής 'Ενωσης. 

Σήμερα η εικόνα αυτή έχει αλλάξει. Στα Βαλκάνια, παρά τα προβλήματα και την κρίση την οποία αντιμετωπίζουμε, η Ελλάδα έχει καταφέρει να διαμορφώσει σχέσεις φιλίας με όλες τις χώρες της περιοχής. Σήμερα ακόμη, που υπάρχει αυτή η κρίση στο Κόσοβο, οι σχέσεις μας και με τη Γιουγκοσλαβία και με την Αλβανία διατηρούνται σε πάρα πολύ υψηλό επίπεδο. 

Υπάρχει μια συνεχής ελληνική παρουσία στα Βαλκάνια, στα Σκόπια, στην Αλβανία. Δεν θέλω να αναφερθώ με λεπτομέρειες στην οικονομική παρουσία των Ελλήνων επιχειρηματιών στην περιοχή, αλλά είναι από τις πιο σημαντικές στα Βαλκάνια. 

Στις σχέσεις μας με την Τουρκία, πιστεύω, χωρίς να έχει σημειωθεί κάποια ουσιαστική πρόοδος, ότι δεν υπάρχει καμία απολύτως υποχώρηση από τις πάγιες ελληνικές θέσεις. Δεν έχει υπάρξει καμία διαπραγμάτευση και οι θέσεις και οι διεκδικήσεις, τις οποίες έχουμε προβάλει για το Διεθνές Δίκαιο, για το σεβασμό των διεθνών συνθηκών, για τη χρησιμοποίηση του Διεθνούς Δικαστηρίου της Χάγης, είναι θέσεις, τις οποίες δύσκολα μπορεί να αντιμετωπίσει η Τουρκία στο διπλωματικό πεδίο. Είναι θέσεις, οι οποίες έχουν τύχει της υποστήριξης της Ευρωπαϊκής 'Ενωσης και όλων των εταίρων μας. 

Αυτό, έχει μεγάλη σημασία, διότι πραγματικά εμείς έχουμε κάνει προτάσεις προς την τουρκική πλευρά, οι οποίες είναι προτάσεις ρεαλιστικές, που προσφέρουν λύση και διέξοδο από το αδιέξοδο, στο οποίο βρίσκονται οι σχέσεις αυτές. Η Τουρκία είναι αυτή που αρνείται. Η Τουρκία είναι αυτή που επιμένει στην αδιάλλακτη και παράλογη πολιτική διεκδικήσεων, που είναι εκτός πλαισίου διεθνούς δικαίου, εκτός πλαισίου των διεθνών συμβάσεων. 

Η προσπάθεια της Ελλάδας είναι να βελτιωθούν οι σχέσεις αυτές, να βελτιωθούν όμως στη βάση των διεθνών αρχών. 

Η Τουρκία επιδιώκει να μπει στην Ευρωπαϊκή 'Ενωση. Η θέση, την οποία εμείς έχουμε ακολουθήσει και πιστεύουμε, είναι ότι η Τουρκία έχει θεση μέσα στην ευρωπαϊκή οικογένεια, αρκεί όμως να συμμορφωθεί προς τις αρχές, τα κριτήρια, τις αξίες, που δέχονται όλες οι υποψήφιες χώρες, που δέχονται όλα τα κράτη-μέλη, και εφόσον βεβαίως υπάρξει πρόοδος στα ελληνοτουρκικά ζητήματα και στο Κυπριακό. Ελπίζω ότι η νέα τουρκική κυβέρνηση θα μπορέσει να δείξει το αίσθημα ευθύνης και να αρθεί στο ύψος των περιστάσεων. Να αναλάβει τις διεθνείς υποχρεώσεις που προκύπτουν γι'αυτήν και απέναντι στην Ελλάδα και απέναντι στην Κύπρο. 

'Ερχομαι τώρα στο Κυπριακό. Ανέφερε και ο Πρωθυπουργός ότι η πολιτική μας κινήθηκε πάνω σε δύο άξονες. Από τη μια πλευρά υπήρξε το ενιαίο αμυντικό δόγμα και η ενίσχυση της αμυντικής συνεργασίας μεταξύ Ελλάδας και Κύπρου, πολιτική την οποία ξεκίνησε, εγκαινίασε η Κυβέρνηση του ΠΑ.ΣΟ.Κ. Ο δεύτερος άξονας ήταν η προώθηση των ενταξιακών διαπραγματεύσεων της Κύπρου με την Ευρωπαϊκή 'Ενωση, πολιτική την οποία ξεκίνησε και πάλι πρώτα το ΠΑ.ΣΟ.Κ. και η Κυβέρνησή του μετά το 1993. Σήμερα βρισκόμαστε ήδη στην πορεία εξέλιξης των ενταξιακών διαπραγματεύσεων, μια εξέλιξη η οποία βαίνει ομαλά. 

Η ένταξη της Κύπρου στην Ευρωπαϊκή 'Ενωση είναι στρατηγικός στόχος, θα είναι μια μεγάλη διπλωματική επιτυχία, η οποία θα προωθήσει όχι μόνο τα συμφέροντα του κυπριακού ελληνισμού, αλλά δίνει και τη δυνατότητα να λειτουργήσει καταλυτικά για την εξεύρευση μιας δίκαιης και βιώσιμης λύσης στο Κυπριακό ωφελώντας και τις δύο κοινότητες. Την προώθηση αυτού του στρατηγικού στόχου εμείς θα τη συνεχίσουμε. 

Βεβαίως, υπάρχουν προβλήματα στην πορεία. Τα προβλήματα αυτά τα έχουμε αντιμετωπίσει μέχρι στιγμής με επιτυχία και έχουμε σκοπό να συνεχίσουμε την ίδια σθεναρή στάση. 'Εχουμε συνδέσει την πορεία της Κύπρου προς την Ευρωπαϊκή 'Ενωση με την πορεία και των υπολοίπων χωρών, οι οποίες είναι υποψήφιες, και έχουμε δηλώσει ότι για μας η διεύρυνση είναι ένα πακέτο που δεν μπορούμε να το αποδεχθούμε, αν και η Κύπρος δεν εξασφαλίσει την είσοδό της στην Ευρωπαϊκή 'Ενωση. Ευχόμαστε και ελπίζουμε ότι, εν τω μεταξύ, παράλληλα θα υπάρξει πρόοδος και στο Κυπριακό πρόβλημα, αλλά αυτό δεν μπορεί να είναι προϋπόθεση για την ένταξη της Κύπρου στην Ευρωπαϊκή 'Ενωση. 

Η ελληνική πλευρά είναι έτοιμη να προσέλθει σε ένα διάλογο και πρόθυμη να δεχθεί πρωτοβουλίες προς αυτήν την κατεύθυνση, εφόσον ο διάλογος θα κινηθεί μέσα στα πλαίσια των Ηνωμένων Εθνών και θα στηριχθεί πάνω στα Ψηφίσματα και τις Αποφάσεις του, που προβλέπουν τις γνωστές αρχές και προδιαγράφουν μια διζωνική, δικοινοτική ομοσπονδία. 

'Ερχομαι τώρα στην Ευρώπη. Ασφαλώς η σημερινή Ευρώπη δεν είναι ακόμα αυτό το οποίο οραματιζόμαστε, αυτό για το οποίο αγωνιζόμαστε. Αυτό όμως δεν σημαίνει ότι θα πρέπει να εγκαταλείψουμε την Ευρώπη και να αναζητήσουμε στέγη κάπου αλλού. Η Ευρώπη είναι μονόδρομος για την Ελλάδα και εκεί είναι που βρίσκονται και τα στρατηγικά μας συμφέροντα. Θα συνεχίσουμε, λοιπόν, αυτόν τον αγώνα μέσα από την Ευρωπαϊκή 'Ενωση, για να ενισχύσουμε την ευρωπαϊκή ενοποίηση, για να ενισχύσουμε το πολιτικό στοιχείο αυτής της ευρωπαϊκής προσπάθειας. 

Νομίζω ότι η συμβολή της Ελλάδος μέσα στη διαδικασία αυτή έφερε αποτελέσματα. Βεβαίως υπάρχει ένας μεγάλος δρόμος ακόμη να διανύσουμε. Η Ευρώπη απέδειξε με την τελευταία κρίση στο Κοσσυφοπέδιο ότι στερείται ουσιαστικά κοινής εξωτερικής πολιτικής και πολιτικής άμυνας. 

Ο στόχος μας θα πρέπει να είναι να ενισχύσουμε την κοινή εξωτερική πολιτική και την πολιτική άμυνας της Ευρώπης. Είναι ένα από τα μεγάλα ζητήματα που θα συζητηθούν τώρα στη Σύνοδο Κορυφής της Κολωνίας. Η Ελλάδα, όπως γνωρίζετε, έχει υποβάλει σχετικό υπόμνημα, με το οποίο ζητά -και παραθέτει μία σειρά από ιδέες- να ενισχυθεί η άμυνα της Ευρώπης, να διαμορφωθεί μία αυτόνομη ευρωπαϊκή άμυνα με δικό της στρατό. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Αναπληρωτή Υπουργού Εξωτερικών) 

Θα μου δώσετε πέντε λεπτά ακόμα, κύριε Πρόεδρε; 

ΠΡΟΕΔΡΕΥΩΝ (Παναγιώτης Ν. Κρητικός): Ευχαρίστως. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Το θέμα, λοιπόν, της ευρωπαϊκής άμυνας είναι ένα από τα ζητήματα που θα συζητηθούν. 

Δεν θέλω να μακρηγορήσω για το τι έχουμε πετύχει μέσα στην Ευρωπαϊκή 'Ενωση, διότι έγιναν σχετικές συζητήσεις εδώ στη Βουλή και πρόσφατα μάλιστα. Απλώς θέλω να αναφέρω ότι η Ελλάδα κατάφερε να προωθήσει στη διαπραγμάτευση για τη Συνθήκη του 'Αμστερνταμ μία σειρά από σημαντικές θέσεις: Κεφάλαιο για την απασχόληση, αναβάθμιση του Ευρωπαϊκού Κοινοβουλίου, να περιληφθούν η αρχή της πολιτικής αλληλεγγύης και της προστασίας των εξωτερικών συνόρων ως στόχοι της κοινής εξωτερικής πολιτικής, ρυθμίσεις για τα νησιά κ.ο.κ. 

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ) 

Πρόσφατα, επίσης, καταφέραμε στη Σύνοδο του Βερολίνου να ολοκληρώσουμε τη διαπραγμάτευση για την "ΑΤΖΕΝΤΑ 2000", όπου πετύχαμε σημαντικούς διαρθρωτικούς πόρους πολύ υψηλότερους απ' ό,τι στα δύο προηγούμενα αναπτυξιακά πακέτα, κάτι που θα επιτρέψει να συνεχίσει η χώρα την πορεία της προς την ανάπτυξη προωθώντας αυτό το μεγαλεπήβολο σχέδιο, το οποίο έχουμε ξεκινήσει. 

Θέλω με δύο λόγια τώρα να μιλήσω για το θέμα της κρίσης στη Γιουγκοσλαβία. Η Αντιπολίτευση προσπάθησε να εμφανίσει την Κυβέρνηση ότι έχει διγλωσσία, ότι άλλα λέει έξω και άλλα λέει μέσα και ότι, σε τελευταία ανάλυση, αυτά τα οποία ερχόμαστε εδώ και διαβεβαιώνουμε τον ελληνικό λαό ότι πράττουμε, δεν τα έχουμε πράξει, ότι δηλαδή ψευδόμεθα. Αυτό πραγματικά είναι εντελώς άδικο. Στοιχειώδες ενδιαφέρον εάν υπάρχει, μπορεί αμέσως κάποιος, όσο κακόπιστος και να είναι, να αντιληφθεί ότι η Ελλάδα είναι ίσως η μόνη χώρα στην Ευρωπαϊκή 'Ενωση και στο ΝΑΤΟ η οποία έχει υψώσει τόσο έντονα τη φωνή της, έχει δραστηριοποιηθεί τόσο πολύ, έχει επιδείξει μία σοβαρή κινητικότητα, προτείνοντας ιδέες, σχέδια και απόψεις, για να σταματήσει αυτός ο πόλεμος, να σταματήσουν οι βομβαρδισμοί και να προχωρήσουμε σε μία πολιτική λύση, χρησιμοποιώντας και πάλι τη διπλωματία. Αυτό το έχουμε κάνει, σας διαβεβαιώνω, σε όλα τα Συμβούλια Υπουργών από την ημέρα που ξεκίνησε ο πόλεμος. 

Είναι καταγραμμένα αυτά. Δεν είναι κάτι το οποίο δεν είναι γνωστό. 

Στα Συμβούλια Κορυφής έχουμε υποβάλει γραπτώς προτάσεις, την πρόταση που είχε κάνει στις 16 Απριλίου ο Πρωθυπουργός, δύο προτάσεις για ανακωχή, την πρώτη τις μέρες του Πάσχα, τη δεύτερη τώρα, μαζί με την τσέχικη πρωτοβουλία. Είμαστε συνεχώς σε όλες τις διαπραγματεύσεις παρόντες, εκφράζοντας την άποψή μας και σας διαβεβαιώνω ότι δίνουμε μάχη να περιοριστούν τα διάφορα μέτρα, τα οποία επιβάλλονται κατά καιρούς εναντίον της Γιουγκοσλαβίας. 'Εχουμε επανειλημμένα διαδραματίσει με τις παρεμβάσεις μας έναν ευεργετικό ρόλο προς αυτήν την κατεύθυνση. 

Αλλά το κυριότερο είναι αυτό που είπε και ο Πρωθυπουργός, ότι δηλαδή δεν μετέχουμε στους αεροπορικούς βομβαρδισμούς και έχουμε δηλώσει ότι δεν πρόκειται να πάρουμε μέρος στις χερσαίες δυνάμεις. 

'Εχουμε λοιπόν καταγράψει με τον πιο σαφή τρόπο τη διαφωνία μας στην πράξη. Συνεχίζουμε την προσπάθεια για μια ειρηνική λύση μέσα από τη διπλωματία. Το Σύμφωνο Σταθερότητος, το οποίο συζητούμε αυτήν τη στιγμή στα πλαίσια της Ευρωπαϊκής 'Ενωσης στηρίζεται ουσιαστικά πάνω σε δικές μας ιδέες και προβλέπει από τη μια πλευρά την προσπάθεια προώθησης μιας πολιτικής λύσης στήριξης της πρωτοβουλίας "της ομάδας των οκτώ", κάτι το οποίο θέλουμε να δούμε να προχωρά, και από την άλλη πλευρά, μια ανθρωπιστική δραστηριότητα και μια γιγαντιαία προσπάθεια ανασυγκρότησης της περιοχής. 

Είμεθα, λοιπόν, παρόντες και πραγματικά είναι άδικο να λέμε ότι δεν έχει φωνή η Ελλάδα. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Αναπληρωτή Υπουργού) 

Τελειώνω, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Απλώς μας χαρίσατε δεκαπέντε λεπτά και τα παίρνετε πίσω. Γι' αυτό χτυπάει το κουδούνι. Μας είπατε ότι από τα τριάντα λεπτά θα μιλήσετε τα δεκαπέντε και δώρο που δωρίζεται δεν πρέπει να το παίρνουμε πίσω. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Απλώς θα κλείσω την ομιλία μου με δυο λόγια, τονίζοντας ότι θέλω να δω την προοπτική, τη μελλοντική διάσταση της εξωτερικής πολιτικής και τη θέση της χώρας στο διεθνές σύστημα. Αυτό είναι που θα πρέπει να δούμε αυτήν τη στιγμή και πιστεύω ότι η Κυβέρνηση του ΠΑΣΟΚ έχει φέρει την Ελλάδα σε ένα σημείο αξιοσέβαστο. Είμαστε αυτήν τη στιγμή στην εικοστή θέση της παγκόσμιας κλίμακας ανάπτυξης, έχουμε αναδείξει τη χώρα σε μια σοβαρή χώρα-μέλος της 'Ενωσης, είμαστε έτοιμοι να προσχωρήσουμε στο ΕΥΡΩ, κάναμε πραγματικά την Ελλάδα μια κεντρική ηγετική χώρα του περιφερειακού συστήματος, υπολογίσιμη δύναμη, έναν παράγοντα ειρήνης, χώρα συνεργασίας και σταθερότητας. 

Αυτό που θα ήθελα να ζητήσω είναι να έχουμε εμπιστοσύνη στους εαυτούς μας, να έχουμε εμπιστοσύνη στη χώρα, γιατί έχουμε πετύχει αρκετά και εμείς πραγματικά θέλουμε να συνεχισθεί αυτό το έργο, για μια ισχυρή Ελλάδα σε όλα τα επίπεδα. Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Επανέλαβε ο κύριος Αναπληρωτής Υπουργός Εξωτερικών αυτά που είπε και ο κύριος Πρωθυπουργός προηγουμένως, ότι δήθεν η χώρα μας αναβάθμισε το ρόλο της στο διεθνές περιβάλλον, στους διεθνείς οργανισμούς. 

Ακούγοντας αυτά ο ελληνικός λαός προφανώς διερωτάται, όπως διερωτώμαι και εγώ, κάποια πράγματα και θα περίμενα μια απάντηση από την Κυβέρνηση. 

Αν πράγματι αναβαθμίστηκε ο ρόλος της Ελλάδας λόγω της πολιτικής της Κυβέρνησης του κ. Σημίτη, τότε μπορείτε να μου πείτε, κύριε Υπουργέ, γιατί μ' αυτόν τον αναβαθμισμένο ρόλο δεν πείσατε τις Ηνωμένες Πολιτείες της Αμερικής, τη Μεγάλη Βρετανία, τη Γερμανία, ότι η εγκατάσταση των πυραύλων S-300 -που την αποφάσισε η Κυβέρνησή σας, αλλά και την ψήφισε ομόφωνα η Βουλή της Κύπρου το Γενάρη του 1997- ήταν απαραίτητη, που είναι αμυντικοί πύραυλοι και όχι επιθετικοί, σε μια ανεξάρτητη χώρα, την Κυπριακή Δημοκρατία, που έχει αναφαίρετο δικαίωμα να κανονίζει εκείνην την άμυνά της και όχι οι Αμερικανοί ή οι Ευρωπαίοι; Γιατί λοιπόν δεν τους πείσατε και αναγκαστήκατε και ματαιώσατε την εγκατάσταση και γελοιοποιήσατε και την Ελλάδα και την Κύπρο; 

'Ενα δεύτερο. Αφού αναβαθμίστηκε ο ρόλος της χώρας, τότε μπορείτε να μας πειτε γιατί δεν πείσατε με αυτόν τον αναβαθμισμένο ρόλο, ασκώντας δικαίωμα που είχαμε από το καταστατικό του ΝΑΤΟ, ακόμη και αν ήταν νόμιμη η απόφαση, που ήταν παράνομη εξ υπαρχής και εξ ολοκλήρου, ότι εμάς διακυβεύονται ζωτικά συμφέροντα ασφάλειας στα Βαλκάνια, στην περιοχή. Οικονομικά συμφέροντα: Ο τουρισμός πλήττεται. Γεωπολιτικά συμφέροντα: Γιατί η χώρα μας είναι βαλκανική χώρα και είναι γειτονική της Γιουγκοσλαβίας. 'Οχι μόνο δεν πείσατε, αλλά ούτε τολμήσατε να ασκήσετε το δικαίωμα που είχατε από το καταστατικό του ΝΑΤΟ. Τελικά παρέχετε ασύδωτα ένα μήνα πριν αρχίσουν οι βομβαρδισμοί και συνεχίζετε μέχρι τώρα τις διευκολύνσεις στρατιωτικών ΝΑΤΟϊκών δυνάμεων, παρά τη βλάβη των εθνικών μας συμφερόντων, από τη Θεσσαλονίκη, από τη Βόρειο Ελλάδα, από την Κέρκυρα, από τα Ιόνια Νησιά, που και τα τελευταία υφίστανται σημαντικές αρνητικές συνέπειες στον τουρισμό. 

Είπατε επίσης ότι η Ελλάδα έχει αναβαθμίσει το ρόλο στα Βαλκάνια. Μιλάμε σοβαρά; Με την Αλβανία. Μα, με κυβέρνηση δική σας πριν δυο-τρεις μήνες, παρ' ότι η Αλβανία πήρε από την Ελλάδα δάνειο, οικονομική ενίσχυση -και συμφωνήσαμε όλοι- τελικά παραχώρησε -και δε διαμαρτυρηθήκατε καθόλου- βάσεις από την πλευρά του Ιονίου. Αυλώνα. Γιατί τις έδωσε τις βάσεις; Εναντίον ποιων στρέφονται οι βάσεις; Στην Τουρκία δεν τις έδωσε; Με την άλλη χώρα, τη Γιουγκοσλαβία, με την πολιτική που ακολουθείτε αναβαθμίσατε το ρόλο; Με συγχωρείτε, αλλά θα το πω: Να σταματήσει αυτό που λέτε ότι τάχα έχετε καλές σχέσεις με τη Γιουγκοσλαβία. 

Πράγματι η γιουγκοσλαβική ηγεσία και ο γιουγκοσλαβικός λαός λέει τα πιο καλά λόγια για τον ελληνικό λαό, που έσωσε την τιμή της Ελλάδος. Για την Κυβέρνηση σε συναντήσεις και συνομιλίες που είχα -και φαντάζομαι και άλλοι όσοι πήγαν επάνω- καμία καλή κουβέντα δεν είπε κανένας από την Κυβέρνηση της Γιουγκοσλαβίας. Και λέτε ότι έχετε αναβαθμισμένο ρόλο, όταν εμείς είμαστε χώρα βαλκανική και ταυτόχρονα ευρωπαϊκή που θα έπρεπε πράγματι σ'αυτήν την κριση να έχουμε απευθείας συνομιλίες, αν ακολουθούσαμε άλλη πολιτική στα Βαλκάνια. Και για τη Γιουγκοσλαβία τελικά έχουμε αφήσει τη Ρωσία και άλλες χώρες. Και δεν τολμάει η Κυβέρνηση να επισκεφθεί τη Γιουγκοσλαβία, γιατί ακριβώς για να ικανοποιήσει τις απαιτήσεις των Αμερικανών, των Γερμανών και των 'Αγγλων, βγήκε και είπε -το ξεχνά ο ελληνικός λαός;- ούτε λίγο ούτε πολύ ότι είναι τρομοκράτης και δικτάτορας ο εκλεγείς από το γιουγκοσλάβικο λαό Μιλόσεβιτς. Γι'αυτό και δεν τολμά η Κυβέρνησή σας να πάει. Και στείλατε τον κ. Παπούλια, που ήταν εκ μέρους της Βουλής και επικαλείσθε εκείνον εκ μέρους της Κυβέρνησης. Τα κάνατε μπάχαλο κυριολεκτικά και στα Βαλκάνια και όχι μόνο με την Αλβανία αλλά και με τη Γιουγκοσλαβία. 

Κλείνοντας, είπατε ότι δεν υπάρχει υποχώρηση της Ελλάδας έναντι της Τουρκίας στις σταθερές θέσεις που είχε η Ελλάδα πάντα. Συζητάτε σοβαρά; Μα, εσείς, πέρα από τα 'Ιμια δεν υπογράψατε την πρωτόγνωρη και βλαπτική πολιτική απόφαση, Σύμφωνο της Μαδρίτης, με το οποίο Σύμφωνο στον τέταρτο όρο αναφέρεται ότι υπάρχουν ζωτικά συμφέροντα ασφάλειας της Τουρκίας στο Αιγαίο, κάτι που δεν προβλέπεται ούτε από τις διεθνείς συμβάσεις Λοζάνης, Παρισίων, Μοντρέ. Εσείς οι ίδιοι σ'αυτό το Σύμφωνο δεν υπογράψατε τον πέμπτο όρο, που λέτε ότι δεσμεύεστε ότι δεν θα ασκήσετε μονομερώς δικαιώματα αν δεν συμφωνήσει η άλλη χώρα, η Τουρκία, και ποιο είναι το δικαίωμα; Αυτό που άσκησε η Τουρκία προς την πλευρά της Μαύρης Θάλασσας, το δικαίωμα της επέκτασης από την Ελλάδα των χωρικών υδάτων στα δώδεκα μίλια. 

Και σας ρωτώ, και παρακαλώ να μου απαντήσετε, γιατί έχω ρωτήσει και τον Πρωθυπουργό και δεν έχω πάρει απάντηση, όταν εσείς διατυπώνετε αυτήν τη λαθεμένη, όπως αποκαλύφθηκε, θέση, να πάει η Τουρκία στο Διεθνές Δικαστήριο της Χάγης, τι εννοείτε; Να πάει πριν γίνει η οριοθέτηση της υφαλοκρηπίδας του Αιγαίου με βάση τα δώδεκα μίλια; Δώστε μια απάντηση σε αυτό. Γιατί αποφεύγετε; Γιατί έχετε στο νου παραπομπή στη Χάγη με τα έξι μίλια, που αυτό σημαίνει απεμπόληση του δικαιώματος που έχει η Ελλάδα για επέκταση στα δώδεκα μίλια. 

Επομένως έχετε αλλάξει εκατόν ογδόντα μοίρες την πολιτική σας απέναντι της Τουρκίας στα πλαίσια της υποτελούς εξαρτημένης εξωτερικής πολιτικής που δημιουργεί δουλείες για την Ελλάδα και για την Κύπρο. 

ΠΡΟΕΔΡΟΣ (Απόστολος Κακλαμάνης): Ο Αναπληρωτής Υπουργός Εξωτερικών έχει το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Λυπάμαι, κύριε Πρόεδρε, για τον τόνο του Αρχηγού του ΔΗ.Κ.ΚΙ., ο οποίος είναι άδικος και υπερβολικός. Διερωτώμαι κιόλας αν αυτά τα οποία λέει, τα λέει για λόγους δημαγωγικούς ή αν πράγματι τα πιστεύει. Διότι αν τα πιστεύει, είναι λανθασμένα ενημερωμένος. 

Θα ξεκινήσω πρώτα απ'όλα από το θέμα της Αλβανίας. Δεν υπάρχει τουρκική ναυτική βάση στην Αλβανία. Αυτό το έχουμε επανειλημμένα διερευνήσει... 

ΑΝΤΩΝΙΟΣ ΦΟΥΣΑΣ: Μην το λέτε αυτό. Εκτίθεσθε. Είναι στην Κορυτσά... 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Σας παρακαλώ. Το έχουμε επανειλημμένα διερευνήσει, έχουμε πάρει τις διαβεβαιώσεις, δεν υπάρχει καμιά τέτοια βάση. 

ΑΝΤΩΝΙΟΣ ΦΟΥΣΑΣ: Είναι στην Κορυτσά. 

ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε. Η ώρα είναι ήδη τόσο περασμένη. 

ΑΝΤΩΝΙΟΣ ΦΟΥΣΑΣ: Μα, κύριε Πρόεδρε, προκαλούμαι σε ένα θέμα το οποίο γνωρίζω πολύ καλά. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Αφήστε με να ολοκληρώσω. Εκείνο το οποίο υπάρχει είναι κάποια σύμβαση συνεργασίας με την Τουρκία για την επισκευή του λιμανιού της Αυλώνας. Αντίστοιχες εργασίες έχουν αναλάβει και οι ελληνικές εταιρείες σε άλλες περιοχές και είναι γνωστό ότι υπάρχει και ελληνικό απόσπασμα στην Αλβανία. Οι σχέσεις μας είναι πραγματικά πολύ καλές με την Αλβανία και επιθυμούμε να τις διατηρήσουμε σε αυτό το υψηλό επίπεδο. 

'Οσον αφορά το θέμα των S-300, θέλω να σας δηλώσω ότι εμείς έχουμε στηρίξει την απόφαση του Προέδρου Κληρίδη, ο οποίος σταθμίζοντας τα δεδομένα προτίμησε να διαφυλάξει από τη μια πλευρά την απρόσκοπτη ενταξιακή πορεία της Κύπρου στην Ευρωπαϊκή 'Ενωση αλλά επίσης και μια σειρά από άλλα κεκτημένα, τα οποία είχε το Κυπριακό, παρά να διακινδυνεύσει μια πορεία, η οποία ενδεχομένως να είχε απρόβλεπτες συνέπειες, συνέπειες τόσο για τη λύση του Κυπριακού όσο και για την ασφάλεια του κυπριακού ελληνισμού. 

Εκείνο το οποίο θέλω να δηλώσω -και η Κυβέρνηση το έχει δηλώσει επανειλημμένα, όπως και ο Πρωθυπουργός- είναι ότι η Ελλάδα παραμένει αρωγός στον αγώνα της Κύπρου, και στην ασφάλεια και στην άμυνά της, με το δόγμα του ενιαίου αμυντικού χώρου, ο πυρήνας του οποίου δεν είναι απλά κάποιο οπλικό σύστημα, αλλά είναι η αιτία πολέμου σε περίπτωση τουρκικής επίθεσης στην Κύπρο. Και αυτό παραμένει. Αυτή είναι η καρδιά του ενιαίου αμυντικού δόγματος και πραγματικά κάνω έκκληση να αρθούμε όλοι στο ύψος των περιστάσεων και να σταματήσει αυτή η φιλολογία. 

Είπατε στη συνέχεια για το θέμα των σχέσεών μας με τη Γιουγκοσλαβία. Οι σχέσεις μας με τη Γιουγκοσλαβία είναι πάρα πολύ καλές. Ασφαλώς έχουμε και εμείς τις επιφυλάξεις μας για τον τρόπο που πολιτεύεται ο κ. Μιλόσεβιτς σε μια σειρά από ζητήματα. Είμαστε μέλος της συμμαχίας του ΝΑΤΟ, είμαστε μέλος της Ευρωπαϊκής 'Ενωσης, έχουμε αλληλεγγύη στο χώρο αυτό, διότι πιστεύουμε ότι μέσα σε αυτόν το χώρο εξυπηρετούνται τα στρατηγικά μας συμφέροντα. Αλλά είμαστε η πρώτη χώρα, που από την πρώτη στιγμή έχει στείλει ανθρωπιστική βοήθεια, έχει βοηθήσει τη Σερβία, το σερβικό λαό, τόσο πολύ. Καμιά άλλη χώρα σε ολόκληρη την Ευρώπη και σε ολόκληρον τον κόσμο δεν έχει δώσει τη βοήθεια που έδωσε η Ελλάδα στη Γιουγκοσλαβία. 

Είναι άδικο, λοιπόν, να μέμφεσθε την Κυβέρνηση και την πολιτική της στα ζητήματα αυτά. 

Θα παρακαλούσα, λοιπόν, να είσθε καλύτερα πληροφορημένος την επόμενη φορά, για να μην παραπλανούμε τον ελληνικό λαό. 

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Δημήριος Τσοβόλας έχει το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατ' αρχήν στο θέμα με τους S-300, επειδή είναι Κύπριος στην καταγωγή ο κύριος Υπουργός -και είναι πράγματι τιμητικό γι' αυτόν- θα ήθελα να του πω την επίσημη δήλωση του προέδρου του κόμματος στο οποίο ανήκει και ο κ. Κληρίδης, ότι η ελληνική Κυβέρνηση ανάγκασε την Κύπρο να πάρει αυτήν την απόφαση. Τελεία και παύλα, γιατί δεν θέλω να δημιουργήσω άλλο θέμα. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Δεν το είπε αυτό ο κ. Κληρίδης. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Δεύτερον, είπατε ότι με την Αλβανία υπάρχει κάποια σύμβαση και όχι βάση. Δηλαδή το πρόβλημα είναι η νομική μορφή; 'Η το πρόβλημα είναι ότι μας μπαίνουν οι Τούρκοι και από εκείνην την πλευρά, που ποτέ δεν είχαν μέχρι τώρα τέτοιες δυνατότητες, σε μια στιγμή μάλιστα, σε μια περιόδο που ξέρουμε τις επεκτατικές βλέψεις της Τουρκίας, οι οποίες στηρίζονται από τις ίδιες μεγάλες δυνάμεις, οι οποίες έκαναν με την ομπρέλα του ΝΑΤΟ τους ΝΑΤΟϊκούς βομβαρδισμούς στη Γιουγκοσλαβία; 

Ας μην είσθε τόσο πρόχειροι και τόσο απλοποιημένοι σε τέτοια κορυφαία ζητήματα. 

ΠΡΟΕΔΡΟΣ (Απόστολος Κακλαμάνης): Ο Αναπληρωτής Υπουργός Εξωτερικών κ. Γιάννος Κρανιδιώτης, έχει το λόγο. 

ΓΙΑΝΝΟΣ ΚΡΑΝΙΔΙΩΤΗΣ (Αναπληρωτής Υπουργός Εξωτερικών): Απλώς θα ήθελα να επαναλάβω, κύριε Πρόεδρε, ότι έχουν γνώση οι φύλακες και η Κυβέρνηση πολιτεύεται και πορεύεται με πυξίδα το εθνικό συμφέρον. Και έχω την εντύπωση ότι έχει πετύχει πολλά και για τη χώρα και για τον ελληνικό λαό και αυτό είναι σε θέση ο ελληνικός λαός να το εκτιμήσει και να το αξιολογήσει. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, ολοκληρώθηκε η συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας του Δημοκρατικού Κοινωνικού Κινήματος κ. Δημητρίου Τσοβόλα, σε επίπεδο Αρχηγών κομμάτων, με θέμα: "Πολιτική της Κυβέρνησης στην Ευρωπαϊκή 'Ενωση - βαλκανική κρίση". 

Κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Εξωτερικών, Δικαιοσύνης, Οικονομικών, Δημόσιας Τάξης, Εργασίας και Κοινωνικών Ασφαλίσεων και Εμπορικής Ναυτιλίας κατέθεσαν σχέδιο νόμου: "Κύρωση της Προξενικής Σύμβασης μεταξύ της Ελληνικής Δημοκρατίας και της Δημοκρατίας της Μολδαβίας". 

Παραπέμπεται στην αρμόδια Διαρκή Επιτροπή. 

Επίσης, οι Ειδικές Μόνιμες Επιτροπές Απόδημου Ελληνισμού, Θεσμών και Διαφάνειας και Αποτίμησης Τεχνολογίας καταθέτουν τις εκθέσεις τους σύμφωνα με το άρθρο 43Α' παράγραφος 5 του Κανονισμού της Βουλής, οι οποίες έχουν ως εξής: 

"ΒΟΥΛΗ ΤΩΝ ΕΛΛΗΝΩΝ 

ΠΕΡΙΟΔΟΣ Θ' - ΣΥΝΟΔΟΣ Γ' 

ΕΙΔΙΚΗ ΜΟΝΙΜΗ ΕΠΙΤΡΟΠΗ ΑΠΟΔΗΜΟΥ ΕΛΛΗΝΙΣΜΟΥ 

Ε Κ Θ Ε Σ Η

Της Ειδικής Μόνιμης Επιτροπής Απόδημου Ελληνισμού. 

Προς τη Βουλή των Ελλήνων 

Η Ειδική Μόνιμη Επιτροπή Απόδημου Ελληνισμού συγκροτήθηκε κατά τη Γ' Σύνοδο της Θ' Περιόδου με την υπ' αριθμ. 5723/4564/1.12.1998 απόφαση του Προέδρου της Βουλής, σύμφωνα με το άρθρο 43Α' του Κανονισμού της Βουλής. 

Αποτελέσθηκε από τριάντα μέλη και συγκεκριμένα από τους Βουλευτές κ.κ. Δημήτριο Αλαμπάνο, Ελένη Ανουσάκη, Ηλία Βλαχόπουλο, Μόσχο Γικόνογλου, Νικόλαο Ζαμπουνίδη, Γεώργιο Κίρκο, Νικόλαο Λεβογιάννη, Γεώργιο Λιάνη, Γρηγόριο Nιώτη (Πρόεδρο της Επιτροπής μέχρι 12.3.1999), Δημήτριο Παντερμαλή (Πρόεδρο της Επιτροπής από 16.3.1999), Κάρολο Παπούλια, Ιωάννη Ποττάκη, Θεόδωρο Στάθη, Ροβέρτο Σπυρόπουλο, Εμμανουήλ Φραγκιαδουλάκη, Παναγιώτη Φωτιάδη, Ηλία Βεζδρεβάνη, Θεοφάνη Δημοσχάκη, Γεώργιο Καλαντζή, Λεωνίδα Λυμπερακίδη, Σταύρο Παπαδόπουλο, Βασίλειο Πάππα (Α' Αντιπρόεδρο), Παναγιώτη Σκανδαλάκη, Παρθένα Φουντουκίδου, Ευγένιο Χαϊτίδη, Παναγιώτη Ψωμιάδη, Σταύρο Παναγιώτου (Β' Αντιπρόεδρο), Πέτρο Κουναλάκη (Γραμματέα), Αναστάσιο Ιντζέ και Νικόλαο Κάκκαλο. 

Μετά την από 12.3.1999 απόφαση του Προέδρου της Βουλής, ο Βουλευτής κ. Γρηγόριος Νιώτης, που ανέλαβε υπουργικό αξίωμα, αντικαταστάθηκε από τον Βουλευτή κ. Θεόδωρο Πάγκαλο. 

Κατά την Γ' Σύνοδο της Θ' Περιόδου η Επιτροπή πραγματοποίησε δεκατέσσερις (14) συνεδριάσεις με τα εξής θέματα ημερήσιας διάταξης: 

1. Ασφαλιστικά προβλήματα Ομογενών. 
 10.11.98 
 

Την Επιτροπή ενημέρωσαν οι κ.κ.: 

Δημοσθένης Δασκαλάκης, Γενικός 

Γραμματέας Κοινωνικών Ασφαλίσεων 

του Υπουργείου Εργασίας και 

Κοινωνικών Ασφαλίσεων, Σταύρος 

Λαμπρινίδης, Γενικός Γραμματέας 

Απόδημου Ελληνισμού, Παναγιώτης 

Αλατσατιανός, Γενικός Δ/ντής του 

Υπουργείου Εργασίας & Κοινωνικών 

Ασφαλίσεων, Αμαλία Τραβασάρου, 

Πρόεδρος της Πανελλήνιας Ομοσπονδίας 

Ελληνοαυστραλιανών Συλλόγων και 

Συνδέσμων, Νικόλαος Παπαδόπουλος, 

Βουλευτής του Κοινοβουλίου της Σουηδίας 

και Αντιπρόεδρος της Παγκόσμιας 

Διακοινοβουλευτικής 'Ενωσης Ομογενών 

Βουλευτών και Θεόδωρος Βαφειάς, 

πρώην Πρόεδρος Ελληνικών Ορθοδόξων 

Κοινοτήτων Αυστραλίας. 

2. Θέματα Αθλητισμού Ομογενών. 
 26.11.98 
 

Την Επιτροπή ενημέρωσαν οι κ.κ.: 

Ανδρέας Φούρας, Υφυπουργός Πολιτισμού 

και Δημήτριος Κωνσταντινίδης, 

Γραμματέας του Σ.Α.Ε.. 

3. α)Ενημέρωση των μελών της Επιτροπής 

για το υπό κατάρτιση νομοσχέδιο, σχε- 

τικά με τη ρύθμιση θεμάτων παλιν- 

νοστούντων Ομογενών από τις χώρες της 

τέως Σοβιετικής 'Ενωσης. 

β)Εκπαιδευτικά θέματα Ομογενών. 
 9.12.98 
 

Την Επιτροπή ενημέρωσαν οι κ.κ.: 

Andrew Athens, Πρόεδρος του Σ.Α.Ε., 

Andrew Manatos, Σύμβουλος του Σ.Α.Ε. για 

εθνικά θέματα, Δημήτριος Κωνσταντινίδης, 

Γραμματέας Σ.Α.Ε., Ελευθέριος Πιστι- 

κίδης, Προϊστάμενος της Δ/νσης Παιδείας 

Ομογενών του Υπουργείου Εθνικής Παιδείας 

και Θρησκευμάτων και οι κυρίες Αγγελική 

Μπάρκα, Προϊσταμένη του τομέα 

Απόδημου Ελληνισμού της ΕΡΑ 5 και 

Διαμαντένια Ρυμπά, υπεύθυνη του τομέα 

Εξωτερικών Εκπομπών της ΕΡΑ 5. 

4. α)Εκπαιδευτικά θέματα Ομογενών. 

β)Δορυφορική τηλεόραση. 

γ)Συμπεράσματα από τη Διάσκεψη της 

Επιτροπής με το Προεδρείο του 

Συμβουλίου Απόδημου Ελληνισμού 

(Θεσσαλονίκη, Δεκέμβριος 1998). 

δ)Προγραμματισμός του έργου των 
 16.12.98 
 

Υποεπιτροπών. 

Την Επιτροπή ενημέρωσαν οι κ.κ.: 

Σταύρος Λαμπρινίδης, Γενικός Γραμματέας 

Απόδημου Ελληνισμού, Δημήτριος 

Χαλκιώτης, Ειδικός Γραμματέας Παιδείας 

Ομογενών, Διαπολιτισμικής Εκπαίδευσης 

και Αποκέντρωσης του Υπουργείου Εθνικής 

Παιδείας και Θρησκευμάτων, Ελευθέριος 

Πιστικίδης, Προϊστάμενος Δ/νσης Παιδείας 

Ομογενών του Υπουργείου Εθνικής Παιδείας, 

Νικόλαος Σωτηριάδης, Υπεύθυνος Δορυφορικού 

Προγράμματος της Ε.Ρ.Τ., Δημήτριος Καστανάς, 

Πρόεδρος Ομοσπονδίας Λειτουργών Ομογε- 

νειακών Μ.Μ.Ε. και Δημήτριος Κωνσταντι- 

νίδης, Γραμματέας του Σ.Α.Ε.. 

5.Προβλήματα του Ελληνισμού της 

Βορείου Ηπείρου στην Ελλάδα 

και την Αλβανία. 
 18.12.98 
 

Την Επιτροπή ενημέρωσαν η κυρία 

Ευδοκία Σερέλη, Γενική Γραμματέας του 

Υπουργείου Εσωτερικών, Δημ. Διοίκησης 

και Αποκέντρωσης και οι κ.κ. Δημήτριος 

Νανόπουλος, Καθηγητής Πανεπιστημίου του 

Τέξας, Βασίλειος Μπρακατσούλας, Γενικός 

Γραμματέας του Υπουργείου Εργασίας & 

Κοιν. Ασφαλίσεων, Αθανάσιος Θεοφιλόπουλος, 

Δ/ντής Κρατικής Ασφάλειας του Υπουργείου 

Δημόσιας Τάξης, Δημήτριος Πανόπουλος, 

Τμηματάρχης Δ/νσεως Κρατικής Ασφάλειας, 

Χρήστος Ντούτσης, Πρόεδρος της Ομοσπονδίας 

Σωματείων Ελλήνων Βορειοηπειρωτών. 

6. α)Ενημέρωση των μελών της Επιτροπής 

από το Βουλευτή κ. Δημήτριο 

Παντερμαλή για το Διεθνές 'Ιδρυμα 

"Μέγας Αλέξανδρος". 

β)Προβλήματα Παλιννοστούντων Ομο- 

γενών στο Νομό Αττικής. 
 20.1.99 
 

Την Επιτροπή ενημέρωσαν οι κ.κ.: 

Περικλής Παπαπέτρου, Νομάρχης Δυτικής 

Αττικής, Νικόλαος Αμανατίδης, 

Πρόεδρος Ομοσπονδίας Ποντιακών 

Σωματείων Νοτίου Ελλάδος, Χαράλαμπος 

Αμανατίδης, Πρόεδρος Νομαρχιακού 

Συμβουλίου Ανατολικής Αττικής, Σταύρος 

Λαμπρινίδης, Γενικός Γραμματέας 

Απόδημου Ελληνισμού, Κωνσταντίνος 

Γαλανίδης, Πρόεδρος 'Ενωσης Ποντίων 

Πειραιώς, Τερζάς Τερζανίδης, Εκπρόσωπος 

Ομοσπονδίας Ποντιακών Σωματείων, 

Χριστόφορος Σοφιανίδης, Πρόεδρος 

Ποντιακού Συλλόγου "ΑΡΓΩ", Χρήστος

Σαβουλίδης, Πρόεδρος Καλλιτεχνικού 

Μορφωτικού Συλλόγου Ποντίων 'Ανω Λιοσίων, 

Βαγγέλης Τάβος, Βουλευτής του Σοσιαλιστικού 

Κόμματος του Αλβανικού Κοινοβουλίου, 

Ζήσης Λούτσης, Βουλευτής του Κόμματος 

Ανθρωπίνων Δικαιωμάτων του Αλβανικού 

Κοινοβουλίου, Γεώργιος Ηλιάδης, Αντιπρόεδρος 

του Συλλόγου Ποντίων Λαυρίου, Ανέστης 

Σεμερτζίδης, Πρόεδρος Συλλόγου Ποντίων 

Ασπροπύργου "ΑΚΡΙΤΕΣ ΤΟΥ ΠΟΝΤΟΥ", 

Γεώργιος Ελευθεριάδης, Πρόεδρος ΠΕΝΕΠΠΡ, 

Αναστάσιος Τροχόπουλος, Πρόεδρος 

Ενώσεων Ποντίων Νικαίας - Κορυδαλλού, 

Γεώργιος Στεφανίδης, Πρόεδρος του Συλλόγου 

Ποντίων Μενιδίου "ΕΥΚΛΕΙΔΗΣ", Βλάσσης 

Αγτζίδης, Ιστορικός, Κωνσταντίνος 

Δημητριάδης, πρώην Πρόεδρος Ομοσπονδίας 

Ελληνικών Κοινοτήτων της Ρωσίας - Ιστορικός, 

Κων/νος Σαριανίδης, Αντιπρόεδρος του Συλλόγου 

Ποντίων Μενιδίου "ΕΥΚΛΕΙΔΗΣ", Χαράλαμπος 

Γκουβέλης, Πρόεδρος Ομοσπονδίας Ελληνικών 

Κοινοτήτων και Σωματείων της Νοτίου Αφρικής, 

Μίμης Σοφοκλέους, Καθηγητής Πανεπιστημίου 

Μελβούρνης - R.M.I.T. και Γεώργιος Ζάγκαλος 

Πρόεδρος Δημοσίων Πολυγλωσσικών Μέσων 

Ενημέρωσης Αυστραλίας. 

7. Συζήτηση επί του προσχεδίου νόμου 
 27.1.99 
 
των Υπουργείων Εξωτερικών και 
 3.2.99 
 

Μακεδονίας - Θράκης. 

"Ρύθμιση θεμάτων αποκατάστασης 
 10.2.99 
 
παλιννοστούντων ομογενών από τις 
 17.2.99 
 
χώρες της τέως Ε.Σ.Σ.Δ.. 
 28.4.99 
 

α)Κατά τη συνεδρίαση της 27.1.99 

η Επιτροπή ενημερώθηκε από τον κ. 

Χρήστο Καμενίδη, Γενικό Γραμματέα 

Παλιννοστούντων Ομογενών του 

Υπουργείου Μακεδονίας - Θράκης. 

β)Κατά τη συνεδρίαση της 3.2.99 

την Επιτροπή ενημέρωσαν οι κ.κ.: 

Ιωάννης Μαγκριώτης, Υπουργός 

Μακεδονίας - Θράκης, 

Γεώργιος Φλωρίδης, Υφυπουργός 

Εσωτερικών, Δημόσιας Διοίκησης και 

Αποκέντρωσης, Θεόδωρος Στολτίδης, 

Αντιπρόεδρος του Ε.Ι.Υ.Α.Π.Ο.Ε, 

Χρήστος Καμενίδης, Γενικός Γραμματέας 

Παλιννοστούντων Ομογενών του Υπουργείου 

Μακεδονίας - Θράκης, Δημήτριος Κωνσταντι- 

νίδης, Γραμματέας Σ.Α.Ε., Ιωάννης 

Καρυπίδης, Πρόεδρος του Συλλόγου Παλιννοστού- 

ντων "Μαυροθαλασσίτες" -μέλος του Δ.Σ. 

Π.Ο.Π.Σ., Στέφανος Στεφανίδης, Μέλος της 

Διοίκησης Ομοσπονδίας Ποντιακών Σωματείων 

Βορείου Ελλάδος και Γραμματέας "ΕΥΞΕΙΝΟΥ 

ΛΕΣΧΗΣ ΠΤΟΛΕΜΑΙΔΑΣ", Andrew Athens, Πρόεδρος 

του Σ.Α.Ε., Χρύσα Αραπόγλου, Πρόεδρος του 

Κέντρου Μελέτης και Ανάπτυξης του Ελληνικού 

Πολιτισμού της Μαύρης Θάλασσας, 

Νικόλαος Αμανατίδης, Πρόεδρος Ομοσπονδίας 

Ποντιακών Σωματείων Νοτίου Ελλάδος, Στέφανος 

Τανιμανίδης, Πρόεδρος της Πανελλήνιας Ομοσπον- 

δίας Ποντιακών Σωματείων, Ηλίας Μπεριάτος, 

Γενικός Γραμματέας Υ.Π.Ε.ΧΩ.Δ.Ε., Κων/νος 

Τάτσης, Πρόεδρος Διευρυμένης Νομαρχιακής 

Αυτοδιοίκησης Ξάνθης - Δράμας - Καβάλας, 

Περικλής Παπαπέτρου, Νομάρχης Δυτ. Αττικής, 

Ευθύμιος Ευθυμιάδης, Πρόεδρος Ομοσπονδίας 

Ποντιακών Σωματείων Βορείου Ελλάδος, 

Κων/νος Αβραμίδης, Εκπρόσωπος της Ομοσπονδίας 

Παλιννοστούντων Βορείου Ελλάδος, Γεώργιος 

Εμμανουηλίδης, Πρόεδρος Συμβουλίου Ομογενών 

Παλιννοστούντων Θράκης, Χριστόφορος Σοφιανίδης 

Πρόεδρος Ποντιακού Συλλόγου "ΑΡΓΩ", Γεώργιος 

Ελευθεριάδης, Πρόεδρος Π.Ε.Ν.Ε.Π.Π.Ρ.. 

γ)Κατά τη συνεδρίαση της 10.2.99 

την Επιτροπή ενημέρωσαν οι κ.κ.: 

Φίλιππος Αμοιρίδης, Δήμαρχος Ξάνθης, 

Ιωάννης Νικολαϊδης, Πρόεδρος Διευρυμένης 

Νομαρχιακής Αυτοδιοίκησης 'Εβρου - Ροδόπης, 

Γεώργιος Λιάκος, Δήμαρχος Ασπροπύργου, 

Κωνσταντίνος Λιάσκας, Πρόεδρος του Τ.Ε.Ε., 

Στέλιος Πανταζόπουλος, Πρόεδρος της ΔΕΠΟΣ, 

Χάρης Λαζαρίδης, Μέλος της Πανελλήνιας 

'Ενωσης Ποντίων Επιστημόνων, Παναγιώτης 

Ξανθόπουλος Εκπρόσωπος του Δήμου Αγίας 

Βαρβάρας, Εύα Παπαδάτου, Εκπρόσωπος της 

Γενικής Γραμματείας Απόδημου Ελληνισμού, 

Αχιλλέας Ανθεμίδης, Σύμβουλος της Γενικής 

Γραμματείας Παλιννοστούντων Ομογενών και 

Χρήστος Καμενίδης, Γενικός Γραμματέας 

Παλιννοστούντων Ομογενών. 

δ)Kατά τη συνεδρίαση της 17.2.99 

την Επιτροπή ενημέρωσαν οι κ.κ.: 

Δημήτριος Ευσταθιάδης, Γενικός Γραμματέας 

του Υπουργείου Δημόσιας Τάξης, Δημήτριος 

Κωνσταντινίδης, Γραμματέας Σ.Α.Ε., Χρήστος 

Καμενίδης, Γεν. Γραμματέας Παλιννοστούντων 

Ομογενών, Γεώργιος Ελευθεριάδης, Εκπρόσωπος 

της Ομοσπονδίας Ποντιακών Σωματείων Νοτίου 

Ελλάδας, Δημήτριος Χαλκιώτης, Ειδικός 

Γραμματέας Παιδείας Ομογενών Διαπολιτισμικής 

Εκπαίδευσης και Αποκέντρωσης, Αλεξάνδρα 

Προτσένκο, Πρόεδρος της Ομοσπονδίας 

Ελληνικών Συλλόγων Ουκρανίας και Θεόδωρος 

Σταμπουντζής, Αντιπρόεδρος της Ομοσπονδίας 

Ελληνικών Συλλόγων Ουκρανίας. 

ε)Κατά τη συνεδρίαση της 28.4.99 

την Επιτροπή ενημέρωσαν οι κ.κ.: 

Σταύρος Λαμπρινίδης, Γενικός Γραμματέας 

Απόδημου Ελληνισμού, Ευάγγελος Μιχαλό- 

πουλος, Πρόεδρος Παμμακεδονικής 'Ενωσης 

Η.Π.Α. - ΚΑΝΑΔΑ και Χρήστος Καμενίδης, 

Γενικός Γραμματέας Παλιννοστούντων Ομογενών. 

8.Θέματα Παιδείας των Ελλήνων του 
 12.5.99 
 

Εξωτερικού. 

Την Επιτροπή ενημέρωσαν ο κ. Σταύρος 

Λαμπρινίδης, Γενικός Γραμματέας 

Απόδημου Ελληνισμού και η κυρία Κυριακή 

Νταγαδάκη, Υπεύθυνη εκπαιδευτικών θεμάτων 

της Γενικής Γραμματείας Απόδημου Ελληνισμού. 

9. Συνάντηση της Επιτροπής με συνταξιούχους 

απόδημους 'Ελληνες, στο πλαίσιο του 

προγράμματος φιλοξενίας τους, που 

διοργανώνει η Γενική Γραμματεία Απόδημου 

Ελληνισμού. 
 26.5.99 
 

10. Συνάντηση του Σεβασμιώτατου 

Aρχιεπισκόπου Αμερικής κυρίου 

Σπυρίδωνος με τους Προέδρους 

και τα μέλη των Επιτροπών Απόδημου 

Ελληνισμού και Θρησκευμάτων και 

Ορθοδοξίας της Βουλής, στο πλαίσιο 

της επίσημης επίσκεψής του στην Ελλάδα. 
 9.2.99 
 

Αντικείμενο των εργασιών της Επιτροπής, σύμφωνα με το άρθρο 43Α' του Κανονισμού της Βουλής, είναι η διατήρηση και προαγωγή των σχέσεων και των δεσμών της εθνικής αντιπροσωπείας και του ελληνικού λαού με τους Απόδημους 'Ελληνες, η μελέτη των προβλημάτων τους και η προώθηση της επίλυσής τους. 

Σύμφωνα με ομόφωνη απόφαση της Επιτροπής, συνέχισαν τη λειτουργία τους οι δεκαπέντε Υποεπιτροπές, που συγκροτήθηκαν με αντικείμενο τη μελέτη και επεξεργασία συγκεκριμένων θεμάτων και την υποβολή σχετικών εισηγήσεων. 

Η σύνθεση και το αντικείμενο των εργασιών των Υποεπιτροπών έχει ως ακολούθως: 

1) ΘΕΣΜΙΚΑ ΔΙΚΤΥΑ 

Δημήτριος Αλαμπάνος Γεώργιος Κίρκος 

Πέτρος Κουναλάκης Ευγένιος Χαϊτίδης 

Σταύρος Παπαδόπουλος 

Συντονιστής: Γεώργιος Κίρκος 

2) ΕΛΛΗΝΙΚΗ ΠΑΙΔΕΙΑ 

Ηλίας Βλαχόπουλος Βασίλειος Πάππας 

Θεοφάνης Δημοσχάκης Παναγιώτης Φωτιάδης 

Πέτρος Κουναλάκης Νικόλαος Λεβογιάννης 

Δημήτριος Παντερμαλής Παρθένα Φουντουκίδου 

Ευγένιος Χαϊτίδης Αναστάσιος Ιντζές Σταύρος Παναγιώτου 

Συντονιστές: Ηλίας Βλαχόπουλος Νικόλαος Λεβογιάννης 

3) ΠΟΛΙΤΙΣΜΟΣ ΟΜΟΓΕΝΩΝ 

Δημήτριος Παντερμαλής Παναγιώτης Φωτιάδης 

Σταύρος ΠαπαδόπουλοςΝικόλαος Λεβογιάννης 

Πέτρος ΚουναλάκηςΗλίας Βλαχόπουλος 

Βασίλειος ΠάππαςΛεωνίδας Λυμπερακίδης 

Σταύρος Παναγιώτου 

Συντονιστής: Δημήτριος Παντερμαλής 

4) ΟΙΚΟΝΟΜΙΚΕΣ ΣΧΕΣΕΙΣ 

Θεοφάνης ΔημοσχάκηςΔημήτριος Αλαμπάνος 

Παρθένα ΦουντουκίδουΕλένη Ανουσάκη 

Σταύρος ΠαναγιώτουΝικόλαος Ζαμπουνίδης 

Συντονίστρια: Ελένη Ανουσάκη 

5) ΠΑΛΙΝΝΟΣΤΟΥΝΤΕΣ - ΜΑΥΡΗ ΘΑΛΑΣΣΑ 

Παναγιώτης ΨωμιάδηςΠαναγιώτης Φωτιάδης 

Σταύρος ΠαπαδόπουλοςΓεώργιος Κίρκος 

Πέτρος ΚουναλάκηςΠαρθένα Φουντουκίδου 

Ηλίας ΒεζδρεβάνηςΛεωνίδας Λυμπερακίδης 

Αναστάσιος ΙντζέςΕυγένιος Χαϊτίδης 

Ηλίας ΒλαχόπουλοςΣταύρος Παναγιώτου 

Ροβέρτος ΣπυρόπουλοςΝικόλαος Ζαμπουνίδης 

Συντονιστές: Παναγιώτης Φωτιάδης Λεωνίδας Λυμπερακίδης Ευγένιος Χαϊτίδης Παναγιώτης Ψωμιάδης 

6) ΑΜΦΙΚΤΥΟΝΙΕΣ ΕΛΛΗΝΙΣΜΟΥ - ΔΙΚΤΥΑ ΑΥΤΟΔΙΟΙΚΗΣΗΣ 

Δημήτριος Αλαμπάνος Ηλίας Βλαχόπουλος 

Πέτρος Κουναλάκης Εμμανουήλ Φραγκιαδουλάκης 

Συντονιστής: Σταύρος Παναγιώτου 

7) ΘΕΣΣΑΛΟΝΙΚΗ 

Παναγιώτης ΨωμιάδηςΓεώργιος Κίρκος 

Ευγένιος ΧαϊτίδηςΣταύρος Παναγιώτου 

Αναστάσιος ΙντζέςΔημήτριος Παντερμαλής 

Συντονιστές: Γεώργιος Κίρκος Παναγιώτης Ψωμιάδης 

8) ΝΕΑ ΓΕΝΙΑ 

Θεοφάνης ΔημοσχάκηςΠαναγιώτης Φωτιάδης 

Δημήτριος ΠαντερμαλήςΗλίας Βλαχόπουλος 

Βασίλειος ΠάππαςΠαρθένα Φουντουκίδου 

Νικόλαος Ζαμπουνίδης 

Πέτρος ΚουναλάκηςΣταύρος Παναγιώτου 

Συντονιστής: Νικόλαος Ζαμπουνίδης 

9) ΓΥΝΑΙΚΕΣ 

Ελένη ΑνουσάκηΣταύρος Παναγιώτου 

Δημήτριος ΑλαμπάνοςΠέτρος Κουναλάκης 

Παρθένα Φουντουκίδου 

Συντονίστριες: Ελένη Ανουσάκη Παρθένα Φουντουκίδου 

10) ΟΡΘΟΔΟΞΙΑ 

Νικόλαος ΛεβογιάννηςΔημήτριος Αλαμπάνος 

Θεοφάνης ΔημοσχάκηςΠαρθένα Φουντουκίδου 

Σταύρος ΠαπαδόπουλοςΛεωνίδας Λυμπερακίδης 

Βασίλειος ΠάππαςΕυγένιος Χαϊτίδης 

Ηλίας Βεζδρεβάνης 

Συντονιστές: Δημήτριος Αλαμπάνος Ελένη Ανουσάκη 

11) ΕΠΙΚΟΙΝΩΝΙΑΚΑ ΔΙΚΤΥΑ 

Σταύρος ΠαπαδόπουλοςΗλίας Βλαχόπουλος 

Πέτρος ΚουναλάκηςΛεωνίδας Λυμπερακίδης 

Βασίλειος ΠάππαςΔημήτριος Αλαμπάνος 

Σταύρος Παναγιώτου 

Συντονιστές: Δημήτριος Αλαμπάνος Ηλίας Βλαχόπουλος 

12) ΝΟΜΟΠΑΡΑΣΚΕΥΑΣΤΙΚΗ 

Ελένη ΑνουσάκηΔημήτριος Αλαμπάνος 

Αναστάσιος Ιντζές 

Συντονίστρια: Ελένη Ανουσάκη 

13) ΕΛΛΗΝΙΣΜΟΣ ΣΤΑ ΒΑΛΚΑΝΙΑ 

Ευγένιος ΧαϊτίδηςΗλίας Βεζδρεβάνης 

Σταύρος ΠαναγιώτουΑναστάσιος Ιντζές 

Εμμανουήλ Φραγκιαδουλάκης Δημήτριος Παντερμαλής 

Νικόλαος ΖαμπουνίδηςΡοβέρτος Σπυρόπουλος 

Συντονιστές: Ηλίας Βεζδρεβάνης Ευγένιος Χαϊτίδης 

14) ΚΑΤΩ ΙΤΑΛΙΑ 

Δημήτριος ΠαντερμαλήςΕυγένιος Χαϊτίδης 

Ηλίας ΒεζδρεβάνηςΑναστάσιος Ιντζές 

Ροβέρτος ΣπυρόπουλοςΕμμανουήλ Φραγκιαδουλάκης Ελένη Ανουσάκη 

Συντονιστές:Ευγένιος Χαϊτίδης Ελένη Ανουσάκη 

15) ΠΟΛΙΤΙΚΑ ΔΙΚΑΙΩΜΑΤΑ 

Πέτρος ΚουναλάκηςΣταύρος Παναγιώτου 

Λεωνίδας ΛυμπερακίδηςΑναστάσιος Ιντζές 

Συντονιστής: Λεωνίδας Λυμπερακίδης 

Τα Μέλη της της Επιτροπής συμφώνησαν ότι η Επιτροπή μπορεί να αναλάβει πρωτοβουλία στον τομέα των διακοινοβουλευτικών συνεργασιών. Υπεγράμμισαν, ακόμη, ότι η Επιτροπή πρέπει να αποτελέσει παράγοντα συνοχής στην εθνική μας προσπάθεια και ισορροπίας στη δράση των Κομμάτων, των κρατικών και ημικρατικών φορέων σε επίπεδο πολιτιστικής και κοινωνικής δράσης και, κυρίως, μεταξύ οργανώσεων που εκπροσωπούν τον Απόδημο Ελληνισμό. 

Η δράση της Επιτροπής αποσκοπεί στην ανάδειξη της βούλησης του Ελληνικού Κοινοβουλίου για τη μελέτη και αντιμετώπιση των προβλημάτων των Αποδήμων Ελλήνων. Τα μέλη της Επιτροπής συμφώνησαν να δοθεί προτεραιότητα στα εκπαιδευτικά και πολιτιστικά ζητήματα, στα θέματα επικοινωνίας και στην προβολή των ελληνικών θέσεων στο εξωτερικό. 

ΕΙΔΙΚΟΤΕΡΑ

Α) ΘΕΜΑΤΑ ΑΘΛΗΤΙΣΜΟΥ ΟΜΟΓΕΝΩΝ

Κατά τη συνεδρίαση της 25ης Νοεμβρίου 1998, ο παριστάμενος Υφυπουργός Πολιτισμού κ. Ανδρέας Φούρας παρουσίασε την αθλητική πολιτική της Ελλάδας για τους Απόδημους 'Ελληνες, με στόχο τη συμβολή τους στην επιτυχία των Ολυμπιακών Αγώνων του 2004. 

Ο Υφυπουργός τόνισε ότι πρέπει να αξιοποιηθεί το αθλητικό δυναμικό που διαθέτει ο Απόδημος Ελληνισμός, ιδίως σε αγωνίσματα, που δεν έχει, ακόμη, διαμορφωθεί παράδοση στον ελλαδικό χώρο. 

Αναφέρθηκε, ακόμη, στους Παγκόσμιους Αγώνες Αποδήμων Ελλήνων και υπεγράμμισε τη σημασία της Εθνικής Επιτροπής Μαζικού Αθλητισμού, στο πλαίσιο της οποίας λειτουργεί η Επιτροπή Ανάπτυξης και Υποστήριξης Προγραμμάτων 'Αθλησης Αποδήμων Ελλήνων. 'Εργο της Επιτροπής αποτελεί η κατάρτιση προγράμματος δράσης για την υποστήριξη του Αθλητισμού των Αποδήμων. 

Στη συνέχεια, ενημέρωσε την Επιτροπή για το έργο που επιτελείται από το Υπουργείο Πολιτισμού, για τη διοργάνωση "Ολυμπιάδας Εφήβων" κατ' αρχήν και "Ολυμπιάδας Νέων" αργότερα. Το πρόγραμμα δεν χαρακτηρίζεται μόνο ως αθλητικό, αλλά ως πολιτιστικό και εκπαιδευτικό, με στόχο τη συγκέντρωση, κάθε τέσσερα χρόνια, 4000 νέων απ' όλο τον κόσμο στην Ολυμπία. Η σχετική πρόταση έγινε, ήδη, αποδεκτή από τη Δ.Ο.Ε.. 

Η Επιτροπή, με βάση την αρχή ότι ο αθλητισμός και ο πολιτισμός αποτελούν βασικά μεγέθη και αξίες, που θα φέρουν τις νέες γενιές ομογενών εγγύτερα στην Ελλάδα, υποστηρίζει την προσπάθεια και δραστηριότητα του Υπουργείου Πολιτισμού, που αναπτύσσεται ολοκληρωμένα στο χώρο του Απόδημου Ελληνισμού. 

Τα μέλη της Επιτροπής τόνισαν ότι χρειάζεται οργανωμένη κινητοποίηση των Αποδήμων και μεγάλη εκστρατεία ενημέρωσης. Για την επίτευξη του σκοπού αυτού κρίνεται ως απαραίτητη η συνεργασία της Επιτροπής με τους αρμόδιους φορείς και το Συμβούλιο Απόδημου Ελληνισμού και διαπιστώνεται η ανάγκη διάθεσης ανθρώπινων και οικονομικών πόρων. 

Β. ΕΚΠΑΙΔΕΥΤΙΚΑ ΘΕΜΑΤΑ

Η Επιτροπή αφιέρωσε τρεις συνεδριάσεις στην εξέταση των πολλαπλών πτυχών του θέματος της εκπαίδευσης των Ελληνοπαίδων και της διάδοσης της ελληνικής γλώσσας. 

Ο Ειδικός Γραμματέας Παιδείας Ομογενών, Διαπολιτισμικής Εκπαίδευσης και Αποκέντρωσης, κ. Δημήτριος Χαλκιώτης, που ενημέρωσε τα μέλη της Επιτροπής, επεσήμανε ότι υπάρχει στρατηγικός σχεδιασμός και διάλογος με τον Απόδημο Ελληνισμό, που έχει ως πρωταρχικό σκοπό την αναμόρφωση της ελληνόγλωσσης εκπαίδευσης, εις τρόπον ώστε να ανταποκρίνεται στις κατά τόπους ανάγκες και συνθήκες. 

Στη συνέχεια, παρατήρησε ότι η μεταφορά δομών, πρακτικών και νοοτροπίας από την Ελλάδα στο εξωτερικό, κατέληξε σε χαμηλή αποτελεσματικότητα και τόνισε ότι για τη μεταβολή αυτή απαιτούνται τα ανάλογα χρονικά περιθώρια. 

Ως προς το Ειδικό Πρόγραμμα του Υπουργείου, που αφορά στην αγορά νέων κτιρίων και στον απαιτούμενο εξοπλισμό ανέφερε ότι χρειάζεται να ενταθούν οι προσπάθειες και συμπλήρωσε ότι υπάρχουν ανάγκες πρόσληψης προσωπικού και ορθολογικής ανακατανομής του. 

Ο Γενικός Γραμματέας Απόδημου Ελληνισμού κ. Σταύρος Λαμπρινίδης, επεσήμανε, μεταξύ άλλων, ότι: 

" Η έμφαση στην παιδεία δίνεται: 

- Στη δημιουργία της απαραίτητης εκπαιδευτικής υποδομής. 

- Στη δημιουργία κινήτρων, που θα τους καλλιεργήσουν το ενδιαφέρον για τη χρησιμοποίηση των εκπαιδευτικών υποδομών που υπάρχουν ή που δημιουργούνται. 

- Η Γενική Γραμματεία Απόδημου Ελληνισμού συνδράμει στη δημιουργία νέων εδρών ελληνικών σπουδών. 

- Ενισχύει τα προγράμματα και τις δραστηριότητες των υφισταμένων εδρών ή ερευνητικών κέντρων, με την παροχή υποστήριξης σε συνέδρια και σεμινάρια, εκδόσεις βιβλίων, υλικοτεχνική υποδομή κ.λπ.. 

- Παρέχει υποτροφίες για τη φοίτηση νέων, απόδημων και μη, στα Τμήματα Ελληνικών Σπουδών. 

- Μετεκπαιδεύει αυτοδίδακτους δασκάλους και καθηγητές και επιδοτεί τους μισθούς τους, στην περίπτωση που αυτοί είναι ανεπαρκείς. 

- Στηρίζει αποφασιστικά τη λειτουργία ελληνικών κοινοτικών σχολείων (ημερήσιων, απογευματινών, "σαββατιάτικων", κ.λπ.). 

- Φιλοξενεί στην Ελλάδα νέους απόδημους μαθητές και φοιτητές, αλλά και διευθυντές σχολείων σαν επιβράβευση των προσπαθειών τους. 

- Ιδρύει σύγχρονες νεοελληνικές βιβλιοθήκες σε σχολεία και πανεπιστήμια. 

- Προωθεί διεπιστημονικές συνεργασίες μεταξύ ελληνικών και ξένων πανεπιστημίων και 

- Στηρίζει το επιστημονικό πρόγραμμα "Παιδεία Ομογενών" του Υπουργείου Εθνικής Παιδείας, το οποίο, μεταξύ άλλων, συντάσσει βιβλία για την εκμάθηση των ελληνικών, προσαρμοσμένα για πρώτη φορά στις εκπαιδευτικές και πολιτισμικές ιδιαιτερότητες των νέων, στην κάθε χώρα υποδοχής. 

Η στήριξη του τριπτύχου "σχολείο-δάσκαλος-πανεπιστήμιο" δεν είναι τυχαία. Οι τρεις όροι αντιμετωπίζονται σαν κρίκοι μιας ενιαίας αλυσίδας. Από τα καλά σχολεία θα αποφοιτήσουν καλοί μαθητές, με ενδιαφέρον για τη συνέχιση των ελληνικών σπουδών σε αναβαθμισμένες πανεπιστημιακές έδρες και οι οποίοι, στη συνέχεια, θα σταδιοδρομήσουν ως καλοί δάσκαλοι, με αξιοπρεπείς μισθούς και θα αναβαθμίσουν ακόμα περισσότερο το επίπεδο των σχολείων, στα οποία προνοούμε να επιστρέψουν και να διδάξουν.". 

Ο κ. Ελευθέριος Πιστικίδης, Προϊστάμενος της Διεύθυνσης Παιδείας Ομογενών του Υπουργείου Εθνικής Παιδείας και Θρησκευμάτων, τόνισε ότι το πρόγραμμα "Παιδεία Ομογενών" ολοκληρώνεται εντός του 1999 και πρόσθεσε ότι έχουν διαμορφωθεί τα πρώτα αποτελέσματα και έχει, ήδη, αρχίσει η αποστολή εποπτικού υλικού και βιβλίων. 

Τα μέλη της Επιτροπής θεωρούν ότι είναι απαραίτητος ο συντονισμός των επιμέρους δράσεων που αναπτύσσονται από τους αρμόδιους φορείς και ότι οι προσπάθειες, που ήδη βρίσκονται σε εξέλιξη, οφείλουν να ολοκληρωθούν και να τεθούν σε εφαρμογή τα αναγκαία μέτρα. 

Η Επιτροπή κρίνει, επίσης, ως απαραίτητη την ανάπτυξη πρόσθετης προσπάθειας για την αναβάθμιση του ποιοτικού περιεχομένου της εκπαίδευσης και την ενεργοποίηση των φορέων, που ασχολούνται με την επιμόρφωση των εκπαιδευτικών. Επισημαίνει, ακόμα, την αναγκαιότητα της παροχής κινήτρων και του κατάλληλου σχεδιασμού για την προσέλκυση εκπαιδευτικών, ιδίως, στις χώρες της πρώην Σοβιετικής 'Ενωσης. 

Τονίζεται, ακόμη, ο σημαντικός ρόλος, που διαδραματίζουν τα προγράμματα φιλοξενίας, τόσο των αποδήμων Ελληνοπαίδων, όσο και των συνταξιούχων. Η εφαρμογή τους θεωρείται επιβεβλημένη στο πνεύμα της φιλοσοφίας της παγκόσμιας διαδικτύωσης του Ελληνισμού και της επαφής -ιδιαίτερα των Ελληνοπαίδων- με τον πολιτισμό της Ελλάδας και την ελληνική γλώσσα. 

Τέλος, κρίνεται απαραίτητη η συνεργασία της Επιτροπής με τη Γενική Γραμματεία Απόδημου Ελληνισμού και το Συμβούλιο Απόδημου Ελληνισμού στον εκπαιδευτικό τομέα, ώστε να αποβούν εποικοδομητικές όλες οι παρεμβάσεις της ελληνικής πολιτείας στην εκπαιδευτική στήριξη του Ελληνισμού, ανά τον κόσμο. 

Γ. ΡΥΘΜΙΣΗ ΘΕΜΑΤΩΝ ΑΠΟΚΑΤΑΣΤΑΣΗΣ ΠΑΛΙΝΝΟ-ΣΤΟΥΝΤΩΝ ΟΜΟΓΕΝΩΝ ΑΠΟ ΤΙΣ ΧΩΡΕΣ ΤΗΣ ΤΕΩΣ 

Ε.Σ.Σ.Δ.

Η Επιτροπή αφιέρωσε πέντε συνεδριάσεις της στην επεξεργασία και συζήτηση του προσχεδίου νόμου των Υπουργείων Εξωτερικών και Μακεδονίας - Θράκης "Ρύθμιση θεμάτων αποκατάστασης παλιννοστούντων ομογενών από τις χώρες της τέως Ε.Σ.Σ.Δ.". 

Κατά τη διάρκεια των συνεδριάσεων ακούσθηκαν οι απόψεις των εκπροσώπων των συναρμόδιων Υπουργείων, των εκπροσώπων των Ο.Τ.Α., του Ε.Ι.Υ.Α.Π.Ο.Ε., του Σ.Α.Ε., της Δ.Ε.Π.Ο.Σ., καθώς και μεγάλου αριθμού Σωματείων Παλιννοστούντων. 

Τα μέλη της Επιτροπής θεωρούν ότι το σχέδιο νόμου καταρτίσθηκε ύστερα από συστηματική μελέτη των προβλημάτων των παλιννοστούντων και ότι αντιμετωπίζει, τουλάχιστον, βασικά ζητήματα, όπως της ανεργίας, της στεγαστικής αποκατάστασης και της απόκτησης της θεώρησης παλιννόστησης. 

Η Επιτροπή κρίνει ότι το νομοσχέδιο περιλαμβάνει διατάξεις, που απαιτούν περαιτέρω επεξεργασία και βελτίωση. Θεωρεί κρίσιμο το ζήτημα της εποπτείας και χρηματοδότησης του προγράμματος αποκατάστασης παλιννοστούντων και επισημαίνει την έλλειψη αναφοράς στους διαβιούντες εκτός ελλαδικού χώρου ομογενείς. 

Τα μέλη της Επιτροπής συμφώνησαν στη διαπίστωση ότι η επίλυση των προβλημάτων, που έχουν δημιουργηθεί, απαιτούν συντονισμένη προσπάθεια των συναρμοδίων Υπουργείων και ότι οι προτεινόμενες διατάξεις, υπό την προϋπόθεση βελτιώσεώς τους, κινούνται προς τη σωστή κατεύθυνση. 

Τέλος, η Επιτροπή υπογραμμίζει ότι το νομοσχέδιο, που θα συνταχθεί με βάση το συζητηθέν προσχέδιο, πρέπει να προσλάβει επιτελικό χαρακτήρα και να αποτελέσει θεσμικό πλαίσιο για επί μέρους ρυθμίσεις. 

Η Επιτροπή, στο πλαίσιο του έργου της για την προώθηση της επίλυσης των προβλημάτων των παλιννοστούντων, απέστειλε στα συναρμόδια Υπουργεία αντίγραφα των πρακτικών των συνεδριάσεων, στα οποία περιλαμβάνονται οι προτάσεις των μελών της, ώστε να ληφθούν υπόψη κατά την τελική διαμόρφωση του νομοσχεδίου. 

Αθήνα, 28 Μαΐου 1999

Ο ΠΡΟΕΔΡΟΣ ΤΗΣ ΕΠΙΤΡΟΠΗΣ

ΔΗΜΗΤΡΙΟΣ ΠΑΝΤΕΡΜΑΛΗΣ


Ο Α' ΑΝΤΙΠΡΟΕΔΡΟΣ

ΒΑΣΙΛΕΙΟΣ ΠΑΠΠΑΣ
 Ο Β' ΑΝΤΙΠΡΟΕΔΡΟΣ

ΣΤΑΥΡΟΣ ΠΑΝΑΓΙΩΤΟΥ
 


Ο ΓΡΑΜΜΑΤΕΑΣ

ΠΕΤΡΟΣ ΚΟΥΝΑΛΑΚΗΣ

ΤΑ ΜΕΛΗ


ΔΗΜΗΤΡΙΟΣ ΑΛΑΜΠΑΝΟΣ

ΕΛΕΝΗ ΑΝΟΥΣΑΚΗ

ΗΛΙΑΣ ΒΛΑΧΟΠΟΥΛΟΣ

ΜΟΣΧΟΣ ΓΙΚΟΝΟΓΛΟΥ

ΝΙΚΟΛΑΟΣ ΖΑΜΠΟΥΝΙΔΗΣ

ΓΕΩΡΓΙΟΣ ΚΙΡΚΟΣ

ΝΙΚΟΛΑΟΣ ΛΕΒΟΓΙΑΝΝΗΣ

ΓΕΩΡΓΙΟΣ ΛΙΑΝΗΣ

ΘΕΟΔΩΡΟΣ ΠΑΓΚΑΛΟΣ

ΚΑΡΟΛΟΣ ΠΑΠΟΥΛΙΑΣ

ΙΩΑΝΝΗΣ ΠΟΤΤΑΚΗΣ

ΘΕΟΔΩΡΟΣ ΣΤΑΘΗΣ

ΡΟΒΕΡΤΟΣ ΣΠΥΡΟΠΟΥΛΟΣ
 ΕΜΜΑΝ. ΦΡΑΓΚΙΑΔΟΥΛΑΚΗΣ 

ΠΑΝΑΓΙΩΤΗΣ ΦΩΤΙΑΔΗΣ 

ΗΛΙΑΣ ΒΕΖΔΡΕΒΑΝΗΣ 

ΘΕΟΦΑΝΗΣ ΔΗΜΟΣΧΑΚΗΣ 

ΓΕΩΡΓΙΟΣ ΚΑΛΑΝΤΖΗΣ 

ΛΕΩΝΙΔΑΣ ΛΥΜΠΕΡΑΚΙΔΗΣ 

ΣΤΑΥΡΟΣ ΠΑΠΑΔΟΠΟΥΛΟΣ 

ΠΑΝΑΓΙΩΤΗΣ ΣΚΑΝΔΑΛΑΚΗΣ 

ΠΑΡΘΕΝΑ ΦΟΥΝΤΟΥΚΙΔΟΥ 

ΕΥΓΕΝΙΟΣ ΧΑΪΤΙΔΗΣ 

ΠΑΝΑΓΙΩΤΗΣ ΨΩΜΙΑΔΗΣ 

ΑΝΑΣΤΑΣΙΟΣ ΙΝΤΖΕΣ 

ΝΙΚΟΛΑΟΣ ΚΑΚΚΑΛΟΣ 

 
Σελίδα 7726 
Η σελίδα σε PDF 

Σελίδα 7727 
Η σελίδα σε PDF

Σελίδα 7728 
Η σελίδα σε PDF

Σελίδα 7729 
Η σελίδα σε PDF

Σελίδα 7730 
Η σελίδα σε PDF

Σελίδα 7731 
Η σελίδα σε PDF

Σελίδα 7732 
Η σελίδα σε PDF

Σελίδα 7733
Η σελίδα σε PDF

Σελίδα 7733 
Η σελίδα σε PDF

Σελίδα 7734 
Η σελίδα σε PDF

Σελίδα 7735 
Η σελίδα σε PDF

Σελίδα 7736 
Η σελίδα σε PDF

Σελίδα 7737 
Η σελίδα σε PDF

Σελίδα 7738
Η σελίδα σε PDF

Σελίδα 7739
Η σελίδα σε PDF

Σελίδα 7740 
Η σελίδα σε PDF

Σελίδα 7741 
Η σελίδα σε PDF

Σελίδα 7742 
Η σελίδα σε PDF

Σελίδα 7743 
Η σελίδα σε PDF

Σελίδα 7744 
Η σελίδα σε PDF

Σελίδα 7745 
Η σελίδα σε PDF

Σελίδα 7746 
Η σελίδα σε PDF

Σελίδα 7747 
Η σελίδα σε PDF

Σελίδα 7748 
Η σελίδα σε PDF

Σελίδα 7749 
Η σελίδα σε PDF

Σελίδα 7750 
Η σελίδα σε PDF

Σελίδα 7751 
Η σελίδα σε PDF

Σελίδα 7752
Η σελίδα σε PDF

Σελίδα 7753 
Η σελίδα σε PDF

Σελίδα 7754
Η σελίδα σε PDF

Σελίδα 7755 
Η σελίδα σε PDF

Σελίδα 7756 
Η σελίδα σε PDF

Σελίδα 7757 
Η σελίδα σε PDF

Σελίδα 7758 
Η σελίδα σε PDF

Σελίδα 7759 
Η σελίδα σε PDF

Σελίδα 7760 
Η σελίδα σε PDF

Σελίδα 7761 
Η σελίδα σε PDF

Σελίδα 7762 
Η σελίδα σε PDF

Σελίδα 7763 
Η σελίδα σε PDF

Σελίδα 7764 
Η σελίδα σε PDF

Σελίδα 7765 
Η σελίδα σε PDF

Σελίδα 7766 
Η σελίδα σε PDF

Σελίδα 7767 
Η σελίδα σε PDF

Σελίδα 7768 
Η σελίδα σε PDF

Σελίδα 7769 
Η σελίδα σε PDF

Σελίδα 7770 
Η σελίδα σε PDF

Σελίδα 7771 
Η σελίδα σε PDF

Σελίδα 7772
Η σελίδα σε PDF

Σελίδα 7773 
Η σελίδα σε PDF

Σελίδα 7774 
Η σελίδα σε PDF

Σελίδα 7775 
Η σελίδα σε PDF

Σελίδα 7776
Η σελίδα σε PDF

Σελίδα 7777
Η σελίδα σε PDF

Σελίδα 7778 
Η σελίδα σε PDF

Σελίδα 7779 
Η σελίδα σε PDF

Σελίδα 7780 
Η σελίδα σε PDF

Σελίδα 7781 
Η σελίδα σε PDF

Σελίδα 7782 
Η σελίδα σε PDF

Σελίδα 7783 
Η σελίδα σε PDF

Σελίδα 7784
Η σελίδα σε PDF

Σελίδα 7785 
Η σελίδα σε PDF

Σελίδα 7786 
Η σελίδα σε PDF

Σελίδα 7787 
Η σελίδα σε PDF

ΒΟΥΛΗ ΤΩΝ ΕΛΛΗΝΩΝ 

ΠΕΡΙΟΔΟΣ Θ' - ΣΥΝΟΔΟΣ Γ' 

ΕΙΔΙΚΗ ΜΟΝΙΜΗ ΕΠΙΤΡΟΠΗ ΑΠΟΤΙΜΗΣΗΣ ΤΕΧΝΟΛΟΓΙΑΣ 

Ε Κ Θ Ε Σ Η

Της Ειδικής Μόνιμης Επιτροπής Αποτίμησης Τεχνολογίας

Προς τη Βουλή των Ελλήνων

Κατά τη Γ' Σύνοδο της Θ' Περιόδου η Ειδική Μόνιμη Επιτροπή Αποτίμησης Τεχνολογίας συγκροτήθηκε με την υπ' αριθμ. 5723/4564/1.12.1998 απόφαση του Προέδρου της Βουλής, σύμφωνα με το άρθρο 43Α του Κανονισμού της Βουλής. 

Η Επιτροπή αποτελέσθηκε από τριάντα μέλη και συγκεκριμένα από τους Βουλευτές κ.κ. Βασίλειο Γερανίδη, Ιωάννη Γιαννακόπουλο, Ιωάννη Ζιάγκα, Ιωάννη Καλαμακίδη, Βασίλειο Κεδίκογλου, Αντώνιο Κοτσακά, Ιωάννη Κωνσταντινίδη, Εμμανουήλ Μπεντενιώτη, Δημήτριο Πιπεργιά, Ανέστη Σαατσόγλου, Δημήτριο Σαρρή (Πρόεδρο), Νικόλαο Σηφουνάκη, Χρήστο Σμυρλή - Λιακατά, Μηνά Σταυρακάκη, Δημήτριο Σωτηρλή, Λεωνίδα Τζαννή (Μέλος της Επιτροπής μέχρι 12.3.1999) Παντελή Τσερτικίδη (Μέλος της Επιτροπής από 12.3.1999), Γεώργιο Αλεξόπουλο, Γεώργιο Βουλγαράκη, Αθανάσιο Δαβάκη, Ανδρέα Καραγκούνη, Ιωάννη Λαμπρόπουλο, Θεόφιλο Λεονταρίδη, Ελισάβετ Παπαδημητρίου (Α' Αντιπρόεδρο), Ελευθέριο Παπανικολάου, Νικόλαο Τσιαρτσιώνη, Ιωάννη Χωματά, Χαράλαμπο Αγγουράκη (Β' Αντιπρόεδρο), Ιωάννη Δραγασάκη (Γραμματέα), Ιωάννη Αράπη και Αναστάσιο Παπαληγούρα. 

Μετά την από 12.3.1999 απόφαση του Προέδρου της Βουλής ο Βουλευτής κ. Λεωνίδας Τζανής, που ανέλαβε υπουργικό αξίωμα, αντικαταστάθηκε από τον Βουλευτή κ. Παντελή Τσερτικίδη. 

Αντικείμενο της Επιτροπής, σύμφωνα με το άρθρο 43Α του Κανονισμού της Βουλής, είναι η παρακολούθηση και αξιολόγηση των συνεπειών της τεχνολογικής εξέλιξης, ώστε να συμβάλει συμβουλευτικά στη λήψη αποφάσεων και στη χάραξη τεχνολογικής στρατηγικής σε εθνικό επίπεδο, λαμβάνοντας υπόψη τα ιδιαίτερα κοινωνικά, οικονομικά, πολιτικά, επιστημονικά και πολιτιστικά χαρακτηριστικά της χώρας μας. 

Κατά τις συνεδριάσεις της Επιτροπής, κλήθηκαν σε ακρόαση για να ενημερώσουν τα Μέλη της, ακαδημαϊκοί Καθηγητές, ερευνητές και ειδικοί επιστήμονες, όπως εμφαίνεται στον ακόλουθο πίνακα. 

. 

ΙΙ.ΘΕΜΑΤΑ ΜΕ ΤΑ ΟΠΟΙΑ ΑΣΧΟΛΗΘΗΚΕ Η ΕΠΙΤΡΟΠΗ 

ΚΑΙ ΠΡΟΣΩΠΙΚΟΤΗΤΕΣ ΠΟΥ ΚΛΗΘΗΚΑΝ ΣΕ ΑΚΡΟΑΣΗ. 

ΘΕΜΑ ΗΜΕΡΗΣΙΑΣ ΔΙΑΤΑΞΗΣ
 ΗΜΕΡΟΜΗΝΙΑ ΣΥΖΗΤΗΣΕΩΣ
 
1. Τα ανθρώπινα δικαιώματα του χρήστη 
 8.12.1998 
 

των τηλεπικοινωνιών. 

(1η συνεδρίαση) 

'Εγινε εισήγηση από τον Πρόεδρο της 

Επιτροπής κ. Δημήτριο Σαρρή. 

2. Τα ανθρώπινα δικαιώματα του χρήστη 
 15.12.1998 
 

των τηλεπικοινωνιών. 

(2η συνεδρίαση) 

Το θέμα παρουσίασαν οι κύριοι Βασίλειος 

Μάγκλαρης, Καθηγητής Ε.Μ.Π. - μέλος 

της Εθνικής Επιτροπής Προστασίας 

Απορρήτου των Τηλεπικοινωνιών, Παναγιώτης 

Καργάδος, Γενικός Διευθυντής Εμπορικών 

Θεμάτων Ο.Τ.Ε., Μιχαήλ Καρακώστας, 

Νομικός Σύμβουλος TELESTET, Κωνταντίνος 

Πλούμπης, Νομικός Σύμβουλος PANAFON 

και η κυρία Ειρήνη Νικολαϊδη, Νομικός 

Σύμβουλος COSMOTE. 

3. Οι επιπτώσεις των νέων τεχνολογιών στα 
 10.12.1998 
 

εργασιακά δικαιώματα. 

Το θέμα παρουσίασε ο κ. Κωνσταντίνος 

Παπαδημητρίου, Επιστημονικός Συνεργάτης 

της Βουλής. 

4. Ο ιός του 2000 ή η βόμβα της χιλιετίας. 
 21.1.1999 
 

Το θέμα παρουσίασε ο κ. Γεώργιος Τσακο- 

γιάννης, Προϊστάμενος της Υπηρεσίας 

Ανάπτυξης Πληροφορικής του Υπουργείου 

Εσωτερικών, Δημόσιας Διοίκησης και 

Αποκέντρωσης. 

5. Η Ελλάδα στην Κοινωνία της Πληροφορίας .
 26.1.1999 
 

Στρατηγική και δράση. 

Το θέμα παρουσίασε ο κ. Γεώργιος 

Παπακωνσταντίνου, Ειδικός Σύμβουλος του 

Πρωθυπουργού σε θέματα Κοινωνίας της 

Πληροφορίας. 

6. "Ηλεκτρονικό Εμπόριο".2.2.1999 

Το θέμα παρουσίασε ο κ. Γεώργιος Δουκίδης, 
 9.2.1999 
 

Καθηγητής του Οικονομικού Πανεπιστημίου 

Αθηνών. 

Στη 2η συνεδρίαση παρέστη η κυρία 'Αννα 

Διαμαντοπούλου, Υφυπουργός Ανάπτυξης. 

7. Ευκαιρίες απασχόλησης στην Κοινωνία της 
 16.2.1999 
 

Πληροφορίας. 

Το θέμα παρουσίασε η κυρία Αγγελική 

Πολυμενάκου, Καθηγήτρια του Οικονομικού 

Πανεπιστημίου Αθηνών. 

8. Οι εξελίξεις της τουρκικής αμυντικής βιο- 
 2.3.1999 
 

μηχανίας. 

Το θέμα παρουσίασαν οι κύριοι Νικόλαος 

Ουζούνογλου, Καθηγητής Ε.Μ.Π. και 'Αγγελος 

Αμδίκης, Διδάκτωρ Ε.Μ.Π.. 

9. Η αξιοποίηση του ελληνικού επιστημονικού 
 3.3.1999 
 

δυναμικού για την άμυνα του Ελληνισμού. 

Το θέμα παρουσίασε ο κ. Νικόλαος Ουζού- 

νογλου, Καθηγητής Ε.Μ.Π.. 

10. Το παρόν και το μέλλον της ελληνικής 
 16.3.1999 
 

αμυντικής βιομηχανίας. ]20.4.1999 

Το θέμα παρουσίασε ο κ. Ιωάννης Σμπώκος, 

Γενικός Διευθυντής Εξοπλισμών του Υπουρ- 

γείου Εθνικής 'Αμυνας. 

11. Οι επιπτώσεις στο ευρύτερο περιβάλλον από 
 5.5.1999 
 

τους βομβαρδισμούς του ΝΑΤΟ στη Γιουγκοσλα- 

βία. 

Το θέμα παρουσίασαν οι κύριοι Λεωνίδας 

Καμαρινόπουλος, Καθηγητής του Πανεπιστημίου 

Πειραιώς και Πρόεδρος της Ελληνικής Επιτροπής 

Ατομικής Ενέργειας, Δημήτριος Τριχόπουλος, 

Καθηγητής των Πανεπιστημίων Αθηνών και Harvard, 

Νικόλαος Κατσαρός, Πρόεδρος της 'Ενωσης Ελλήνων 

Χημικών, Ιωάννης Μπάρτζης, Διευθυντής Ερευνών του 

ΔΗΜΟΚΡΙΤΟΥ και η κυρία Χριστίνα Τομαζηνάκη, 

Ειδική Σύμβουλος του Υπουργού ΠΕΧΩΔΕ και Χημικός. 

12. Η βιοτεχνολογία στη ζωή μας - διατροφή ]11.5.1999 

και αγροτική πολιτική. 

Το θέμα παρουσίασαν οι κύριοι Μίλτος Τσόγκας. 

Γενικός Διευθυντής του ΙΣΤΑΜΕ και Αθανάσιος 

Τσαυτάρης, Καθηγητής και Διευθυντής του 

Εργαστηρίου Γενετικής του Πανεπιστημίου 

Θεσσαλονίκης. 

ΙΙΙ. ΠΑΡΑΤΗΡΗΣΕΙΣ ΚΑΙ ΔΙΑΠΙΣΤΩΣΕΙΣ 

Ειδικότερα οι εργασίες της Επιτροπής εξελίχθηκαν ως ακολούθως και κατά τη διάρκεια των συνεδριάσεων έγιναν γενικές και επιμέρους επισημάνσεις, που διατυπώνονται συνοπτικά. 

Πρώτη Συνεδρίαση της Επιτροπής (Τρίτη, 8 Δεκεμβρίου 1998). 

Θέμα: "Η προστασία του απορρήτου των τηλεπικοινωνιών". 

Εισηγούμενος το θέμα ο Πρόεδρος της Επιτροπής κ. Δημήτριος Σαρρής, υπεγράμμισε ότι η ιδιωτική ζωή του σύγχρονου ανθρώπου είναι ανοχύρωτη και ευάλωτη στις διαθέσεις οποιουδήποτε επίβουλου εισβολέα και πρόσθεσε ότι είναι ανάγκη να προστατευθεί η προσωπικότητα του ατόμου στην άσκηση του ιερού δικαιώματος του επικοινωνείν με ασφάλεια και με εγγυημένη την ελεύθερη επιλογή του ανταποκριτή και την προς αυτόν εμπιστευτική ανακοίνωση στοχασμών, συναισθημάτων, πληροφοριών και σκέψεων. Επεσήμανε, ακόμη, ότι το δικαίωμα της επικοινωνίας εμπεριέχει τα στοιχεία της ατομικής ελευθερίας και της πνευματικής ιδιοκτησίας και συμπλήρωσε ότι η τεχνολογική εξέλιξη επιβάλλει εκσυχρονισμό του νομικού πλαισίου προστασίας του απορρήτου από ενδεχόμενες προσβολές. 

Η ψήφιση του νόμου 2225/1994, είπε, κατά τις διατάξεις του οποίου συνιστάται Επιτροπή Προστασίας του Απορρήτου των Επικοινωνιών αποτελούσε εκπλήρωση χρέους της Βουλής και της δημοκρατικής Πολιτείας. Τη θέσπιση της Επιτροπής επέβαλε η ανάγκη ύπαρξη αυτοτελούς Αρχής, ενώ ο νόμος την εξοπλίζει με αρμοδιότητες και μέσα ουσιαστικού ελέγχου. 

Ο Πρόεδρος της Επιτροπής παρατήρησε ότι η προβλεπόμενη από το νόμο άρση του απορρήτου για λόγους εθνικής ασφάλειας και εξιχνίασης εγκλημάτων είναι αναγκαία και ανάλογη προς τους πιθανούς κινδύνους. 

Τέλος, αναφερόμενος στην ασφάλεια των πληροφοριών στα συστήματα πληροφορικής υπενθύμισε ότι το θέμα καλύπτεται, σε ευρωπαϊκό επίπεδο, από τη Συνθήκη του Σέγκεν. Για την αντιμετώπιση του προβλήματος, ετόνισε, είναι αναγκαία η συμπλήρωση του υπάρχοντος θεσμικού πλαισίου και η διαρκής λειτουργία επιστημονικών Επιτροπών, που θα προστατεύουν την ιδιωτική ζωή του πολίτη και την ελεύθερη διακίνηση των πληροφοριών. 

Δεύτερη Συνεδρίαση (Τρίτη, 15 Δεκεμβρίου 1998). 

Θέμα: "Τα ανθρώπινα δικαιώματα του χρήστη των τηλεπικοινωνιών". 

Η Επιτροπή διαπιστώνει ότι η Εθνική Επιτροπή Προστασίας του Απορρήτου των Τηλεπικοινωνιών αντιμετωπίζει αντικειμενικές δυσχέρειες, στην προσπάθεια να ανταποκριθεί, κατά πληρέστερο τρόπο, στην αποστολή της. 

Ενώ η θεσμοθέτηση και σύσταση της Επιτροπής ως ανεξάρτητης Αρχής συνιστά θετική εξέλιξη δημιουργίας νομοθετικού πλαισίου για τον έλεγχο της ευρύτερης κοινότητας προσφοράς τηλεπικοινωνιακών υπηρεσιών, θεωρείται εν τούτοις απολύτως αναγκαία η ενίσχυσή της με εμπειρογνώμονες και κατάλληλη τεχνική στελέχωση και υποστήριξη, ώστε να ανταποκριθεί στον ρόλο της. Ενώ στη χώρα μας οι διαδικασίες νομίμου άρσεως του απορρήτου είναι αυστηρότερες άλλων χωρών, επισημαίνεται ότι υπάρχει υστέρηση στον έλεγχο και την πρόληψη των υποκλοπών. 

Σημειώνεται ότι πέραν της κινητής και σταθερής τηλεφωνίας μπορεί να θεωρηθεί ευάλωτο και το ηλεκτρονικό ταχυδρομείο, θέμα που πρέπει να προσελκύσει το ενδιαφέρον της ανωτέρω Επιτροπής. 

Παραμένει εξαιρετικά σοβαρό και στην αντιμετώπισή του δυσχερές το ζήτημα των δικτύων και διαδικτύων Ηλεκτρονικών Υπολογιστών και η ασφάλεια των πληροφοριών προβάλλει επιτακτική. 

Η επιτυχής εφαρμογή του Ν. 2225/20.7.1994 και η λειτουργία της Εθνικής Επιτροπής Προστασίας του Απορρήτου των Επικοινωνιών θα ενισχύσει την αναγκαία εμπιστοσύνη του πολίτη προς το κράτος, την αυτοπεποίθησή του και το αίσθημα της ασφάλειας, της προστασίας και του σεβασμού του κορυφαίου δικαιώματός του να επικοινωνεί, με προστατευόμενους τους στοχασμούς του, τις προσωπικές του σχέσεις, τις πολιτικές πεποιθήσεις του και τις ιδεολογικές και κοινωνικές του αρχές. 

Τρίτη Συνεδρίαση (Πέμπτη, 10 Δεκεμβρίου 1998). 

Θέμα: "Οι επιπτώσεις των νέων τεχνολογιών στα εργασιακά δικαιώματα". 

Η Επιτροπή ασχολήθηκε με την θεαματική εξέλιξη των λεγόμενων τεχνολογιών αιχμής και ιδιαίτερα της πληροφορικής, που επηρεάζει δραματικά ολόκληρο το φάσμα της οικονομικής και κοινωνικής ζωής σε όλους τους τομείς της ανθρώπινης δραστηριότητας, ενώ ταυτόχρονα επηρεάζει και την εξέλιξη όλων των άλλων επιστημών. 

Η Επιτροπή εξέτασε τις επιπτώσεις της πληροφορικής στην εργασία και το θέμα των ευεργετικών ή όχι αποτελεσμάτων της νέας επιστήμης στο χώρο των επιχειρήσεων. Με την πληροφορική μπορεί να υπάρξει διάσπαση της επιχείρησης ιδιωτικής ή δημόσιας, ενώ υπάρχει σύνδεση και με το φαινόμενο της τηλεργασίας. 

Επισημάνθηκε ότι δημιουργείται έντονος προβληματισμός για τα φαινόμενα αυτά σε επίπεδο Ευρωπαϊκής 'Ενωσης και διαπιστώνονται θετικές επιπτώσεις, κυρίως, όσον αφορά στην εξοικονόμηση του χρόνου, στην κάλυψη γεωγραφικών ιδιαιτεροτήτων και άλλες παραμέτρους. Παραλλήλως, τίθενται ζητήματα εφαρμογής της εργατικής νομοθεσίας (π.χ. σε ότι αφορά την τηλεργασία), σε περιπτώσεις, στις οποίες, παραμένει αδιευκρίνιστο αν η προσπάθεια του 'Ελληνα νομοθέτη εκινείτο προς την κατεύθυνση της προστασίας των τηλεργαζομένων, ή αποτελεί δικονομικό μηχανισμό τεκμηρίου. Σε κάθε περίπτωση το πρόβλημα παραμένει. 

Το θέμα της ανανέωσης των γνώσεων των εργαζομένων, συνθέτει ζήτημα κεντρικού ενδιαφέροντος, ως προς το ποιος αναλαμβάνει την κοινωνική ευθύνη για την μη περιθωριοποίηση των εργαζομένων. Ως προς το ζήτημα των συνθηκών υγιεινής και ασφάλειας παρατηρείται ότι ενώ στον τομέα αυτό οι νέες τεχνολογίες, σε μεγάλο βαθμό, εμφανίζουν θετικές επιπτώσεις εν τούτοις επισημαίνεται ότι η εργασία στους ηλεκτρονικούς υπολογιστές δημιουργεί προβλήματα. Κρίνεται σκόπιμο, όπου είναι αναγκαίο, να γίνει προσπάθεια να επιλυθούν τα προβλήματα αυτά, μέσω της εργονομικής διευθέτησης των χρόνων εργασίας και να αντιμετωπισθούν οι επαγγελματικές ασθένειες, που συνδέονται με την απασχόληση στους ηλεκτρονικούς υπολογιστές. 

Σημαντικό, επίσης, ζήτημα θεωρείται η προσβολή των ατομικών ελευθεριών στο περιβάλλον εργασίας, όπου λόγω της εφαρμογής της πληροφορικής - σε επιχειρήσεις ιδιωτικές ή δημόσιες - παρατηρείται συσσώρευση προσωπικών πληροφοριών για τη ζωή των εργαζομένων. Ασφαλώς μια επιχείρηση δεν αποτελεί περιστασιακό και περιθωριακό χρήστη προσωπικών πληροφοριών, αλλά τομέα συσσώρευσης ευρύτερων πληροφοριών. 

Η Επιτροπή διεπίστωσε ότι ενώ ψηφίσθηκε νομοσχέδιο που αφορά τον έλεγχο των ατομικών πληροφοριών, ο νόμος δεν έχει εφαρμοσθεί σε επαρκή βαθμό. 

Την Επιτροπή απασχόλησαν ακόμη ζητήματα που αφορούν στον έλεγχο της παραγωγικότητας των εργαζομένων, μέσω ηλεκτρονικών υπολογιστών, καθώς και στις δυνατότητες "αστυνόμευσης" (π.χ. καταγραφή τηλεφωνικών συνδιαλέξεων προς εξοικονόμηση πόρων από την επιχείρηση). 

Ως προς την τηλεργασία επισημαίνει ότι ενώ η συνεισφορά των γυναικών είναι εξαιρετικά υψηλή (όπως προκύπτει από έρευνα του Ο.Η.Ε.) οι απολαβές τους εμφανίζουν δραματική υστέρηση. Ο έλεγχος και η μέτρηση δεν έγιναν μόνο με βάση το χρόνο, αλλά και με ποιοτικούς δείκτες. Από τη διαδικασία αυτή προκύπτει ότι υπάρχει μεγάλο ποσοστό άτυπης γυναικείας προσφοράς εργασίας. 

Την Επιτροπή απασχόλησε, επίσης, η συσχέτιση της ανεργίας με τις νέες τεχνολογίες και την πληροφορική. Κατά την κρίση της Επιτροπής, προκύπτει ανάγκη περαιτέρω διερεύνησης του βαθμού, κατά τον οποίο σχετίζεται η τεχνολογία με την αύξηση της ανεργίας και τούτο θεωρείται αναγκαίο, προκειμένου να μελετηθούν μέτρα, που είναι δυνατόν να ληφθούν προς την κατεύθυνση περιορισμού της. Ο προβληματισμός αυτός παραπέμπει σε συζήτηση για την καθιέρωση εβδομαδιαίας εργασίας 35 ωρών, όπως και σε άλλα θέματα. 

Τέταρτη Συνεδρίαση (Πέμπτη, 21 Ιανουαρίου 1999). 

Θέμα: "Ο ιός του 2000 ή η βόμβα της χιλιετίας". 

Την Επιτροπή ενημέρωσε ο Προϊστάμενος της Υπηρεσίας Ανάπτυξης Πληροφορικής του Υπουργείου Εσωτερικών, Δημόσιας Διοίκησης και Αποκέντρωσης, κ.Γεώργιος Τσακογιάννης. 

Η Επιτροπή ασχολήθηκε με "το πρόβλημα του 2000" που συνίσταται στον επηρεασμό της δυνατότητας των υπολογιστών να χειριστούν σωστά ημερομηνίες, μεταγενέστερες της 1.1.2000. Το πρόβλημα εμφανίζεται, διότι οι προγραμματιστές χρησιμοποιούσαν για την απεικόνιση του έτους τα δύο μόνο από τα τελευταία ψηφία, θέμα που δεν απησχόλησε τους επιστήμονες κατά το 1950 ή το 1960, όταν άρχισε η εισαγωγή των υπολογιστών σε διάφορους τομείς εργασίας. Διαπιστώθηκε ότι το ζήτημα δεν είναι τεχνικού, αλλά κυρίως οργανωτικού χαρακτήρα και για τούτο εξαιρετικά δύσκολο στην αντιμετώπισή του. Η οργανωτική δυσκολία υπερβαίνει τα εθνικά σύνορα και κλασσικό παράδειγμα αποτελεί η περίπτωση των Υπηρεσιών εναερίου κυκλοφορίας. Μεγαλύτερο πρόβλημα φαίνεται να αντιμετωπίζουν οι χώρες με εκτεταμένη χρήση ηλεκτρονικών υπολογιστών. 

Την Επιτροπή απασχόλησε ευρύ φάσμα τομέων, κλάδων και περιοχών όπου δημιουργούνται προβλήματα (δημοσιονομική πολιτική, κοινωνική ασφάλιση, ενέργεια, επικοινωνίες, μεταφορές, ύδρευση και οι κρίσιμοι τομείς της άμυνας και ασφάλειας). 

Ως προς τον χώρο της υγείας, επισημαίνεται ότι όλα τα βιοϊατρικά συστήματα θα πρέπει να τεθούν υπό αυστηρό έλεγχο. Η Επιτροπή διαπιστώνει ότι ευρίσκεται σε εξέλιξη, υπό την αιγίδα του Υπουργείου Υγείας και των συναρμοδίων Υπουργείων, πρόγραμμα προς αντιμετώπιση του προβλήματος, που επιμερίζεται σε συγκεκριμένα μέτρα, θεωρεί, όμως, ότι επιβάλλεται επίδειξη ευαισθησίας και μεγαλύτερη κινητοποίηση, διότι ο χρόνος που απομένει είναι ελάχιστος και με δεδομένο ότι πολλές επιχειρήσεις χρησιμοποιούν προγράμματα, που περιέχουν ημερομηνίες του έτους 2000. 

Πέμπτη Συνεδρίαση (Τρίτη, 26 Ιανουαρίου 1999). 

Θέμα: "Η Ελλάδα στην κοινωνία της πληροφορίας - Στρατηγική και δράσεις". 

Η Επιτροπή διαπιστώνει την ανάγκη άσκησης συνολικής πολιτικής σε αυτό τον τομέα, δεδομένου ότι επηρεάζονται όλες οι εκφάνσεις της οικονομικής και κοινωνικής ζωής της χώρας. 

Διαπιστώνεται ότι η χώρα υστερεί στην ανάπτυξη των τομέων, που συναποτελούν την κοινωνία της πληροφορίας συγκριτικά με άλλες ανεπτυγμένες χώρες, στις οποίες οι τομείς αυτοί καλύπτουν το 50% του Α.Ε.Π.. Επισημαίνεται, παράλληλα, ότι υπάρχει εγχώρια ερευνητική κοινότητα, η οποία, σε σχέση με τα διεθνή ανταγωνιστικά προγράμματα, διατηρεί υψηλό επίπεδο, παράγει ερευνητικό έργο και απορροφά οικονομικούς πόρους από την Ευρωπαϊκή Κοινότητα, υψηλότερους από το ποσοστό, που της αναλογεί, σε σχέση με το σύνολο των ερευνητών στην Ευρώπη. 

Η Επιτροπή ασχολήθηκε με τις βασικές αρχές, οι οποίες θα πρέπει να επηρεάσουν την ανάπτυξη της κοινωνίας της πληροφορίας στην Ελλάδα, δηλαδή με το ζήτημα της δημιουργίας θεσμικού πλαισίου. 

Δεύτερον, με δεδομένο ότι δημιουργούνται νέου τύπου διακρίσεις και νέου τύπου αναλφαβητισμός ανάμεσα στους "έχοντες και μη έχοντες", θα πρέπει η πολιτεία να εγγυηθεί ότι η ανάπτυξη της κοινωνίας της πληροφορίας, θα είναι προσανατολισμένη προς την κατεύθυνση της παροχής ίσων ευκαιριών. 

Ως προς την Δημοκρατία και τις κοινωνικές ελευθερίες, διαπιστώνονται ότι γεννώνται κίνδυνοι για τα δικαιώματα του πολίτη, όχι μόνον ως προς τις πληροφορίες που τον αφορούν, αλλά και ως προς την διάσταση, που προσλαμβάνουν τα δικαιώματα του μη διασυνδεόμενου (off line) πολίτη, σε σχέση με τον διασυνδεόμενο μυημένο (on line). Την Επιτροπή απασχόλησαν, ακόμη, οι τρόποι διαχείρισης και αξιοποίησης των τεράστιων πόρων (της τάξεως των 200 δισεκατομμυρίων περίπου) του Γ' Κοινοτικού Πλαίσιου Στήριξης, που αφορούν στον εκσυγχρονισμό της δημόσιας διοίκησης. Η Επιτροπή πιστεύει ότι πρέπει να καταρτισθεί συγκεκριμένο σχέδιο ενταγμένο σε ένα γενικότερο πλαίσιο αναδιοργάνωσης της δημόσιας διοίκησης. Την Επιτροπή απησχόλησαν, ιδιαίτερα, θέματα Παιδείας. Η κοινωνία της πληροφορίας είναι η κοινωνία της γνώσης και ο χειρισμός της γνώσης αποτελεί κυρίαρχο συστατικό της οικονομίας και της κοινωνίας, διαπίστωση που οδηγεί στην εισαγωγή νέου εκπαιδευτικού συστήματος. 

Η ανάγκη της εισαγωγής της πληροφορικής και των νέων τεχνολογιών ως μαθημάτων βασικής εκπαίδευσης, αλλά και ως διδασκαλίας με τη χρήση νέων τεχνολογιών, θεωρείται μείζον ζήτημα, με έμφαση στη διάκριση της πληροφορικής ως μαθήματος και της χρήσης της πληροφορικής ως εργαλείου μάθησης. 

Αυτή η διαπίστωση παραπέμπει στην ανάγκη επιστημονικής κατάρτισης του διδακτικού προσωπικού, στη βελτίωση των υποδομών, στη διαμόρφωση καταλλήλων εργαστηρίων, στη δικτύωσή τους και στην ενίσχυση της παραγωγής εκπαιδευτικού λογισμικού. 

Διερευνήθηκαν οι άξονες απασχόλησης και διαπιστώνεται ότι το παλαιό σύστημα εργασίας στηριγμένο στη μαζική παραγωγή και το δια βίου επαγγελματικό προσόν, βαθμιαία, παύει να υφίσταται. Απαιτείται ένα σύστημα συνεχούς δια βίου κατάρτισης, επανεξέτασης και βελτίωσης των δεξιοτήτων του εργαζόμενου, ώστε να καλύπτεται η ανάγκη προσαρμογής του εργατικού δυναμικού, αλλά και -από την άλλη πλευρά- η άσκηση ενεργητικών πολιτικών κατάρτισης από την πολιτεία. Η Επιτροπή διατυπώνει τους προβληματισμούς ως προς την επιτάχυνση των μεταρρυθμίσεων του θεσμικού πλαισίου προς την κατεύθυνση δημιουργίας μεγαλύτερης ευελιξίας στην αγορά εργασίας και προϊόντων, καθώς και ως προς την μεταβολή των παθητικών πολιτικών στήριξης και κατάρτισης σε ενεργητικές πολιτικές. 

Πέραν αυτών, η Επιτροπή συνεζήτησε θέματα σχετικά με την τηλεργασία, την τηλεϊατρική, τον πολιτισμό, την προώθηση των μέσων για την προβολή της ελληνικής κληρονομιάς, καθώς και την τεκμηρίωση της πολιτιστικής κληρονομιάς και την οικονομική αξιοποίηση του πολιτιστικού περιεχόμενου της, δεδομένου ότι η χώρα καταλαμβάνει υψηλή θέση στο χώρο της κατοχής παγκόσμιων πνευματικών δικαιωμάτων. 

Διαπιστώθηκε, ακόμη, ότι διαθέτουμε εν δυνάμει, πολιτιστικό περιεχόμενο με ανεκτίμητη αξία, που δεν μπορεί να μείνει ανεκμετάλλευτο ή να αφήνεται στην πειρατική εκμετάλευση άλλων. Στον τομέα αυτό σημειώνεται ότι υπάρχουν Ερευνητικά Ιδρύματα, όπως το Ινστιτούτο Τεχνολογίας και 'Ερευνας, τα οποία καινοτομούν. 

Με ιδιαίτερο ενδιαφέρον η Επιτροπή αντιμετώπισε και το μέγα θέμα της επαφής με την Ομογένεια, όπου οι νέες τεχνολογίες είναι ιδανικές για να οργανώσουν και να συντηρήσουν ανταλλαγή πληροφοριών και αμφίδρομη επικοινωνία, με τον πληθυσμό των οκτώ εκατομμυρίων Ελλήνων, που ζει στο εξωτερικό. Την Επιτροπή απασχόλησε, επίσης, η αποκέντρωση και η διάχυση της πληροφορίας στην περιφέρεια, δηλαδή στην αγροτική ενδοχώρα, με ειδικά δίκτυα, όπως, επίσης, και η πληροφόρηση των νέων στα πλαίσια μιας δημοκρατικής κοινωνίας ίσων ευκαιριών και γνώσης. 

Η Επιτροπή απέδωσε ιδιαίτερη προσοχή στο μείζον ζήτημα της προσαρμογής της τεχνολογίας στην εργασία, θεωρούμενο προς αυτή την κατεύθυνση και όχι κατ' αντίστροφο φορά. Πρόκειται για δύσκολο στην προσέγγισή του ζήτημα, το οποίο, όμως, διαχέεται στο αχανές πεδίο εφαρμογής των νέων τεχνολογιών. 

'Εκτη και έβδομη Συνεδρίαση (Τρίτη, 2 Φεβρουαρίου 1999 και Τρίτη, 9 Φεβρουαρίου 1999, αντίστοιχα). 

Θέμα: "Το ηλεκτρονικό εμπόριο". 

Η Επιτροπή απασχολήθηκε με το θέμα της αυτοματοποίησης των εμπορικών συναλλαγών, που συνθέτει ουσιαστικά το ηλεκτρονικό εμπόριο που αναπτύσσεται από οργανισμούς, εταιρείες και ιδιώτες προς άλλους εταίρους. Με το ηλεκτρονικό εμπόριο, μεταβάλλονται δύο βασικοί συντελεστές, διότι το συμβατικό εμπόριο, ανεξαρτήτως της νομικής μορφής των συμβαλλομένων, επηρεάζετο από το μέγεθος και τον τόπο. 

Η ηλεκτρονική διασύνδεση μεταξύ των συμβαλλομένων επιχειρήσεων ή οργανισμών δημοσίου ή ιδιωτικού χαρακτήρα προσδίδει σε αυτούς τους συντελεστές δύο διαφορετικά χαρακτηριστικά. 

Η Επιτροπή ασχολήθηκε ιδιαίτερα με τις επιπτώσεις της νέας αυτής μορφής εμπορίου, όπως επίσης και με το τεράστιο εύρος των εφαρμογών της σε συνδυασμό με τα υπάρχοντα δίκτυα και διαδίκτυα (όπως το INTERNET). Ενώ στις Βόρειες Ευρωπαϊκές Χώρες και στις Η.Π.Α., διαμορφώνονται, ήδη, πολύ υψηλά ποσοστά, στην Ελλάδα το αντίστοιχο ποσοστό ανέρχεται, περίπου, σε 1%, γεγονός το οποίο οδηγεί στο ασφαλές συμπέρασμα ότι το ηλεκτρονικό εμπόριο θα έχει μεσοπρόθεσμα και μακροπρόθεσμα στη χώρα μας τεράστιες δυνατότητες ανάπτυξης. 

Η Επιτροπή ασχολήθηκε με κλάδους και τομείς, που περιλαμβάνουν τις συνέπειες από τη σύνδεση του ηλεκτρονικού εμπορίου με την έντυπη πληροφόρηση και τις πιθανές φορολογικές και δημοσιονομικές εφαρμογές (Φ.Π.Α., φορολογικές δηλώσεις). 

Ασχολήθηκε, ακόμη, με το ζήτημα του τουρισμού, των μεταφορών, των εμπορικών εκθέσεων, ενώ ιδιαίτερο ενδιαφέρον επιδείχθηκε στην ανάγκη κατοχύρωσης των δικαιωμάτων των καταναλωτών. 

Ακόμη, η Επιτροπή επικέντρωσε το ενδιαφέρον της στην ανάγκη μιας ολοκληρωμένης εθνικής στρατηγικής στο θέμα των copy rights, που μπορεί να περιλαμβάνουν μορφές τέχνης και καλλιτεχνικής δημιουργίας, όπως και στοιχεία της λογοτεχνίας, αρχαίας και σύγχρονης. 

Η υποκατάσταση των φυσικών δικτύων από ηλεκτρονικά, καθιστά αναγκαία σειρά νομοθετικών ρυθμίσεων σχετικά με το ηλεκτρονικό εμπόριο, τα ηλεκτρονικά έγγραφα και τις ηλεκτρονικές επιγραφές, που ενδεικτικά, αναφέρονται, ως σοβαρά ζητήματα. Απαιτείται η περαιτέρω ενίσχυση της λειτουργούσας Εθνικής Επιτροπής Ηλεκτρονικού Εμπορίου, η οποία συνεστήθη από το Υπουργείο Ανάπτυξης, κατά το έτος 1997. 

Η Επιτροπή, προκειμένου η χώρα να ανταποκριθεί στις ανάγκες του σύγχρονου διεθνούς εμπορικού περιβάλλοντος, θεωρεί απαραίτητο - με την συνδρομή της Πολιτείας - τον σχεδιασμό πλαισίων δράσης, που περιλαμβάνουν την απλοποίηση και την αυτοματοποίηση των συναλλαγών με το κράτος και τη δημιουργία του κατάλληλου θεσμικού, ρυθμιστικού και εποπτικού πλαισίου. 

Oγδόη Συνεδρίαση (Τρίτη, 16 Φεβρουαρίου 1999). 

Θέμα: "Οι ευκαιρίες απασχόλησης στην κοινωνία της πληροφορίας". 

Κατά τη συνεδρίαση εθίγη η τεχνολογική, αλλά και η κοινωνική πλευρά του ζητήματος. Συγκεκριμένα εξετάσθηκαν οι προοπτικές και τα προβλήματα, που σχετίζονται με την απασχόληση, υπό τις νέες τεχνολογικές συνθήκες. 

'Εγινε ενδελεχής συζήτηση (όπως άλλωστε και σε προηγούμενες συνεδριάσεις της Επιτροπής) θεμάτων σχετικών με τις βιομηχανίες που συνδέονται με την κοινωνία της πληροφορικής. Τα μέλη της Επιτροπής απασχόλησαν οι νέοι τρόποι δημιουργίας πλούτου και η συρρίκνωση άλλων παραδοσιακών, με ενδεικτικό παράδειγμα το ηλεκτρονικό εμπόριο. 

Συζητήθηκαν θέματα, που σχετίζονται με την ανάγκη διαμόρφωσης επιχειρηματικής κουλτούρας, με τις μεγάλες οργανωτικές αλλαγές και τους τρόπους διοίκησης μιας επιχείρησης με την ενσωμάτωση της τεχνολογίας και τις επιπτώσεις στους εργαζομένους. Βεβαίως, η Επιτροπή απασχολήθηκε με το σημαντικό πρόβλημα της εξασφάλισης στους εργαζόμενους των προσόντων, που χρειάζονται, για να ανταποκριθούν στο νέο περιβάλλον εργασίας. 

Η Επιτροπή επέμεινε ιδιαίτερα στο μέγα θέμα της αναμφισβήτητης προόδου, στην οποία οδηγούν οι νέες τεχνολογίες και στην δημιουργία ευκαιριών απασχόλησης. Πέραν, βεβαίως, της απασχόλησης, της προσαρμογής, της εξέλιξης και της ανανέωσης της γνώσης σε οποιοδήποτε κύκλο - εκπαίδευση, εργασία - που συμπυκνούται στην ανάγκη της δια βίου εκπαίδευσης, το μείζον ζήτημα που απασχόλησε την Επιτροπή ήταν η συμβολή της κοινωνίας της πληροφορίας όχι στην αύξηση της απασχόλησης, αλλά στην μείωση της ανεργίας. 

Ως προς το μεγάλο ζήτημα της σχέσης των νέων τεχνολογιών με τη δημιουργία θέσεων εργασίας και απασχόλησης, η Επιτροπή επαναπροσέγγισε το θέμα της καθιέρωσης των 35 ωρών εργασίας εβδομαδιαίως, όπως είχε συμβεί επανειλημμένα, κατά τη διάρκεια των εργασιών της. 

Με την ευκαιρία αυτή αναπτύχθηκε πληθώρα θέσεων και απόψεων γύρω από το δισεπίλυτο αυτό πρόβλημα, για το οποίο έχει, ήδη, συγκεντρωθεί, χρήσιμο υλικό. 

Ενάτη, δεκάτη, ενδεκάτη και δωδεκάτη Συνεδρίαση (Τρίτη, 2 Μαρτίου 1999, Τετάρτη, 3 Μαρτίου 1999, Τρίτη, 16 Μαρτίου 1999 και Τρίτη, 20 Απριλίου 1999, αντίστοιχα). 

Θέμα: "Το παρόν και το μέλλον της Ελληνικής Αμυντικής Βιομηχανίας". 

Η ενάτη και η δεκάτη συνεδρίαση αφορούν στις προοπτικές της ελληνικής αμυντικής βιομηχανίας και τις δυνατότητες που εμφανίζει, ενώ οι επόμενες - ενδεκάτη και δωδεκάτη - συνεδριάσεις έγιναν κεκλεισμένων των θυρών και περιεστράφησαν γύρω από τις αμυντικές δαπάνες, την εξέλιξη των προγραμμάτων και τη συγκεκριμένη πολιτική, την οποία ακολουθεί η Ελληνική Κυβέρνηση στους διάφορους μεγάλους τομείς των εξοπλισμών. 

Ως προς το μέλλον της ελληνικής αμυντικής βιομηχανίας, τα μέλη της Επιτροπής διατύπωσαν τις θέσεις και παρατηρήσεις τους για την κατεύθυνση που θα μπορούσε να προσλάβει η ανάπτυξη της προς όφελος της οικονομίας, της απασχόλησης και, κυρίως, της αμυντικής θωράκισης της χώρας. Εξετάσθηκαν, επίσης, οι τρόποι, με τους οποίους μπορεί να ενεργοποιηθεί και να ενσωματωθεί στο πλαίσιο αυτό το πλούσιο επιστημονικό δυναμικό, που διαθέτει ο ελληνισμός. 

Στις συνεδριάσεις, που πραγματοποιήθηκαν κεκλεισμένων των θυρών, έλαβε χώρα αναλυτική ενημέρωση για τα προγράμματα της Γενικής Διεύθυνσης Εξοπλισμών και αναπτύχθηκαν ευρέως απόψεις και θέσεις. Τα μέλη της Επιτροπής υπογράμμισαν ότι οι διαπραγματεύσεις πρέπει να αποβλέπουν στο συνδυασμό των προμηθειών με οφέλη, που θα αυξάνουν την προστιθέμενη αξία. Η Επιτροπή απέδωσε ιδιαίτερη σημασία στο ζήτημα της αυτάρκειας και της κατά το δυνατόν, ανεξαρτητοποίησης από πηγές προμήθειας συγκεκριμένων υλικών, καθώς και στην άρτια και άψογη, από κάθε πλευρά, διεξαγωγή των διαδικασιών για την προμήθεια των αναγκαίων για τη χώρα μας οπλικών συστημάτων. 

Δέκατη τρίτη Συνεδρίαση (Τετάρτη, 5 Μαΐου 1999). 

Θέμα: "Οι επιπτώσεις στο ευρύτερο περιβάλλον από τους βομβαρδισμούς του ΝΑΤΟ στη Γιουγκοσλαβία". 

Στην Επιτροπή ακούσθηκαν εκπρόσωποι Φορέων, που κρίθηκε ότι είναι σε θέση να εκφέρουν, υπεύθυνα, άποψη επί του θέματος. 

'Εγινε ευρύτατη αναφορά στις πιθανές πηγές μόλυνσης του περιβάλλοντος και το ενδιαφέρον εντοπίσθηκε στην ενδεχόμενη επιβάρυνση από διοξίνες, στο θέμα της εγρήγορσης των Εργαστηρίων (όπως του Εργαστηρίου Επιτροπής Ατομικής Ενέργειας) και στην ανάγκη εντατικοποίησης των μετρήσεων για την ατμόσφαιρα, το έδαφος και τον υδροφόρο ορίζοντα. 

Πρέπει να υπογραμμισθεί ότι η Επιτροπή εξεδήλωσε έντονο ανθρωπιστικό ενδιαφέρον για την δραματική κατάσταση, που δημιουργείται από τους βομβαρδισμούς και εξέφρασε την ευαισθησία της, την ανησυχία και την ανθρώπινη συμπάθειά της προς τα θύματα, ώστε το κύριο θέμα της συνεδρίασης για την πιθανή μόλυνση του περιβάλλοντος επικαλύφθηκε από το μείζον ζήτημα των βομβαρδισμών. 

Αθήνα, 28 Μαΐου 1999 

Ο ΠΡΟΕΔΡΟΣ ΤΗΣ ΕΠΙΤΡΟΠΗΣ

ΔΗΜΗΤΡΙΟΣ ΣΑΡΡΗΣ


Η Α' ΑΝΤΙΠΡΟΕΔΡΟΣ

ΕΛΙΣΑΒΕΤ ΠΑΠΑΔΗΜΗΤΡΙΟΥ
 Ο Β' ΑΝΤΙΠΡΟΕΔΡΟΣ

ΧΑΡ. ΑΓΓΟΥΡΑΚΗΣ
 


Ο ΓΡΑΜΜΑΤΕΑΣ

ΙΩΑΝΝΗΣ ΔΡΑΓΑΣΑΚΗΣ

ΤΑ ΜΕΛΗ


ΒΑΣΙΛΕΙΟΣ ΓΕΡΑΝΙΔΗΣ 

ΙΩΑΝΝΗΣ ΓΙΑΝΝΑΚΟΠΟΥΛΟΣ 

ΙΩΑΝΝΗΣ ΖΙΑΓΚΑΣ 

ΙΩΑΝΝΗΣ ΚΑΛΑΜΑΚΙΔΗΣ 

ΒΑΣΙΛΕΙΟΣ ΚΕΔΙΚΟΓΛΟΥ 

ΑΝΤΩΝΙΟΣ ΚΟΤΣΑΚΑΣ 

ΙΩΑΝΝΗΣ ΚΩΝΣΤΑΝΤΙΝΙΔΗΣ 

ΕΜΜΑΝΟΥΗΛ ΜΠΕΝΤΕΝΙΩΤΗΣ 

ΔΗΜΗΤΡΙΟΣ ΠΙΠΕΡΓΙΑΣ 

ΑΝΕΣΤΗΣ ΣΑΑΤΣΟΓΛΟΥ 

ΝΙΚΟΛΑΟΣ ΣΗΦΟΥΝΑΚΗΣ 
 ΔΗΜΗΤΡΙΟΣ ΣΩΤΗΡΛΗΣ

ΠΑΝΤΕΛΗΣ ΤΣΕΡΤΙΚΙΔΗΣ

ΓΕΩΡΓΙΟΣ ΑΛΕΞΟΠΟΥΛΟΣ

ΓΕΩΡΓΙΟΣ ΒΟΥΛΓΑΡΑΚΗΣ

ΑΘΑΝΑΣΙΟΣ ΔΑΒΑΚΗΣ

ΑΝΔΡΕΑΣ ΚΑΡΑΓΚΟΥΝΗΣ

ΙΩΑΝΝΗΣ ΛΑΜΠΡΟΠΟΥΛΟΣ

ΘΕΟΦΙΛΟΣ ΛΕΟΝΤΑΡΙΔΗΣ

ΑΝΑΣΤΑΣΙΟΣ ΠΑΠΑΛΗΓΟΥΡΑΣ

ΕΛΕΥΘΕΡΙΟΣ ΠΑΠΑΝΙΚΟΛΑΟΥ

ΝΙΚΟΛΑΟΣ ΤΣΙΑΡΤΣΙΩΝΗΣ 
 
ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ 

ΜΗΝΑΣ ΣΤΑΥΡΑΚΑΚΗΣ
 ΙΩΑΝΝΗΣ ΧΩΜΑΤΑΣ 

ΙΩΑΝΝΗΣ ΑΡΑΠΗΣ"
 


ΠΡΟΕΔΡΟΣ (Απόστολος Κακλαμάνης): Επίσης η Διακομματική Κοινοβουλευτική Επιτροπή "Για τη μελέτη και αντιμετώπιση του προβλήματος των ναρκωτικών" καταθέτει την έκθεσή της σύμφωνα με την υπ' αριθμ. 203/136/15.1.1998 απόφαση του Προέδρου της Βουλής, η οποία έχει ως εξής: 

"E Κ Θ Ε Σ Η

ΤΗΣ ΔΙΑΚΟΜΜΑΤΙΚΗΣ ΚΟΙΝΟΒΟΥΛΕΥΤΙΚΗΣ ΕΠΙΤΡΟΠΗΣ

ΓΙΑ ΤΗ ΜΕΛΕΤΗ ΚΑΙ ΑΝΤΙΜΕΤΩΠΙΣΗ

ΤΟΥ ΠΡΟΒΛΗΜΑΤΟΣ ΤΩΝ ΝΑΡΚΩΤΙΚΩΝ

ΠΡΟΣ ΤΗ ΒΟΥΛΗ ΤΩΝ ΕΛΛΗΝΩΝ

Η Διακομματική Κοινοβουλευτική Επιτροπή "για την αντιμετώπιση του προβλήματος των ναρκωτικών", συνεστήθη με την υπ'αριθμ. 6863/5415/7.11.1997 απόφαση του Προέδρου της Βουλής, μετά από πρόταση του τότε Υπουργού Υγείας κ. Κωνσταντίνου Γείτονα, η οποία υπεβλήθη την 14η Οκτωβρίου 1997. 

Σύμφωνα με την ανωτέρω απόφαση ορίζεται ότι αντικείμενο των εργασιών της Επιτροπής αποτελεί ειδικότερα: 

α. Η παρακολούθηση και αξιολόγηση των νέων δεδομένων, σε σχέση με την εξάπλωση των ναρκωτικών, λόγω της κυκλοφορίας νέου τύπου ναρκωτικών ουσιών και της ύπαρξης συναφών παραμέτρων του προβλήματος. 

β. Η εισήγηση μέτρων, με βάση τις νέες προσεγγίσεις για την αποτελεσματική δράση σε εθνικό επίπεδο. 

γ. Η διαμόρφωση προτάσεων προς την Κυβερνηση για την προώθηση και εναρμόνιση θεσμών και δράσεων στο πλαίσιο της Ευρωπαϊκής 'Ενωσης. 

Με την ίδια απόφαση ορίστηκε προθεσμία 6 μηνών για την υποβολή των προτάσεων της Επιτροπής. 

Κατόπιν προτάσεων των μελών της Επιτροπής στις συνεδριάσεις της 27ης 

Νοεμβρίου και της 19ης Δεκεμβρίου 1997, μετά την από 8 Ιανουαρίου 1998 απόφαση της Διάσκεψης των Προέδρων και την από 13 Ιανουαρίου 1998 απόφαση της Βουλής των Ελλήνων, με την υπ.αριθμ. 203/136/15.1.1998 απόφαση του Προέδρου της Βουλής ορίσθηκε ότι η Επιτροπή λειτουργεί καθ'όλη τη διάρκεια της Βουλευτικής Περιόδου, σύμφωνα με τις διατάξεις των άρθρων 44 και 45 του Κανονισμού της Βουλής, που αφορούν στη σύσταση, τη σύνθεση, τις αρμοδιότητες και τη λειτουργία των Επιτροπών για εθνικά και γενικοτέρου ενδιαφέροντος ζητήματα. 

Με την τροποποίηση της αρχικής απόφασης σύστασης της Επιτροπής, στο αντικείμενο των εργασιών συμπεριελήφθη η παρακολούθηση και η εναρμόνιση της κείμενης, καθώς και της διεθνούς νομοθεσίας και η μελέτη και επεξεργασία αποκλειστικώς ή σε συνεργασία με τις συναρμόδιες Διαρκείς Επιτροπές σχετικών νομοσχεδίων ή προτάσεων νόμων. 

Κατά τη Γ' Σύνοδο της Θ' Περιόδου των εργασιών της Βουλής, η σύνθεση της Επιτροπής είχε ως ακολούθως: Ευάγγελος Βλασσόπουλος, Aλέξανδρος Δαμιανίδης, Γεώργιος Κατσιμπάρδης, Δημήτριος Κουτσόγιωργας, Ευάγγελος Μαλέσιος, Στέφανος Μανίκας, Χρήστος Οικονόμου, Ιωάννης Παπαδάτος, Φραγκλίνος Παπαδέλλης, Παρασκευάς Παρασκευόπουλος, Εμμανουήλ Σκουλάκης, Κωνσταντίνος Στεφανής (Πρόεδρος της Επιτροπής), Τηλέμαχος Χυτήρης, Νικόλαος Αναστασόπουλος, Μαριέτα Γιαννάκου, Αθανάσιος Γιαννόπουλος (Αντιπρόεδρος της Επιτροπής), Αθανάσιος Δαβάκης, Αναστάσιος Καραμάριος, Χρήστος Μαρκογιαννάκης, Φάνη Πετραλιά-Πάλλη, Γεώργιος Σούρλας, Παρθένα Φουντουκίδου, Απόστολος Τασούλας (Γραμματέας), Φώτιος Κουβέλης και Ιωάννης Δημαράς. 

Μετά τις από 15.1.1999 και 12.3.1999 αποφάσεις του Προέδρου της Βουλής οι Βουλευτές κ.κ. Νικόλαος Σαλαγιάννης, Κωνσταντίνος Ευμοιρίδης και Βασίλειος Παπαγεωργόπουλος αντικαταστάθηκαν από τους Βουλευτές κ.κ. Εμμανουήλ Σκουλάκη, Αθανάσιος Γιαννόπουλο και Χρήστο Μαρκογιαννάκη, αντιστοίχως. 

I. ΣΥΝΕΔΡΙΑΣΕΙΣ

H Eπιτροπή κατά τη διάρκεια της Γ' Συνόδου πραγματοποίησε τις ακόλουθες συνεδριάσεις: 

ΘΕΜΑΤΑ ΗΜΕΡΗΣΙΑΣ ΔΙΑΤΑΞΗΣ 
 ΗΜΕΡ. ΣΥΖΗΤΗΣΕΩΣ 
 
1. α)Εκλογή Αντιπροέδρου 
 27.1.99 
 

β)Απολογισμός του έργου 

της Επιτροπής. 

γ)Σχεδιασμός για την 

περαιτέρω λειτουργίας της. 

δ)Συγκρότηση Υποεπιτροπών, 

βάσει προηγούμενων 

διαβουλεύσεων. 

2. Εισήγηση της κυρίας 
 10.2.99 
 

Μαριέτας Γιαννάκου επί 

του θέματος "ναρκωτικά 

και διεθνείς οργανισμοί". 

3. Ναρκωτικά και διεθνείς 
 24.2.99 
 

οργανισμοί. 

4. Συζήτηση επί του Κεφαλαίου 
 17.3.99 
 

Β' (Διατάξεις περί 

Ναρκωτικών Ποινικού Κώδικα, 

Κώδικα Ποινικής Δικονομίας 

και ειδικές ποινικές διατάξεις) 

του σχεδίου νόμου του 

Υπουργείου Δικαιοσύνης 

"Ενοποίηση του πρώτου βαθμού 

δικαιοδοσίας των πολιτικών 

και ποινικών δικαστηρίων, 

τροποποίηση και αντικατάσταση 

διατάξεων των νόμων 1756/1988 

(ΦΕΚ 35Α), 1729/1987 (ΦΕΚ 144Α), 

του Ποινικού Κώδικα, του Κώδικα 

Ποινικής Δικονομίας, του Κώδικα 

Πολιτικής Δικονομίας και άλλες διατάξεις". 

5. α)Σύνταξη προτάσεων σχετικά 
 5.5.99 
 

με το σχέδιο νόμου του 

Υπουργείου Δικαιοσύνης 

"Ενοποίηση του πρώτου βαθμού 

δικαιοδοσίας των πολιτικών 

και ποινικών δικαστηρίων, 

τροποποίηση και αντικατάσταση 

διατάξεων των νόμων 1756/1988 

(ΦΕΚ 35Α'), 1729/1987 (ΦΕΚ 144Α'), 

του Ποινικού Κώδικα, του Κώδικα 

Ποινικής Δικονομίας, του Κώδικα 

Πολιτικής Δικονομίας και άλλες διατάξεις". 

β)Προτάσεις του Προέδρου 

της Επιτροπής ως προς το 

νομικό καθεστώς και τη 

λειτουργία δημοσίων και 

ιδιωτικού δικαίου φορέων 

για την καταπολέμηση 

των ναρκωτικών. 

6. Προτάσεις του Προέδρου 
 7.5.99 
 

της Επιτροπής ως προς το 

νομικό καθεστώς και τη 

λειτουργία δημοσίων και 

ιδιωτικού δικαίου φορέων για 

την καταπολέμηση των ναρκωτικών. 

7. Συνέχιση της συζήτησης επί των 
 19.5.99 
 

προτάσεων του Προέδρου της 

Επιτροπής, ως προς το νομικό 

καθεστώς και τη λειτουργία 

δημοσίων και ιδιωτικού δικαίου 

φορέων για την καταπολέμηση των 

ναρκωτικών. 

Προς διαμόρφωση ολοκληρωμένης εικόνας διευκρινίζεται, ότι η Επιτροπή είχε ήδη ενημερωθεί κατά τη διάρκεια της Β' Συνόδου για θέματα της αρμοδιότητάς της από τον τότε Υπουργό Υγείας και Πρόνοιας κ. Κωνσταντίνο Γείτονα, τον Υφυπουργό κ. Εμμανουήλ Σκουλάκη, την κυρία Μένη Μαλλιώρη Πρόεδρο του Οργανισμού Καταπολέμησης Ναρκωτικών (Ο.ΚΑ.ΝΑ), τον Υπουργό Δικαιοσύνης κ. Ευάγγελο Γιαννόπουλο, τον τότε Υπουργό Δημόσιας Τάξης κ. Γεώργιο Ρωμαίο, τον Υπουργό Εθνικής Παιδείας και Θρησκευμάτων κ. Γεράσιμο Αρσένη και τον Υπουργό Εθνικής 'Αμυνας κ. Απόστολο Τσοχατζόπουλο. 

Επίσης, η Επιτροπή ενημερώθηκε για τις δραστηριότητες και το επιτελικό έργο των θεραπευτικών κοινοτήτων από τους κάτωθι: 

α) Κατερίνα Αποστόλου από το Δημόσιο Ψυχιατρείο Αθηνών, β)Κατερίνα Μάτσα, Διευθύντρια της μονάδος "18 ΑΝΩ", γ) Αχιλλέα Κρυστάλλη, Διευθυντή της μονάδας "18 ΑΝΩ", δ) 'Αννα Κοκέβη, επιστημονική υπεύθυνη του ΕΚΤΕΠΝ, ε) Γεράσιμο Νοταρά, Πρόεδρο ΚΕΘΕΑ, στ) Χαράλαμπο Πουλόπουλο, Διευθυντή ΚΕΘΕΑ. 

Τέλος, η Επιτροπή είχε καλέσει σε ακρόαση τους κ.κ.: α)Στέφανο Γαβρά, Πρόεδρο της Επιτροπής του Ν. 2331/1975 "για την πρόληψη και καταστολή νομιμοποίησης εσόδων από εγκληματικές δραστηριότητες" και β)Γεώργιο Τραγάκη, μέλος της Επιτροπής - εκπρόσωπο του Υπουργείου Εθνικής Οικονομίας και εθνικό εκπρόσωπο FATF-ΟΟΣΑ. 

II. ΤΟΜΕΙΣ ΔΡΑΣΤΗΡΙΟΤΗΤΑΣ ΚΑΙ ΔΡΑΣΕΙΣ - ΣΧΗΜΑΤΑ ΕΡΓΑΣΙΑΣ ΚΑΙ ΕΙΣΗΓΗΤΕΣ 

Σύμφωνα με εισήγηση του Προέδρου της Επιτροπής καθορίστηκαν προεπιλεγμένοι τομείς ευθύνης των μελών με αντίστοιχες προβλεπόμενες δράσεις, προκειμένου να διευκολυνθεί το έργο της Επιτροπής. 

ΤΟΜΕΙΣ ΔΡΑΣΤΗΡΙΟΤΗΤΑΣ 

1. Υπηρεσίες καταστολής και δίωξης. 

2. Δικαστικές Αρχές - Φυλακές. 

3. Προγράμματα Πρόληψης. 

4. Θεραπευτικά Προγράμματα. 

5. Προγράμματα Αποκατάστασης. 

6. Επικοινωνιακή Πολιτική (Μ.Μ.Ε.). 

7. Επικοινωνία με ξένουs Οργανισμούς, Κοινοβούλια. 

8. Νομική επεξεργασία της κείμενης νομοθεσίας και επισήμανση ανάγκης για αλλαγές. 

9. Σύνταξη Εκθέσεων και Προτάσεις. 

ΔΡΑΣΕΙΣ 

Α.ΚΑΤΑΡΤΙΣΗ ΑΡΧΕΙΟΥ 

1. Νομοθετικές πράξεις - Υπουργικές Αποφάσεις της χώρας μας - Πορίσματα Κοινοβουλευτικών Επιτροπών. 

2. Τρέχουσα νομοθεσία των χωρών Ε.Ε. - Η.Π.Α. - Καναδά κ.α.. 

3. Αποφάσεις - Οδηγίες - Εκθέσεις διεθνών Οργανισμών (Γραφείο Ναρκωτικών Ο.Η.Ε. - Π. Ο.Υ. - UNESCO - Ε.Ε. - Συμβούλιο της Ευρώπης. 

4. Θέσεις και απόψεις διεθνών Επιστημονικών Εταιρειών. 

5. Θέσεις και απόψεις ελληνικών Εταιρειών και Οργανώσεων. 

6. Clip Service των εγχωρίων Μέσων Ενημέρωσης σε θέματα σχετιζόμενα με τα ναρκωτικά. 

Β. ΕΝΗΜΕΡΩΣΗ ΑΠΟ ΥΠΕΥΘΥΝΟΥΣ ΦΟΡΕΙΣ (γραπτή και προφορική υπό τύπον ακροάσεων) 

1. Ηγεσία ή υπεύθυνη εκπροσώπηση αρμοδίων Υπουργείων (π.χ. Υπουργεία Υγείας και Πρόνοιας, Δικαιοσύνης, Δημόσιας Τάξης κ. α.) 

2. Δημόσιες Υπηρεσίες (π.χ. Αστυνομία, Τελωνεία, Φυλακές, Διεύθυνση Σχολικής Υγείας κ.α.). 

3. Συνδικαλιστικοί φορείς, Σωματεία και Σύνδεσμοι, Δημοτικοί Παράγοντες. 

4. Ειδικοί επιστήμονες. 

5. Εκπρόσωποι ιδιωτικών Μ.Μ.Ε., ΕΣΗΕΑ και συναφείς. 

6. Φορείς παροχής Υπηρεσιών (Θεραπευτικών, πρόληψης κ.α.). 

7. Ενδεχομένως και Υπεύθυνοι ξένων πρωτοποριακών προγραμμάτων (π.χ. Ελβετίας). 

Γ. ΕΠΙΣΚΕΨΕΙΣ ΜΕΛΩΝ ΤΗΣ ΕΠΙΤΡΟΠΗΣ 

1. Σε αρμόδιες ή σχετικές με τα ναρκωτικά Υπηρεσίες (Διωκτικές Αρχές, Φυλακές κ.α.). 

2. Σε Θεραπευτικές Μονάδες. 

3. Ενδεχομένως σε ειδικά Κέντρα του εξωτερικού όπου εφαρμόζονται ειδικά προγράμματα. 

Δ. ΕΠΙΚΟΙΝΩΝΙΑ ΜΕ ΤΑ Μ.Μ.Ε. 

Ε. ΕΚΘΕΣΕΙΣ ΔΡΑΣΤΗΡΙΟΤΗΤΩΝ ΤΗΣ ΕΠΙΤΡΟΠΗΣ 

1. Σύνταξη 'Εκθεσης Πεπραγμένων των επιμέρους εισηγητών ή ομάδων στην Ολομέλεια της Επιτροπής. 

2. Σύνταξη εξαμηνιαίας 'Εκθεσης Πεπραγμένων στην Ολομέλεια της Βουλής και στα αρμόδια Υπουργεία. 

ΣΤ. ΕΠΕΞΕΡΓΑΣΙΑ ΚΑΙ ΣΥΝΤΑΞΗ ΠΡΟΤΑΣΕΩΝ 

1. Για πρωτοβουλίες και δράσεις εντός του υφισταμένου νομικού πλαισίου. 

2. Για την αναμόρφωση του νομοθετικού πλαισίου με αντίστοιχες προτάσεις προς τα αρμόδια Υπουργεία και την Ολομέλεια της Βουλής. 

Μετά την συζήτηση της εισήγησης του Προέδρου, η Επιτροπή κατέληξε στα ακόλουθα σχήματα εργασίας. 

Τομείς Εργασίας - Εισηγητές 

1. Ναρκωτικά και Διεθνείς Οργανισμοί 

Μαριέτα Γιαννάκου 

2. Επικοινωνιακή Πολιτική 

Τηλέμαχος Χυτήρης 

Ευάγγελος Μαλέσιος 

3. Προγράμματα πρόληψης - επανένταξη και αγωγή υγείας 

Εμμανουήλ Σκουλάκης 

Ευάγγελος Βλασσόπουλος 

Παρθένα Φουντουκίδου 

4. Θεραπευτικά προγράμματα και προτάσεις 

Στέφανος Μανίκας 

Φραγκλίνος Παπαδέλλης 

5. Καταστολή, απονομή δικαιοσύνης 

Γεώργιος Σούρλας 

Αναστάσιος Καραμάριος 

6. Νομική επεξεργασία νομοθεσίας 

Ιωάννης Παπαδάτος 

Χρήστος Μαρκογιαννάκης 

Απόστολος Τασούλας 

7. Οργάνωση Επισκέψεων 

Αθανάσιος Γιαννόπουλος 

Παρασκευάς Παρασκευόπουλος 

Δημήτριος Κουτσόγιωργας 

ΙΙΙ. ΣΥΜΒΟΛΗ ΣΤΗ ΔΙΑΜΟΡΦΩΣΗ ΝΟΜΟΘΕΤΙΚΟΥ ΠΛΑΙΣΙΟΥ 

Κατά τη διάρκεια της Γ' Συνόδου, στα πλαίσια του έργου της για την παρακολούθηση της κείμενης νομοθεσίας η Επιτροπή, συνεζήτησε το θέμα της λήξης της σύμβασης 14 θεραπευτών στη Μονάδα Απεξάρτησης ΨΝΑ (18 ΑΝΩ) και πρότεινε να λυθεί το πρόβλημα με τροπολογία, η οποία ετέθη υπόψη του Υπουργού Υγείας και Πρόνοιας κ. Λάμπρου Παπαδήμα, προκειμένου να συμπεριληφθεί ως ίδιον άρθρον στο νομοσχέδιο του Υπουργείου Υγείας και Πρόνοιας "Ανάπτυξη και εκσυγχρονισμός των Υπηρεσιών Ψυχικής Υγείας και άλλες διατάξεις". 

Επίσης, η Επιτροπή ενημερώθηκε από την κυρία Μαριέτα Γιαννάκου για τις πρωτοβουλίες που έχουν αναλάβει διεθνείς οργανισμοί, για την αντιμετώπιση του προβλήματος των ναρκωτικών (χρήση, είδη, διακίνηση, παραγωγή, νομοθεσία, αποφάσεις, τρόποι αντιμετώπισης και τομείς συνεργασίας). 

Με αφορμή την κατάθεση και συζήτηση στην αρμόδια Επιτροπή της Βουλής του νομοσχεδίου του Υπουργείου Δικαιοσύνης "Ενοποίηση του πρώτου βαθμού δικαιοδοσίας των πολιτικών και ποινικών δικαστηρίων, τροποποίηση και αντικατάσταση διατάξεων των νόμων 1756/1998 (ΦΕΚ 35Α), 1729/1987 (ΦΕΚ 144Α), του Ποινικού Κώδικα, του Κώδικα Ποινικής Δικονομίας, του Κώδικα Πολιτικής Δικονομίας και άλλες διατάξεις", η Επιτροπή πραγματοποίησε δύο συνεδριάσεις με θέμα την επεξεργασία του Β' Κεφαλαίου του νομοσχεδίου και την σύνταξη σχετικών προτάσεων. 

Κατά τη διάρκεια των εν λόγω συνεδριάσεων η Πρόεδρος του Οργανισμού Καταπολέμησης Ναρκωτικών (Ο.ΚΑ.ΝΑ) κυρία Μένη Μαλλιώρη ενημέρωσε τα μέλη της Επιτροπής για τις θέσεις του Οργανισμού και προέβη σε επισημάνσεις και παρατηρήσεις επί ορισμένων σημείων του νομοσχεδίου. 

Στη συνεδρίαση της 5.5.1999, με θέμα ημερήσιας διάταξης τη σύνταξη προτάσεων σχετικά με το υπό ψήφιση νομοσχέδιο, παρέστη ο Υπουργός Δικαιοσύνης κ. Ευάγγελος Γιαννόπουλος. 

Με στόχο τη διαμόρφωση των προτάσεων της Επιτροπής, που θα αποτελέσουν την αφετηρία ευρύτερου προβληματισμού, για ενδεχόμενες νομοθετικές ρυθμίσεις από την Ολομέλεια της Βουλής, ο Πρόεδρος της Επιτροπής επεξεργάστηκε και έθεσε υπόψιν των μελών της το κείμενο που ακολουθεί και το οποίο αναφέρεται στο νομικό καθεστώς και τη λειτουργία Δημοσίων και Ιδιωτικού Δικαίου Φορέων για την καταπολέμηση των ναρκωτικών. 

"Το θέμα που προέκυψε από την κατάθεση νομοσχεδίου του Υπουργείου Δικαιοσύνης και συζητήθηκε από την Επιτροπή μας είναι ενδεικτικό της ανάγκης ανάληψης απο μέρους της Επιτροπής πρωτοβουλιών, που θα συμβάλουν σε μια όσο το δυνατόν πιο συντονισμένη νομοθετική παρέμβαση στα επιμέρους θέματα του προβλήματος των ναρκωτικών. 

Γενικά χρειάζεται μία ενιαιοποίηση των μέχρι τούδε νόμων και των εν γένει ρυθμίσεων (προεδρικών διαταγμάτων και υπουργικών αποφάσεων) που αφορούν στα ναρκωτικά, κατά τρόπο που να διασφαλίζουν ένα σαφές ενιαίο θεσμικό πλαίσιο με αποφυγή επαλληλίας αρμοδιοτήτων, νομοθετικών κενών και πλεονασμών, σποραδικών και συμπτωματικών ρυθμίσεων με αυστηρά οριοθετημένο πυρήνα γενικών αρχών και με επαρκή ευελιξία προσαρμογής στις ανακύπτουσες συνθήκες ως προς τα επί μέρους περιφερειακά θέματα. 

Από το 1987 μέχρι σήμερα είχαμε 10 συνολικά νόμους που άπτονται άμεσα του θέματος των Ναρκωτικών. Με την προσθήκη της κατάθεσης και του Νομοσχεδίου του Υπουργείου Δικαιοσύνης οι νόμοι γίνονται 11. Μία ριζική αναθεώρηση και ένταξη όλων αυτών σε κοινό νομοσχέδιο είναι ίσως ευκταία, αλλά προσκρούει σε σημαντικούς χρονικούς και τεχνικούς περιορισμούς. 

Για το λόγο αυτό, μία πρώτη αλλά βασική στο όλο θέμα προσέγγιση θα ήταν η διαμόρφωση γενικών αλλά συγκεκριμένων προτάσεων ως προς το νομικό καθεστώς, τις αρμοδιότητες και τον τρόπο λειτουργίας των δημόσιων και ιδιωτικών φορέων, που διαδραματίζουν σημαντικό ρόλο στο χώρο των ναρκωτικών. Αυτό αφορά ιδιαίτερα στον Ο.ΚΑ.ΝΑ. 

Ο Ο.ΚΑ.ΝΑ ιδρύθηκε με το νόμο 2161/93 και άρχισε να λειτουργεί βάσει αυτού του νόμου το 1995. Είναι αυτοδιοικούμενο Νομικό Πρόσωπο Ιδιωτικού Δικαίου και τελεί υπό την εποπτεία του Υπουργείου Υγείας και Πρόνοιας. Στο άρθρο 2 "Σκοποί και αρμοδιότητες" αναφέρεται πως σκοπός του Οργανισμού είναι ο σχεδιασμός, η προώθηση, ο διϋπουργικός συντονισμός και η εφαρμογή εθνικής πολιτικής σχετικά με την πρόληψη και τη θεραπεία, την επαγγελματική κατάρτιση και την επανένταξη των εξαρτημένων από φαρμακευτικές ουσίες. 

'Οπως είναι αυτονόητο, ο βασικός σκοπός του οργανισμού είναι ο διυπουργικός συντονισμός και η εφαρμογή Εθνικής Πολιτικής στο χώρο των Ναρκωτικών, σκοπός όμως ανέφικτος από το ίδιο το νομικό καθεστώς που διέπει τον Ο.ΚΑ.ΝΑ. Πρώτο βήμα προς την κατεύθυνση αυτή θα πρέπει να είναι η αναβάθμιση του Ο.ΚΑ.ΝΑ που προϋποθέτει την υπαγωγή του κατ' ευθείαν στον Πρωθυπουργό, με άμεσο εποπτεύον Υπουργείο το Υπουργείο Υγείας και Πρόνοιας. Με έστω δύο διϋπουργικές συναντήσεις το χρόνο (υπό την προεδρία του Πρωθυπουργού ή αναπληρούμενου από τον Υπουργό Υγείας) και με την εγκατάσταση γραφείων Ναρκωτικών στα συναρμόδια Υπουργεία ως τμήματα του συντονιστικού οργάνου (κατά το πρότυπο του Εθνικού Συντονιστικού Οργάνου 'Ερευνας) είναι δυνατόν να προκύψει ουσιαστικός συντονισμός και διαμόρφωση και υλοποίηση Εθνικής Πολιτικής στο χώρο αυτό. 

Το σχήμα αυτό, άλλωστε, έχει υιοθετηθεί από τις περισσότερες χώρες της Ευρωπαϊκής 'Ενωσης. Σε μία τέτοια περίπτωση ο ρόλος του Ο.ΚΑ.ΝΑ, θα είναι αυστηρά συντονιστικός, επιτελικός, εφορευτικός και ελεγκτικός. Θα διοικείται από 9μελές Διοικητικό Συμβούλιο (αντί του 15μελούς) για να είναι ευέλικτο και αποτελεσματικό με σύνθεση που θα περιλαμβάνει τους εξής εξουσιοδοτημένους εκπροσώπους. 

- 1 εκπρόσωπο του Υπουργείου Υγείας και Πρόνοιας 

- 1 εκπρόσωπο του Υπουργείου Δικαιοσύνης 

- 1 εκπρόσωπο του Υπουργείου Εθνικής Παιδείας και Θρησκευμάτων 

- 1 εκπρόσωπο του Σ.Ο.Δ.Ν., συντονιστικό 'Οργανο Δίωξης ναρκωτικών (όργανο που συμπεριλαμβάνει τα 3 Υπουργεία που συμμετέχουν τώρα στο Δ.Σ. του Ο.ΚΑ.ΝΑ, δηλαδή Δημόσιας Τάξης, Οικονομικών και Εμπορικής Ναυτιλίας). 

- 1 εκπρόσωπο του Υπουργείου Εθνικής Αμύνης, σε αντικατάσταση του εκπροσώπου του Υπουργείου Πολιτισμού. 

- 1 εκπρόσωπο από ΚΕΔΚΕ 

- 1 εκπρόσωπο από τα Θεραπευτικά Προγράμματα συνολικά της χώρας και όχι από τις θεραπευτικές Κοινότητες 

και θα δομείται κατά τμήματα (Διοικητικό - Προσωπικό, Οικονομικό, Τεχνικής και Επιστημονικής Υποστήριξης, Πληροφοριών και Δημόσιων Σχέσεων). 

Η νομική του μορφή θα πρέπει να γίνει αντικείμενο προβληματισμού εάν, δηλαδή, θα πρέπει να παραμείνει ως ίδρυμα ιδιωτικού ή δημόσιου δικαίου. Η διατήρηση του ως ιδιωτικού του δίνει την απαιτούμενη ευχέρεια διακίνησης πόρων και γρήγορης λήψης αποφάσεων, αλλά του στερεί τη δυνατότητα παρέμβασης - έστω και υπό τύπον άντλησης πληροφοριών- από δημόσιες υπηρεσίες. Τα αντίθετα πλεονεκτήματα και μειονεκτήματα ορίζουν την υπόστασή του ως Δημόσιου Φορέα. 'Ισως μία υβριδική νομική φόρμουλα να ανταποκρινόταν καλύτερα στο ρόλο του Ο.ΚΑ.ΝΑ και κάτι τέτοιο θα πρέπει να αναζητηθεί. 

Επί πλέον στον Ο.ΚΑ.ΝΑ θα πρέπει να συγκλίνουν όλες οι εκθέσεις όλα τα στοιχεία (ερευνητικά ή μη) που έχουν σχέση με το θέμα των ναρκωτικών, έστω και αν η πηγή του προωτογενούς πληροφοριακού υλικού εντάσσεται στην αρμοδιότητα άλλων δημόσιων ή ιδιωτικών οργανισμών. 

Ο Ο.ΚΑ.ΝΑ θα πρέπει επίσης να είναι το όργανο που αξιολογεί και εγκρίνει τη λειτουργία παντός προγράμματος θεραπευτικού, προληπτικού ή αποκατάστασης (επιχορηγούμενου ή μη από το Κράτος) και ο Ο.ΚΑ.ΝΑ ελέγχει (με όργανα και τρόπους που θα οριστούν) τη λειτουργία αυτών των προγραμμάτων με δυνατότητα, βάσει ορισμένων διαδικασιών, τη συνέχιση ή τη διακοπή της λειτουργίας τους χωρίς εξαιρέσεις. 

Σε ένα τέτοιο πλαίσιο λειτουργίας, ενώ ο Ο.ΚΑ.ΝΑ θα διατηρεί τη δικαιοδοσία έγκρισης, παρακολούθησης και ελέγχου των προγραμμάτων και υπηρεσιών, ο ίδιος ο οργανισμός δεν θα έχει τη δυνατότητα υλοποίησης προγραμμάτων τα οποία είτε θα εγκρίνει, όταν του υποβάλλονται ή θα τα υποκινεί και θα τα αναθέτει (δια προκηρύξεων ή άλλων μέσων), όταν το κρίνει απαραίτητο. Η απεξάρτησή του από την ευθύνη υλοποίησης προγραμμάτων θα προσδώσει στον Ο.ΚΑ.ΝΑ τον ουσιαστικό του ρόλο ως Εθνικού Συντονιστικού Οργάνου, με αρμοδιότητες παραγωγής πολιτικής σε επιτελικό επίπεδο αξιολόγησης και ελέγχου της εφαρμοζόμενης πολιτικής καθώς και αξιολόγησης παντός, υπό οιαδήποτε μορφή χρηματοδοτούμενου από το Δημόσιο, φορέα υλοποίησης προγραμμάτων σχετικά με τα ναρκωτικά. 

Πρακτικά σε ένα τέτοιο πλαίσιο αρμοδιοτήτων εντάσσεται η υποχρέωση όλων των φορέων (αυτοδιαχειριζόμενων ή μη) παροχής στον Ο.ΚΑ.ΝΑ των αιτούμενων πληροφοριών, απαραίτητων για την αξιολόγηση των ίδιων των προγραμμάτων για τη διαμόρφωση της Εθνικής Πολιτικής, καθώς και για την εκπλήρωση των υποχρεώσεων της χώρας μας έναντι των συμβατικών της υποχρεώσεων με τους διεθνείς οργανισμούς (Ηνωμένα 'Εθνη, Παγκόσμιος Οργανισμός Υγείας, Ευρωπαϊκή 'Ενωση, ΕMDDA). 

Eπί πλέον στο ίδιο πλαίσιο θα ρυθμίζονται οι σχέσεις του Ο.ΚΑ.ΝΑ με την Τοπική Αυτοδιοίκηση, ειδικότερα στον τομέα της δομής και λειτουργίας των Κέντρων πρόληψης κατά τρόπο που να διασφαλίζει κεντρικό και ανεξάρτητο ποιοτικό έλεγχο των προγραμμάτων, αλλά και διοικητική αυτοτέλεια (από την τοπική αυτοδιοίκηση) της λειτουργίας τους". 

Τα μέλη της Επιτροπής έκαναν αποδεκτές τις θέσεις του Προέδρου, αυτοτελώς, αλλά και ως βάση, κυρίως, περαιτέρω εξειδίκευσης και τεχνικής επεξεργασίας των προτάσεων, ώστε το βασικό κείμενο να λάβει μορφή πρότασης για την κατάρτιση νομοσχεδίου και να συμβάλει στη δημιουργία νέου θεσμικού πλαισίου. 

Αθήνα, 28 Μαΐου 1999 

Ο ΠΡΟΕΔΡΟΣ ΤΗΣ ΕΠΙΤΡΟΠΗΣ

ΚΩΝΣΤΑΝΤΙΝΟΣ ΣΤΕΦΑΝΗΣ


Ο ΑΝΤΙΠΡΟΕΔΡΟΣ

ΑΘΑΝΑΣΙΟΣ ΓΙΑΝΝΟΠΟΥΛΟΣ
 Ο ΓΡΑΜΜΑΤΕΑΣ

ΑΠΟΣΤΟΛΟΣ ΤΑΣΟΥΛΑΣ
 


ΤΑ ΜΕΛΗ


ΕΥΑΓΓΕΛΟΣ ΒΛΑΣΣΟΠΟΥΛΟΣ 

ΑΛΕΞΑΝΔΡΟΣ ΔΑΜΙΑΝΙΔΗΣ 

ΓΕΩΡΓΙΟΣ ΚΑΤΣΙΜΠΑΡΔΗΣ 

ΔΗΜΗΤΡΙΟΣ ΚΟΥΤΣΟΓΙΩΡΓΑΣ 

ΕΥΑΓΓΕΛΟΣ ΜΑΛΕΣΙΟΣ 

ΣΤΕΦΑΝΟΣ ΜΑΝΙΚΑΣ 

ΧΡΗΣΤΟΣ ΟΙΚΟΝΟΜΟΥ 

ΙΩΑΝΝΗΣ ΠΑΠΑΔΑΤΟΣ 

ΦΡΑΓΚΛΙΝΟΣ ΠΑΠΑΔΕΛΛΗΣ

ΠΑΡΑΣΚΕΥΑΣ ΠΑΡΑΣΚΕΥΟΠΟΥΛΟΣ
 ΤΗΛΕΜΑΧΟΣ ΧΥΤΗΡΗΣ

ΝΙΚ. ΑΝΑΣΤΑΣΟΠΟΥΛΟΣ

ΜΑΡΙΕΤΤΑ ΓΙΑΝΝΑΚΟΥ

ΑΘΑΝΑΣΙΟΣ ΔΑΒΑΚΗΣ

ΑΝΑΣΤΑΣΙΟΣ ΚΑΡΑΜΑΡΙΟΣ

ΧΡΗΣΤΟΣ ΜΑΡΚΟΓΙΑΝΝΑΚΗΣ

ΦΑΝΗ ΠΑΛΛΗ - ΠΕΤΡΑΛΙΑ

ΓΕΩΡΓΙΟΣ ΣΟΥΡΛΑΣ

ΠΑΡΘΕΝΑ ΦΟΥΝΤΟΥΚΙΔΟΥ

ΦΩΤΙΟΣ ΚΟΥΒΕΛΗΣ
 


ΕΜΜΑΝΟΥΗΛ ΣΚΟΥΛΑΚΗΣ ΙΩΑΝΝΗΣ ΔΗΜΑΡΑΣ " 

ΠΡΟΕΔΡΟΣ (Απόστολος Κακλαμάνης): Kύριοι συνάδελφοι, έχουν διανεμηθεί τα Πρακτικά της Τρίτης 18 Μαϊου 1999 και της Τετάρτης 19 Μαϊου 1999 και παρακαλώ για την επικύρωσή τους. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς τα Πρακτικά της Τρίτης 18 Μαϊου 1999 και της Τετάρτης 19 Μαϊου 1999 επικυρώθηκαν. 

Επίσης, παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών των συνεδριάσεων: ΡΛ' 20.5.1999, ΡΛΑ' 21.5.1999, ΡΛΒ' 24.5.1999, ΡΛΓ' 25.5.1999, ΡΛΔ' 26.5.1999, ΡΛΕ' 27.5.1999 και ΡΛΣΤ' 28.5.1999. 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Παρεσχέθη η ζητηθείσα εξουσιοδότηση. 

Κύριοι συνάδελφοι, έχω την τιμή να ανακοινώσω στο Σώμα τη λήξη των εργασιών της Γ' Συνόδου της Θ' Περιόδου της Βουλής, η οποία κηρύσσεται με το προεδρικό διάταγμα υπ' αριθμόν 102, Φύλλο της Εφημερίδος της Κυβερνήσεως 109Α'/28.5.99, το οποίο θα θυροκολληθεί ευθύς αμέσως. 

Το Τμήμα Διακοπής των Εργασιών της Βουλής θα αρχίσει τις εργασίες του με την πρώτη του σύνθεση την Τρίτη 22 Ιουνίου 1999. 

Κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 16.30' λύεται η συνεδρίαση. 

Ο ΠΡΟΕΔΡΟΣ                                                                                 ΟΙ ΓΡΑΜΜΑΤΕΙΣ
