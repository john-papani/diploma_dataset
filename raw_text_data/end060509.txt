ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΡΛ΄

Τρίτη 9 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Α.Λιάσκου, σελ.
3. Ανακοινώνεται ότι τη συνεδρίαση παρακολουθούν δόκιμοι υπαξιωματικοί της Σχολής Μονίμων Υπαξιωματικών Τρικάλων, σελ.
4. Επί διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί της αρχής και των τροπολογιών του σχεδίου νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία», σελ.

ΟΜΙΛΗΤΕΣ
Α. Επί διαδικαστικού θέματος:
ΑΛΟΓΟΣΚΟΥΦΗΣ Γ., σελ.
ΔΡΑΓΑΣΑΚΗΣ Ι., σελ.
ΚΑΚΛΑΜΑΝΗΣ Α., σελ.
ΜΑΚΡΥΠΙΔΗΣ Α., σελ.
ΝΙΚΟΛΑΙΔΟΥ Β., σελ.

Β. Επί του σχεδίου νόμου του Υπουργείου Οικονομίας και Οικονομικών:
ΑΛΟΓΟΣΚΟΥΦΗΣ Γ., σελ.
ΒΕΡΓΙΝΗΣ Ξ., σελ.
ΓΕΙΤΟΝΑΣ Κ., σελ.
ΔΕΡΜΕΝΤΖΟΠΟΥΛΟΣ Α., σελ.
ΔΡΑΓΑΣΑΚΗΣ Ι., σελ.
ΚΑΡΑΟΓΛΟΥ Θ., σελ.
ΜΑΚΡΥΠΙΔΗΣ Α., σελ.
ΝΙΚΟΛΑΙΔΟΥ Β., σελ.
ΤΖΕΚΗΣ Α., σελ.

      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΛ΄
      Τρίτη 9 Μαΐου 2006
      Αθήνα, σήμερα στις 9 Μαΐου 2006, ημέρα Τρίτη και ώρα 18.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Προέδρου αυτής κ. ΑΝΝΑΣ ΜΠΕΝΑΚΗ-ΨΑΡΟΥΔΑ.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Θεόδωρο Καράογλου, Βουλευτή Β΄ Θεσσαλονίκης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      
      1) Ο Βουλευτής B’ Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα εφημερίδας το οποίο αναφέρεται στη μη αξιοποίηση των ακτινολογικών μηχανημάτων από το ΙΚΑ Ν. Ιωνίας.
      2) Ο Βουλευτής B’ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την οικονομική της ενίσχυση καθώς και των οργανώσεων – μελών της.
      3) Ο Βουλευτής B’ Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Σύνδεσμος Δήμων και Κοινοτήτων για την προστασία και ανάπλαση του Πεντελικού ζητεί να ληφθούν άμεσα μέτρα και να γίνουν συντονισμένες ενέργειες  για την αντιμετώπιση του παράσιτου που καταστρέφει τα πεύκα.
      4) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Δήμαρχος Φαλώρειας Τρικάλων ζητεί την οικονομική ενίσχυση των βαμβακοκαλλιεργητών της περιοχής λόγω της ζημιάς που υπέστησαν οι καλλιέργειές τους, από βροχοπτώσεις.
      5) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας με το οποίο ζητείται η απομάκρυνση εγκαταλελειμμένου πλοίου από το λιμάνι της Ερμιόνης του Νομού Αργολίδας.
      6) Ο Βουλευτής A’ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η κυρία Χριστίνα Θυμιούδη, δασκάλα σε Σχολείο της Βαυαρίας, ζητεί την επίλυση εργασιακού της προβλήματος.
      7) Ο Βουλευτής A’ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία ο Πανελλήνιος Σύλλογος Θεατρολόγων ζητεί την αξιοποίηση των θεατρολόγων στην Α΄/θμια Εκπαίδευση.
      8) Οι Βουλευτές A’ Θεσσαλονίκης και Μαγνησίας κύριοι ΓΕΩΡΓΙΟΣ ΧΟΥΡΜΟΥΖΙΑΔΗΣ και ΝΙΚΟΛΑΟΣ ΓΚΑΤΖΗΣ αντίστοιχα κατέθεσαν αναφορά με την οποία η Παγγερμανική Συντονιστική Γραμματεία Ομοσπονδιών Συλλόγων Ελλήνων Γονέων, ο Σύλλογος Γονέων και Κηδεμόνων του Ελληνικού Λυκείου του  Ντύσσελντορφ και το Συντονιστικό Όργανο των Σχολείων Βορείου Ρηνανίας – Βεστφαλίας διαμαρτύρονται για την αλλαγή του καθεστώτος εισαγωγής των ελληνοπαίδων του εξωτερικού στα ΑΕΙ και ΤΕΙ της Ελλάδας και ζητούν την αναβάθμιση της ελληνόγλωσσης εκπαίδευσης του εξωτερικού.
      9) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Αλιευτικός Σύλλογος «Ο ΑΡΓΟΛΙΚΟΣ» ζητεί την ένταξη στο Ε.Π. 2000 – 2006 του έργου «Μελέτη της αλιευτικής βιωσιμότητας του Αργολικού Κόλπου».
      10) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία το Λιμενικό Ταμείο Καρύστου ζητεί να καλυφθούν οι ελλείψεις σε προσωπικό και μέσα του Υπολιμεναρχείου Καρύστου.
      11) Η Βουλευτής Εύβοιας κ. ΑΙΚΑΤΕΡΙΝΗ ΠΕΡΛΕΠΕ – ΣΗΦΟΥΝΑΚΗ κατέθεσε αναφορά με την οποία ο Δήμαρχος Αυλώνος ζητεί την οικονομική ενίσχυση του Προγράμματος Αθλητικών Υποδομών.
      12) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Ιωάννης Παπανικολάου διαμαρτύρεται για τις ενέργειες της Επιτροπής Κεφαλαιαγοράς που αφορούν στην εταιρεία «Γ. ΛΕΒΕΝΤΑΚΗΣ ΑΒΕΕ».
      13) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Θεοδοσιάδης Θεόφιλος ζητεί την καταβολή εξόδων μετακίνησης του παιδιού του, στο Δημοτικό Σχολείο Μανδάλου.
      14) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Πολυμενάκος Τηλέμαχος ζητεί την αναγνώριση του πτυχίου του.
      15) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κυρία Πασχαλίδου Μαρία, νοσηλεύτρια στη ΔΕΠΑ Γιαννιτσών, ζητεί τη μονιμοποίησή της.
      16) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Δελφών ζητεί τη θέσπιση οργανικών θέσεων αγροφυλάκων για το Δήμο του.
      17) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η Ένωση Εργαζομένων στην ΑΕΜ Βωξίται Παρνασσού (Ηλιόπουλοι) διαμαρτύρεται για τη μείωση των θέσεων εργασίας στην μεταλλευτική εταιρεία S & B Βιομηχανικά Ορυκτά Α.Ε.».
      18) Ο Βουλευτής Ρεθύμνου κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία η κυρία Αγγελική Ρουσσάκη ζητεί από τον ΟΓΑ την καταβολή δαπανών για αναλώσιμα είδη.
      19) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την ικανοποίηση αιτήματος σχετικά με την Αναλυτική Περιοδική Δήλωση των επιχειρήσεων στο ΙΚΑ.
      20) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την ικανοποίηση αιτήματος σχετικά με την Αναλυτική Περιοδική Δήλωση των επιχειρήσεων στο ΙΚΑ.
      21) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί την ικανοποίηση αιτήματος σχετικά με την Αναλυτική Περιοδική Δήλωση των επιχειρήσεων στο ΙΚΑ.
      22) Ο Βουλευτής Ν. Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμαρχος  Παλλήνης ζητεί την απαγόρευση της διέλευσης φορτηγών αυτοκινήτων από την οδό Εθνικής Αντιστάσεως.
      23) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία το Εργατικό Κέντρο Νομού Σερρών ζητεί να συμπεριληφθούν και κατηγορίες  ανέργων του Νομού Σερρών στο σχέδιο για την επέκταση του «Μοντέλου Νάουσας».
      24) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη δημιουργία νέου θεσμικού πλαισίου  για την εργασιακή αποκατάσταση των συμβασιούχων πυροσβεστών κ.λπ.
      25) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο κ. Καλαϊτζής Νικόλαος, Πυροσβέστης, ζητεί ενημέρωση για τη σκοπιμότητα πιστοποιητικών.
      26) Ο Βουλευτής Αιτωλ/νίας κ. ΘΑΝΟΣ ΜΩΡΑΪΤΗΣ κατέθεσε αναφορά με την οποία το Σωματείο Εργαζομένων Οργανισμών Εγγείων Βελτιώσεων Νομού Αιτωλ/νίας ζητεί την άμεση επίλυση του οικονομικού προβλήματος που αντιμετωπίζει ο ΓΟΕΒ Αχελώου.
      27) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε δημοσίευμα εφημερίδας στο οποίο ζητείται η συνέχιση της λειτουργίας και η αναβάθμιση του υποκαταστήματος του ΟΤΕ στην Αγιά Λάρισας.
      28) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο καταγγέλλεται η καταστροφή της λιμνοθάλασσας του  Μεσολογγίου από παράνομα μπαζώματα.
      29) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η διάσωση του πατρογονικού σπιτιού του ποιητή Μιλτιάδη Μαλακάση στο Μεσολόγγι.
      30) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας στο οποίο ζητείται η άμεση καταβολή δεδουλευμένων αποδοχών τους στους εργαζομένους του ΓΟΕΒ Αχελώου.
      
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8359/1-3-06 ερώτηση της  Βουλευτού κ. Ευαγγελίας Σχοιναράκη-Ηλιάκη δόθηκε με το υπ’ αριθμ. 9700/Ε.Υ.Σ./2071/22-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρω σχετικού και σε ό,τι αφορά θέματα αρμοδιότητας του Υπουργείου Οικονομίας και Οικονομικών, σας γνωστοποιούμε τα ακόλουθα:
      Ι) Σχετικά με τον κάθετο οδικό άξονα Ηράκλειο- Μεσσαρά:
      Στο ΠΕΠ Κρήτης έχει ενταχθεί το έργο «Οδικός άξονας Ηράκλειο -Αγ. Δέκα-Βιάννος- Ιεράπετρα», με Φορέα Υλοποίησης τη ΔΔΕ Περιφέρειας Κρήτης, επιλέξιμο προϋπολογισμό 24,7 εκ. € και πραγματοποιηθείσες δαπάνες 15,9 εκ. € (στοιχεία ΟΠΣ 8.03.06).
      Επίσης στο πλαίσιο πρόσκλησης του Μέτρου 2.2 «Υποδομές Μεταφορών» του ΠΕΠ Κρήτης, έχει υποβληθεί στη Διαχειριστική Αρχή του Προγράμματος, πρόταση τροποποίησης του Τεχνικού Δελτίου του έργου, με προσθήκη και νέου υποέργου. Μετά από τους προβλεπόμενους ελέγχους, η Διαχειριστική Αρχή του Προγράμματος θα εισηγηθεί στο Γενικό Γραμματέα σχετικά με την υποβληθείσα πρόταση.
      Επιπλέον κατόπιν πρόσκλησης ΕΥΔ/ΕΠ ΟΑΛΑΑ η ΔΕΚΕ Περιφέρειας Κρήτης υπέβαλε με το υπ’ αρ. 40/18-01-06 έγγραφό της και προωθεί Τεχνικό δελτίο έργου «Κατασκευή τμήματος ΝΟΑ Κρήτης για το τμήμα Αγ. Βαρβάρα Απομαρμά Άγιοι Δέκα/ Καστέλι Μαρμαράς».
      ΙΙ) Σχετικά με τον κάθετο οδικό άξονα Ηράκλειο -Βιάννος:
      Στο ΠΕΠ Κρήτης έχει ενταχθεί το έργο «Οδικός άξονας Ηράκλειο -Βιάννος», με Φορέα Υλοποίησης τη ΔΔΕ Περιφέρειας Κρήτης, επιλέξιμο προϋπολογισμό 47,5 εκ. € και πραγματοποιηθείσες δαπάνες 30,26 εκ. € (στοιχεία ΟΠΣ 8.03.06).
      Για το 2006 η Περιφέρεια Κρήτης δεν έχει υποβάλει προτάσεις για τη σύνταξη των ΣΑΕΠ και ΣΑΜΠ. Τα αιτήματα θα εξεταστούν εφόσον υποβληθούν.
      Πληροφορίες μπορούν να δοθούν και από τα συνερωτώμενα ΥΠΕΣΔΔΑ και ΥΠΕΧΩΔΕ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      2. Στην με αριθμό 8257/28-2-06 ερώτηση του  Βουλευτή κ. Δημητρίου Πιπεργιά δόθηκε με το υπ’ αριθμ. 9251/Ε.Υ.Σ./1866/22-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση του ανωτέρου σχετικού και σύμφωνα με τα στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας σας πληροφορούμε ότι:
      Η μελέτη «Συμπληρωματικές μελέτες ολοκλήρωσης παράκαμψης Βασιλικού και Αμαρύνθου» είναι ενταγμένη στη ΣΑΜΠ 056/3 με κωδικό 2002ΜΠ056300000, προϋπολογισμό 880.000 ευρώ και Προϊσταμένη Αρχή τη Διεύθυνση Δημοσίων Έργων της Περιφέρειας Στερεάς Ελλάδας. Στις 30.11.2005 υποβλήθηκε στο Πρόγραμμα Δημοσίων Επενδύσεων αίτημα από την Περιφέρεια Στερεάς Ελλάδας, για αύξηση του προϋπολογισμού από 880.000 ευρώ σε 1.500.000 ευρώ. Το αίτημα αυτό δε κατέστη δυνατό να ικανοποιηθεί λόγω αδυναμίας των διαθέσιμων πόρων του ΠΔΕ. Εφόσον υποβληθεί εκ νέου το αίτημα για το 2006, θα εξεταστεί η δυνατότητα χρηματοδότησης από Εθνικούς Πόρους.
      Επιπροσθέτως σας πληροφορούμε ότι στο πλαίσιο του Μέτρου 3.1 «Ενίσχυση μεταφορών» του ΠΕΠ Στερεάς Ελλάδας 2000 - 2006, η Ειδική Υπηρεσία Διαχείρισης του ΠΕΠ, εξέδωσε την με αριθμό πρωτ. 10918/31-12-2004 νέα Πρόσκληση για υποβολή προτάσεων για ένταξη στο Π.Ε.Π. Στερεάς Ελλάδας, συνολικού Π/Υ 70.000.000 €. Στο πλαίσιο αυτής της Πρόσκλησης καμία πρόταση έργου σχετικού με το θέμα της ερώτησης δεν υποβλήθηκε από τους δυνητικούς Τελικούς Δικαιούχους.
      Περισσότερες πληροφορίες δύναται να σος δοθούν οπό το Υπουργείο Εσωτερικών Δημόσιας Διοίκησης και Αποκέντρωσης που εποπτεύει τις Περιφέρειες και στο οποίο κοινοποιείται η παρούσα Ερώτηση.
      Ο Υφυπουργός
      ΧΡΗΣΤΟΣ ΦΩΛΙΑΣ»
      3. Στην με αριθμό 8756/14-3-06 ερώτηση του Βουλευτή κ. Γρηγορίου Νιώτη δόθηκε με το υπ’ αριθμ. 2066/12-4-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Απαντώντας στην ανωτέρω σχετική ερώτηση, σας ενημερώνουμε για τα εξής
      1. Με την ολοκλήρωση του έργου ΚΟ6/97 «Δυτική Περιφερειακή Λεωφόρος Αιγάλεω μετά των συνδέσεων με τα εκατέρωθεν τμήματα Νότια σύνδεση-κόμβος Σκαραμαγκά» θα βελτιωθούν σημαντικά οι κυκλοφοριακές συνθήκες στο συγκεκριμένο σημείο. Η εργολαβία θα ολοκληρωθεί εφόσον υπάρξει θετική έκβαση για το Δημόσιο επί της προσφυγής που έχει κατατεθεί από παρόδιο ιδιοκτήτη.
      2. Στα πλαίσια κατασκευής του έργου ΚΟ10/98 «Εθνική οδός Ν01, τμήμα από ανισόπεδο κόμβο Π. Ράλλη μέχρι ανισόπεδο κόμβο Λεωφ. Καβάλας» έχει ολοκληρωθεί η κατασκευή του ανισόπεδου κόμβου Π. Ράλλη-Κηφισού, λαμβάνοντας υπόψη τα κυκλοφοριακά μεγέθη της περιοχής, με αποτέλεσμα οι συνθήκες κυκλοφορίας του κόμβου να είναι σημαντικά βελτιωμένες σε σχέση με  τις προϋπάρχουσες.
      3. Στη διαμορφωμένη με βάση την εγκεκριμένη οριστική μελέτη, κατάσταση στον ανισόπεδο κόμβο Λεωφ. Κηφισού- Λεωφ. Π. Ράλλη και σε ότι αφορά στη λειτουργία του ισόπεδου τμήματός του δεν υπάρχουν περιθώρια βελτιώσεων με δεδομένες τις πολεοδομικές δεσμεύσεις που υφίστανται στην περιοχή επιρροής του.
      4. Το ΥΠΕΧΩΔΕ δια της αρμόδιας Υπηρεσίας του και προκειμένου να αντιμετωπισθούν προβλήματα που υπάρχουν σε διάφορες θέσεις ως προς την ομαλή διεξαγωγή της κυκλοφορίας στην Λεωφ. Κηφισού και στις συνδέσεις της με το κύριο οδικό δίκτυο που διασταυρώνεται με αυτήν, προτίθεται να προτείνει την ένταξη σε πρόγραμμα χρηματοδότησης της μελέτης παρεμβάσεων για τη βελτίωσης της κυκλοφορίας στη Λεωφ. Κηφισού καθώς και την αναδιάταξη (βελτίωση) κρίσιμων κυκλοφοριακών κόμβων με τους κύριους εγκάρσιους οδικούς άξονες.
      5. Τέλος για τις συνθήκες κυκλοφορίας στο οδικό δίκτυο του λιμένα Πειραιά αρμόδιος φορέας δεν είναι το ΥΠΕΧΩΔΕ αλλά ο Οργανισμός Λιμένος Πειραιά (ΟΛΠ).
      Ο Υφυπουργός
      Θ. ΞΑΝΘΟΠΟΥΛΟΣ»
      4. Στην με αριθμό 7337/3-2-06 ερώτηση της Βουλευτού κ. Κρινιώς Κανελλοπούλου δόθηκε με το υπ’ αριθμ. 1939/21-3-06 έγγραφο από τον Υφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Σε απάντηση της ανωτέρω σχετικής ερώτησης, σας γνωρίζουμε τα εξής:
      1. Το θιγόμενο θέμα εμπίπτει στην αρμοδιότητα της Περιφέρειας Δυτικής Ελλάδας, της οποίας το αρ. πρωτ. 1330/9.2.2006 σχετικό έγγραφο επισυνάπτεται στην παρούσα.
      2. Όπως είναι γνωστό για όσα αντιπλημμυρικά έργα των χειμάρρων του Νομού Ηλείας χρηματοδοτούνται από Εθνικούς πόρους, το ΥΠΕΧΩΔΕ έχει διαθέσει μέχρι σήμερα 6.000.000 Ευρώ.
      3. Τελευταία με έγγραφο μας προς το Υπουργείο Οικονομίας και Οικονομικών που κοινοποιήθηκε προς όλες τις Περιφέρειες και τις Νομαρχίες της Χώρας, ζητήσαμε να εντάσσονται απ' ευθείας στις ΣΑΕΠ των Περιφερειών, οι διατιθέμενες πιστώσεις για την κατασκευή επειγόντων αντιπλημμυρικών έργων χωρίς μεσολάβηση του ΥΠΕΧΩΔΕ. 
      Ο Υφυπουργός
      Θ. ΞΑΝΘΟΠΟΥΛΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      5. Στην με αριθμό 8163/27-2-06 ερώτηση του Βουλευτή  κ. Ευάγγελου Βενιζέλου δόθηκε με το υπ’ αριθμ. 24606/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8163/27-2-2006 ερώτηση που κατατέθηκε στη Βουλή από τον Βουλευτή κ. Ε. Βενιζέλο σχετικά με τη λειτουργία του συστήματος εφημεριών στη Θεσσαλονίκη, σας γνωρίζουμε τα ακόλουθα:
      Η έναρξη του νέου συστήματος εφημεριών στην περιοχή της Θεσσαλονίκης έγινε στις 30 Μαΐου 2005. Έως σήμερα και μετά την πιλοτική περίοδο των τριών μηνών δεν έχουν αναπτυχθεί επικουρικές κλίνες σε όλα τα Νοσοκομεία της Θεσσαλονίκης.
      Σε περιπτώσεις αυξημένης προσέλευσης εφαρμόζεται το μέτρο της φιλοξενίας των ασθενών σε συναφείς κλινικές, βάσει της Υπουργικής Απόφασης Υ4δ/Γ.οικ.53080/23-5-2005.
      Από τον Οκτώβριο του 2005 στο πλαίσιο του συντονισμού των εφημεριών το ΠΓΘ/ΣΟΤΥ σε συνεργασία με τη Β΄ ΔΥΠΕ Κεντρικής Μακεδονίας άρχισε σταδιακή λειτουργία της Καρδιολογικής Κλινικής στο ΓΝΘ «Γεννηματάς», με αριθμό κλινών 28. Η λειτουργία της κλινικής ανακούφισε το σύστημα εφημεριών.
      	Παράλληλα η Καρδιολογική κλινική του Νοσοκομείου Β΄ ΙΚΑ αύξησε τις ώρες λειτουργίας της κατά 6,5 ώρες.
      Ο μέσος όρος πληρότητας της Παιδιατρικής κλινικής του ΓΝΘ «Γεννηματά» κατά τους χειμερινούς μήνες δεν υπερβαίνει το 50-60%, ενώ τους υπόλοιπους μήνες είναι κάτω του 35%.
      	Από 1 Μαρτίου 2006 επαναλειτούργησε η Καρδιοχειρουργική κλινική του ΓΝΘ «Γ. Παπαγεωργίου» .
      Στο ανωτέρω πλαίσιο γίνονται συνεχείς εκτιμήσεις του συστήματος των εφημεριών από το ΣΟΤΥ για τη βελτίωση και την παροχή υπηρεσιών υγείας του πολίτη της περιοχής Θεσσαλονίκης.
      Ο Υφυπουργός
      Α. ΓΙΑΝΝΟΠΟΥΛΟΣ»
      6. Στην με αριθμό 8103/24-2-06 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. ΤΚΕ/Φ2/5696/17-3-06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης με αριθμ. 8103/24.2.2006, που κατέθεσαν στη Βουλή οι Ββουλευτές κ.κ. Νίκος Γκατζής και Τάκης Τσιόγκας με θέμα: «Ελλείψεις προσωπικού στο ΚΕΠ του Δήμου Αφετών», σας γνωρίζουμε τα εξής:
      Η εξέλιξη του θεσμού των Κέντρων Εξυπηρέτησης Πολιτών, τα τελευταία δύο χρόνια, βασίζεται σε μία ολοκληρωμένη και στοχευμένη πολιτική του ΥΠ.ΕΣ.Δ.Δ.Α., η οποία γίνεται όχι αόριστα, αλλά προς την κατεύθυνση της ουσιαστικής εδραίωσης του θεσμού μέσα από συγκεκριμένες επιχειρησιακές δράσεις. Πρέπει να τονίσουμε ότι όταν το 2002 ξεκίνησε ο θεσμός των ΚΕΠ, το συνολικό κόστος για τον κρατικό προϋπολογισμό δεν ήταν απαγορευτικό, αφού σε ποσοστό 75% καλύπτονταν, ως διετές πιλοτικό πρόγραμμα από κοινοτική χρηματοδότηση. Σήμερα όμως, δύο χρόνια μετά από το πέρας του πιλοτικού προγράμματος, το αντίστοιχο συνολικό κόστος λειτουργίας τους έχει μεταφερθεί στον τακτικό προϋπολογισμό του Κράτους, γεγονός που καθιστά απαραίτητη μία συνολική οικονομική αποτίμηση και έναν εξορθολογισμό της λειτουργίας των ΚΕΠ, ώστε να εξασφαλιστεί η βιωσιμότητα του θεσμού.
      Περαιτέρω, η εισαγωγή νέων τεχνολογιών και υπηρεσιών ηλεκτρονικής διακυβέρνησης που προωθείται, συμπαρασύρει και μεταβάλλει τον τρόπο λειτουργίας των ΚΕΠ, τον αριθμό των εργαζομένων, το κόστος λειτουργίας τους, δημιουργώντας μια άλλη πραγματικότητα και έναν διαφορετικό τρόπο εξέλιξης των ΚΕΠ, τα οποία θα κληθούν να αποτελέσουν τις πρώτες πράγματι one stop shops υπηρεσίες (υπηρεσίες μίας στάσης). Επομένως, είναι θεσμός κυρίως υψηλής τεχνολογίας και λιγότερο εντάσεως εργασίας.
      Επιπλέον, οι δράσεις του ΥΠΕΣΔΔΑ ως προς την πολιτική απλούστευσης των διαδικασιών, έχουν ως σκοπό τη σταδιακή μετακύλιση του διοικητικού φορτίου από τους πολίτες στις υπηρεσίες (π.χ. αυτεπάγγελτη αναζήτηση δικαιολογητικών), πράγμα που σημαίνει ότι υπάρχει ανάγκη στελέχωσης των υπηρεσιών περισσότερο απ’ ότι των ΚΕΠ, τα οποία λειτουργούν υποστηρικτικά προς τις αρμοδιότητες των άλλων δημοσίων υπηρεσιών.
      Κατά την έναρξη της πιλοτικής λειτουργίας του θεσμού των ΚΕΠ το καλοκαίρι του 2002, δεν είχαν διαμορφωθεί τα κριτήρια που ήταν απαραίτητα για την ορθή λήψη των αποφάσεων αναφορικά με την στελέχωση των ΚΕΠ και γι’ αυτό το λόγο, χρησιμοποιήθηκε το μόνο διαθέσιμο κριτήριο, δηλαδή το δημογραφικό. Αυτό όμως δεν είναι ασφαλές ως κριτήριο καθώς δημιουργεί πολλές φορές πλασματική εικόνα ως προς το πλήθος των μόνιμων κατοίκων στις απομακρυσμένες αγροτικές περιοχές, με βάση τη συνήθεια των πολιτών να πηγαίνουν για την απογραφή του πληθυσμού στον τόπο καταγωγής τους. Έκτοτε το ΥΠ.ΕΣ.Δ.Δ.Α., έχει αναπτύξει ειδική ηλεκτρονική εφαρμογή διοικητικής παρακολούθησης των ΚΕΠ και έχει στη διάθεσή του ποιοτικές και στατιστικές πληροφορίες, τις οποίες χρησιμοποιεί προκειμένου να λάβει αποφάσεις που σχετίζονται με την ομαλή λειτουργία των ΚΕΠ και κυρίως τη βιωσιμότητά τους. Η ηλεκτρονική απεικόνιση των στοιχείων παραγωγικότητας, που τηρεί το ΥΠ.ΕΣ.Δ.Δ.Α., για κάθε ένα ΚΕΠ της χώρας, συμβάλλει στην αξιολόγησή τους, με αντικειμενικό τρόπο. Τα στοιχεία αυτά αφορούν τις διαδικασίες που διεκπεραιώνονται σε κάθε ΚΕΠ, ανά συμβασιούχο εργαζόμενο και ανά εργάσιμη ημέρα καθώς επίσης και τον αριθμό των διαδικασιών (διοικητικών προϊόντων) που διεκπεραιώνονται από τα ΚΕΠ.
      Όσον αφορά στη διοικητική πληροφόρηση των πολιτών, παρέχεται από όλα τα ΚΕΠ και αξιολογείται κατά τη λήψη των αποφάσεων για όλα τα θέματα των ΚΕΠ. Η ενδελεχής μελέτη αυτών των στοιχείων έχει ως αποτέλεσμα την αξιολόγηση κάθε ΚΕΠ και την εξαγωγή αντικειμενικών συμπερασμάτων. Τα στοιχεία για την παραγωγικότητα των ΚΕΠ, σε συνδυασμό με τις δημοσιονομικές συνθήκες της χώρας, τα δημογραφικά δεδομένα της κάθε περιοχής αλλά και στοιχεία ποιότητας των παρεχόμενων υπηρεσιών προς τους πολίτες και συμπεριφοράς των εργαζομένων των ΚΕΠ γενικότερα, κατέστησαν αναγκαία την κατάργηση της πρώτης απόφασης σύστασης θέσεων ΟΤΑ α΄ βαθμού (ΔΟA/Φ.01/17058/7-9-2005) και τη δημοσίευση της ΚΥΑ: ΔΟA/Φ.01/608/10-1-2006.
      Ειδικά σε ότι αφορά στα ΚΕΠ τα οποία αντιμετωπίζουν πρόβλημα με τη σύνδεση με το διαδίκτυο (Ιnternet), λόγω της μη παροχής γραμμών ISDN όπως συμβαίνει και στην περίπτωση της περιοχής του Δήμου Αφετών, το κριτήριο της παραγωγικότητας έχει χρησιμοποιηθεί ως κριτήριο για τη σύσταση των θέσεων με εξαιρετικά μικρό βαθμό βαρύτητας. Τα ιδιαίτερα δημογραφικά χαρακτηριστικά της συγκεκριμένης περιοχής, δηλαδή του νοτίου Πηλίου , στην οποία δραστηριοποιείται το ΚΕΠ του Δήμου Αφετών, αποτέλεσαν το κύριο κριτήριο για τη σύσταση των θέσεων, δεδομένου ότι δεν διαθέτει πρόσβαση στην εφαρμογή e-keρ, μέσω της οποίας διεκπεραιώνονται οι 1.000 περίπου πιστοποιημένες διαδικασίες. Διαρκής στόχος του ΥΠ.ΕΣ.Δ.Δ.Α. είναι ο εμπλουτισμός των υπηρεσιών που παρέχουν τα ΚΕΠ στους πολίτες, ειδικά των απομακρυσμένων και ακριτικών περιοχών. Για το λόγο αυτό ζητείται σε μηνιαία βάση η αποστολή προς το υπουργείο των μη πιστοποιημένων διαδικασιών που διεκπεραιώνονται από τα ΚΕΠ ούτως ώστε αυτές να ενταχθούν στο αυτοματοποιημένο σύστημα διεκπεραίωσης υποθέσεων. Με τον τρόπο αυτό διασφαλίζεται τόσο η σωστή εξυπηρέτηση των πολιτών, όσο και η αποτύπωση της πραγματικής παραγωγικότητας των ΚΕΠ. Επιπρόσθετα, το ΥΠ.ΕΣ.Δ.Δ.Α. έχει κάνει όλες τις απαραίτητες ενέργειες προς την κατεύθυνση της επίλυσης του λειτουργικού προβλήματος δηλαδή της σύνδεσης του ΚΕΠ με το διαδίκτυο μέσω γραμμής ISDN. Με βάση τα παραπάνω και με τη διαρκή επανεξέταση των στοιχείων που αφορούν στο κάθε ΚΕΠ το ΥΠΕΣΔΔΑ μελετά προσεκτικά κάθε περίπτωση, προς την κατεύθυνση της αναπτυξιακής πορείας εκάστου ΚΕΠ, με ιδιαίτερη βαρύτητα για τα απομακρυσμένα και απομονωμένα ΚΕΠ σε συνδυασμό και με τη βιωσιμότητα του θεσμού.
      Τα στοιχεία διεκπεραιωμένων υποθέσεων έτους 2005 που απέστειλε το εν λόγω ΚΕΠ δείχνουν ότι διεκπεραιώθηκαν συνολικά 1013 πιστοποιημένες διαδικασίες που αντιστοιχούν σε δύο πιστοποιημένες διαδικασίες ανά συμβασιούχο εργαζόμενο ανά μία εργάσιμη ημέρα. Οι διαδικασίες αυτές, όσον αφορά το είδος τους, αντιστοιχούν σε 12 διαφορετικά διοικητικά προϊόντα, σε σύνολο 1000.
      Από τις συσταθείσες θέσεις (2588) προκηρύσσονται -σε πρώτη φάση- 2055 θέσεις, δηλαδή όσες αντιστοιχούν σε απασχολούμενους οι οποίοι θα έχουν συμπληρώσει έως 28-2-06 τουλάχιστον 24 μήνες απασχόλησης με συμβάσεις έργου στα ΚΕΠ. Σε περίπτωση που δε θα καλυφθούν οι θέσεις από υποψηφίους με το προσόν αυτό, γίνονται δεκτοί υποψήφιοι με 18 τουλάχιστον μήνες εμπειρίας. Το 5% των προκηρυχθεισών θέσεων εμπίmουν στις προστατευόμενες κατηγορίες που προβλέπει ο 2643/1998, όπως τροποποιήθηκε και ισχύει. Οι θέσεις αυτές ανέρχονται σε 103 και θα προκηρυχθούν σύμφωνα με τις διατάξεις του Ν. 2643/98 όπως ισχύει.
      Προκηρύσσονται μόνο οι «ώριμες» θέσεις (2.055-103=1952), και όχι όλες όσες προβλέπονται στις ΚΥΑ σύστασης (2588), αφενός διότι σε αντίθετη περίπτωση θα αποκλείονταν όσοι συμβασιούχοι δεν έχουν συμπληρώσει 18 μήνες προϋπηρεσίας στα Κ.Ε.Π. και αφετέρου διότι θα χάνονταν σημαντικοί πόροι από το Επιχειρησιακό Πρόγραμμα «Κοινωνία της Πληροφορίας» δεδομένου ότι όσα ΚΕΠ βρίσκονται στους πρώτους 24 μήνες λειτουργίας τους χρηματοδοτούνται κατά 75% από κοινοτικούς πόρους. Οι θέσεις, οι οποίες δεν θα προκηρυχθούν και αντιστοιχούν σε συμβασιούχους με διάρκεια απασχόλησης, σήμερα, μικρότερης των 24 μηνών, θα προκηρυχθούν σε δεύτερη φάση. Επιπλέον, πρέπει να ληφθεί σοβαρά υπόψη το γεγονός ότι η αναλογία των υποψηφίων προς τις προκηρυχθείσες θέσεις είναι επωφελέστερη για τους συμβασιούχους από οποιαδήποτε άλλη προκήρυξη του Δημοσίου, καθόσον 2463 συμβασιούχοι έργου, που έχουν τα προσόντα, θα διεκδικήσουν 1952 θέσεις.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      7. Στην με αριθμό 7950/21-2-06 ερώτηση του Βουλευτή  κ. Νικολάου Νικολόπουλου δόθηκε με το υπ’ αριθμ. 841/17-3-06 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην αριθμ. 7950/2006 ερώτηση, που κατατέθηκε στη Βουλή από το Βουλευτή κ. Νίκο Νικολόπουλο, σχετικά με την κάλυψη κενών θέσεων του προγράμματος Stage, σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      Τα Προγράμματα Απόκτησης Εργασιακής Εμπειρίας (Stage) που εντάσσονται στις ενεργητικές πολιτικές απασχόλησης του Ο.Α.Ε.Δ., έχουν σκοπό την παροχή ευκαιριών απόκτησης εργασιακής εμπειρίας σε άνεργους νέους. Οι νέοι αυτοί αποκτούν εργασιακή εμπειρία, καθώς και επαγγελματικές και κοινωνικές δεξιότητες που θα τους βοηθήσουν εν συνεχεία στην ανεύρεση εργασίας. Οι κενές θέσεις που προκύπτουν από τη μη συμμετοχή ορισμένων επιλεγέντων ανέργων, θα καλυφθούν από τους επιλαχόντες στο πρόγραμμα το αμέσως προσεχές χρονικό διάστημα. Έτσι λοιπόν καμία θέση δε μένει κενή, καθώς και ανεκμετάλλευτη.
      Επίσης θα θέλαμε να σας ενημερώσουμε ότι οι αιτήσεις των αμοιβαίων μετακινήσεων εξετάζονται από την έναρξη του προγράμματος και όσες πληρούν τις προϋποθέσεις, έχουν ικανοποιηθεί. Οι προϋποθέσεις των αμοιβαίων μετακινήσεων, για τους εκπαιδευόμενους άνεργους είναι οι εξής:
      α) να συμμετέχουν στο ίδιο πρόγραμμα β) να ανήκουν στην ίδια κατηγορία εκπαίδευσης γ) να έχουν την ίδια ειδικότητα δ) να έχουν ζητήσει και οι δύο την αμοιβαία μετακίνηση.
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      8. Στην με αριθμό 8067/23-2-06 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 1206/9-3-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές  Ν.Γκατζής, Τ. Τσιόγκας, σας πληροφορούμε τα εξής:
      Με την αριθμ. 290012/14-2-2006 απόφαση του Υπουργού Οικονομίας και Οικονομικών - Γ.Λ.Κ., έχει μεταφερθεί πίστωση 7.126.000,00 € σε Νομαρχιακές Αυτοδιοικήσεις της χώρας, για εξόφληση ανειλημμένων υποχρεώσεων δακοκτονίας (λειτουργικά έξοδα) έτους 2005.
      Συγκεκριμένα, στο Ν. Μαγνησίας διατέθηκε ποσό 300.000,00 €.
      Με την αριθμ. 290013/14-2-2006 απόφαση του Υπουργού Οικονομίας και Οικονομικών- Γ.Λ.K., έχει μεταφερθεί πίστωση 3.678.600,00 € στο Υπουργείο Εσωτερικών Δημόσιας Διοίκησης και Αποκέντρωσης, για την εξόφληση ανειλημμένων υποχρεώσεων μισθοδοσίας εποχιακού προσωπικού που απασχολείται στο πρόγραμμα δακοκτονίας έτους 2005. Συγκεκριμένα, στο Ν. Μαγνησίας διατέθηκε ποσό 280.000,00 € .
      Πέραν των ανωτέρω ποσών, υπάρχει στον τακτικό προϋπολογισμό του Υπουργείου Αγροτικής Ανάπτυξης και Τροφίμων για το οικ. έτος 2006, υπόλοιπο ποσό προς διάθεση για δαπάνες δακοκτονίας, ύψους 11.695.400,00 €.
      Ο Υπουργός
      Ε. ΜΠΑΣΙΑΚΟΣ»
      9. Στην με αριθμό 7620/10-2-06 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 1125/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κα Ρ. Ζήση για τα θέματα της αρμοδιότητάς μας, σας πληροφορούμε τα εξής:
      Η Πολιτεία, στο πλαίσιο του ιδιαίτερου ενδιαφέροντός της για τις Αγροτικές Συνεταιριστικές Οργανώσεις, όρισε με τον Ν. 3385/2005 άρθρο 13 (ΦΕΚ 210 Α/ 19-8-2005), οι ασφαλιστικές εισφορές προς το Ταμείο Συντάξεων Επικουρικής Ασφάλισης Προσωπικού Γεωργικών Συνεταιριστικών Οργανώσεων (Τ.Σ.Ε.Α.Π.Γ.Σ.Ο.), το Ι.Κ.Α - Ε.Τ.Α.Μ., τους οργανισμούς, ταμεία και λογαριασμούς των οποίων οι εισφορές εισπράττονται ή συνεισπράττονται από το Ι.Κ.Α- Ε.Τ.Α.Μ., που δεν έχουν καταβληθεί από τις  Αγροτικές Συνεταιριστικές Οργανώσεις και αφορούν χρονική περίοδο απασχόλησης μέχρι το τέλος του προηγούμενου μήνα από την έναρξη ισχύος του .ανωτέρω νόμου, να εξοφλούνται σε εκατόν είκοσι (120) ισόποσες μηνιαίες δόσεις, χωρίς υποχρέωση προκαταβολής. Τα ποσά των πρόσθετων τελών, προσαυξήσεων, λοιπών επιβαρύνσεων, δικαστικών εξόδων, εξόδων και δικαιωμάτων εκτέλεσης που αναλογούν στις παραπάνω εισφορές διαγράφονται.
      Για τα θέματα που αφορούν τον ΕΛΓΑ, διαβιβάζεται συνημμένα το με αριθμ. πρωτ.  4175/17-2-2006 έγγραφο του Προέδρου του Οργανισμού.
      Ο Υφυπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      10. Στην με αριθμό 8109/24-2-06 ερώτηση του Βουλευτή κ. Κων/νου Ρόβλια δόθηκε με το υπ’ αριθμ. Φ 900α/4973/8466/20-3-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8109/24-2-2006 ερώτησης, που κατέθεσε ο Βουλευτής κ. Ντίνος Ρόβλιας, με θέμα το νομοθετικό έργο του ΥΠΕΘΑ, σας γνωρίζουμε τα ακόλουθα:
      Τα κείμενα των νόμων που έχουν ψηφισθεί κατά το χρονικό διάστημα από 7-3-2004 έως σήμερα από τη Βουλή των Ελλήνων, κατόπιν νομοθετικής πρωτοβουλίας της Κυβέρνησης και ρυθμίζουν ζητήματα αρμοδιότητας ΥΠΕΘΑ, περιέχονται μαζί με τις οικείες εισηγητικές και αιτιολογικές εκθέσεις στην ηλεκτρονική σελίδα της Βουλής. Αντίστοιχα, οι κανονιστικές διοικητικές πράξεις (Προεδρικά Διατάγματα, Υπουργικές Αποφάσεις κ.λ.π.), που εκδόθηκαν κατ' εξουσιοδότηση διατάξεων των ανωτέρω νομοθετημάτων, δύνανται να ανευρεθούν μέσω ηλεκτρονικών τραπεζών νομικών πληροφοριών.
      Ο  Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      
      11. Στην με αριθμό 8202/28-2-06 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 9256/ΔΕ-1507/17-3-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της ανωτέρω ερώτησης, σας γνωστοποιούμε ότι τον Οκτώβριο του 2005 εντάχθηκε στη Σ.Α.Ε. 013 του Υπουργείου Ανάπτυξης (ΓΓΕΤ), το έργο με τίτλο «Επιχορήγηση του Ιδρύματος Τεχνολογίας και Έρευνας (ΙΤΕ) για την ανέγερση κτιρίου 400 m2 στο Ηράκλειο Κρήτης, προς στέγαση του Ευρωπαϊκού Οργανισμού για την Ασφάλεια Δικτύων και Πληροφοριών (ENISA)>> , με κωδικό 2005ΣΕ130000, και προϋπολογισμό 6.000.000,00 ευρώ.
      Στον τίτλο του έργου αναγράφηκε εκ παραδρομής έκταση 400m2 έναντι 4.000 m2. Αν και το γεγονός αυτό δεν επηρέασε την εκτέλεση του έργου από την ΓΓΕΤ, η Υπηρεσία μας προέβη στις απαραίτητες ενέργειες και το σφάλμα διορθώθηκε με την έκδοση σχετικής απόφασης. Οι εγκεκριμένες πιστώσεις για το έτος 2006 ανέρχονται στο ποσό των 6.000.000,00 ευρώ.
      Ο Υφυπουργός
      ΧΡΗΣΤΟΣ ΦΩΛΙΑΣ»
      12. Στις με αριθμό 8110/24-2-06 και 8493/7-3-06 ερώτηση του Βουλευτή κ. Ντίνου Ρόβλια δόθηκε με το υπ’ αριθμ. Δ15/Γ/οικ.5237/16-3-06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση των ερωτήσεων που κατέθεσε στη Βουλή των Ελλήνων ο Βουλευτής, κ. Ντίνος Ρόβλιας, συνημμένα σας αποστέλλουμε στοιχεία των υπηρεσιών και Γενικών Γραμματειών του Υπουργείου Ανάπτυξης.
      Ο Υπουργός
      ΔΗΜΗΤΡΗΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό  8526/8.3.06 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 15973/29.3.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω Ερώτησης, την οποία κατέθεσε ο Βουλευτής κ. Γ. Μαγκριώτης, αναφορικά με την αδυναμία Ο.Τ.Α. να αποζημιώσουν τους ιδιοκτήτες, των οποίων τα ακίνητα απαλλοτριώνονται, κυρίως λόγω εφαρμογής Ρυμοτομικού Σχεδίου και προς εξασφάλιση των απαραίτητων κοινόχρηστων χώρων, σας γνωρίζoυμε κατά λόγο αρμοδιότητάς μας, τα ακόλουθα:
      Το ισχύον Σύνταγμα της Ελλάδας κατοχυρώνει ρητά, τόσο τη διοικητική, όσο και την οικονομική αυτοτέλεια των Οργανισμών Τοπικής Αυτοδιοίκησης της Χώρας και δεν επιτρέπει να παρεμπoδίζεται η πρωτοβουλία και η ελεύθερη δράση τους εκ μέρους της κρατικής διοίκησης.
      Το Κράτος ασκεί εποπτεία επί των αποφάσεων και πράξεων των Ο.Τ.Α., η οποία συνίσταται αποκλειστικά σε έλεγχο νομιμότητας από τα εξoυσιoδoτημένα όργανα της οικείας Περιφέρειας.
      Με τις διατάξεις των άρθρων 274 και 275 του Δ.Κ.Κ., oρίζoνται ειδικά και περιοριστικά οι περιπτώσεις κατά τις οποίες επιτρέπεται η αναγκαστική απαλλοτρίωση, υπέρ των Ο.Τ.Α. αποκλειστικά και καθoρίζεται ο τρόπος και η διαδικασία κήρυξης αυτών.
      Από την παράγραφο 9 του άρθρου 29 του ν. 2882/2001 (Κώδικας Αναγκαστικών Απαλλοτριώσεων - Α, 17) oρίζoνται τα ακόλουθα: « ΟΙ αναγκαστικές απαλλοτριώσεις που επιβάλλονται: α) για την εφαρμογή σχεδίων πόλεων και την ανάπτυξη οικιστικών περιοχών, β) υπέρ Ο.Τ.Α. Α' και Β΄ βαθμού…..κηρύσσονται σύμφωνα με τις ειδικές διατάξεις που ισχύουν για τις απαλλοτριώσεις αυτές. Για τα μη ρυθμιζόμενα από τις παραπάνω ειδικές διατάξεις ζητήματα εφαρμόζονται συμπληρωματικώς οι διατάξεις του παρόντος κώδικα ».
      Περαιτέρω από τις παραγράφους 10 και 11 του αυτού άρθρου του ιδίου Κώδικα Αναγκαστικών Απαλλοτριώσεων, προβλέπονται τα εξής: « Διατάξεις μεταγενέστερες της 1ης Φεβρουαρίου 1971 που επιβάλλουν την τήρηση πρόσθετων προϋποθέσεων ειδικώς για την κήρυξη ορισμένων κατηγοριών αναγκαστικών απαλλοτριώσεων εξακολουθούν να εφαρμόζονται παραλλήλως προς τις διατάξεις των παραγράφων 1 έως 5 του άρθρου 3 κατά το μέρος που δεν προσκρούουν σε αυτές. Οι διατάξεις των παραγράφων 1 έως 5 του άρθρου 3 και της προηγούμενης παραγράφου του παρόντος άρθρου εφαρμόζονται επί των αναγκαστικών απαλλοτριώσεων που μνημονεύονται στην παράγραφο 9 του παρόντος άρθρου, μόνο εφόσον οι ειδικές διατάξεις που ισχύουν για τις απαλλοτριώσεις αυτές δεν ορίζουν το αντίθετο ή δεν ρυθμίζουν διαφορετικά το θέμα ».
      Με γνώμονα τις προμνημονευθείσες διατάξεις και το άρθρο 275 παρ. 10 του Δ.Κ.Κ. μπορεί να τύχει ανάλογης εφαρμογής και η παράγραφος 7 του άρθρου 3 του Κώδικα Αναγκαστικών Απαλλοτριώσεων, σύμφωνα με την οποία: « Εφόσον υπόχρεος για την καταβολή της αποζημίωσης είναι το Δημόσιο ή Ν.Π.Δ.Δ., απαιτείται βεβαίωση του αρμόδιου για την έκδοση της πράξης οργάνου για το μέγεθος της δαπάνης και τον τρόπο καλύψεώς της, με μνεία του αντίστοιχου φορέα και του Κωδικού αριθμού εςόδου του οικείου προϋπολογισμού από την εγγεγραμμένη πίστωση του οποίου πρόκειται να καλυφθεί η εν λόγω δαπάνη. Σε περίπτωση που δεν έχει εγγραφεί σχετική πίστωση στον προϋπολογισμό ή η εγγεγραμμένη έχει εξαντληθεί ή είναι ανεπαρκής, αναγράφεται η κατά το άρθρο 15 -18 του Κώδικα Δημοσίου Λογιστικού (ν. 2362/1995 - ΦΕΚ 247 Α') απόφαση του Υπουργού Οικονομικών για εγγραφή η μεταφορά πιστώσεως ή, εν πάση περιπτώσει, η πηγή από την οποία θα καλυφθεί η σχετική δαπάνη. Η βεβαίωση αυτή μνημονεύεται υποχρεωτικά στο προοίμιο της πράξης κήρυξης της απαλλοτρίωσης». Τα ανωτέρω απεφάνθη με την αριθμ. 536/2002 ομόφωνη γνωμοδότησή του το Γ' Τμήμα του Νομικού Συμβουλίου του Κράτους, η οποία έγινε αποδεκτή από τον Υπουργό ΕΣ.Δ.Δ. & Α. και κοινοποιήθηκε σε όλες τις Περιφέρειες του κράτους με την υπ' αριθμ. 10/7764/19.2.03 εγκύκλιο του Υπουργείου μας.
      Είναι σαφές, ότι οι Ο.Τ.Α. οφείλουν, μέσα στα πλαίσια της χρηστής διοίκησης και της νόμιμης χρήσης της διακριτικής τους ευχέρειας, αλλά και του σεβασμού στα ατομικά δικαιώματα των δημοτών τους, πριν προχωρήσουν στο δυσμενές διοικητικό μέτρο της αναγκαστικής απαλλοτρίωσης να έχουν εξασφαλισμένες και τις αντίστοιχες πιστώσεις για την κάλυψη των αποζημιώσεων, λαμβάνοντας υπόψη και την πρόσφατη αναθεώρηση του Συντάγματος, στο οποίο προστέθηκε η διάταξη του άρθρου 94 παρ. 4 εδ. γ' , σύμφωνα με την οποία «Οι δικαστικές αποφάσεις εκτελούνται αναγκαστικά και κατά του Δημοσίου, των οργανισμών τοπικής αυτοδιοίκησης και των νομικών προσώπων δημοσίου δικαίου, όπως ο νόμος ορίζει».
      Αναφορικά με τις αναγκαστικές απαλλοτριώσεις ακινήτων, λόγω εφαρμογής Ρυμοτομικού Σχεδίου επισημαίνουμε ότι:
      Η εισφορά σε χρήμα του άρθρου 9 του ν. 1337/83 «Επέκταση των πολεοδομικών σχεδίων, οικιστική ανάπτυξη και σχετικές ρυθμίσεις" (ΦΕΚ 33 Α'), είναι χρηματικό ποσό που καταβάλλεται στο δήμο ή την κοινότητα από τους ιδιοκτήτες ακινήτων, τα οποία περιλαμβάνονται σε περιοχές ένταξης ή επέκτασης σχεδίου πόλης κατά το άρθρο 1 του νόμου αυτού. Η εισφορά σε χρήμα, η οποία χαρακτηρίζεται ως ειδικευμένο έσοδο, διατίθεται από τον οικείο Ο.Τ.Α. αποκλειστικά για την εκτέλεση βασικών κοινοχρήστων πολεοδομικών έργων στην περιοχή ένταξης ή επέκτασης του πολεοδομικού σχεδίου και μαζί με την εισφορά σε γη που προβλέπει το άρθρο 8 το ν. 1337/83, αποτελούν τα μέσα με τα οποία επιδιώκεται η απόκτηση και η διαμόρφωση των απαραίτητων κοινόχρηστων χώρων από τους δήμους και τις κοινότητες. Είναι. προφανές, ότι οι αποζημιώσεις των θιγόμενων ιδιοκτητών, εξ αιτίας απαλλοτριώσεων από την εφαρμογή Ρυμοτομικού Σχεδίου, καλύπτονται από το προαναφερθέν σύστημα εισφορών γης και χρήματος. 
      Επισημαίνεται ότι, επανειλημμένα έχει αντιμετωπισθεί από το Υπουργείο μας, το ζήτημα των συσσωρευμένων οφειλών των ΟΤΑ, με τελευταία ρύθμιση αυτή της παραγράφου 2 του άρθρου 19 του ν. 3242/04, όπου εδόθη η δυνατότητα στους πρωτοβάθμιους Ο.Τ.Α. της Χώρας να συνάψουν δάνειο με ευνοϊκούς όρους, από το Ταμείο Παρακαταθηκών και Δανείων, προκειμένου να καλύψουν ληξιπρόθεσμες οφειλές τους, συμπεριλαμβανομένων και αυτών που προήλθαν από τη διενέργεια απαλλοτριώσεων και ως εκ τούτου δεν εξετάζεται και νέα νομοθετική ρύθμιση.
      Τέλος, σας ενημερώνουμε ότι οι αποζημιώσεις ιδιοκτητών απαλλοτριωμένων ακινήτων είναι επιλέξιμες ενέργειες για ένταξη και χρηματοδότηση από τις πιστώσεις του Προγράμματος «ΘΗΣΕΑΣ" στα μέτρα 2.10 και 3.8, τόσο στην τυπική κατανομή (45% των πιστώσεων), όσο και στην προγραμματική κατανομή (35% των πιστώσεων). Η πρόταση από τον ενδιαφερόμενο ΟΤΑ υποβάλλεται στην Περιφερειακή Επιτροπή Παρακολούθησης, σύμφωνα με τις διατάςεις του άρθρου 10 του ν. 3274/2004.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      14. Στην με αριθμό 8497/7.3.06 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 15936/29.3.06 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και μετά από σχετικό έγγραφο της Δ/νσης Τεχνικών Υπηρεσιών της Νομαρχ. Αυτ/σης Ανατ. Αττικής, σας πληροφορούμε τα εξής:
      Για την επαρχιακή οδό αρ.40 (Παιανία-Σπάτα-Λούτσα) βρίσκονται σε εξέλιξη οι διαδικασίες δημοπράτησης των δύο υποέργων του έργου που περιλαμβάνουν:
      α. Διαπλάτυνση και βελτίωση γεωμετρικών χαρακτηριστικών της υφιστάμενης επαρχιακής οδού Παιανίας-Σπάτων μήκους περίπου 5χλμ. συμπεριλαμβανομένης και της κατασκευής ποδηλατόδρομου πλάτους 2μ. στην ανάντη πλευρά της οδού. Στο τμήμα αυτό της οδού θα γίνουν όλες οι απαραίτητες εργασίες που αφορούν τα Υδραυλικά έργα της οδού, τα έργα Ηλεκτροφωτισμού καθώς και τα έργα Σήμανσης και Ασφάλειας αυτής. β. Διαπλάτυνση της υφιστάμενης επαρχιακής οδού Σπάτων-Λούτσας μήκους περίπου 7,5χλμ. με παράλληλη βελτίωση των οριζοντιογραφικών και υψομετρικών χαρακτηριστικών της και κυκλοφοριακό ανασχεδιασμό των ισόπεδων διασταυρώσεων με το λοιπό οδικό δίκτυο. Εκτέλεση όλων των απαραίτητων στο τμήμα αυτό εργασιών που αφορούν τα Υδραυλικά έργα της οδού, τα έργα Ηλεκτροφωτισμού, καθώς και τα έργα Σήμανσης και Ασφάλειας αυτής.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
      15. Στην με αριθμό 8136/24.2.06 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ.  813-156 (ΠΛΟ)/24.3.06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 8136/24.2.06 ερώτησης του Βουλευτή κ. Μ. Στρατάκη και σχετικά με το ανωτέρω θέμα, σας γνωρίζουμε ότι στο πλαίσιο του προγράμματος «Κοινοπραξίες Έρευνας και Τεχνολογικής Ανάπτυξης σε τομείς Εθνικής Προτεραιότητας» στο Επιχειρησιακό Πρόγραμμα Περιφέρειας Κρήτης, υποβλήθηκαν 27 προτάσεις με αιτούμενο προϋπολογισμό 19.607.208 και Δημόσια Δαπάνη 11.471.679,84.
      Η αξιολόγηση των προτάσεων πραγματοποιήθηκε από επιτροπές εμπειρογνωμόνων (τετραμελείς ή πενταμελείς) ανά θεματική ενότητα, σύμφωνα με τα κριτήρια που περιγράφονται στο κεφάλαιο 14 του οδηγού εφαρμογής του έργου. Μετά την ολοκλήρωση της διαδικασίας αξιολόγησης των προτάσεων και με βάση τον τελικό βαθμό κάθε πρότασης διαμορφώθηκε ο πίνακας κατάταξης, κατά φθίνουσα βαθμολογική σειρά, ο οποίος εγκρίθηκε από τον Γενικό Γραμματέα Έρευνας και Τεχνολογίας.
      Η διαδικασία αξιολόγησης των προτάσεων είναι οριστική και δεν προβλέπεται περαιτέρω διαδικασία επανεξέτασής τους.
      Η πρόταση του ΤΕΙ Κρήτης με τίτλο: «ΟΛΟΚΛΗΡΩΜΕΝΟ ΣΥΣΤΗΜΑ ΠΑΡΑΚΟΛΟΥΘΗΣΗΣ ΚΑΙ ΔΙΑΧΕΙΡΙΣΗΣ ΣΕΙΣΜΙΚΟΥ ΚΙΝΔΥΝΟΥ ΣΤΟ ΜΕΤΩΠΟ ΤΟΥ ΕΛΛΗΝΙΚΟΥ ΤΟΞΟΥ ΕΦΑΡΜΟΓΗΣ ΣΤΙΣ ΠΟΛΕΙΣ ΧΑΝΙΩΝ ΚΑΙ ΗΡΑΚΛΕΙΟΥ» συγκέντρωσε βαθμολογία 76,75 και κατετάγη την 15η θέση μεταξύ 27 προτάσεων που αξιολογήθηκαν.
      Σύμφωνα με τον εγκεκριμένο προϋπολογισμό της Δημόσιας Δαπάνης (3.500.000) εγκρίθηκαν προς χρηματοδότηση (10) προτάσεις.
      Τα αποτελέσματα της αξιολόγησης διαβιβάστηκαν στο Γενικό Γραμματέα και την Υπηρεσία Διαχείρισης Περιφέρειας Κρήτης, μαζί με αίτημά μας για αύξηση της Δημόσιας Δαπάνης προκειμένου να χρηματοδοτηθούν και άλλες προτάσεις.
      Σε περίπτωση που υπάρξει από την Περιφέρεια Κρήτης, αύξηση της Δημόσιας Δαπάνης, θα αναρτηθούν στο site της Γενικής Γραμματείας Έρευνας και Τεχνολογίας, όσες επιπλέον προτάσεις μπορούν να χρηματοδοτηθούν με προτεραιότητα κατά φθίνουσα βαθμολογική σειρά.
      Στη συνέχεια θα αποσταλούν σε όλους τους επιστημονικούς υπευθύνους των προτάσεων (εγκεκριμένων ή μη) οι σχετικές επιστολές με τα σχόλια της Επιτροπής Αξιολόγησης.
      Τέλος, θα θέλαμε να επισημάνουμε ότι θεωρούμε ανάξια κάθε σχολιασμού τα αναφερόμενα σε πληροφορίες για υποβολή προγράμματος από το Γενικό Γραμματέα Έρευνας και Τεχνολογίας.
      Ο Υφυπουργός
      ΙΩΑΝΝΗΣ ΠΑΠΑΘΑΝΑΣΙΟΥ»
      16. Στην με αριθμό 8266/28.2.06 ερώτηση των Βουλευτών κυρίων Δημητρίου Πιπεργιά, Βασιλείου Κεγκέρογλου, Ροδούλας Ζήση και Χρήστου Πρωτόππαπα δόθηκε με το υπ’ αριθμ. Δ5/ΗΛ/Α/Φ6/075/5642/22.3.06 έγγραφο από τον Υπουργό Ανάπτυξης η ακόλουθη απάντηση:
      «Σε απάντηση της υπ' αριθ. 8266/28-02-06 ερώτησης που κατατέθηκε στη Βουλή από τους ως άνω Βουλευτές, σας πληροφορούμε τα εξής:
      Ο λιγνίτης αποτελεί την κατεξοχήν πρώτη ύλη ηλεκτροπαραγωγής της Ελλάδας και η αξιοποίησή του έχει συμβάλλει αποφασιστικά στην ενεργειακή ανάπτυξη της χώρας.
      Στις 31 Δεκεμβρίου 2004 η συνολική εγκατεστημένη ισχύς (Mwe) των σταθμών ηλεκτροπαραγωγής στη χώρα μας ήταν. 12861 MW. Στο διασυνδεδεμένο σύστημα λειτουργούσαν 8 λιγνιτικοί σταθμοί συνολικής εγκατεστημένης ισχύος 5288 MW (ποσοστό 41,1 % της συνολικής ισχύος) οι οποίοι παρήγαγαν συνολικά 35383 GWh (ποσοστό 59,6% της συνολικής παραγωγής ηλεκτρικής ενέργειας).
      Ο βασικός φορέας εκμετάλλευσης των λιγνιτωρυχείων είναι η ΔΕΗ ΑΕ.
      Κατά το έτος 2004 η συνολική παραγωγή λιγνίτη της ΔΕΗ ΑΕ ανήλθε σε 69,9 εκατ. τόνους και χρησιμοποιήθηκε σχεδόν αποκλειστικά για την κάλυψη των λιγνιτικών σταθμών παραγωγής ενέργειας. Επισημαίνεται ότι υπάρχει αυξητική τάση της εκμετάλλευσης του λιγνίτη, τα αποθέματα του οποίου επαρκούν για την κάλυψη των αναγκών ηλεκτροπαραγωγής της χώρας για τις επόμενες δεκαετίες.
      Κατά συνέπεια η αξιοποίηση του λιγνίτη για ηλεκτροπαραγωγή είναι εντεταγμένη στο μακροχρόνιο ενεργειακό σχεδιασμό της χώρας με τις αναγκαίες βελτιώσεις των υφιστάμενων σταθμών και την εφαρμογή νέων τεχνολογιών στους υπό κατασκευή σταθμούς με στόχο την εναρμόνιση προς τις διεθνείς απαιτήσεις περιβαλλοντικής προστασίας, δεδομένου ότι η μέριμνα για το περιβάλλον αποτελεί μια από τις βασικές παραμέτρους πολιτικής που λαμβάνεται υπόψη κατά τη διαμόρφωση της ενεργειακής πολιτικής της χώρας.
      Σημειώνεται ενδεικτικά ότι η δαπάνη για την υλοποίηση των Έργων Περιβάλλοντος που έχουν προγραμματισθεί για την εφαρμογή της περιβαλλοντικής πολιτικής, ξεπερνά τα 5,25 εκατ.€ (1,5 δις. δρχ.) ετησίως για τα δύο Λιγνιτικά Κέντρα Πτολεμαΐδας και Μεγαλόπολης με συνεχή αυξητική τάση, συμπεριλαμβανομένων και των έργων περιβαλλοντικού χαρακτήρα για την αναβάθμιση της γενικής υποδομής που χρηματοδοτεί και αναθέτει η ΔΕΗ σε δήμους και κοινότητες της ευρύτερης περιοχής των λιγνιτωρυχείων.
      Τα μέτρα περιβαλλοντικής προστασίας στην ηλεκτροπαραγωγή εστιάζονται κυρίως στους ακόλουθους τομείς:
      Α. Ένταξη του φυσικού αερίου ως νέου καυσίμου στην ηλεκτροπαραγωγή
      Β. Ανάπτυξη του Υδροδυναμικού της χώρας μας 
      Γ. Αξιοποίηση των Ανανεώσιμων Πηγών Ενέργειας Δ. Εξοικονόμηση και Ορθολογική Χρήση Ενέργειας
      Ε. Εφαρμογή των πλέον αποδοτικών τεχνολογιών καύσης λιγνίτη
      Οι νέες τεχνολογίες καύσης καθαρού άνθρακα (ή λιγνίτη) μπορούν πράγματι να εξασφαλίσουν παραγωγή ηλεκτρικής ενέργειας περιβαλλοντικά φιλική και με υψηλούς βαθμούς απόδοσης συγκριτικά με τους υφιστάμενους παλαιότερης τεχνολογίας λιγνιτικούς σταθμούς.
      Εξακολουθεί να υφίσταται επενδυτικό ενδιαφέρον για τη δημιουργία νέων σταθμών λιγνίτη. Το γεγονός αυτό αποδεικνύεται από τις δύο αιτήσεις για την κατασκευή δύο λιγνιτικών μονάδων 600 και 200 MW, οι οποίες υποβλήθηκαν στη ΡΑΕ στο 2005.
      Η ακριβής γνώση των αποθεμάτων εγχώριου λιγνίτη καθώς και η κατανομή των ποσοτήτων προς εκμετάλλευση μεταξύ των γενεών αποτελεί κρίσιμο σημείο για τη χάραξη της πολιτικής απέναντι στο λιγνίτη και βεβαίως του Μακροχρόνιου Ενεργειακού Σχεδιασμού.
      Η ασφάλεια του ενεργειακού εφοδιασμού μέσω της χρήσης διαφορετικών πηγών ενέργειας αποτελεί θέμα προτεραιότητας για την Ε. Ε. και λαμβάνεται υπόψη κατά την κατάρτιση του Μακροχρόνιου Ενεργειακού Σχεδιασμού. Στο πλαίσιο αυτό εξασφαλίζεται η ισορροπία μεταξύ στερεών καυσίμων (λιγνίτη ή και εισαγόμενου άνθρακα) και φυσικού αερίου, εξασφαλίζοντας παράλληλα τη μεγιστοποίηση της διείσδυσης των ΑΠΕ.
      Η ΔΕΗ ΑΕ προχωρά στη συστηματική αξιοποίηση των υφιστάμενων λιγνιτικών κοιτασμάτων που έχει στη δικαιοδοσία της με τον καλύτερο δυνατό τρόπο για την κάλυψη των αναγκών των λιγνιτικών σταθμών της.
      Παράλληλα, μέσα στα πλαίσια της σχετικής πρόβλεψης του Ν.3175/03 για την ανανέωση και αντικατάσταση του δυναμικού παλαιών μονάδων, συνολικής ισχύος μέχρι 1600 MW, το Δ.Σ. της ΔΕΗ ΑΕ με την υπ' αριθ. 114/17.05.2005 απόφασή του ενέκρινε μεταξύ των υποψηφίων νέων μονάδων και μια λιγνιτική μονάδα στη Δυτική Μακεδονία, ισχύος της τάξης των 400 MW.
      Η πρόβλεψη αυτή ενσωματώθηκε και στο Εθνικό Σχέδιο Κατανομών Εκπομπών Αερίων Ρύπων που υποβλήθηκε στην Ευρωπαϊκή Επιτροπή.
      Ο Υπουργός
      ΔΗΜΗΤΡΙΟΣ ΣΙΟΥΦΑΣ»)
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στη συζήτηση των 
      ΑΝΑΦΟΡΩΝ ΚΑΙ ΕΡΩΤΗΣΕΩΝ
      Αναφορές-ερωτήσεις πρώτου κύκλου: 
      1.Η με αριθμό 7852/17-2-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία του πυρηνελαιουργείου στη θέση «Γαζέπι Μύλος» του Νομού Ηρακλείου, διαγράφεται λόγω κωλύματος του Υπουργού.
      Αναφορές-ερωτήσεις δεύτερου κύκλου:
      1. Η με αριθμό 7939/21-2-2006 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Πολιτισμού, σχετικά με την ανέγερση του αρχαιολογικού μουσείου Μεσαράς, διαγράφεται κατόπιν συνεννοήσεως του κυρίου Υπουργού με την κυρία Βουλευτή.
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Οικονομίας και Οικονομικών. 
      1.Μόνη συζήτηση επί της αρχής, των άρθρων και του συνόλου του σχεδίου νόμου: «Αποτίμηση χρηματοοικονομικών μέσων εταιρειών στην εύλογη αξία».
      Το νομοσχέδιο θα συζητηθεί κατά τη σημερινή συνεδρίαση.
      Του ιδίου Υπουργείου.
      2.Μόνη συζήτηση επί της αρχής, των άρθρων και του συνόλου του σχεδίου νόμου: «Ενσωμάτωση στο Εθνικό Δίκαιο της Οδηγίας 2004/25/ΕΚ σχετικά με τις δημόσιες προτάσεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Άμυνας.
      3.Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης (Memorandum of Understanding-MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης των Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Πριν επανέλθουμε στο πρώτο νομοσχέδιο, να σας ανακοινώσω, κύριοι συνάδελφοι, ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν την έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους της Βουλής, σαράντα τέσσερις δόκιμοι υπαξιωματικοί και δύο συνοδοί-αξιωματικοί της Σχολής Μονίμων Υπαξιωματικών Τρικάλων.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Εισερχόμεθα τώρα στη συζήτηση του νομοσχεδίου του Υπουργείου Οικονομίας και Οικονομικών. 
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία». 
      Η Διάσκεψη των Προέδρων έχει αποφασίσει, στη συνεδρίασή της στις 4/5/2006, τη συζήτηση του νομοσχεδίου αυτού σε δύο συνεδριάσεις. 
      Από το Γενικό Γραμματέα της Κοινοβουλευτικής Ομάδας της Νέας Δημοκρατίας ως Κοινοβουλευτικός Εκπρόσωπος ορίζεται ο Βουλευτής κ. Κωνσταντίνος Τασούλας. 
      Από τον Κοινοβουλευτικό Εκπρόσωπο του Κομμουνιστικού Κόμματος ορίζεται ως Κοινοβουλευτικός Εκπρόσωπος η Βουλευτής κ. Βαρβάρα Νικολαϊδου.
      Από τον Πρόεδρο του Συνασπισμού Ριζοσπαστικής Αριστεράς ως ειδικός αγορητής ορίζεται ο Βουλευτής κ. Ιωάννης Δραγασάκης. 
      Ο κύριος Υπουργός έχει το λόγο για κάποιες διορθώσεις. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, ευχαριστώ πολύ. 
      Θέλω να κάνω δύο νομοτεχνικές βελτιώσεις και διορθώσεις. Η μία  είναι στο άρθρο 2. Στην περίπτωση β΄ της παραγράφου 3 του άρθρου 43γ΄ που προστίθεται με το άρθρο 2, η  λέξη «καθορίστηκαν» αντικαθίσταται με τη λέξη «καταρτίστηκαν». Θα την καταθέσω για να γίνει η σχετική διόρθωση. 
      Επίσης θέλω να κάνω μια διόρθωση στην τροπολογία με γενικό αριθμό 590 και ειδικό 144. Στο πρώτο εδάφιο στο δεύτερο στίχο, μετά τις λέξεις «που έχουν» προστίθενται οι λέξεις «ή θα έχουν». Στον ίδιο (δεύτερο) στίχο, μετά τη λέξη «απολυθεί» διαγράφονται οι λέξεις «ή θα απολυθούν». Στον τέταρτο στίχο, μετά τη λέξη «δικαιούνται» και προ των λέξεων «πλήρη σύνταξη» προστίθενται οι ακόλουθες λέξεις: «ειδική εισοδηματική ενίσχυση ανεργίας ύψους ίσου προς την» .
      Στο δεύτερο εδάφιο η τελευταία λέξη του εδαφίου «ασφάλειας» αντικαθίσταται με τη λέξη «ασφάλισης». Είναι ένα παρόραμα. Τα εδάφια τρίτο έως και έβδομο διαγράφονται και προστίθεται ένα νέο τρίτο εδάφιο ως ακολούθως: «Στις διατάξεις του παρόντος άρθρου μπορούν να ενταχθούν υπό τις ίδιες προϋποθέσεις και εργαζόμενοι του κλάδου της κλωστοϋφαντουργίας σε νομούς της χώρας, στους οποίους το ποσοστό ανεργίας σύμφωνα με τα στοιχεία της Εθνικής Στατιστικής Υπηρεσίας της Ελλάδος για το έτος 2005 είναι μεγαλύτερο του 20% επί του συνόλου του εργατικού δυναμικού». 
      Στο προτελευταίο εδάφιο, στο δεύτερο στίχο μετά τις λέξεις «η διαδικασία» διαγράφεται η λέξη «και», τίθεται κόμμα και μετά τις λέξεις «ο τρόπος» προστίθενται οι λέξεις «και οι λοιπές προϋποθέσεις». 
      Καταθέτω και εδώ τις σχετικές λεπτομέρειες.
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
      (Να φωτογραφηθούν οι σελ. 9 και 10)
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Επί της ουσίας της διορθώσεως να πω μία λέξη, εάν  μου επιτρέπετε, κυρία Πρόεδρε. Αντί για ένα καθεστώς πρόωρης συνταξιοδότησης υιοθετείται στην ουσία ένα καθεστώς ειδικής εισοδηματικής ενίσχυσης. Η ειδική εισοδηματική ενίσχυση ισούται με το τι θα ελάμβανε ο άνεργος, ο οποίος υπάγεται σε αυτές τις διατάξεις εάν έβγαινε στη σύνταξη. 
      Το πλεονέκτημα αυτής της διορθώσεως είναι ότι δεν συνταξιοδοτείται πρόωρα, έχει την εισοδηματική ενίσχυση που απαιτείται και σε περίπτωση που βρει δουλειά μέσα στα επόμενα χρόνια, θα μπορεί να αναλάβει αυτή τη δουλειά. Όπως γνωρίζετε η συγκεκριμένη αυτή τροπολογία…
      ΑΓΓΕΛΟΣ ΤΖΕΚΗΣ: Αν δεν βρει δουλειά, τι θα κάνει;
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Θα συνεχίσει να έχει την ειδική εισοδηματική ενίσχυση υπό αυτές τις προϋποθέσεις. 
      Η τροπολογία αυτή είναι μέρος μιας ολοκληρωμένης παρέμβασης ενίσχυσης της απασχόλησης στο νομό Ημαθίας με τρεις άξονες, που ανακοίνωσε το Υπουργείο Οικονομίας και Οικονομικών σε συνεργασία με τα αρμόδια Υπουργεία, το Υπουργείο Απασχόλησης και Κοινωνικής Προστασίας, το Υπουργείο Ανάπτυξης, το Υπουργείο Αγροτικής Ανάπτυξης και Τροφίμων και το Υπουργείο Τουριστικής Ανάπτυξης. 
      Είναι μια ολοκληρωμένη παρέμβαση για ένα νομό που έχει τεράστια προβλήματα. Έχει ποσοστό ανεργίας διπλάσιο από τον εθνικό μέσο όρο. Είναι μια παρέμβαση με τρεις άξονες. Ένα μέρος της παρέμβασης αυτής είναι και η παρέμβαση που επιχειρείται με την παρούσα τροπολογία. Θέλω να καταθέσω στα Πρακτικά για να έχουν όλοι οι συνάδελφοι όλες τις λεπτομέρειες της ολοκληρωμένης παρέμβασης ενίσχυσης της απασχόλησης στο νομό Ημαθίας, προκειμένου να διευκολυνθεί η συζήτηση της συγκεκριμένης τροπολογίας. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΟΣ (Άννα Μπενάκη-Ψαρούδα): Οι διορθώσεις που κάνατε, κύριε Υπουργέ, κατατέθησαν στα πρακτικά και θα διανεμηθούν αμέσως στους συναδέλφους. Το άλλο κείμενο κατατέθηκε και όποιος θέλει να το συμβουλευθεί, μπορεί να το κάνει. 
      ΑΝΔΡΕΑΣ ΜΑΚΡΥΠΙΔΗΣ: Κυρία Πρόεδρε, να βγει φωτοτυπία και το κείμενο που κατέθεσε ο κύριος Υπουργός.
      ΠΡΟΕΔΡΟΣ (Άννα Μπενάκη-Ψαρούδα): Νομίζω ότι είναι ένα μεγάλο κείμενο αυτό, απ’ ό,τι είδα.
      ΑΝΔΡΕΑΣ ΜΑΚΡΥΠΙΔΗΣ: Δεν πειράζει. Να διανεμηθεί.
      ΠΡΟΕΔΡΟΣ (Άννα Μπενάκη-Ψαρούδα): Εν πάση περιπτώσει, λίγοι είστε εδώ. Μπορεί να διανεμηθεί και αυτό.
      ΑΠΟΣΤΟΛΟΣ ΚΑΚΛΑΜΑΝΗΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Είναι καθαρώς διαδικαστικό το θέμα και θέμα Κανονισμού. Διερωτώμαι: εάν μεν η διατύπωση του κυρίου Υπουργού δεν αλλάζει την ουσία, ότι πρόκειται περί προώρου συνταξιοδοτήσεως, έχει καλώς. Αλλά εάν πρόκειται για την πρόταση ενός άλλου μέτρου, της εισοδηματικής απλώς ενίσχυσης, που βέβαια πρέπει να διαλαμβάνει και το πότε και υπό ποίους όρους, εάν βρεθεί εργασία, διακόπτεται αυτή η εισοδηματική ενίσχυση, τότε πρόκειται για μια άλλη διάταξη, για την οποία έπρεπε να τηρηθεί το τριήμερο της προθεσμίας του Κανονισμού. Ή αποσύρει, λοιπόν, την τροπολογία που εμπροθέσμως κατέθεσε ο Υπουργός, αφού καταθέτει νέα τροπολογία ή εμμένει στην τροπολογία περί προώρου συνταξιοδοτήσεως και αυτήν πρέπει να συζητήσουμε και να ψηφίσουμε ή να καταψηφίσουμε.
      Επειδή και στο παρελθόν συνέβαιναν τέτοιες, αν θέλετε, παρεμβολές, παρεμβάσεις των Υπουργών, η πρόθεσή μου, κυρία Πρόεδρε, είναι να μην  καταντήσει αυτή η διαδικασία που ορίζει το Σύνταγμα, ότι δηλαδή πριν από τρεις ημέρες κατατίθεται η κάθε τροπολογία, γράμμα κενό περιεχομένου. Μέχρι τώρα  όλοι γνωρίζαμε ότι υπάρχει μια τροπολογία με την οποία προτείνεται η πρόωρη συνταξιοδότηση αυτών που συμπλήρωσαν το πεντηκοστό έτος και έχουν εφτάμισι χιλιάδες ημερομίσθια. Τώρα είναι κάτι άλλο. Η οικονομική ενίσχυση, η εισοδηματική ενίσχυση είναι ένα μέτρο που και στο παρελθόν ελαμβάνετο για την Εύβοια, για το Λαύριο. Διερωτώμαι αν χρειάζεται μάλιστα και ειδική διάταξη. Αν όμως πράγματι έρχεται μια ειδική διάταξη, άλλη από αυτή που κατέθεσε, να την πάρει πίσω και την επόμενη βδομάδα που θα φέρει το άλλο νομοσχέδιο του Υπουργείου, να την φέρει όπως θέλει την τροπολογία. Να τηρούμε δηλαδή αυτές τις διαδικασίες που το Σύνταγμα και ο Κανονισμός της Βουλής ορίζει. Άλλως, να μας πει ρητώς ότι πρόκειται περί του αυτού μέτρου και ότι απλώς, όπως έκαναν οι καλόγεροι τον Μεσαίωνα, βαφτίζουμε το κρέας ψάρι και τελειώνει η ιστορία. Αλλά τότε να ξέρουμε ότι η Κυβέρνηση εαυτήν περισσότερο περιγράφει παρά εμάς που παρακολουθούμε. 
      ΠΡΟΕΔΡΟΣ (Άννα Μπενάκη-Ψαρούδα): Θα απαντήσει ο κύριος Υπουργός, αλλά η ουσία, καθώς αντιλαμβάνεστε, έχει σημασία και όχι το πώς θα βαφτίσουμε τη διάταξη. Εν πάση περιπτώσει, ο κύριος Υπουργός θα απαντήσει επ’ αυτού.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό λέω. Τη βαφτίζουμε ή είναι ουσία; Αν είναι ουσία, να τη φέρει σε άλλο νομοσχέδιο. Αν δεν είναι ουσία, τότε βαφτίζουμε το κρέας ψάρι.
      ΠΡΟΕΔΡΟΣ (Άννα Μπενάκη-Ψαρούδα): Για την ουσία μιλώ και εγώ. Αν είναι ίδια η ουσία, μπορούμε να συνεχίσουμε.
      Κύριε Υπουργέ, θέλετε να απαντήσετε; Ορίστε, έχετε το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, οι αλλαγές που έγιναν είναι ισοδυνάμου αποτελέσματος με την τροπολογία, δεν αλλάζουν την ουσία της παρέμβασης και θεωρώ ότι δεν αλλάζουν και τη φύση της παρέμβασης. Είναι ένα ύστατο μέτρο για ανέργους στους οποίους έχουν εξαντληθεί όλα τα άλλα μέτρα ενεργητικής παρέμβασης που προβλέπει το κυβερνητικό οπλοστάσιο και το οπλοστάσιο του κοινωνικού κράτους. Είναι μια επιπλέον παρέμβαση ισοδυνάμου αποτελέσματος.  Δεν ονομάζεται «πρόωρη συνταξιοδότηση». Ονομάζεται «ειδική εισοδηματική ενίσχυση». 
      ΑΝΔΡΕΑΣ ΜΑΚΡΥΠΙΔΗΣ: Κυρία Πρόεδρε, παρακαλώ το λόγο.
      ΠΡΟΕΔΡΟΣ (Άννα Μπενάκη-Ψαρούδα): Όχι, κύριε Μακρυπίδη. Αν ήταν εδώ ο Κοινοβουλευτικός σας Εκπρόσωπος, θα ελάμβανε το λόγο. 
      ΑΝΔΡΕΑΣ ΜΑΚΡΥΠΙΔΗΣ: Κυρία Πρόεδρε, υπάρχει σοβαρό πρόβλημα στη διαδικασία. 
      ΠΡΟΕΔΡΟΣ (Άννα Μπενάκη-Ψαρούδα): Ποιο σοβαρό πρόβλημα; Για να σας ακούσω. 
      ΑΝΔΡΕΑΣ ΜΑΚΡΥΠΙΔΗΣ:  Η τροπολογία της τροπολογίας που κατέθεσε τώρα ο κύριος Υπουργός, αλλάζει πλήρως το νόημα και το περιεχόμενο της συγκεκριμένης τροπολογίας. 
      ΠΡΟΕΔΡΟΣ (Άννα Μπενάκη-Ψαρούδα): Μα, γι’ αυτό μιλάγαμε, κύριε Μακρυπίδη, και εξήγησε ο Υπουργός τι αλλάζει, τι υποστηρίζει ότι αλλάζει. 
      ΑΝΔΡΕΑΣ ΜΑΚΡΥΠΙΔΗΣ: Η προσθήκη σχετικά με την καταβολή εισοδηματικής ενίσχυσης ήδη υπάρχει και σήμερα από το υφιστάμενο καθεστώς. Δεν χρειαζόταν η συγκεκριμένη τροπολογία. Άρα, είναι άνευ περιεχομένου. Ισχύει σήμερα από το υφιστάμενο καθεστώς…
      ΠΡΟΕΔΡΟΣ (Άννα Μπενάκη-Ψαρούδα): Αυτό, κύριε Μακρυπίδη, είναι θέμα περιεχομένου και θα το πείτε στη συζήτηση επί της ουσίας της τροπολογίας. Θα πείτε ότι είναι στον αέρα και δεν έχει αντικείμενο. 
      ΑΝΔΡΕΑΣ ΜΑΚΡΥΠΙΔΗΣ: Όμως, κυρία Πρόεδρε, αλλάζει την ουσία της τροπολογίας και πλέον έχουμε μία καινούργια τροπολογία και δεν μπορεί να συζητηθεί.
       ΠΡΟΕΔΡΟΣ (Άννα Μπενάκη-Ψαρούδα): Ελέχθη αυτό, κύριε Μακρυπίδη. Ευχαριστώ πολύ.
      Η κ. Νικολαϊδου έχει το λόγο.
      ΒΕΡΑ ΝΙΚΟΛΑΪΔΟΥ: Κυρία Πρόεδρε, το ίδιο πρόβλημα έχουμε και εμείς, γιατί θεωρούμε ότι είναι τροπολογία στην τροπολογία και ειλικρινά αναρωτιόμαστε γιατί δεν μας στάλθηκε νωρίτερα, ώστε να έχουμε την άνεση να την εξετάσουμε για να μπορούμε να τοποθετηθούμε επί της ουσίας. Κατά την άποψή μας αλλάζει. 
      ΑΠΟΣΤΟΛΟΣ ΚΑΚΛΑΜΑΝΗΣ: Τρεις ημέρες πιο πριν.
      ΠΡΟΕΔΡΟΣ (Άννα Μπενάκη-Ψαρούδα): Εν πάση περιπτώσει το αντιλαμβάνομαι, κυρία Νικολοαϊδου.
      ΒΕΡΑ ΝΙΚΟΛΑΪΔΟΥ: Και λιγότερο από τρεις ημέρες, κύριε Πρόεδρε, θα ήταν αρκετό.
      ΠΡΟΕΔΡΟΣ (Άννα Μπενάκη-Ψαρούδα): Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, από ό,τι άκουσα έχουμε δύο αλλαγές. Από πρόωρη σύνταξη έχουμε εισοδηματική ενίσχυση και από τους συγκεκριμένους εργάτες της Νάουσας έχουμε μία γενικότερη, αν κατάλαβα καλά, δυνατότητα εφαρμογής. Είναι και οι δύο ουσιαστικές αλλαγές.
      Η Κυβέρνηση δίνει την εντύπωση ότι νομοθετεί «μπουσουλώντας». Εγώ λέω το εξής. Επειδή ούτως ή άλλως έχουμε δύο οικονομικά νομοσχέδια εν εξελίξει στην επιτροπή, η Κυβέρνηση ας το δει ολοκληρωμένα το θέμα, ας μας φέρει επιτέλους κάτι ολοκληρωμένο να το δούμε και να το συζητήσουμε. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστώ πολύ, κύριε Δραγασάκη. Αυτό είναι θέμα της Κυβέρνησης.
      ΚΩΝΣΤΑΝΤΙΝΟΣ ΓΕΙΤΟΝΑΣ: Κυρία Πρόεδρε, το λόγο παρακαλώ για ένα λεπτό.
      ΠΡΟΕΔΡΟΣ (Άννα Μπενάκη-Ψαρούδα): Παρατύπως και παρά τον Κανονισμό εδόθη ο λόγος σε όλους και επειδή δεν υπάρχουν Κοινοβουλευτικοί Εκπρόσωποι από τα κόμματα αυτά.
      ΚΩΝΣΤΑΝΤΙΝΟΣ ΓΕΙΤΟΝΑΣ: Μία λέξη, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Όχι, σας παρακαλώ. 
      Μία λέξη, κύριε Υπουργέ, και τελειώνουμε επί του διαδικαστικού.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρία Πρόεδρε, εμμένω στην άποψη που διατύπωσα από την αρχή. Δεν αλλάζει η ουσία της παρέμβασης. Η Νάουσα δεν μπορεί να περιμένει. Αν κάποιοι μέσα στο Κοινοβούλιο θέλουν να αναβάλουν και να παίξουν με τον πόνο των ανέργων της Νάουσας, ας το κάνουν.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΟΣ (Άννα Μπενάκη-Ψαρούδα): Ο εισηγητής της Νέας Δημοκρατίας κ. Καράογλου έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό, κυρία Πρόεδρε, είναι προσβλητικό! 
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Πρόεδρε. 
      ΑΠΟΣΤΟΛΟΣ ΚΑΚΛΑΜΑΝΗΣ: Θεωρεί ο κύριος Υπουργός ότι εάν επικαλούμεθα το Σύνταγμα, το οποίο παραβιάζει ο κύριος Υπουργός …
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ, κύριε Πρόεδρε!
      Να πάρετε το λόγο κανονικά και να τα πείτε. Σας παρακαλώ, μην παρεμβαίνετε με αυτόν τον τρόπο.
      ΑΠΟΣΤΟΛΟΣ ΚΑΚΛΑΜΑΝΗΣ: Δεν μπορεί να προσβάλει έτσι τους Βουλευτές, όταν διατυπώνουν μία διαφορετική πρόταση.
      ΠΡΟΕΔΡΟΣ (Άννα Μπενάκη-Ψαρούδα): Ο κάθε ομιλών και Υπουργός έχει την ευθύνη των λόγων του. Έχει την ευθύνη των λόγων του ο καθένας.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά δεν μπορεί ο καθένας εδώ πέρα να λέει ό,τι θέλει, εκτός εάν δηλώσει ανεύθυνος. Αν δηλώσει ανεύθυνος …
      ΠΡΟΕΔΡΟΣ (Άννα Μπενάκη-Ψαρούδα): Σας παρακαλώ!
      Ο κ. Καράογλου έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Κύριε Υπουργέ, αγαπητοί συνάδελφοι, το συζητούμενο νομοσχέδιο, η αποτίμηση χρηματοοικονομικών μέσων εταιρειών στην εύλογη αξία είναι ένα καθαρά τεχνοκρατικό νομοσχέδιο, ένα νομοσχέδιο το οποίο ενσωματώνει στο ελληνικό δίκαιο την οδηγία με αριθμό 65 του Ευρωπαϊκού Κοινοβουλίου που πάρθηκε στις 27 Σεπτεμβρίου του 2001. 
      Αναλυτικότερα το συζητούμενο νομοσχέδιο, το οποίο έχει δώδεκα άρθρα, αφορά την τροποποίηση και συμπλήρωση του ν. 2190/1920 περί ανωνύμων εταιρειών σε συμμόρφωση με την οδηγία 2001/65 του Ευρωπαϊκού Κοινοβουλίου για την τροποποίηση των οδηγιών 78/660 της τότε Ευρωπαϊκής Οικονομικής Κοινότητας περί των ετησίων λογαριασμών εταιρειών ορισμένων μορφών, 83/349/ΕΟΚ για τους ενοποιημένους λογαριασμούς, 86/635/ΕΟΚ για τους ετήσιους και ενοποιημένους λογαριασμούς τραπεζών και λοιπών χρηματοπιστωτικών ιδρυμάτων και 674/1997 για τους ετήσιους και τους ενοποιημένους λογαριασμούς των ασφαλιστικών επιχειρήσεων. Αποσκοπεί στην προσαρμογή της οδηγίας 65/2001 του Συμβουλίου της 27-9-2001 στο ελληνικό δίκαιο, καθ’ όσον σχετίζεται με την τροποποίηση των προαναφερθεισών οδηγιών για τους κανόνες αποτίμησης των ετήσιων και ενοποιημένων λογαριασμών εταιρειών ορισμένων μορφών, καθώς και τραπεζών και άλλων χρηματοπιστωτικών ιδρυμάτων.
      Πιο συγκεκριμένα δημιουργείται ένα ενιαίο σύστημα λογιστικής αποτίμησης ορισμένων χρηματοπιστωτικών μέσων εταιρειών στην εύλογη αξία, προκειμένου να είναι δυνατή η σύγκριση χρηματοοικονομικών πληροφοριών σε ολόκληρη την Ευρωπαϊκή Ένωση. Αυτή η μέθοδος αποτίμησης θα εφαρμόζεται μόνο στα στοιχεία εκείνα για τα οποία υπάρχει επαρκώς αναπτυγμένη διεθνής συναίνεση, σχετικά με τον προσδιορισμό της εύλογης αξίας και την καταλληλότητά της. 
      Κατά την αρχική λογιστική καταχώριση τα χρηματοοικονομικά περιουσιακά στοιχεία και οι χρηματοοικονομικές χρεώσεις καταχωρούνται στο κόστος κτήσεως το οποίο περιλαμβάνει και τις τυχόν άμεσες πρόσθετες δαπάνες της συναλλαγής. Η μεταγενέστερη αποτίμηση των χρηματοοικονομικών περιουσιακών στοιχείων και των χρηματοοικονομικών υποχρεώσεων γίνεται ανά κατηγορία ως εξής:
      Πρώτον, δάνεια και απαιτήσεις τα οποία δημιουργούνται από την επιχείρηση και δεν προορίζονται για το χαρτοφυλάκιο συναλλαγών, επενδύσεις οι οποίες διακρατούνται ως τη λήξη τους και λοιπές υποχρεώσεις αποτιμώνται στο αναπόσβεστο κόστος με τη χρήση της μεθόδου του πραγματικού επιτοκίου. 
      Δεύτερον, τα χρηματοοικονομικά περιουσιακά στοιχεία και οι χρηματοοικονομικές υποχρεώσεις που προορίζονται για το χαρτοφυλάκιο συναλλαγών ή βραχυχρόνιους κερδοσκοπικούς σκοπούς στα οποία περιλαμβάνονται και τα παράγωγα εφόσον δεν ορίζονται ως αντισταθμίζοντα μέσα, αποτιμώνται στην εύλογη αξία τους και οι μεταβολές από την προηγούμενη αποτίμηση ή την αρχική καταχώρηση καταχωρούνται στα αποτελέσματα. 
      Τρίτον, τα διαθέσιμα για πώληση χρηματοοικονομικά περιουσιακά στοιχεία αποτιμώνται στην εύλογη αξία τους με μεταβολές σε σχέση με την προηγούμενη αποτίμηση ή την αρχική καταχώριση καταχωρούμενες σε λογαριασμό αποθεματικού των ιδίων κεφαλαίων το οποίο μεταφέρεται στα αποτελέσματα με τη διάθεση των χρηματοοικονομικών αυτών περιουσιακών στοιχείων ή όταν υπάρχει απομείωση της αξίας τους. 
      Τέταρτον, τα προσδιορισμένα ως αντισταθμίζοντα χρηματοοικονομικά περιουσιακά στοιχεία και οι χρηματοοικονομικές υποχρεώσεις αποτιμώνται στην εύλογη αξία τους. Κέρδη και ζημίες από την αποτίμηση στην εύλογη αξία του αντισταθμίζοντος και του αντισταθμισμένου στοιχείου σ’ αυτού του είδους την αντιστάθμιση καταχωρούνται στα αποτελέσματα. 
      Η εύλογη αξία ενός χρηματοπιστωτικού μέσου προσδιορίζεται αξιόπιστα όταν υπάρχει μία αξιόπιστος ενεργός αγορά για το μέσο. Στην περίπτωση αυτή, οι τρέχουσες τιμές της αγοράς χωρίς να λαμβάνεται υπ’ όψιν το απαιτούμενο για την ρευστοποίηση κόστος είναι οι εύλογες αξίες. Στην περίπτωση που δεν μπορεί να προσδιοριστεί η τρέχουσα τιμή για ένα μέσο στην ολότητά του, υπάρχουν αγορές στις οποίες δημοσιεύονται τιμές για τα επιμέρους συνθετικά του στοιχεία και τότε η εύλογη αξία του μέσου αυτού προσδιορίζεται με βάση τις τιμές αυτές. 
      Ομοίως, στην περίπτωση που δεν υπάρχει αγορά για ένα χρηματοπιστωτικό μέσο αλλά υπάρχει αγορά για ένα παρεμφερές μέσο, τότε η εύλογη αξία του προσδιορίζεται με βάση τις τιμές του παρεμφερούς μέσου.
      Το πεδίο εφαρμογής της συγκεκριμένης οδηγίας περιλαμβάνει όλες τις επιχειρήσεις, δίνοντας την ευχέρεια στα κράτη-μέλη να επιτρέπουν την υιοθέτηση του συστήματος λογιστικής απεικόνισης ορισμένων χρηματοπιστωτικών μέσων στην εύλογη αξία για τους ετήσιους και ενοποιημένους λογαριασμούς ή μόνο για τους ενοποιημένους λογαριασμούς. 
      Επίσης, δίνεται η δυνατότητα στα κράτη-μέλη να εξαιρούν τις μικρές επιχειρήσεις από την απαίτηση παροχής πληροφοριών σχετικά με την αποτίμηση των χρηματοπιστωτικών μέσων στην εύλογη αξία, προκειμένου να μην επιβαρυνθούν οι επιχειρήσεις αυτές δυσανάλογα. 
      Αυτό είναι το συγκεκριμένο νομοσχέδιο, το νομοσχέδιο που αφορά την αποτίμηση χρηματοοικονομικών μέσων εταιρειών στην εύλογη αξία. Είναι ένα νομοσχέδιο, όπως είπα, καθαρά τεχνοκρατικό. Αφορά την ενσωμάτωση της οδηγίας 65 της 27ης Σεπτεμβρίου του 2001. Είναι ένα νομοσχέδιο με 12 άρθρα. Σήμερα δεν αναφερόμαστε στην τροπολογίες που έχουν κατατεθεί από τους αρμόδιους Υπουργούς. Αυτό θα γίνει αύριο. 
      Με βάση το συγκεκριμένο νομοσχέδιο όπως κατατέθηκε στη Βουλή, ζητώ από την Ολομέλεια της Βουλής την ψήφισή του.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων, σαράντα πέντε δόκιμοι υπαξιωματικοί και δύο συνοδοί Αξιωματικοί της Σχολής Μονίμων Υπαξιωματικών Τρικάλων.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο εισηγητής του ΠΑ.ΣΟ.Κ. κ. Μακρυπίδης.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, θα ήθελα σχετικά με την τροπολογία της τροπολογίας που κατέθεσε μόλις προ ολίγου ο κ. Υπουργός να πω ότι ήδη έχουμε μία ωμή παράβαση του Κανονισμού. Η συγκεκριμένη τροπολογία και ως προς το περιεχόμενο και ως προς τη διαδικασία αντίκειται στον Κανονισμό γιατί περιλαμβάνει επέκταση του αντικειμένου πέρα από ένα συγκεκριμένο χώρο εργασίας σ’ όλον τον κλάδο σ’ όλη την Ελλάδα, άρα έχουμε αλλοίωση, επέκταση των περιοχών όπου αναφέρεται στη συγκεκριμένη τροπολογία.
      Το δεύτερο, αντί αυτού που υπήρχε στη συγκεκριμένη τροπολογία που κατατέθηκε εμπρόθεσμα σχετικά με την πλήρη σύνταξη, είναι ότι έχουμε ειδική εισοδηματική ενίσχυση της ανεργίας ύψους ίσου με τη σύνταξη και αυτό πλέον είναι κάτι το διαφορετικό σε σχέση με αυτό στο οποίο η ίδια η τροπολογία αναφερόταν. Ως εκ τούτου, κυρία Πρόεδρε, η τροπολογία αυτή θα πρέπει να αποσυρθεί και να κατατεθεί σε ένα από τα νομοσχέδια οικονομικού περιεχομένου που θα έλθουν προς συζήτηση στην Ολομέλεια την ερχόμενη εβδομάδα. 
      Σχετικά με το επιχείρημα του κυρίου Υπουργού ότι η Νάουσα δεν περιμένει, η Νάουσα περιμένει για μια εβδομάδα, όπως και οι άνεργοι της Νάουσας. Αν έχετε συγκεκριμένη πρόταση, κύριε Υπουργέ, καταθέστε την. Όμως φαίνεται ότι όπως και σε μια σειρά άλλα ζητήματα ενεργείτε και νομοθετείτε αποσπασματικά, έτσι και στο συγκεκριμένο ζήτημα. Και μόνο ότι σ΄ ένα συγκεκριμένο νομοσχέδιο έρχεστε σήμερα πριν τη συζήτηση στην Ολομέλεια και τροποποιείτε εσείς ο ίδιος την τροπολογία την οποία καταθέσατε πριν από λίγες μέρες δείχνει το πόσο επιδερμικά, το πόσο επιφανειακά, το πόσο πρόχειρα, το πόσο ανεύθυνα αντιμετωπίζετε σοβαρά ζητήματα που απασχολούν τη χώρα, σοβαρά ζητήματα που απασχολούν τους ανέργους, ζητήματα που έχουν να κάνουν με το ασφαλιστικό μας σύστημα.
      Κυρίες και κύριοι συνάδελφοι, συζητούμε σήμερα μια κοινοτική οδηγία, ένα νομοσχέδιο όπου ενσωματώνεται στο εθνικό μας δίκαιο η σχετική κοινοτική οδηγία 2001/65 για τους κανόνες αποτίμησης των ετήσιων κοινοποιημένων λογαριασμών ορισμένων μορφών εταιρειών καθώς και των τραπεζών, αλλά και άλλων χρηματοπιστωτικών ιδρυμάτων. 
      Με την οδηγία είναι γεγονός ότι δημιουργείται ένα ενιαίο σύστημα λογιστικής αποτίμησης ορισμένων χρηματοπιστωτικών μέσων στην εύλογη αξία, για να είναι εφικτή η σύγκριση των χρηματοοικονομικών πληροφοριών σε ολόκληρη την Ευρωπαϊκή Ένωση. Αυτή η μέθοδος αποτίμησης θα εφαρμόζεται μόνο στα στοιχεία εκείνα για τα οποία υπάρχει επαρκώς ανεπτυγμένη διεθνής συναίνεση, σχετικά με τον προσδιορισμό της εύλογης αξίας και την καταλληλότητά τους.
      Κατά την αρχική λογιστική καταχώρηση τα χρηματοοικονομικά περιουσιακά στοιχεία καταχωρούνται στο κόστος κτήσης. Η μεταγενέστερη αποτίμηση των χρηματοοικονομικών περιουσιακών στοιχείων και των χρηματοοικονομικών υποχρεώσεων γίνεται ανά κατηγορία σε δάνεια και απαιτήσεις, σε επενδύσεις και σε λοιπές υποχρεώσεις και όλα αυτά αποτιμώνται στο αναπόσβεστο κόστος με τη χρήση της μεθόδου του πραγματικού επιτοκίου, αλλά και στα χρηματοοικονομικά περιουσιακά στοιχεία που προορίζονται για το χαρτοφυλάκιο των συναλλαγών, τα διαθέσιμα προς πώληση περιουσιακά στοιχεία και τα προσδιοριζόμενα ως αντισταθμίζοντα περιουσιακά στοιχεία και τις χρηματοοικονομικές υποχρεώσεις, τα οποία αποτυπώνονται στην εύλογη αξία τους. 
      Οι τρέχουσες τιμές της αγοράς είναι η εύλογη αξία ενός χρηματοπιστωτικού μέσου, όταν όμως υπάρχει αξιόπιστη ενεργός αγορά για το χρηματοπιστωτικό αυτό μέσο. Γεννώνται αρκετά ερωτηματικά και επιφυλάξεις για τον προσδιορισμό της εύλογης αξίας, όταν δεν υπάρχει στην αγορά ένα χρηματοπιστωτικό μέσο, αλλά υπάρχει αγορά από παρεμφερές μέσο, αφού τότε και η εύλογη αξία προσδιορίζεται με βάση τις τιμές του παρεμφερούς μέσου. Και στην περίπτωση που δεν μπορεί να προσδιοριστεί η τρέχουσα τιμή για ένα τέτοιο μέσο στην ολότητά του, η εύλογη αξία του προσδιορίζεται με βάση τις τιμές που ισχύουν στις αγορές και για τα επιμέρους συνθετικά του στοιχεία.
      Όμως, κυρία Πρόεδρε, κυρίες και κύριοι συνάδελφοι, στο νομοσχέδιο αυτό, στη σχετική αυτή κοινοτική οδηγία περιλαμβάνονται κατά το συνήθη τρόπο που λειτουργεί η Κυβέρνηση και κατά τον ασυνήθιστο τρόπο που προβλέπει η Ευρωπαϊκή Ένωση και δύο διατάξεις –και, κυρία Πρόεδρε, θέλω να το προσέξετε- που είναι εκτός της σχετικής οδηγίας και είναι ενσωματωμένες στον κορμό του νομοσχεδίου! 
      Γιατί, κυρία Πρόεδρε; Δεν προβλέπεται ότι οι κοινοτικές οδηγίες ψηφίζονται ως έχουν; Γιατί παρεισφρύουν συγκεκριμένες διατάξεις που είναι παντελώς άσχετες με το συζητούμενο νομοσχέδιο, με τη συγκεκριμένη κοινοτική οδηγία; 
      Η μια απ’ αυτές είναι στο άρθρο 10 και μεταξύ των άλλων αναφέρεται ότι αν αλλάξουν οι λογιστικές αποτιμήσεις και εμφανιστούν επιπλέον κέρδη με τη χρήση της μεθόδου της εύλογης αξίας, αυτά δεν επηρεάζουν τα διανεμόμενα μερίσματα. Δεν ξεκαθαρίζεται όμως, τι γίνεται στην περίπτωση της ύπαρξης ζημιών αντί κερδών, γεγονός που δημιουργεί ασάφεια και ερωτηματικά σ’ αυτή την περίπτωση.
      Επίσης, κύριοι συνάδελφοι, στο άρθρο 11 του συζητούμενου νομοσχεδίου έχουμε μια κρυφή διάταξη που αλλάζει βασικές αρχές του υφιστάμενου εδώ κι ένα χρόνο περίπου, αναπτυξιακού νόμου. Δίδεται η δυνατότητα στους νέους φορείς που έχουν υπαχθεί στον αναπτυξιακό νόμο, τον 2601/1998 να συγχωνευτούν με επιχείρηση που αποτελεί παλαιό φορέα και πριν την παρέλευση πενταετίας. Μέχρι σήμερα αυτό δεν μπορεί να γίνει αν δεν παρέλθει η πενταετία από την έναρξη της παραγωγικής λειτουργίας της επένδυσης. 
      Η απαγόρευση να μην μπορούν για διάστημα πέντε χρόνων οι νέοι φορείς – επιχειρήσεις που εντάχθηκαν στον αναπτυξιακό νόμο να συγχωνευτούν με τους παλιούς φορείς είχε ως σκοπό το προφανές. Δηλαδή, να μην μπορούν μέσω συγχώνευσης οι παλιοί φορείς –οι παλιές επιχειρήσεις δηλαδή- να καρπώνονται τα κίνητρα που ισχύουν για τους νέους φορείς, τις νέες επιχειρήσεις.
      Ο τρόπος, αλλά και ο χρόνος που επέλεξε η Κυβέρνηση της Νέας Δημοκρατίας να προβεί στη ρύθμιση αυτή γεννά πολλά και σοβαρά ερωτηματικά. Ενδεχομένως και να υποκρύπτει συγκεκριμένες σκοπιμότητες. 
      Γιατί αυτή η ρύθμιση εισάγεται τώρα, κύριε Υπουργέ; Γιατί η Νέα Δημοκρατία δεν προέβη στην άρση του περιορισμού κατά την ψήφιση του επενδυτικού νόμου 3229, το Δεκέμβρη του 2004; Γιατί η Κυβέρνηση της Νέας Δημοκρατίας το θυμήθηκε μετά από ενάμιση χρόνο, μετά την κατάργηση της διάκρισης παλαιών και νέων επιχειρήσεων στο νέο επενδυτικό νόμο; Ποιος ζήτησε και πότε αυτήν την τροποποίηση; 
      Είναι ερωτήματα στα οποία καλείστε, κύριοι της Κυβέρνησης, να δώσετε απαντήσεις. 
      Όμως, κυρίες και κύριοι συνάδελφοι, έχουμε και μια σειρά άλλα γεγονότα που στα πλαίσια του συγκεκριμένου νομοσχεδίου μας υποχρεώνουν να τοποθετηθούμε. 
      Χθες, κύριε Υπουργέ, παρουσιάστηκε στη δημοσιότητα η εαρινή πρόβλεψη της Ευρωπαϊκής Επιτροπής που για μια ακόμη φορά αποκαλύπτει και επιβεβαιώνει την εγκληματική πολιτικά επιλογή σας, της περιβόητης δημοσιονομικής απογραφής που για πρώτη φορά έχει οδηγήσει τη χώρα σε επιτήρηση και είναι το μόνο κράτος της Ευρωπαϊκής Ένωσης. 
      Σύμφωνα με τις εαρινές αυτές προβλέψεις της Κομισιόν το έλλειμμα του 2006 θα διαμορφωθεί στο 3%. Πόσο προβλέπεται στον προϋπολογισμό, κύριε Υπουργέ, για το 2006; Προβλέπεται 2,6%. Η Ευρωπαϊκή Ένωση προβλέπει ότι αυτό θα ανέλθει στο 3% που σημαίνει ότι και για τον επόμενο χρόνο θα συνεχιστεί η επιτήρηση. Θα συνεχιστεί, δηλαδή, για τρίτη συνεχόμενη χρονιά η λιτότητα για τους εργαζόμενους. 
      Ποια είναι η πρόβλεψη που κάνει η Κομισιόν για το έλλειμμα του 2006; Θα ανέλθει στο 3,7%. Πόσο προβλέπετε στο πρόγραμμα σταθερότητας που καταθέσατε, κύριε Υπουργέ; Προβλέπεται ότι για το 2007 το έλλειμμα θα είναι στο 2,3%. Η Ευρωπαϊκή Επιτροπή, δηλαδή, προβλέπει ουσιαστικά συνέχιση του καθεστώτος επιτήρησης της ελληνικής οικονομίας και νέα μέτρα λιτότητας για τον περιορισμό του ελλείμματος και για το 2007. 
      Πού στηρίζεται αυτή η πρόβλεψη της Κομισιόν; Στηρίζεται στο ότι για το 2006 η  πρόβλεψη μείωσης του ελλείμματος στο ύψος του 2,6% είναι αποτέλεσμα δημιουργικής λογιστικής. Είναι αποτέλεσμα λογιστικών αλχημειών. Με ποιο τρόπο; Με το ότι προβλέπεται να έχουμε είσπραξη εσόδων 1,1% –δηλαδή, ένα ποσοστό 0,6% του ελλείμματος- τα οποία φυσικά δεν πρόκειται να υπάρξουν για το 2007.
      Ποια είναι αυτά, κύριε Υπουργέ; Είναι τα 550.000.000 που προβλέπετε από έκτακτες μερισματικές αποδόσεις δημοσίων οργανισμών και επιχειρήσεων, τα 400.000.000 από εκχώρηση δικαιωμάτων δημοσίου, επέκταση της σύμβασης στο Αεροδρόμιο «Ελευθέριος Βενιζέλος», την Αττική Οδό και τα 110.000.000 που προβλέπετε από την εκκαθάριση εσόδων –πρόστιμα και ποινές- της Εθνικής Επιτροπής Τηλεπικοινωνιών και Ταχυδρομείων.
      Άρα, κύριοι της Κυβέρνησης της Νέας Δημοκρατίας, δύο είναι οι τρόποι με τους οποίους μπορείτε να προβείτε σε μείωση του ελλείμματος. Ο ένας τρόπος είναι η λήψη νέων έκτακτων εισπρακτικών μέτρων –κύρια στην έμμεση φορολογία- και ο δεύτερος τρόπος είναι να ακολουθήσετε αυτό που μέχρι χθες ξορκίζατε, δηλαδή τις δημοσιονομικές αλχημείες με τη δημιουργική λογιστική. 
      Εάν για τη μείωση του ελλείμματος το 2007 ακολουθήσετε τον τρόπο για την επιβολή νέων μέτρων, για μια ακόμη φορά θα βρεθείτε εκτεθειμένοι απέναντι στον ελληνικό λαό σε σχέση με το τι λέγατε προεκλογικά και τι κάνετε μετεκλογικά. Εάν επιλέξετε τον άλλο δρόμο μέσα από τις δημοσιονομικές αλχημείες και τη δημιουργική λογιστική, θα είσθε για μια ακόμη φορά εκτεθειμένοι απέναντι στην Ευρωπαϊκή Επιτροπή. 
      Σχετικά με όσα κατά καιρούς έχετε πει όσον αφορά τις κοινωνικές παροχές, ότι επιτέλους μέσα στην τετραετία θα υλοποιήσετε τις δεσμεύσεις σας προς τον ελληνικό λαό με την αύξηση του Ε.Κ.Α.Σ. και τις αυξήσεις των συντάξεων του Ο.Γ.Α., βλέπουμε ότι και αυτές είναι έωλες ακριβώς γιατί το φάντασμα του ελλείμματος του αυξημένου πάνω από το 3% είναι πλέον ορατό. 
      Κύριε Υπουργέ, επειδή σας ακούμε τελευταία να μιλάτε –και μάλιστα με ένταση και με έμφαση- και να επικεντρώνεστε επικοινωνιακά μέσα από συνεντεύξεις στα έντυπα, τα γραπτά ή τα ηλεκτρονικά και να λέτε ότι επιτέλους θα ολοκληρώσετε τη φορολογική μεταρρύθμιση με μέτρα για το 2007 –όμως για τους έχοντες και κατέχοντες πήρατε μέτρα από τον Οκτώβρη του 2004- μειώσατε, κύριε Υπουργέ, κατά δέκα μονάδες τη φορολογία των ανωνύμων εταιρειών, ναι ή όχι; Δηλαδή για τους βιομήχανους είχατε από τον πρώτο χρόνο διακυβέρνησης της χώρας. Μειώσατε, κύριε Υπουργέ, ναι ή όχι, κατά δέκα μονάδες τα διανεμόμενα κέρδη στους μεγαλοεισοδηματίες, κέρδη τα οποία δεν πάνε στην παραγωγή, δεν πάνε για επενδύσεις, αλλά πάνε στην κατανάλωση; 
      Άρα, για τους μεγαλοεισοδηματίες είχατε, για τους μισθωτούς και τους συνταξιούχους πάλι τώρα λέτε ότι θα προχωρήσετε στη μείωση της φορολογίας από το 2007, 2008, 2009. Δηλαδή για τους μισθωτούς πάλι θα πείτε ότι θα μειώσετε τους συντελεστές της φορολογίας προεκλογικά και, φυσικά, η επιβάρυνση θα είναι μετεκλογικά για την επόμενη κυβέρνηση.
      Άρα, οι όποιες κοινωνικές παροχές, το μισθολόγιο των δημοσίων υπαλλήλων και το ασφαλιστικό –ένα μεγάλο σοβαρό πρόβλημα που απασχολεί την ελληνική κοινωνία- τα μεταφέρετε για το μέλλον, τα μετατοπίζετε για την επόμενη κυβέρνηση. Και αυτό, κύριοι της Κυβέρνησης της Νέας Δημοκρατίας, γιατί έντεκα χρόνια αντιπολίτευση δεν μπορέσατε στοιχειωδώς να σταθείτε στο ύψος των περιστάσεων, όπως είχατε υποχρέωση ως θεσμός Αξιωματικής Αντιπολίτευσης και να δημιουργήσετε μια συγκεκριμένη πρόταση για το ασφαλιστικό και συνταξιοδοτικό μας σύστημα. Και δύο χρόνια ως Κυβέρνηση δεν ασχοληθήκατε στο ελάχιστο μ’ αυτό το θέμα. Αντίθετα, προσπαθήσατε και με επιμέρους ζητήματα δημιουργήσατε σοβαρά προβλήματα στο ασφαλιστικό σύστημα, όπως είναι με την πρωτοβουλία σας για την εθελουσία έξοδο των υπαλλήλων του Ο.Τ.Ε., καθώς επιβαρύνετε με 314.000.000 ευρώ το δημόσιο και με τη ρύθμιση που κάνετε σχετικά με τα ζητήματα που έχουν να κάνουν με τις εργασιακές σχέσεις.
       Άρα, επιβαρύνατε τους εργαζόμενους, επιβαρύνατε τον προϋπολογισμό, επιβαρύνατε το Ι.Κ.Α. προκειμένου να εξυπηρετήσετε τις τράπεζες και τους τραπεζίτες.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα ήθελα να κάνω χρήση δύο λεπτών από τη δευτερολογία μου. 
      Θα ήθελα, όμως, κλείνοντας να σταθώ και σ΄ ένα ζήτημα που μας απασχόλησε και στην αρχή της συζήτησης. Ο επιφανειακός, επιπόλαιος και ανεύθυνος τρόπος που χειρίζεσθε ένα μεγάλο ζήτημα όπως είναι το ασφαλιστικό, με όσα προηγήθηκαν σήμερα, κύριε Υπουργέ, έρχεται να επιβεβαιωθεί. Κύριε Υπουργέ, καλείτε το ελληνικό Κοινοβούλιο, καλείτε τα κόμματα της Βουλής, καλείτε τους κοινωνικούς εταίρους, καλείτε τον ελληνικό λαό αύριο να ξεκινήσει ένας διάλογος για το ασφαλιστικό σύστημα. 
      Και σας ερωτώ: Έχετε καταθέσει τους άξονες του διαλόγου; Έχετε καταθέσει συγκεκριμένες απόψεις-προτάσεις, πάνω στις οποίες θα κληθούν οι φορείς, τα κόμματα, οι κοινωνικοί εταίροι να συζητήσουν; 
      Αντί αυτού τι κάνετε; Φέρνετε σήμερα –και επιμένετε, κύριε Υπουργέ- μια τροπολογία, με την οποία αναιρείτε βασικά ζητήματα του ασφαλιστικού συστήματος. Η προχειρότητα, η ανευθυνότητα, η επιπολαιότητα της Κυβέρνησης της Νέας Δημοκρατίας, με τα οποία αντιμετωπίζει τα μεγάλα και σοβαρά θέματα είναι πλέον γνωστά τοις πάσι. Όπως, δηλαδή, κάνει με τα θέματα της οικονομίας -όρα δημοσιονομική απογραφή- έτσι κάνει και με τα ασφαλιστικά θέματα, τη στιγμή που, όπως είπα, φέρνει στη Βουλή σήμερα μια τροπολογία για να αντιμετωπίσει αποσπασματικά ένα σοβαρό ασφαλιστικό και συνταξιοδοτικό πρόβλημα, το πρόβλημα των εργαζόμενων στα Κλωστήρια «ΚΛΩΝΑΤΕΞ» της Νάουσας. 
      Προφανώς το κάνει αυτό η Κυβέρνηση της Νέας Δημοκρατίας, γιατί τρόμαξε ο κ. Καραμανλής -και η Κυβέρνησή του- μπροστά στις αντιδράσεις των απολυμένων από τα Κλωστήρια της Νάουσας και ματαίωσε την επίσκεψή του στη Νάουσα. Με τη συγκεκριμένη τροπολογία είχε την ψευδαίσθηση ότι λύνει το πρόβλημα της μελλοντικής επίσκεψής του στην περιοχή. Είναι, όμως, γελασμένος και ο κ. Καραμανλής και η Κυβέρνηση της Νέας Δημοκρατίας, γιατί με ασπιρίνες και γιατροσόφια, με τέτοιες επιπόλαιες τροπολογίες δεν αντιμετωπίζονται τα μεγάλα και σοβαρά προβλήματα, τα μεγάλα κοινωνικά προβλήματα, όπως είναι η ανεργία και η αποβιομηχάνιση της υπαίθρου. 
      Η τροπολογία αυτή δεν είναι η καλύτερη λύση για ένα τόσο μεγάλο και οξύ κοινωνικό πρόβλημα, κύριε Υπουργέ. Αντί να δίνει διέξοδο, οδηγώντας τους ανέργους σε άλλες θέσεις απασχόλησης, αφήνει ανέγγιχτο και διαιωνίζει το πρόβλημα της ανεργίας, δημιουργεί στρεβλώσεις και αδικίες στο ασφαλιστικό μας σύστημα.
      Λύση είναι η αναδιάρθρωση της οικονομίας, λύση είναι η περιφερειακή ανάπτυξη, λύση είναι η ανασυγκρότηση των περιοχών μ΄ ένα ολοκληρωμένο, όμως, πρόγραμμα το οποίο δεν το βλέπουμε, το οποίο δεν έχετε, το οποίο δεν εφαρμόζετε δύο χρόνια τώρα. Γιατί μόνο μέσα από τέτοιες συγκεκριμένες, ολοκληρωμένες προτάσεις, όπως είναι η περιφερειακή ανάπτυξη, όπως είναι η ανασυγκρότηση αυτών των περιοχών, θα μπορούμε να λέμε ότι θα συμβάλουμε ουσιαστικά στον περιορισμό του μεγάλου κοινωνικού προβλήματος που είναι η ανεργία, τότε θα μπορούμε να λέμε ότι συμβάλαμε όντως καθοριστικά, αποτελεσματικά και ουσιαστικά στην αντιμετώπιση των προβληματικών κλάδων της οικονομίας, για να βρουν δουλειά οι εργαζόμενοι σε άλλους υγιείς κλάδους και επιχειρήσεις.
      Η επιδοτούμενη πρόβλεψη επανακατάρτισης και η κοινωνική απασχόληση είναι η λύση στο συγκεκριμένο πρόβλημα, κάτι το οποίο όμως είναι έξω από τη φιλοσοφία σας, έξω από το σχεδιασμό σας, έξω από τις προτάσεις σας. Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε, κύριε συνάδελφε.
      Κύριοι συνάδελφοι, παρακαλώ να εγκρίνουμε άδεια ολιγοήμερης απουσίας στο εξωτερικό του συναδέλφου κ. Αναστασίου Λιάσκου.
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Συνεπώς η Βουλή ενέκρινε τη ζητηθείσα άδεια. 
      Θα ήθελα να διευκρινίσω ότι σήμερα συζητούμε επί της αρχής το σύνολο του νομοσχεδίου –νομοσχέδιο και τροπολογίες- και αύριο θα γίνει η συζήτηση επί των άρθρων και των τροπολογιών. 
      ΑΝΔΡΕΑΣ ΜΑΚΡΥΠΙΔΗΣ: Είπατε ότι σήμερα συζητούμε και επί των τροπολογιών;
      ΠΡΟΕΔΡΟΣ (Άννα Μπενάκη-Ψαρούδα): Εφόσον θέλετε να τις επιστρατεύσετε στην ανάπτυξη επί της αρχής. Όχι ειδικώς επί των τροπολογιών. Αν θέλετε να κάνετε δηλαδή αναφορά κατά τη συζήτηση επί της αρχής, μπορείτε να το κάνετε και σήμερα. Αυτό εννοώ. 
      Το λόγο έχει η Κοινοβουλευτική Εκπρόσωπος του Κομμουνιστικού Κόμματος κ. Βέρα Νικολαΐδου. 
      ΒΕΡΑ ΝΙΚΟΛΑΪΔΟΥ: Ευχαριστώ, κυρία Πρόεδρε.
      Κατ’ αρχάς, θα μου επιτρέψετε να επαναλάβω την ένστασή μας σε σχέση με την τροπολογία της τροπολογίας, όπως αυτή κατατέθηκε πριν από λίγο από τον Υπουργό. Και δεν είναι μόνο το τυπικό μέρος της υπόθεσης, αλλά πιστεύουμε και το ουσιαστικό. 
      Η Νάουσα, κύριε Υπουργέ, σίγουρα δεν μπορεί να περιμένει μετά από τόσους αγώνες, που εν πάση περιπτώσει, είχαν ένα κάποιο αποτέλεσμα, έστω και μ’ αυτή τη μορφή, αλλά που είναι σίγουρο ότι και δεν έλυνε το πρόβλημα των οικογενειών και των ανέργων της περιοχής και σίγουρα δεν μπορούν να συμφωνήσουν σε κάτι που χειροτερεύει αυτό που ήδη έχει δημοσιοποιηθεί. 
      Πιστεύουμε, λοιπόν, ότι πρέπει να το αποσύρετε, ώστε να δοθεί η δυνατότητα με την κανονική διαδικασία, όπως αυτή διέπεται από τον Κανονισμό λειτουργίας της Βουλής, να επανέλθουμε στο θέμα. 
      Σε σχέση τώρα με το προτεινόμενο νομοσχέδιο, το οποίο ουσιαστικά αφορά τροποποίηση της εμπορικής νομοθεσίας που διέπει τις ανώνυμες εταιρείες και τις εταιρείες περιορισμένης ευθύνης, θέλω να πω ότι συγκεκριμένα τροποποιεί τους νόμους 2190/1920 και 3190/1955. Πρόκειται για νόμο εναρμόνισης, για νόμο προσαρμογής όλων των μεγάλων και κεφαλαιουχικών επιχειρήσεων με τους κανόνες αποτίμησης που επιβάλλουν τα διεθνή λογιστικά πρότυπα. Αυτός ο κανόνας αποτίμησης, ήδη από την 1-1-2006, ισχύει για τις εισηγμένες στο Χρηματιστήριο εταιρείες με βάση τα διεθνή λογιστικά πρότυπα 32 και 39. 
      Είναι καθαρό ότι αυτή η ελευθερία κίνησης του κεφαλαίου, η κατάργηση των οικονομικών συνόρων, απαιτεί ενιαία λογιστική έκφραση, ενιαίες λογιστικές αρχές, ενιαίους λογιστικούς κανόνες. Αυτή, επίσης, η κίνηση του κεφαλαίου και η ανάγκη του για σύγκριση των χρηματοοικονομικών πληροφοριών σε ολόκληρη την Ευρώπη επιβάλλει την εφαρμογή των διεθνών λογιστικών προτύπων, καταργώντας τις εθνικές νομοθεσίες. 
      Εμείς, γι’ αυτόν ακριβώς το λόγο είμαστε κατ΄ αρχήν αρνητικοί, αλλά όχι μόνον. Πιο ειδικά, απορρίπτουμε το δήθεν δικαίωμα επιλογής της μεθόδου αποτίμησης που προαποφασίζεται στο σχέδιο νόμου. Γιατί στην πραγματικότητα καταργεί, κατά την άποψή μας, την αρχή της συντηρητικότητας που σε ένα βαθμό θα λέγαμε ότι προστάτευε οικονομικές μονάδες, εργαζόμενους και τρίτους από προσπάθειες και επιθυμίες των επιχειρηματιών να ωραιοποιούν και να φουσκώνουν καθαρά κέρδη και ίδια κεφάλαια της εταιρείας. 
      Ο όρος «εύλογη αξία» και οι λεγόμενες τεχνικές αποτιμήσεων και υπολογισμού της εύλογης αξίας μελλοντικά πιστεύουμε ότι θα δυναμιτίσουν και θα δημιουργήσουν τεράστιες φούσκες στο Χρηματιστήριο. Ανοίγει ο δρόμος για πιο αναξιόπιστες αποτιμήσεις και είναι καθαρό ότι πρόκειται για μέτρα ενίσχυσης της Κεφαλαιαγοράς του Χρηματιστηρίου. 
      Πολύ σύντομα θα κάνω μία μικρή αναφορά σε τρία άρθρα, γιατί ουσιαστικά αυτά ίσως είναι τα πιο σημαντικά. Στο δεύτερο άρθρο, το οποίο τροποποιεί το ν. 2190/1920, προστίθεται μετά από το  43β΄ το 43γ΄ και με αυτό φαίνεται ότι δίνει το δικαίωμα της επιλογής στην αποτίμηση των απαιτήσεων και υποχρεώσεων των εταιρειών. Η μεταβολή από την αρχική καταχώρηση καταχωρείται στο λογαριασμό «αποτελέσματα χρήσεως». 
      Τέλος, το άρθρο 11, το οποίο τροποποιεί το ν. 2601/1998, αρχικά δεν επέτρεπε οι επιδοτούμενες εταιρείες να συγχωνεύονται ή να απορροφώνται από άλλες παλαιότερες επιχειρήσεις, ενώ τώρα επιτρέπει στις επιχορηγούμενες επιχειρήσεις να συγχωνεύουν ή να συγχωνεύονται με παλαιότερες επιχειρήσεις πριν από την πενταετία, δηλαδή ενισχύει τη συγκεντροποίηση του κεφαλαίου. 
      Εμείς καταψηφίζουμε επί της αρχής το νομοσχέδιο και φυσικά θα τοποθετηθούμε πιο συγκεκριμένα αύριο στο σύνολο των άρθρων και στις τροπολογίες, ελπίζοντας ότι ο Υπουργός θα αποσύρει αυτήν που προηγουμένως κατέθεσε. 
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κυρία συνάδελφε.
      Το λόγο έχει ο κ. Δραγασάκης ως ειδικός αγορητής του Συνασπισμού. 
      ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, κατά την άποψή μας, ο κύριος Υπουργός, ο κ. Αλογοσκούφης, διέπραξε πριν ένα «ολίσθημα», παρουσιάζοντας τις αλλαγές στην τροπολογία για τους ανέργους της Νάουσας. Μίλησε, κατά κάποιο τρόπο, επιτιμητικά προς εμάς για τον πόνο των ανέργων, για τους ανέργους της Νάουσας, επειδή προτείναμε εν όψει όλων αυτών των αλλαγών, αναθεωρήσεων κ.λπ., να φέρει η Κυβέρνηση μία ολοκληρωμένη ρύθμιση για το πρόβλημα των ανέργων. 
      Κύριε Υπουργέ, η Νάουσα είναι ο καθρέφτης των αποτελεσμάτων ενός συγκεκριμένου μοντέλου πολιτικής, το οποίο εφαρμόζετε και εσείς. Είναι το μοντέλο των ανεξέλεγκτων αγορών, του ασύδοτου καπιταλισμού, το νεκροταφείο των αποτελεσμάτων και των ερειπίων αυτής της στρατηγικής. 
      Οι κάτοικοι και οι εργαζόμενοι της Νάουσας –και όχι μόνο- γνωρίζουν πολύ καλά. Τα δισεκατομμύρια που αντλήθηκαν από το Χρηματιστήριο από συγκεκριμένους επιχειρηματίες, τα μεγαλεπήβολα σχέδια, τις υπέρμετρες φιλοδοξίες και όλο αυτό το πάρτι το κερδοσκοπικό σήμερα, ποιος το πληρώνει; Οι εργαζόμενοι. Η Νάουσα είναι η Γκουέρνικα ενός συγκεκριμένου τρόπου ανάπτυξης της χώρας μας. Και πραγματικά, θα περίμενα μια διαφορετική αντιμετώπιση του όλου θέματος, όταν εδώ έναντι του θέματος αυτού, τι έχουμε; Μία από τις χειρότερες παραδόσεις της ελληνικής πολιτικής. Αποσπασματική αντιμετώπιση των προβλημάτων, η οποία βεβαίως δεν είναι αντιμετώπιση. Εδώ συζητάμε πώς θα διαχειριστούμε τα λουκέτα ή κάποια από τα πολλά λουκέτα που έχουν μπει. Εμάς, αυτό που μας απασχολεί, ως κόμμα -και ελπίζω όχι μόνο εμάς- είναι πώς θα αποτρέψουμε τα λουκέτα, πώς θα τα περιορίσουμε, πώς θα τα προλάβουμε. 
      Επεκτείνετε τη ρύθμιση, κύριε Υπουργέ, και με άλλο μάλιστα πνεύμα, ευρύτερα. Κατά νομούς, στους νομούς που έχουμε ανεργία πάνω από 20%. Εδώ, όμως, δεν είναι θέμα μόνο νομών, είναι θέμα κλάδων. Και καλό είναι να μας δώσετε μία εικόνα πώς εκτιμά το Υπουργείο σας, την πορεία των κλάδων της οικονομίας. Ο ιματισμός, η κλωστοϋφαντουργία, το δέρμα, το μέταλλο.
       Σύμφωνα με δικές μας πληροφορίες και εκτιμήσεις, σε όλους αυτούς τους κλάδους υπάρχει πρόβλημα. Και εδώ μπαίνει και ένα θέμα ειδικοτήτων και εξειδικεύσεων, διότι εάν κάποιος κλωστοϋφαντουργός απολυθεί, δεν ξαναβρίσκει δουλειά, είτε η ανεργία είναι 20% είτε είναι 10%. Και, επίσης, έχουμε και ένα απόθεμα μακροχρόνια ανέργων, το υψηλότερο στην Ευρώπη.
       Άρα, εφόσον μπήκε το θέμα, έστω από το παράθυρο, πρέπει να δούμε τις αιτίες και τις αναγκαίες πολιτικές. Διότι εδώ απ’ ό,τι φαίνεται, από τη μία πλευρά είναι οι χρεοκοπίες, οι οποίες δημιουργούν τέτοια προβλήματα και από την άλλη είναι η μετεγκατάσταση επιχειρήσεων ή δραστηριοτήτων επιχειρήσεων, όπως ήταν πρόσφατα με τη «ΓΙΟΥΛΑ» και άλλες. Και οι αιτίες αυτές είναι διαχρονικές, δεν πρόκειται για ένα συγκυριακό πρόβλημα.
      Σας επισημαίνω ότι πρόσφατα μια επιτροπή του Συμβουλίου της Ευρώπης ασχολήθηκε ειδικά με αυτό το θέμα της μετεγκατάστασης επιχειρήσεων, τι προβλήματα προκύπτουν και τι κάνουμε. Σας επισημαίνω ότι το Ευρωπαϊκό Κοινοβούλιο επίσης ασχολήθηκε με το θέμα. Υπήρξε ειδική έκθεση για τη μετεγκατάσταση επιχειρήσεων και τις συνέπειές τους. Εδώ το ελληνικό Κοινοβούλιο, η Κυβέρνηση, τα κόμματα, όλοι δεν πρέπει να ασχοληθούν με αυτό το πρόβλημα, το οποίο είναι μεν γενικό, αλλά εντελώς συγκεκριμένο. Τι πρέπει να γίνει;
      Πρώτον, υπάρχει το κεφάλαιο -όπως θα έλεγε ένας  γιατρός- της πρόληψης, της έγκαιρης διάγνωσης. Για τους  άνεργους στη Νάουσα, διαβάζουμε στις εφημερίδες, ακούμε στα ραδιόφωνα, τους βλέπουμε όσοι πάμε εκεί, είναι μήνες, χρόνια τώρα αυτή η ιστορία. Δεν υπήρχε τρόπος να υπάρξει ενεργοποίηση, κινητοποίηση, συζήτηση, προβληματισμός, πριν ο άρρωστος που λέγεται επιχείρηση μπει στην εντατική; Και ας  αφήσουμε τη Νάουσα που, εν πάση περιπτώσει, το μάθαμε το πρόβλημά της. Τι γίνεται με τους χώρους, με τους κλάδους, με τις περιοχές, όπου το πρόβλημα υποβόσκει, χωρίς να έχει εκδηλωθεί;
      Μια σκέψη: Οργανώστε ένα παρατηρητήριο στο Υπουργείο Εργασίας, με τη συμμετοχή και κοινωνικών φορέων, της Γ.Σ.Ε.Ε. ίσως και άλλων, το οποίο να επισημαίνει επικείμενη εκδήλωση τέτοιων φαινομένων, είτε χρεοκοπιών είτε συγχωνεύσεων με απολύσεις είτε αντικαταστάσεων κ.λπ.. 
      Φέρτε, αν χρειαστεί, νομοθετική ρύθμιση -αν και δεν νομίζω ότι χρειάζεται- που να υποχρεώνεται η εργοδοσία, εφόσον έχει συγκεκριμένο σχέδιο το οποίο επιφέρει μεγάλες αλλαγές στην απασχόληση, να το κοινοποιεί το σχέδιο αυτό στους εργαζόμενους και στην εκτελεστική εξουσία δύο ή ένα χρόνο πριν. Υποχρεώστε τις τράπεζες, οι οποίες έχουν πλήρη εικόνα, ξέρουν ποιες επιχειρήσεις είναι στο κόκκινο, να ενημερώνουν έγκαιρα.
      Το πρώτο, λοιπόν, είναι η διάγνωση, να ξέρουμε ότι έρχεται η καταιγίδα και να δούμε τι μπορεί να γίνει. Το δεύτερο είναι οι παρεμβάσεις. Και εδώ χρειάζονται παρεμβάσεις σε περιφερειακό επίπεδο, ανά νομό, ανά περιφέρεια, ανά επαρχία. Παλιότερα χρειάστηκε και είχε αποτελέσματα, όπως ένα ειδικό πρόγραμμα για το Λαύριο. Το δεύτερο επίπεδο είναι το κλαδικό, ανά κλάδο, όπως ήδη είπα. 
      Εμείς θα θέλαμε μια απάντηση τελικά. Ας πάρω το κλαδικό επίπεδο. Θα επανέλθει μια λογική κλαδικών πολιτικών; Κλαδικών πολιτικών που; Εκεί που μπορούμε ως χώρα να έχουμε μια παραγωγική δραστηριότητα, εκεί που μπορούμε να έχουμε ή να διεκδικήσουμε μια εξειδίκευση. Αλλά, αν αποφασίσουμε ότι ο άλφα κλάδος, ναι, είναι κλάδος, μπορούμε να έχουμε μια δραστηριότητα, δεν πρέπει να γίνει μια κλαδική πολιτική που να στηρίζει αυτόν τον κλάδο, να διευκολύνει ακόμα και το σχεδιασμό και των εργαζομένων και επιχειρήσεων μικρών, μεσαίων ή μεγάλων; 
      Εδώ και δέκα χρόνια περίπου αυτή η αντίληψη έχει ξεχαστεί και από το ΠΑ.ΣΟ.Κ. και είναι ευκαιρία τώρα να επανέλθει αυτό το ζήτημα, διότι ακόμη και αν υπάρξει μια απόφαση ή μια επιλογή ή μια εκτίμηση ότι ο άλφα κλάδος, για τον άλφα ή βήτα λόγο δεν έχει προοπτική, ακόμα και σε εκείνη την περίπτωση είναι χρήσιμη αυτή η διαπίστωση, αν είναι υπεύθυνη και σοβαρή, υπό τον όρο ότι θα συνοδευτεί από μέτρα αναδιάταξης, επανειδίκευσης, αναπροσαρμογής, επανασχεδιασμού της ανάπτυξης του συγκεκριμένου κλάδου, της συγκεκριμένης περιφέρειας της χώρας.
      Πάλι, σε περιφερειακό επίπεδο, ακούσαμε ότι η παρέμβαση αυτή εντάσσεται σε κάτι ολοκληρωμένο, το οποίο δεν είδαμε. Το βέβαιο είναι το 20% που μπαίνει ως όριο, κατά τη γνώμη μας, δεν έχει λογική και το εξήγησα αυτό. Ο κλωστοϋφαντουργός της Θεσσαλονίκης αντιμετωπίζει το ίδιο δράμα αν βρεθεί άνεργος και ας έχει η Θεσσαλονίκη μικρότερο επίπεδο ανεργίας από το 20%. 
      Πέρα από τις κλαδικές πολιτικές, καιρός είναι επίσης να δούμε την ανάγκη αλλά και τη δυνατότητα ανάπτυξης ενός τρίτου τομέα, όπως τον λένε ορισμένοι. Δεν μπορούμε να εξαντλήσουμε την πολιτική μας στην προσπάθεια να πείσουμε έναν κεφαλαιοκράτη, έναν ιδιώτη επιχειρηματία να κρατήσει ζωντανή μια επιχείρηση, όταν ο ίδιος εκτιμά ότι δεν μπορεί να την κρατήσει ή δεν θέλει.
      Εγώ σας ρωτώ: και στη Νάουσα ακόμα, κύριε Υπουργέ, δεν υπάρχουν έργα που μπορούν να γίνουν; Δεν υπάρχουν ανάγκες των κατοίκων που μπορούν να εξυπηρετηθούν; Δεν υπάρχει, λοιπόν, χώρος μιας κοινωνικής –ας το πω έτσι- οικονομίας, η οποία θα υπηρετεί ανάγκες, θα δίνει απασχόληση, θα δημιουργεί εισόδημα, δεν θα είναι κερδοφόρα ή κερδοσκοπική, αλλά θα απαντά σε ένα πρόβλημα; 
      Κεντρικός στόχος, επομένως, όλων των παρεμβάσεων πρέπει να είναι η διεύρυνση της απασχόλησης.
      Σε ό,τι αφορά τη συγκεκριμένη τροπολογία: Φέρατε μια τροπολογία την οποία αλλάζετε σήμερα. Είναι άλλη ρύθμιση αυτή που συζητάμε τώρα. Δεν είναι η ίδια ούτε ως προς το εύρος ούτε ως προς την ποιότητα ή ως προς το χαρακτήρα της. Πληροφορούμαι ότι ετοιμάζετε και άλλες παρεμβάσεις, πάλι αποσπασματικές. Θα μας φέρετε και άλλες τροπολογίες. Εγώ πιστεύω ότι οι εργαζόμενοι της Νάουσας αν ακούσουν αυτήν τη συζήτησή μας δεν θα είχαν αντίρρηση -προκειμένου να έρθει κάτι ολοκληρωμένο που ν’ απαντά στο συγκεκριμένο άνεργο, αλλά και στο γείτονά του, που είναι και αυτός άνεργος, από άλλη αιτία ή με άλλη ηλικία- εντός του Μαΐου. Και εν πάση περιπτώσει εμείς αναλαμβάνουμε το πολιτικό κόστος να το πούμε, αντί να συζητάμε αποσπασματικές ρυθμίσεις, που ως σύνολο δεν απαντούν στο γενικότερο πρόβλημα, το οποίο όλοι αναγνωρίζουμε.
      Σε ό,τι αφορά το συγκεκριμένο νομοσχέδιο, που συζητάμε, υπάρχει ένα θέμα «αισθητικής». Εγώ, κυρίες και κύριοι συνάδελφοι, δυσκολεύομαι να συζητήσω για το εύλογο τίμημα της αποτίμησης και τα χρηματιστηριακά μαζί με την τροπολογία για τους μακροχρόνια ανέργους. Δεν πάνε αυτά τα δυο μαζί. Πώς να το κάνουμε; Βρείτε έναν τρόπο, ξεχωρίστε τα θέματα για να μπορούμε να τα συζητάμε σοβαρά. Και το νομοσχέδιο το ίδιο είναι πολύ σοβαρό. 
      Περιορίζομαι, λοιπόν, να κάνω ένα μόνο σχόλιο γενικό, με αφορμή και αυτό το νομοσχέδιο, που συζητάμε, αλλά και να αναφέρω μια σειρά οδηγιών, τις οποίες ήδη έχουμε ενσωματώσει στο ελληνικό δίκαιο τελευταία και άλλων που έρχονται να ενσωματώσουμε. 
      Δεν ξέρω, κυρίες και κύριοι συνάδελφοι, αν έχετε αντιληφθεί πού κατατείνουν όλα αυτά που ψηφίζετε εδώ μέσα. Κατατείνουν στο εξής: Δημιουργούμε σε πανευρωπαϊκό επίπεδο ένα ενιαίο λογιστικό σύστημα για να μπορούν να αγοράζονται και να πωλούνται εύκολα οι επιχειρήσεις και να αποτιμούνται επομένως, που είναι προϋπόθεση. Δημιουργείται βαθμιαία μια ενιαία χρηματοοικονομική αγορά. Ο Έλληνας που έχει 100.000 ευρώ μπορεί να αγοράσει μετοχές Φρανκφούρτης, ομόλογα Ιταλίας, χρηματοοικονομικά προϊόντα Βρετανίας και το αντίστροφο βεβαίως. 
      Αυτή, λοιπόν, η ενιαία επί της ουσίας χρηματοοικονομική αγορά με τα ενιαία συστήματα αποτίμησης και λογιστικής έκφρασης διέπεται από διαφορετικά φορολογικά καθεστώτα. Όχι μόνο διαφορετική φορολογία στα κέρδη των επιχειρήσεων, αλλά και διαφορετικούς τρόπους φορολόγησης των μετοχών, των εισοδημάτων από μετοχές, των εισοδημάτων από ομόλογα, από έντοκα γραμμάτια του δημοσίου, από ομολογιακά δάνεια των επιχειρήσεων. 
      Σας επισημαίνω ότι σύμφωνα με την έκθεση της Τράπεζας της Ελλάδας πέρυσι εμφανίζονται να έχουν φύγει από τη χώρα μας νόμιμα και να έχουν τοποθετηθεί σε αγορές του εξωτερικού 18,5 δισεκατομμύρια ευρώ σε μετοχές και σε ομόλογα. 
      Θέλω να επισημάνω δηλαδή ότι μια Ευρώπη της ενιαίας χρηματοοικονομικής αγοράς, χωρίς ενιαία φορολόγηση των κερδών και των εισοδημάτων, οδηγείται σε μια ζούγκλα κοινωνική. Είναι ο μηχανισμός υπονόμευσης του κοινωνικού κράτους. Και βεβαίως αυτή η διαδικασία πλήττει ιδιαίτερα τις μικρές χώρες ή τις χώρες με τα πιο αδύνατα κοινωνικά στρώματα. Αυτό ήθελα να πω, να έχουμε υπ’ όψιν μας, όσοι νομοθετούμε, τον τραγέλαφο που υπάρχει, δίνοντας δυνατότητες στο κεφάλαιο να κινείται παντού ελεύθερα, δυνατότητες να επιλέγει τα χαμηλότερα φορολογικά καθεστώτα και με την αδυναμία της Κυβέρνησης να μπορέσει να εισπράξει τους φόρους, που θα μπορούσε και θα έπρεπε να εισπράξει. Και όλα αυτά τελικά οδηγούν στην ανάγκη επιβολής νέων φόρων για τους χαμηλόμισθους, για τους συνταξιούχους, νέα αύξηση στο Φ.Π.Α., κ.ο.κ.. Θεωρώ ότι το να συνηγορεί κάποιος σ’ αυτήν την κατεύθυνση αδιαμαρτύρητα είναι τουλάχιστον μια πολιτική χωρίς διορατικότητα.
      Ευχαριστώ.
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε.
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίαση, αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975» καθώς και στους λοιπούς χώρους του Μεγάρου της Βουλής των Ελλήνων, σαράντα δύο δόκιμοι υπαξιωματικοί και ένας αξιωματικός - συνοδός της Σχολής Μονίμων Υπαξιωματικών Τρικάλων.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Ο κύριος Υπουργός έχει ζητήσει το λόγο για να κάνει μια μικρή παρέμβαση.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών):  Κυρία Πρόεδρε, θα κάνω μια παρέμβαση, διότι από τις εισηγήσεις κάποιων συναδέλφων της Αντιπολίτευσης γενικά, προκύπτει ότι δεν αξιολογήθηκε αυτό, το οποίο κατέθεσα και το οποίο έχει δοθεί στη δημοσιότητα ήδη από τον περασμένο Φεβρουάριο. Δηλαδή, η ολοκληρωμένη παρέμβαση ενίσχυσης της απασχόλησης στο Νομό Ημαθίας. Διότι συζητούμε μια διάταξη για την οποία αναλώθηκε πολύς χρόνος στις εισηγήσεις των συναδέλφων, αλλά αγνοείται ότι αυτή η διάταξη είναι ένα μικρό μέρος μιας ολοκληρωμένης παρέμβασης ενίσχυσης της απασχόλησης στο  Νομό Ημαθίας.
      Επειδή άκουσα και τον κ. Δραγασάκη προηγουμένως, θα ήθελα να πω ότι αυτή η ολοκληρωμένη παρέμβαση αναφέρεται σε τρεις άξονες.
       Ο πρώτος άξονας σκοπεύει στη βελτίωση του τοπικού επιχειρηματικού περιβάλλοντος, με στόχο τη δραστηριοποίηση του ιδιωτικού τομέα, τη δημιουργία νέων παραγωγικών δραστηριοτήτων και νέων θέσεων απασχόλησης. 
      Υπάρχουν για παράδειγμα δύο νέες δράσεις ενίσχυσης της νεανικής και γυναικείας επιχειρηματικότητας από το επιχειρησιακό πρόγραμμα ανταγωνιστικότητας. Είναι μία δράση ύψους 3.000.000 ευρώ. 
      Υπάρχει η υλοποίηση δράσεων στο πλαίσιο της κοινοτικής πρωτοβουλίας LEADER στις ορεινές περιοχές της επαρχίας Νάουσας ύψους 3.000.000 ευρώ και υπάρχουν ειδικές δράσεις του Ταμείου Εγγυοδοσίας μικρών και πολύ μικρών επιχειρήσεων του Τ.Ε.Μ.Π.Ε.. 
      Υπάρχει ένας δεύτερος άξονας, εκτός από την ενίσχυση της ιδιωτικής επιχειρηματικότητας, που στοχεύει στην ενίσχυση του τριτογενούς τομέα για την αξιοποίηση των παραγωγικών πόρων, με ιδιαίτερη έμφαση στον τουρισμό και η εκπόνηση ενός ειδικού προγράμματος για την ανάπτυξη του θεματικού τουρισμού στο Νομό Ημαθίας από το Υπουργείο Τουριστικής Ανάπτυξης, η ρύθμιση προγραμμάτων κοινωνικού τουρισμού, η βελτίωση μιας σειράς βασικών και συνοδευτικών υποδομών για την τουριστική αξιοποίηση και εκμετάλλευση του χιονοδρομικού κέντρου Τρία - Πέντε Πηγάδια και της δασικής έκτασης εβδομήντα δύο χιλιάδων στρεμμάτων που το περικλείει, η βελτίωση ανάπτυξης του δρόμου Νάουσας – Αγίου Νικολάου, η ολοκλήρωση του κολυμβητηρίου, η επέκταση του έργου της αστικής ανάπτυξης στον ποταμό Αράπιτσα, η προώθηση δράσεων τουριστικής προβολής της ευρύτερης περιοχής και η δημιουργία γραφείου υποστήριξης τουρισμού του Ε.Ο.Τ. στη Νάουσα.
      Αυτά είναι για τον τριτογενή τομέα και κυρίως για τον τουρισμό, για την ενίσχυση της απασχόλησης και της ανάπτυξης. 
      Όλα αυτά, κύριοι συνάδελφοι, έχουν δοθεί στη δημοσιότητα και θα έπρεπε να είναι γνωστά και λυπάμαι που αναγκάζομαι να τα επαναλαμβάνω.
      Και τέλος ένας σημαντικός τρίτος άξονας αναφέρεται στην υποστήριξη του ανθρώπινου δυναμικού, σε συνδυασμό με δράσεις για την επανένταξη των ανέργων. 
      Και εδώ έχουμε τρία στοιχεία: Η εκπόνηση στοχευμένης μελέτης ποιοτικών χαρακτηριστικών της αγοράς εργασίας στην περιοχή της Νάουσας. Μέσα από το μέτρο 2.3 γίνονται ολοκληρωμένες παρεμβάσεις υπέρ των ανέργων σε περιοχές και τομείς υψηλής ανεργίας από το επιχειρησιακό πρόγραμμα «Απασχόληση και Επαγγελματική Κατάρτιση». Έχουμε δεσμεύσει 10.000.000 ευρώ για την υλοποίηση ολοκληρωμένων παρεμβάσεων στη Νάουσα για χίλια άτομα και έχουμε και αυτήν τη ρύθμιση για την ειδική εισοδηματική ενίσχυση που αφορά τους απολυμένους ανέργους από τα κλωστήρια, οι οποίοι θα δύνανται μέχρι 31/12/07 να λαμβάνουν αυτήν την ειδική ενίσχυση για όσο καιρό παραμένουν άνεργοι, εφόσον έχουν τις συγκεκριμένες προϋποθέσεις που έχουμε θέσει, δηλαδή, επτά χιλιάδες πεντακόσιες ημέρες ασφάλισης και ηλικία τουλάχιστον πενήντα ετών. 
      Επίσης, υπάρχει προκήρυξη ογδόντα θέσεων μερικής απασχόλησης στην περιοχή της Νάουσας με άμεση προτεραιότητα στους απολυμένους, που προέρχονται από ομαδικές απολύσεις ακριβώς -γιατί θέλουμε να δώσουμε ευκαιρίες δουλειάς σ’ αυτούς τους απολυμένους- και η ενίσχυση της τοπικής υπηρεσίας του Ο.Α.Ε.Δ.. 
      Υπάρχει, λοιπόν, μια ολοκληρωμένη παρέμβαση. Επειδή οι συνάδελφοι εμφανίζονται και λένε ότι δήθεν υπάρχει μόνο μία τροπολογία για ειδική εισοδηματική ενίσχυση και δεν κοιτάμε πώς θα δημιουργήσουμε θέσεις δουλειάς, τονίζω ότι είναι ένα πιλοτικό πρόγραμμα για έναν από τους νομούς της χώρας, που έχει συγκεκριμένα και πολύ αυξημένα προβλήματα, λόγω των οικονομικών εξελίξεων και αν θέλετε και λόγω της οικονομικής πολιτικής του παρελθόντος που στηρίχτηκε στη χρηματοδότηση αφειδώς, μέσω του Χρηματιστηρίου, κάποιων συγκεκριμένων επιχειρήσεων. Να το δεχθώ και αυτό. Αλλά δεν μπορεί να κάθεται η Κυβέρνηση με σταυρωμένα τα χέρια, όταν έχουν εξαντληθεί όλα τα περιθώρια για ενεργητικές πολιτικές απασχόλησης και να μη λάβει ειδική μέριμνα γι’ αυτές τις κατηγορίες ανέργων. Και όπως είπαμε και σε άλλους νομούς, που έχουν υψηλά ποσοστά ανεργίας, όπως το 20% που προσδιορίσαμε, δηλαδή, διπλάσιο από τον εθνικό μέσο όρο, θα υπάρξουν ανάλογες παρεμβάσεις εφόσον συντρέχουν οι ίδιες προϋποθέσεις.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ο συνάδελφος κ. Δερμεντζόπουλος.
       ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κυρίες και κύριοι συνάδελφοι, τα διεθνή λογιστικά πρότυπα έχουν ως πρωταρχικό στόχο την καλύτερη απεικόνιση της  οικονομικής κατάστασης των εταιρειών και τη βελτίωση της παρεχόμενης πληροφόρησης, μέσω των οικονομικών καταστάσεων. Τα πρότυπα είναι και πρέπει να γίνουν και στη χώρα μας, τα οχήματα για την πληρέστερη και ποιοτικά αναβαθμισμένη οικονομική πληροφόρηση, που οδηγεί στην οικονομική ανάπτυξη και στη διαφάνεια.
      Τα διεθνή λογιστικά πρότυπα δεν είναι λεπτομερειακοί κανόνες που περιγράφουν τις συναλλαγές μιας επιχείρησης και τον τρόπο της λογιστικής απεικόνισης, αλλά είναι γενικοί κανόνες, που επιβάλλουν να απεικονίζεται η ουσία των συναλλαγών και όχι ο τύπος τους. 
      Η κατεύθυνση προς την οποία κινούμαστε και κινείται και το σύνολο των χωρών-μελών της Ευρωπαϊκής Ένωσης είναι αυτή της διασφάλισης της αξιοπιστίας και της συγκρισιμότητας των  πληροφοριών με την ενιαία επιβολή των προτύπων, έτσι ώστε να μην υπάρχουν αποκλίσεις στις εκτιμήσεις για την χρηματοοικονομική κατάσταση των εταιρειών, οι οποίες οφείλονται στις διαφορές της λογιστικής νομοθεσίας των κρατών-μελών. 
      Τα οικονομικά στοιχεία τα οποία δημοσίευσαν, κυρίες και κύριοι συνάδελφοι, οι εισηγμένες επιχειρήσεις, κατά το τελευταίο τρίμηνο και εξάμηνο του 2005, είναι ποιοτικά αναβαθμισμένα και πληρέστερα απ’ αυτά που μέχρι σήμερα διάβαζε ο κάθε ενδιαφερόμενος επενδυτής. 
      Από τα μέχρι σήμερα δεδομένα, λοιπόν, πιστεύουμε ότι έχει γίνει σημαντική πρόοδος στην πληροφόρηση για τα οικονομικά των επιχειρήσεων. Δεν υπάρχει, όμως, καμιά αμφιβολία ότι έχουμε ακόμα αρκετό δρόμο να διανύσουμε αλλά αν δουλέψουμε όλοι συστηματικά και αποφύγουμε τις υπερβολικές απαιτήσεις σ’ αυτό το στάδιο της εφαρμογής των διεθνών λογιστικών προτύπων, σε πολύ σύντομο χρονικό διάστημα θα πετύχουμε το άριστο αποτέλεσμα, δηλαδή την εφαρμογή των προτύπων με τρόπο επωφελή για την ελληνική οικονομία.
      Με το νέο σύστημα οι επιχειρήσεις μπορούν να απευθύνονται στους αρμόδιους φορείς όπως είναι η Επιτροπή της Κεφαλαιαγοράς για τις εισηγμένες επιχειρήσεις με συγκεκριμένα αιτήματα, με συγκεκριμένες προτάσεις για την επίλυση των προβλημάτων. Και τα αιτήματα αυτά και οι προτάσεις θα ακουστούν από ανθρώπους, οι οποίοι και γνωρίζουν το αντικείμενο και  έχουν την υπηρεσιακή δυνατότητα να προωθήσουν τις αναγκαίες λύσεις. Αυτό δείχνει πια ότι το κράτος έχει περάσει από την εποχή που από καθέδρας με αποφάσεις χωρίς διάλογο πίστευε ότι  έλυνε τα προβλήματα και τα διάφορα ζητήματα των επιχειρήσεων και έχει μπει πια σε μια εποχή υιοθέτησης και εφαρμογής ενός συνεχούς διαλόγου ώστε να προσαρμόζει για τις επιχειρήσεις όσο το δυνατόν γρηγορότερα τις νομοθετικές ρυθμίσεις στις συνθήκες της εποχής.
      Αυτός ο συνεχής διάλογος, κυρίες και κύριοι συνάδελφοι και ο μηχανισμός συνεχούς επίλυσης των προβλημάτων των επιχειρήσεων, θα πρέπει να παραδεχθείτε όλοι σας ότι αποτελεί καινοτομία για την ελληνική πολιτεία και πραγματικότητα. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Κυρίες και κύριοι συνάδελφοι, ένα τόσο σημαντικό νομοσχέδιο για την περαιτέρω αναπτυξιακή τροχιά της οικονομίας μας περνάει τελικά απαρατήρητο, επισκιασμένο από την Αντιπολίτευση και από τα Μ.Μ.Ε.,, από μια σημαντική πρωτοβουλία-τροπολογία αυτής της Κυβέρνησης που αφορά τους  πρώην εργαζόμενους στις κλωστοϋφαντουργικές επιχειρήσεις της Νάουσας. Αναγκαστικά, λοιπόν, θα αναφερθώ και εγώ σ’ αυτό το θέμα κάνοντας μια πρόταση και ένα γενικό σχολιασμό περί πολιτικής συμπεριφοράς.
      Έτσι, λοιπόν, θα ήθελα να γνωρίσω στους κυρίους Υπουργούς που κατέθεσαν την τροπολογία, ότι αναπόσπαστο κομμάτι αυτής της κλωστοϋφαντουργικής επιχείρησης της Νάουσας –θυγατρική της- αποτελεί και η «ΟΤΤΟ ΕΒΡΟΣ» στο Νομό Έβρου.
Και όπως για όλα τα δεινά που ακολουθούν τους εργαζόμενους της μητρικής εταιρείας, δίκαιο και έντιμo πολιτικά είναι να τύχουν οι εργαζόμενοι αυτής της επιχείρησης και των ευεργετημάτων της συγκεκριμένης τροπολογίας. Δηλαδή είναι άδικο για τα αρνητικά να θεωρούνται εργαζόμενοι στην εταιρεία και να συμπεριλαμβάνονται στα ποσοστά απολύσεων του συνόλου της εταιρείας, ενώ για τα θετικά της να μη συμπεριλαμβάνονται και να συνυπολογίζονται στα ποσοστά ανεργίας του νομού. Πρέπει, λοιπόν, κύριοι Υπουργοί, να συμπεριλάβετε και τους εργαζόμενους της ίδιας εταιρείας, της «ΟΤΤΟ ΕΒΡΟΣ», στην κατατεθείσα τροπολογία. 
      Και ένα σχόλιο, κυρίες και κύριοι συνάδελφοι, για τους συναδέλφους κυρίως του ΠΑ.ΣΟ.Κ.: Η κοινωνική ευαισθησία της Κυβέρνησης θα πρέπει να αναγνωρίζεται, όσο και αν αυτό δεν σας είναι εύκολο. Και σίγουρα δεν θα πρέπει να γίνεται δεκτή η οποιαδήποτε πρωτοβουλία με κραυγές και πικρόχολα σχόλια. 
      Ερωτώ: Αν η Κυβέρνηση είχε αδιαφορήσει για τους ανέργους και τους είχε εγκαταλείψει στην τύχη τους, τότε θα μας κατηγορούσατε για κοινωνική αναλγησία ή όχι; Αγνοείτε όλες αυτές τις δράσεις, τις συντονισμένες δράσεις που ανέφερε πριν από λίγο ο κύριος Υπουργός και τώρα, μετά από αυτά, μας μέμφεστε, γιατί με τη ρύθμιση αυτή ισχυρίζεστε ότι επιβαρύνουμε τα ασφαλιστικά ταμεία. Και η αποθέωση δε της υποκρισίας, είναι ότι μιλάνε για  επιβάρυνση των ασφαλιστικών ταμείων -που σημειωτέον είναι και ψευδές- αυτοί που βούλιαξαν εύρωστα ταμεία, είτε με χρηματιστηριακούς ακροβατισμούς είτε στέλνοντας τον κάθε πιθανό ψηφοφόρο σε πρόωρη συνταξιοδότηση. Έτσι, για παράδειγμα, σε χωριό εκατόν πενήντα κατοίκων έχουμε πενήντα συνταξιοδοτημένους με αναπηρική σύνταξη, γιατί είναι τυφλοί!!
      Κυρίες και κύριοι συνάδελφοι, η πορεία και η προσπάθεια για την επίλυση των προβλημάτων της χώρας μας θα πρέπει να είναι κοινή και η Αξιωματική Αντιπολίτευση μάλιστα, μετά από τη μακροχρόνια παραμονή της στα κυβερνητικά έδρανα, θα έπρεπε να πρωτοστατεί σ’ αυτήν την κοινή προσπάθεια και όχι να περιορίζεται σε μία αντιπολίτευση σαν αυτοσκοπό ή σε μία στείρα και άγονη κριτική.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Γείτονας έχει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έχω την αίσθηση ότι η Κυβέρνηση κατά πάγια τακτική χρησιμοποιεί τα νομοσχέδια ενσωμάτωσης κοινοτικών οδηγιών ως οχήματα εισαγωγής άσχετων διατάξεων και τροπολογιών. Άλλα διακηρύσσατε κάποτε και εδώ στην Αίθουσα –θυμίζω την τοποθέτηση του κ. Σιούφα- και άλλα πράττετε. Το έχουμε καταγγείλει επανειλημμένως. Όχι μόνο δεν βελτιώνεστε, κύριοι της Κυβέρνησης, αλλά υποτροπιάζετε. 
      Σ' αυτό το νομοσχέδιο, νομοσχέδιο ενσωμάτωσης οδηγίας, έχετε ενσωματώσει άσχετες διατάξεις –αναφέρομαι στα άρθρα 10 και 11- και όχι μόνο αυτό, αλλά φέρατε επιπλέον και τέσσερις τροπολογίες. Και το άκρον άωτον, σήμερα εδώ «τροπολογήσατε» την τροπολογία σας και παραβιάζετε τον Κανονισμό της Βουλής και κάθε κοινοβουλευτική διαδικασία. Δεν μου έδωσε το λόγο η κυρία Πρόεδρος όταν έγινε η συζήτηση, είμαι όμως υποχρεωμένος να επισημάνω και στην Κυβέρνηση και στο Προεδρείο ότι δεν πρόκειται με την τροποποίηση για ισοδύναμο αποτέλεσμα. Έχουμε νέα τροπολογία και έπρεπε να τηρηθεί ο Κανονισμός. Έχουμε νέα τροπολογία, γιατί αλλάζει η ουσία, η πλήρης σύνταξη γίνεται εισοδηματική ενίσχυση ίση με πλήρη σύνταξη. Αλλά ας το ξεπεράσουμε και αυτό. 
      Ποιο ήταν το επιχείρημα του κυρίου Υπουργού Οικονομίας; Ότι υπάρχει ισοδύναμο αποτέλεσμα. Πώς υπάρχει ισοδύναμο αποτέλεσμα, όταν η προηγούμενη τροπολογία αναφερόταν συγκεκριμένα στη Νάουσα και τώρα προστίθεται εδάφιο που λέει ότι στις διατάξεις του παρόντος άρθρου μπορούν να ενταχθούν υπό τις ίδιες προϋποθέσεις και εργαζόμενοι σ’ άλλες περιοχές, του κλάδου κλωστοϋφαντουργίας; Ποιόν κοροϊδεύουμε; Τους εαυτούς μας; Τους εαυτούς σας; Τον ελληνικό λαό; Έχουμε, λοιπόν, σαφή αλλαγή της τροπολογίας. Έπρεπε να κατατεθεί σύμφωνα με τις διαδικασίες, άρα έχει παραβιασθεί ο Κανονισμός. Αυτά για την αλήθεια. Και αυτά για την ακρίβεια, των όσων πράττετε.
      Νομοθετείτε πλέον -έχει αποδειχθεί- επιπόλαια, ανεύθυνα και στο πόδι και μάλιστα σε σοβαρά θέματα, όπως είναι τα θέματα των απολυμένων ή όπως είναι τα θέματα που έχουν σχέση με το ασφαλιστικό. Και νομοθετείτε ανεύθυνα, όπως ανεύθυνη και ανερμάτιστη είναι η κυβερνητική σας πολιτική, η κυβερνητική σας πράξη. Ανερμάτιστη και ανέξοδη και στην οικονομία. Και προηγουμένως ο κύριος Υπουργός μας ζήταγε και τα ρέστα, όπως και προχθές, μετά τις ανακοινώσεις της Ευρωπαϊκής Επιτροπής και στην κριτική μας μας είπε: « καταστροφολογείτε». 
      Δεν καταστροφολογούμε εμείς, κύριοι της Κυβέρνησης. Εσείς σκοπίμως ωραιοποιείτε, εθελοτυφλείτε και παραπλανάτε. Προσπαθείτε να δημιουργήσετε τεχνητή αισιοδοξία στην οικονομία. Η κατάσταση, όμως, της οικονομίας δεν κρύβεται. Αποτυπώνεται στην καθημερινότητα του πολίτη. Γιατί εμείς καταστροφολογούμε; Τι, στα αλήθεια, είπε προχθές ο κ. Aλμούνια; Δεν είπε ότι είναι ανοιχτό το ενδεχόμενο παράτασης της επιτήρησης και το 2007; Δεν είπε ότι ο ρυθμός ανάπτυξης επιβραδύνεται παρά τις εκτιμήσεις σας; 
      Τι άλλο, επίσης, είπε ο Διοικητής της Τράπεζας της Ελλάδος; Γιατί λέτε ότι εμείς καταστροφολογούμε; Δεν είπε ότι έχουμε έκρηξη των δανείων; Φτάσανε τα δάνεια στα νοικοκυριά και στις επιχειρήσεις στο απίθανο σημείο, στο απίστευτο ύψος των 140.000.000.000 ευρώ. Τα νοικοκυριά και οι μικρές και οι μεγάλες επιχειρήσεις πληρώνουν κυρίως το μάρμαρο. Επομένως, εσείς κρύβετε την αλήθεια. Και δεν κρύβετε μόνο την αλήθεια, κύριε Υπουργέ -και χαίρομαι που είστε εσείς ειδικά εδώ, σ’ αυτά τα έδρανα- κρύβονται και τα στελέχη σας. 
      Καλέσαμε πρόσφατα τον κ. Αράπογλου, ως είχαμε δικαίωμα -και το υιοθέτησε και το Προεδρείο- να έλθει να ενημερώσει την επιτροπή για την εξαγορά της τουρκικής τράπεζας από την Εθνική. Αρνήθηκε. Δεν θα το αποφύγει. Θα αξιοποιήσουμε όλες τις κοινοβουλευτικές διαδικασίες, όλα τα κοινοβουλευτικά εργαλεία, για να αναγκασθείτε να μας ενημερώσει. Το ερώτημα όμως -και ρωτάω εσάς, ο συνάδελφός σας κ. Φώλιας προχθές απέφυγε να πάρει θέση- είναι αν υιοθετεί αυτήν τη στάση η Κυβέρνηση.
      Έρχομαι στο νομοσχέδιο. Είναι τροποποίηση διατάξεων για τις ανώνυμες εταιρείες για λόγους εναρμόνισης προς την οδηγία 65/2001. Όλο αυτό το πλέγμα των διατάξεων αποσκοπεί στην ενιαία -και για λόγους σύγκρισης μέσα στην Ευρωπαϊκή Ένωση- λογιστική αποτίμηση ορισμένων χρηματοπιστωτικών μέσων. Πού βασίζεται όλη αυτή η διαδικασία, όλο αυτό το σύστημα; Στην εύλογη αξία. 
      Για να δούμε, τι είναι η εύλογη αξία; Υπάρχει άραγε πιο ασαφής και πιο επισφαλής έννοια από την εύλογη αξία; Εγώ επειδή είμαι και πολιτικός μηχανικός, έχω ασχοληθεί με τα ακίνητα πολύ περισσότερο. Δεν μπορούμε να προσδιορίσουμε, κύριε Υπουργέ, αξιόπιστα την εύλογη αξία στα ακίνητα. Πώς θα την προσδιορίσουμε στα χρηματοπιστωτικά μέσα; Θα μου πείτε: «Οδηγία είναι, τι να κάνω, δεν μπορώ να την αλλάξω».
      Έχει σημασία, όμως, κύριε Υπουργέ -γι’ αυτό το τονίζω- να λάβουμε τα μέτρα για τη σωστή εφαρμογή της. Γιατί υπάρχει, όπως είναι διατυπωμένες οι διατάξεις, μεγάλο περιθώριο, ώστε οι εταιρείες να εμφανίζουν όπως θέλουν τα λογιστικά στοιχεία, να κάνουμε, δηλαδή, μία τρύπα στο νερό. 
      Υπενθυμίζω δε, για να μη λέτε ότι είμαι υπερβολικός πάλι, τι γράφετε στην εισηγητική σας έκθεση. Αναφέρεται συγκεκριμένα: «Η εύλογη αξία ενός χρηματοπιστωτικού μέσου προσδιορίζεται αξιόπιστα, όταν υπάρχει μία αξιόπιστη ενεργός αγορά για το μέσο». 
      Και στη συνέχεια λέει: «Ομοίως στην περίπτωση που δεν υπάρχει αγορά για το χρηματοπιστωτικό μέσο, αλλά υπάρχει κάποιο παρεμφερές, τότε η εύλογη αξία προσδιορίζεται με βάση τις τιμές του παρεμφερούς μέσου». Εδώ είναι το αμέτρητο βάθος της ασάφειας.  
      Είστε υποχρεωμένοι -για να κλείσω αυτό το ζήτημα, κύριε Υπουργέ, το έθιξα και στην επιτροπή, το υπενθυμίζω τώρα, -στη διάρκεια της εφαρμογής να λάβετε όλα τα μέτρα για να αποφύγουμε παρατράγουδα και αυθαιρεσίες ως προς αυτήν την επισφαλή έννοια της εύλογης αξίας. 
      Και τελειώνω, κύριε Πρόεδρε, με λίγα λόγια για το άρθρο 11, το οποίο έχει ενσωματωθεί στο νομοσχέδιο ενσωμάτωσης της οδηγίας.
      Το είπα και στην επιτροπή και περιμένω απαντήσεις, γιατί υπάρχουν πολλά ερωτήματα, κύριε Υπουργέ. Δεν είναι καθαρός ο λόγος αυτής της ρύθμισης. Μήπως έχουν γίνει, κύριε Υπουργέ, ήδη παράνομες συγχωνεύσεις και εξαγορές και θέλετε να τις καλύψετε εκ των υστέρων με νομοθετική ρύθμιση; 
      Οι υπαγόμενες στους αναπτυξιακούς νόμους εταιρείες –πρέπει να το γνωρίζουν οι πολίτες- επιδοτούνται στο κεφάλαιο, στους τόκους, στις χρηματοδοτικές μισθώσεις και σε άλλα. Όμως, έχουν αναλάβει και κάποιες υποχρεώσεις. Μεταξύ αυτών, με τους νόμους του ΠΑ.ΣΟ.Κ. είχαν αναλάβει και την υποχρέωση δημιουργίας νέων θέσεων εργασίας. Και με το νόμο του ΠΑ.ΣΟ.Κ. και με το νέο νόμο που ψήφισε η Νέα Δημοκρατία, έχουν επίσης την υποχρέωση αυτή οι επιχειρήσεις που επιδοτούνται και δεσμεύονται για τη μη μεταφορά παρόμοιων δραστηριοτήτων στο εξωτερικό. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα τελειώσω, κύριε Πρόεδρε, σε λίγα δευτερόλεπτα.
      Πώς διασφαλίζετε, κύριε Υπουργέ, το ότι μέσα από τη συγχώνευση δεν γίνεται άρση των προγενεστέρων υποχρεώσεων; Δεν προκύπτει από τη διατύπωση των διατάξεων. Θα πρέπει τουλάχιστον εδώ στη Βουλή να αποκλειστεί η «σεισάχθεια» –δεν έχω καλύτερο όρο να χρησιμοποιήσω- των υποχρεώσεών τους μέσα από τη συγχώνευση, γιατί αυτό είναι που μπορεί να γίνει. 
      Και με την ευκαιρία, κύριε Υπουργέ, μπορείτε να μας ενημερώσετε πόσες επιχειρήσεις υπαχθείσες στους αναπτυξιακούς νόμους δεν έχουν τηρήσει τις υποχρεώσεις τους; Πόσες και ποιες; Να μας δώσετε τα στοιχεία. Και ακόμη τι κυρώσεις έχουν επιβληθεί σ’ αυτές τις εταιρείες; Και γιατί το λέω; Γιατί υπάρχει επιδημία απολύσεων, λουκέτων, μεταφοράς επιχειρήσεων και είναι χρέος της Κυβέρνησης να ενημερώσει τη Βουλή και μέσω της Βουλής τον ελληνικό λαό, αν γνώριζε ποιες από αυτές τις επιχειρήσεις που έχουν τύχει ευεργετημάτων των αναπτυξιακών νόμων τώρα «την κάνουν». Είναι θέμα, πιστεύω, δικαιοσύνης.
      Περιμένω απαντήσεις στα συγκεκριμένα ερωτήματα, κύριε Υπουργέ. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
      Το λόγο έχει ο κ. Βεργίνης. 
      ΞΕΝΟΦΩΝ ΒΕΡΓΙΝΗΣ: Ευχαριστώ πολύ, κύριε Πρόεδρε.
      Κύριε Υπουργέ, κύριοι συνάδελφοι, έχω την άποψη ότι είμαστε υποχρεωμένοι αντί να μπαίνουμε απευθείας στη συζήτηση του νομοσχεδίου να δίνουμε μία κάποια απάντηση σε όσα λέγονται εκτός νομοσχεδίου. Γιατί πράγματι, σε ό,τι αφορά τις τροπολογίες, δεν μπορεί κανείς να αμφισβητήσει ότι αποτελούν μία ολοκληρωμένη παρέμβαση ενίσχυσης της απασχόλησης σε προβληματικές περιοχές από πλευράς ανεργίας, όπου βεβαίως η Αξιωματική Αντιπολίτευση, όταν ήταν κυβέρνηση, οδήγησε. Προσπαθούμε, βλέπετε, να περιμαζέψουμε τα ασυμμάζευτα που αφήσατε πίσω σας, όταν τελικά ο ελληνικός λαός σάς αφαίρεσε την κρατική κυβερνητική εξουσία, που εσείς νομίζατε ότι θα συνεχίζατε και μάλιστα ανεξέλεγκτα. 
      Σε ό,τι αφορά την περίπτωση Αράπογλου, έχω την άποψη ότι δεν μπορούμε να παίζουμε το παιχνίδι διπλά. Ή θεωρούμε ορισμένες επιχειρήσεις ότι είναι ιδιωτικού δικαίου ή ότι είναι δημοσίου. Αν θέλαμε, όμως, πραγματικά να ζητήσουμε κάποιες διευκρινήσεις, θεωρώ ότι στην περίπτωση αυτήν κατά την προσωπική μου άποψη, θα μπορούσε αυτές τις διευκρινήσεις να τις δώσει ο Υπουργός Οικονομικών δεδομένου ότι το Υπουργείο Οικονομικών αποτελεί έναν από τους σπουδαιότερους μετόχους της Εθνικής Τράπεζας. 
      Τώρα, σε ό,τι αφορά το νομοσχέδιο που συζητάμε θέλω να πω το εξής: Κυρίες και κύριοι συνάδελφοι, σήμερα συζητούμε ένα νομοσχέδιο το οποίο αποτελεί το δεύτερο από μία σειρά νομοθετικών πρωτοβουλιών του Υπουργείου Οικονομικών.  Πρόκειται για ένα νομοσχέδιο με το οποίο ενσωματώνεται στο εθνικό δίκαιο η οδηγία 65 του 2001 των Ευρωπαϊκών Κοινοτήτων. Η οδηγία αναφέρεται στους κανόνες αποτίμησης και τους ετήσιους ενοποιημένους λογαριασμούς εταιρειών ορισμένων μορφών, τραπεζών και άλλων χρηματοπιστωτικών ιδρυμάτων. Ταυτόχρονα, όμως, με την οδηγία επιτυγχάνεται η σταδιακή προσαρμογή στα διεθνή λογιστικά πρότυπα όλων των ανωνύμων εταιρειών ανεξάρτητα από το αν είναι εισηγμένες στο Χρηματιστήριο ή όχι. 
      Δεν πρέπει να ξεχνούμε ότι οι κεφαλαιαγορές, που διέπονται από διαφάνεια και αποτελεσματικότητα, προάγουν την απασχόληση, την καλύτερη διάθεση των ιδεών, την υποστήριξη του επιχειρηματικού πνεύματος, την πρόσβαση και χρήση νέων τεχνολογιών και ότι γενικότερα προσδιορίζουν και επιβάλλουν, σε ένα μέτρο, την εύρυθμη λειτουργία των αγορών. Αν αυτό είναι χρήσιμο –απ’ ό,τι αντιλαμβανόμαστε- για μία μεμονωμένη αγορά, είναι απόλυτα χρήσιμο σε ό,τι αφορά, σε κοινοτικό επίπεδο, τη λειτουργία της κοινοτικής αγοράς. 
      Όπως γνωρίζουμε η Ευρωπαϊκή Ένωση στοχεύει σε μία αρμονική και ισόρροπη ανάπτυξη των οικονομικών δραστηριοτήτων των πιστωτικών ιδρυμάτων στο σύνολό τους. Μέσα σε ένα τέτοιο πλαίσιο το Ευρωπαϊκό Κοινοβούλιο, αλλά και το Συμβούλιο της 27ης Σεπτεμβρίου του 2001, προχώρησε πράγματι στην τροποποίηση ορισμένων οδηγιών. Έτσι, η ανάγκη για μία τροποποίηση προέκυψε από τις επικρατούσες συνθήκες στη διεθνή αγορά, οι οποίες πίεζαν για περαιτέρω αλλαγές. Γιατί, λοιπόν, η ενσωμάτωση; 
      Κατ’ αρχάς αποτελεί συμβατική υποχρέωση της Ελλάδος έναντι της Ευρωπαϊκής Ένωσης, η οποία προκύπτει από τη Συνθήκη προσχώρησης. Είμαστε υποχρεωμένοι. Δεύτερον, έχουν πράγματι αναπτυχθεί δυναμικές στην αγορά –δυναμικές παρεμβάσεις σε διεθνείς χρηματοπιστωτικές αγορές- όπου απαιτούν νέες μορφές παράγωγων χρηματοπιστωτικών μέσων. Είναι τα συμβόλαια μελλοντικής εκπλήρωσης, προθεσμιακές συμβάσεις, συναλλαγές κλπ., πέρα από τις συνηθισμένες ομολογίες και μετοχές.
      Οι κυριότεροι δε φορείς σήμερα –και πρέπει να το καταλάβουμε- καθορίζουν τα λογιστικά πρότυπα σε παγκόσμια κλίμακα με βάση όχι το ιστορικό κόστος, αλλά την αποτίμηση χρηματοπιστωτικών μέσων, που να προσεγγίζουν σε μία άλλη μέθοδο. Είναι η μέθοδος αποτίμησης στην εύλογη αξία.
      Τι σημαίνει «εύλογη αξία»; Σημαίνει αξία η οποία να προσεγγίζει στην πραγματικότητα κατά το χρόνο εκτίμησης του κόστους. 
      Άρα, λοιπόν, είναι πιο προσεγγιστική η μέθοδος της εύλογης αξίας, παρά -αν θέλετε- η καταγραφή στην τιμή κτήσης, η οποία μπορεί να είναι απομακρυσμένη από το χρόνο όπου αποτιμώνται πλέον τα κόστη των χρηματοπιστωτικών συναλλαγών.
      Πρέπει να διασφαλίζεται πέραν των άλλων και η συγκρισιμότητα των στοιχείων. 
      Άρα, λοιπόν, κάτω απ’ αυτή την πίεση των διεθνών αλλαγών και εξελίξεων δεν θα μπορούσε παρά να υπάρξει μία τροποποίηση των οδηγιών και σε επίπεδο κοινοτικό, αλλά βεβαίως και υιοθέτηση από πλευράς ελληνικής νομοθεσίας. Έτσι μόνο μπορούμε να παρακολουθήσουμε τις τρέχουσες διεθνείς εξελίξεις, αλλά και ιδιαίτερα να κάνουμε ανταγωνιστικές τις επιχειρήσεις, καθώς και άλλα χρηματοπιστωτικά δεδομένα, με τα οποία θα γίνεται αποτίμηση των συναλλαγών. 
      Θα πρέπει να εξασφαλιστεί, συνεπώς, οπωσδήποτε μία συγκρισιμότητα στοιχείων, η οποία πρέπει να είναι στο χρόνο της σύγκρισης των στοιχείων, άρα, λοιπόν, στην εύλογη αξία.
      Άλλωστε, βασικός στόχος του νέου πλαισίου είναι η δημιουργία ενός ενιαίου συστήματος λογιστικής αποτίμησης ορισμένων χρηματοοικονομικών μέσων, έτσι ώστε να επιτρέπει πράγματι μία συγκρισιμότητα όχι μόνο στο χρόνο που γίνεται η σύγκριση, στον παρόντα χρόνο, αλλά και στο μελλοντικό.
      Άρα, λοιπόν, χρειαζόμαστε ενιαία μέθοδο σύγκρισης χρηματοπιστωτικών στοιχείων.
      Ειδικότερα, μάλιστα η σχετική οδηγία δίνει τη δυνατότητα στις ασφαλιστικές εταιρείες, στις τράπεζες, αλλά και σε όλες ανεξαρτήτως τις ανώνυμες εταιρείες, να αποτιμούν τις μετοχές ή τα χρεόγραφα στην τρέχουσα αξία και όχι, όπως είπα, στην τιμή κτήσης. Η αποτίμηση αυτή αφορά στοιχεία ενεργητικού, δηλαδή χρηματοοικονομικά στοιχεία περιουσιακά, αλλά αποτελεί και ένα βήμα προσαρμογής στα διεθνή λογιστικά πρότυπα. Αυτό, όμως, μπορεί να συμβεί και σε ορισμένα στοιχεία παθητικού.
      Η οδηγία εξαιρεί, απ’ ό,τι γνωρίζουμε, τις μικρές επιχειρήσεις από την απαίτηση της περιοχής αυτών των πληροφοριών. Γιατί; Για να μην τις επιβαρύνει δυσανάλογα με τα έξοδα σε σχέση με τον κύκλο εργασιών τους. Η αποτίμηση δε αυτή απαιτεί, σύμφωνα με την οδηγία, μια διεθνή συναίνεση σχετικά με τον προσδιορισμό, αλλά και την καταλληλότητά της και οπωσδήποτε αξιόπιστο χρηματοπιστωτικό σύστημα.
      Προβλέπεται δε, κυρίως από το άρθρο 2, πώς μπορεί να γίνει αυτή η αποτίμηση. Η οδηγία προβλέπει ειδικότερους λόγους και προσαρμογές σε ό,τι αφορά τα δάνεια και τις απαιτήσεις, τα χρηματοοικονομικά περιουσιακά στοιχεία που αφορούν το χαρτοφυλάκιο των συναλλαγών, τα διαθέσιμα για πώληση χρηματοπιστωτικά στοιχεία και τέλος τα προσδιορισμένα ως αντισταθμίζοντα χρηματοοικονομικά περιουσιακά στοιχεία και χρηματοοικονομικές υποχρεώσεις.
      Αγαπητοί φίλοι, κυρίες και κύριοι συνάδελφοι, αυτές είναι μερικές από τις βασικές κατευθύνσεις, τις οποίες πρέπει να υιοθετήσει και η ελληνική νομοθεσία. Επομένως, η οδηγία αυτή πρέπει να ενσωματωθεί στο εθνικό δίκαιο. Θεωρώ ότι αυτό το νομοσχέδιο συμβάλει σημαντικά στη βελτίωση του χρηματοπιστωτικού κλάδου της χώρας μας και επομένως θα πρέπει να υπερψηφίσουμε αυτή την οδηγία με δύο παρατηρήσεις. Η πρώτη αναφέρεται στο άρθρο 10.
      Εκεί, κύριε Υπουργέ, θέλω να προσέξετε το εξής:  Αναφέρει το άρθρο 10 την περίπτωση που θα υπάρξει κέρδος, αλλά δεν αναφέρει την περίπτωση που θα προκύπτει ζημία. Τι θα γίνει εκεί; Νομίζω ότι υπάρχει ένα κενό.
      Δεύτερον, στο άρθρο 11, υπάρχουν πράγματι ορισμένα ερωτηματικά ως προς τη διατύπωσή του. Φαντάζομαι ότι στην κατ’ άρθρον συζήτηση θα μπορέσουμε να αναφερθούμε σ’ αυτό και επομένως να πούμε περισσότερες λεπτομέρειες. Ειδικότερα θα αναφερθώ στις τροπολογίες οι οποίες έχουν κατατεθεί.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη.
      Το λόγο έχει ο συνάδελφος κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, θέλω να σταθώ στην τροπολογία που αφορά τη Νάουσα όπως αυτή διαμορφώθηκε, ύστερα από τις διορθώσεις και την προσθήκη που έκανε ο Υπουργός Οικονομίας.
      Εμείς θέλουμε να υποβάλλουμε συγκεκριμένες ερωτήσεις προς την Κυβέρνηση και περιμένουμε και συγκεκριμένες απαντήσεις, γιατί αύριο θα τοποθετηθούμε στη συγκεκριμένη τροπολογία, αφού η διόρθωση και η προσθήκη αλλάζουν τα πράγματα και μπαίνουν και ορισμένα ερωτήματα, τα οποία δημιουργούν και ανησυχίες και πρέπει να απαντηθούν από την Κυβέρνηση. Βλέπω ότι δεν είναι ο κύριος Υπουργός εδώ, είναι ο κύριος Υφυπουργός, ο οποίος θα μπορέσει να μας δώσει τις απαντήσεις.
      Λέτε, λοιπόν, ότι πρόκειται για ειδική εισοδηματική ενίσχυση ανεργίας που το ύψος της καθορίζεται σύμφωνα με την πλήρη σύνταξη που δίνεται όταν συμπληρώνονται τα εφτάμισι χιλιάδες ένσημα και το πεντηκοστό έτος της ηλικίας. Και σταματάει εκεί. Εδώ, όμως, πρέπει να απαντήσετε μέχρι πότε εξασφαλίζεται αυτή η ειδική εισοδηματική ενίσχυση της ανεργίας, γιατί δεν αναφέρει τίποτε η τροπολογία. Είναι ένα βασικό και εύλογο ερώτημα.
      ΚΩΝΣΤΑΝΤΙΝΟΣ ΤΑΣΟΥΛΑΣ: Το λέει η έκθεση του Λογιστηρίου.
      ΑΓΓΕΛΟΣ ΤΖΕΚΗΣ: Δεν λέει τίποτα γι’ αυτό. Η έκθεση του Λογιστηρίου μιλούσε για την πρόωρη συνταξιοδότηση. Δεν λέει τίποτα για την ειδική εισοδηματική ενίσχυση ανεργίας. Εμείς περιμένουμε από την Κυβέρνηση να μας απαντήσει γι’ αυτό.
      Πότε διακόπτεται η συγκεκριμένη εισοδηματική ενίσχυση της ανεργίας; Κάτω από ποιες προϋποθέσεις; Είπε ο κύριος Υπουργός ότι αυτό γίνεται, όταν κάποιος πιάσει δουλειά. Το ζήτημα είναι πώς θα πιάσει δουλειά στα πενήντα του χρόνια και κάτω από ποιες προϋποθέσεις. Ποιες διατάξεις είναι εκείνες που πραγματικά επιβάλουν τη διακοπή της ειδικής εισοδηματικής ενίσχυσης της ανεργίας; Εδώ οφείλει η Κυβέρνηση να απαντήσει. Για παράδειγμα, ο Ο.Α.Ε.Δ. είναι εκείνος ο οποίος θα φροντίζει για να βρει κάποιος δουλειά, ναι ή όχι; Κάτω από ποιες προϋποθέσεις ενδέχεται να χάσει αυτή την ειδική εισοδηματική ενίσχυση ανεργίας; Έρχεται, δηλαδή, ο Ο.Α.Ε.Δ. και λέει να πάει σ’ αυτή τη δουλειά. Εάν αυτός αρνηθεί, είτε γιατί είναι σε άλλη περιοχή είτε γιατί είναι σε διαφορετική θέση από τις γνώσεις του είτε γιατί είναι βαριά δουλειά, χάνει αυτήν την ειδική εισοδηματική ενίσχυση ανεργίας; Αυτά είναι σημαντικά ζητήματα, που πρέπει να απαντηθούν για να αποφασίσει το Σώμα.
      Ένα ακόμα θέμα που είναι σημαντικό, είναι το εξής: Μετράει ο χρόνος συνταξιοδοτικά; 
      Δηλαδή όσο θα παίρνει αυτήν την ειδική εισοδηματική ενίσχυση ανεργίας μετράει ο χρόνος συνταξιοδοτικά; Είναι και αυτό ένα πολύ σημαντικό ζήτημα. Διότι αν καθίσει σ’ αυτό το καθεστώς δύο και τρία χρόνια και ύστερα βρει δουλειά, αυτά τα τρία χρόνια θα μετράνε συνταξιοδοτικά; 
      ΚΩΝΣΤΑΝΤΙΝΟΣ ΤΑΣΟΥΛΑΣ: Μετράνε.
      ΑΓΓΕΛΟΣ ΤΖΕΚΗΣ: Δεν το λέει μέσα. Μη βιάζεστε να δώσετε απαντήσεις.
      Εμείς περιμένουμε υπεύθυνα από την Κυβέρνηση να μας δώσει τις απαντήσεις, γιατί ξέρετε τι λέει και η τροπολογία στο τελευταίο εδάφιο; Ότι με κοινές αποφάσεις των Υπουργών Οικονομίας και Οικονομικών και Απασχόλησης και Κοινωνικής Προστασίας ρυθμίζονται η διαδικασία, ο τρόπος εφαρμογής των διατάξεων του παρόντος άρθρου καθώς και κάθε αναγκαία λεπτομέρεια. Δηλαδή τι; Η Κυβέρνηση ενδέχεται να πάρει για όλα αυτά τα οποία είπα προηγουμένως, σημαντικές αποφάσεις χωρίς να γνωρίζει η Βουλή. Άρα, τι νομοθετούμε;
      Περιμένουμε, κύριε Πρόεδρε, σε όλα αυτά να δοθούν συγκεκριμένες απαντήσεις για να μπορέσουμε και εμείς αύριο να τοποθετηθούμε επί της ουσίας.
      Επειδή πολύς λόγος γίνεται για την ανεργία ή για τους κλάδους που φθίνουν, καλά τόσα χρόνια μέσα σ’ αυτήν την Αίθουσα αλλά και οι εργαζόμενοι απ’ έξω δεν ξέρουμε ποιος είναι ο κύριος υπεύθυνος για αυτό το περιβάλλον που δημιουργείται, που κλείνουν τα εργοστάσια, που γίνεται η μετεγκατάσταση, που έχουμε μαζικές απολύσεις; Μα είναι η ακολουθούμενη πολιτική μέχρι τώρα, είναι η πολιτική που ακολούθησαν διαχρονικά οι κυβερνήσεις και του ΠΑ.ΣΟ.Κ. και της Νέας Δημοκρατίας. Γι’ αυτό το ξαφνικό ενδιαφέρον και από την Αξιωματική Αντιπολίτευση αλλά από τις συμβιβασμένες ηγεσίες για τους ανέργους, πραγματικά δημιουργεί πολλά ερωτήματα. 
      Εμείς λέμε και θα μιλήσουμε και αύριο πιο αναλυτικά, ότι και μέχρι τώρα όποιες ευνοϊκές ρυθμίσεις πάρθηκαν έγιναν κάτω από τους αποφασιστικούς, σωστά οργανωμένους, προσανατολισμένους, ταξικούς αγώνες των διαφόρων σωματείων, εργατικών κέντρων, ομοσπονδιών που είχαν αυτές τις κατευθύνσεις, όπως ήταν η ομοσπονδία στη Νάουσα, όπως ήταν σε άλλες περιοχές.
      Άρα εμείς για την τοποθέτηση επί της ουσίας, κύριε Πρόεδρε και απευθύνομαι προς την Κυβέρνηση, περιμένουμε απαντήσεις σ’ αυτά τα κρίσιμα ερωτήματα που βάλαμε. Γιατί πιστεύουμε ότι αλλάζει το περιεχόμενο αλλά και οι απαντήσεις πρέπει να δοθούν άμεσα για να τοποθετηθούμε πιο αναλυτικά αύριο όταν θα συζητήσουμε την τροπολογία.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη.
      Η κ. Βάσω Παπανδρέου έχει το λόγο. Απούσα. Διαγράφεται. 
      Το λόγο έχει ο εισηγητής της Νέας Δημοκρατίας κ. Καράογλου για να δευτερολογήσει.
      ΘΕΟΔΩΡΟΣ ΚΑΡΑΟΓΛΟΥ: Πολύ έκπληκτος άκουσα τον εισηγητή της Αξιωματικής Αντιπολίτευσης να αναφέρεται σε ο,τιδήποτε άλλο πλην του νομοσχεδίου. Αναφέρθηκε στην εαρινή εκτίμηση της Κομισιόν, του Συμβουλίου δηλαδή των Υπουργών Οικονομικών. Και αναφέρθηκε με μαύρα χρώματα περιγράφοντας μια τραγική κατάσταση. Μίλησε για το έγκλημα της απογραφής και διάφορα τέτοια. Βέβαια ξεχνάει τα τόσα θετικά που έχει η έκθεση αυτή.
      Προβλέπει η έκθεση της Κομισιόν ότι το έλλειμμα θα μειωθεί κατά ένα πολύ μεγάλο ποσοστό και φέτος. Κατά την εκτίμηση της Κομισιόν θα είναι στο 3%. Βέβαια η Κυβέρνηση με τα μέτρα τα οποία έχει πάρει, εκτιμά ότι θα είναι πολύ πιο κάτω, θα είναι στο 2,6%. Και δέχεται αβρόχοις ποσί, υιοθετεί την έκθεση αυτή σε ό,τι αφορά τις άσχημες προβλέψεις για το 2007, όπου βέβαια ακόμη δεν έχει ξεκαθαρίσει η οικονομική πολιτική της Κυβέρνησης, κάτι το οποίο θα γίνει με την κατάθεση του προσχεδίου του προϋπολογισμού τον Οκτώβριο του 2006.
      Παραγνωρίζει όλα τα θετικά βήματα τα οποία έχουν γίνει και είναι μια σειρά τέτοιων όπως για παράδειγμα η πρωτοφανής μείωση του ελλείμματος από το δυσθεώρητο ύψος του 6,9% που παραλάβαμε το 2004 στο 4,5% το 2005 και βέβαια στο 2,6% που προβλέπεται να κλείσει το 2006.
      Προβλέπει και εύχεται –αυτό κατάλαβα δυστυχώς- να υπάρξουν προβλήματα στην ελληνική οικονομία έτσι ώστε να μην υλοποιηθούν οι προεκλογικές δεσμεύσεις της Κυβέρνησης. Και όχι μόνο αυτό, αλλά στην ουσία εύχεται να μην υλοποιηθούν όλα αυτά τα σχετικά, οι στόχοι της ελληνικής Κυβέρνησης για την οικονομία για να συνεχιστεί το καθεστώς της επιτήρησης.
      Τέλος όσον αφορά το ασφαλιστικό, εγκαλεί την Κυβέρνηση γιατί δεν κατόρθωσε να το αντιμετωπίσει, όταν οι ίδιοι όντας κυβέρνηση για μια εικοσαετία, δεν έκαναν τίποτα απολύτως. Και όχι μόνο αυτό, αλλά τη στιγμή που είναι πανθομολογουμένως κοινό, ότι χάρη στο νόμο Σιούφα του 1992, εξακολουθεί να κρατάει το ασφαλιστικό σύστημα μέχρι σήμερα.
      Οι  ίδιοι εξακολουθούν μετά από τόσα χρόνια κυβέρνηση και δύο χρόνια Αντιπολίτευση, να μην έχουν θέσεις και αναφέρονται γενικώς και αορίστως άλλος σε σουηδικά μοντέλα, άλλος σε μοντέλα αύξησης των ορίων ηλικίας και δεν ξέρω σε τι άλλο ακριβώς στοχεύουν. 
      Να κλείσω λέγοντας ότι δεν ήταν θετική η συνεισφορά των συναδέλφων του ΠΑ.ΣΟ.Κ στη συζήτηση για το συγκεκριμένο νομοσχέδιο. Το συγκεκριμένο νομοσχέδιο είναι ένα καθαρά τεχνοκρατικό νομοσχέδιο. Θα έπρεπε να το υιοθετήσουν και ασμένως να το ψηφίσουν στη Βουλή. Δυστυχώς, η νοοτροπία τους και η λογική τους είναι όπου βρούμε ευκαιρία να κάνουμε «αντιπολίτευση για την αντιπολίτευση». Κατά την αυριανή διαδικασία της συζήτησης των τεσσάρων τροπολογιών, θα αναδειχθεί για μια ακόμα φορά το κοινωνικό πρόσωπο και η κοινωνική ευαισθησία της Κυβέρνησης. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον εισηγητή της Νέας Δημοκρατίας.
      Το λόγο έχει ο εισηγητής του ΠΑ.ΣΟ.Κ κ. Μακρυπίδης. 
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Θα ήθελα να επαναφέρω την πρόταση που κατέθεσα στην πρωτολογία μου απευθυνόμενος προς την Κυβέρνηση να αποσύρει τη συγκεκριμένη τροπολογία, γιατί δημιουργείται, κύριε Πρόεδρε, -θα μπορούσα να πω και με συγχωρείτε για την έκφραση- ένα κοινοβουλευτικό πραξικόπημα. Η τροπολογία της τροπολογίας που κατέθεσε ο κ. Αλογοσκούφης αλλοιώνει στο σύνολό του το περιεχόμενο της τροπολογίας η οποία εμπρόθεσμα έχει κατατεθεί.
      Άρα, εκεί που μιλούσαμε για μία τροπολογία με συνταξιοδοτικό περιεχόμενο, αυτή αντικαθίσταται από μια άλλη τροπολογία που αναφέρεται στους ανέργους στα κλωστήρια «ΚΛΩΝΑΤΕΞ» της Νάουσας. Πλέον δεν θα μπαίνουν με τις προϋποθέσεις που αναφέρονται στα πενήντα χρόνια και στα επτάμισι χιλιάδες ένσημα στη σύνταξη, αντίθετα αυτοί θα έχουν μια ειδική εισοδηματική ενίσχυση ανεργίας ύψους ίσου με όσο προβλεπόταν από τη σύνταξη, χωρίς να προσδιορίζεται για πόσο χρονικό διάστημα. Αφήνετε ανοικτό το ζήτημα από πού θα καταβάλλεται αυτή η ειδική οικονομική ενίσχυση -και θα ήθελα μια διευκρίνιση από τον παριστάμενο Υφυπουργό- αν θα είναι από τον Λ.Α.Ε.Κ. κατά 80% και το 20% από τον προϋπολογισμό. Εδώ λέμε ότι δεν θα υπάρχει περιορισμός χρόνου, ένα πλαφόν χρόνου. Για μεγάλο χρονικό διάστημα ένας μεγάλος αριθμός ανέργων θα απορροφήσουν το σύνολο των πιστώσεων που προβλέπονται για την απασχόληση και την επαγγελματική κατάρτιση που σημαίνει ότι, προκειμένου να αντιμετωπίσετε ένα σοβαρό θέμα, όπως είναι το ασφαλιστικό και το συνταξιοδοτικό, έχετε και μια συγκεκριμένη κατηγορία ανέργων σε μια συγκεκριμένη περιοχή. Δημιουργείται σοβαρότατο πρόβλημα για τους ανέργους από τη μία και από την άλλη δημιουργείται σοβαρό πρόβλημα στο λογαριασμό. Θα απορροφηθεί το σύνολο των αποθεμάτων του λογαριασμού που είναι για άλλο αντικείμενο, είναι για άλλο στόχο. 
      Άρα, λοιπόν, εκτιμούμε, κύριε Πρόεδρε, ότι θα πρέπει η Κυβέρνηση να προχωρήσει σε απόσυρση αυτής της συγκεκριμένης τροπολογίας. Υπάρχουν αυτήν τη στιγμή και στην αρμόδια Επιτροπή Οικονομικών Υποθέσεων αλλά και για την Ολομέλεια νομοσχέδια οικονομικού περιεχομένου που μπορεί να φέρει η Κυβέρνηση ολοκληρωμένα και τεκμηριωμένα την πρότασή της, όπως την τροποποίησε τώρα με την καινούργια αντίληψη που διακατέχει την τροπολογία, και φυσικά να πρέπει να υπάρχει και ο χρόνος και στους Βουλευτές και στα κόμματα να τοποθετηθούμε πάνω στη συγκεκριμένη νέα τροπολογία. 
      Κύριε Υπουργέ, θα ήθελα τελειώνοντας να πω ότι κατ’ επανάληψη σας έχουμε τονίσει ότι νομοθετείτε επιπόλαια, επιφανειακά, επιδερμικά. Νομοθετείτε με τροπολογίες. Στο ίδιο νομοσχέδιο –και θα έχουμε την ευκαιρία να το κουβεντιάσουμε αύριο- υπάρχουν άλλες τρεις τροπολογίες, οι οποίες είναι  άσχετες με το συγκεκριμένο νομοσχέδιο. Γιατί το κάνετε, κύριε Υπουργέ; Μπορείτε να μας πείτε ότι το συγκεκριμένο συζητούμενο νομοσχέδιο είναι μια κοινοτική οδηγία; Εσείς έχετε τονίσει -και μάλιστα ο κ. Σιούφας κατ’ επανάληψη- ότι οι κοινοτικές οδηγίες ψηφίζονται ως έχουν, προκειμένου να υπάρξει εναρμόνιση του ευρωπαϊκού δικαίου στο εθνικό μας δίκαιο. Τώρα βλέπουμε ότι στο συζητούμενο νομοσχέδιο υπάρχουν δύο διατάξεις στο άρθρο 10 και στο άρθρο 11 που είναι εκτός κοινοτικής οδηγίας αφ’ ενός και αφ’ ετέρου έρχονται τέσσερις τροπολογίες. Επιτέλους, θα πρέπει να σας διακατέχει μεγαλύτερη σοβαρότητα όσον αφορά την αντιμετώπιση τέτοιων σοβαρών θεμάτων. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Δεν υπάρχει άλλος εγγεγραμμένος ομιλητής.
      Κηρύσσεται περαιωμένη η συζήτηση επί της αρχής του σχεδίου νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΝΔΡΕΑΣ ΜΑΚΡΥΠΙΔΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία», έγινε δεκτό επί της αρχής κατά πλειοψηφία.
      Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 20.35΄ λύεται η συνεδρίαση για αύριο ημέρα Τετάρτη 10 Μαΐου 2006 και ώρα 10.30΄ με αντικείμενο εργασιών του Σώματος νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αποτίμηση χρηματοοικονομικών μέσων εταιρειών στην εύλογη αξία», σύμφωνα με την ημερήσια διάταξη που έχει διανεμηθεί.
      
      Η ΠΡΟΕΔΡΟΣ                                                   ΟΙ ΓΡΑΜΜΑΤΕΙΣ



