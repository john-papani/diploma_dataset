
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΛΕ'
Δευτέρα, 19 Νοεμβρίου 2001
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Ανακοινώνεται η συγκρότηση Διαρκών Επιτροπών της Ολομέλειας για την Β' Σύνοδο της Ι' Βουλευτικής Περιόδου, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 20 Νοεμβρίου 2001, σελ.
4. Συζήτηση επικαίρων ερωτήσεων: α) Προς τον Υπουργό Γεωργίας, σχετικά με τον τρόπο διενέργειας των κτηνιατρικών ελέγχων, τον αριθμό των γρήγορων τεστ στα σφαγεία κλπ., σελ.
β) Προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης για την προώθηση των φορολογικών μεταρρυθμίσεων, σελ.
γ) Προς τον Υπουργό Δημόσιας Τάξης, σχετικά με τις προθέσεις του Υπουργείου να εφαρμόσει στο προσωπικό των Σωμάτων Ασφαλείας τις διατάξεις της εργατοϋπαλληλικής νομοθεσίας, που ισχύει για τους δημόσιους υπαλλήλους, σελ.
5) Συζήτηση επερώτησης προς τον Υπουργό Ανάπτυξης, σχετικά με τα προβλήματα που αντιμετωπίζουν οι μικρομεσαίες επιχειρήσεις, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΜΑΛΕΣΙΟΣ Ε., σελ.
ΜΙΧΑΛΟΛΙΑΚΟΣ Β., σελ.
ΠΑΠΑΘΑΝΑΣΙΟΥ Ι., σελ.
ΣΚΥΛΛΑΚΟΣ Α., σελ.
ΦΩΤΙΑΔΗΣ Α., σελ.
ΧΑΤΖΗΜΙΧΑΛΗΣ Φ., σελ.
Β. Επί της επερώτησης:
ΓΚΑΤΖΗΣ Ν., σελ.
ΚΑΛΑΦΑΤΗΣ Α., σελ.
ΚΩΝΣΤΑΝΤΙΝΟΥ Φ., σελ.
ΣΑΛΑΓΚΟΥΔΗΣ Γ., σελ.
ΣΚΥΛΛΑΚΟΣ Α., σελ.
ΣΤΡΙΦΤΑΡΗΣ Σ., σελ.
ΤΖΕΚΗΣ Α., σελ.
ΧΟΥΡΜΟΥΖΙΑΔΗΣ Γ., σελ.
 
 
ΠΡΑΚΤΙΚΑ ΒΟΥΛΗΣ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄ 
ΣΥΝΕΔΡΙΑΣΗ ΛΕ΄
Δευτέρα 19 Νοεμβρίου 2001

Αθήνα, σήμερα στις 19 Νοεμβρίου, ημέρα Δευτέρα και ώρα 18.34' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από το Βουλευτή Επικρατείας κ. Ιωάννη Παπαθανασίου, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμαρχος Πάρου ζητεί την πύκνωση των αεροπορικών δρομολογίων από και προς τη νήσο Πάρο κατά τη χειμερινή περίοδο.
2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία Κάτοικοι νήσου Κιμώλου ζητούν να μην επιτραπεί η δημιουργία θαλάσσιου πάρκου στην Κίμωλο και Πολύαιγο.
3) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Σύλλογος Ανθοπαραγωγών Ιεράπετρας ζητεί οι στεγασμένοι χώροι των θερμοκηπίων του Νομού Λασιθίου να παραμείνουν στο καθεστώς της προαιρετικής ασφάλισης.
4) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία το Σωματείο μικρών Φορτηγών αυτοκινήτων Δ.Χ. μικτού βάρους 4 τόνων Νομού Ηρακλείου καταγγέλλει διακρίσεις μεταξύ ανταγωνιστικών σωματείων.
5) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Οργανωτική Επιτροπή των οικογενειών των επιλαχόντων στις πανελλήνιες ζητεί την πλήρωση των κενών θέσεων ΑΕΙ και ΤΕΙ με επιλαχόντες υποψήφιους μαθητές.
6) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία η Επιτροπή των εγκατεστημένων στη ΒΙΠΕ Ηρακλείου ζητεί την ίδρυση φορέα διοίκησης - διαχείρισης και ανάπτυξης της ΒΙΠΕ Ηρακλείου.
7) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Μενελαϊδας Καρδίτσας ζητεί την οικονομική στήριξη των αγροτών και κτηνοτρόφων της περιοχής του που επλήγησαν από πυρκαγιά.
8) Ο Βουλευτής Καρδίτσας κ. ΣΠΥΡΟΣ ΤΑΛΙΑΔΟΥΡΟΣ κατέθεσε αναφορά με την οποία ο Δήμος Αχελώου Καρδίτσας ζητεί την αποκατάσταση του οδοστρώματος της εθνικής οδού Καρδίτσας - Αργιθέας - 'Αρτας που καταστράφηκε από έργα της ΔΕΗ.
9) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Επιτροπή Αντιμετώπισης Προβλήματος Καπνού ζητεί την ενίσχυση του εθνικού αποθέματος ποσοστώσεων καπνού.
10) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Οργανισμός Επαγγελματικής Εκπαίδευσης και Κατάρτισης ζητεί την καταβολή μηνιαίου επιδόματος διαχείρισης και ελέγχου δομών επαγγελματικής κατάρτισης στο μόνιμο προσωπικό του.
11) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΤΖΗΣ κατέθεσε αναφορά με την οποία ο κ. Β.Κοκορομύτης ζητεί να του καταβληθεί το επίδομα ατόμων με ειδικές ανάγκες από τον Οίκο Ναύτου.
12) Ο Βουλευτής Πειραιά κ. ΑΝΑΣΤΑΣΙΟΣ ΝΕΡΑΤΖΗΣ κατέθεσε αναφορά με την οποία ο Σύλλογος Εργαζομένων στους παιδικούς και βρεφονηπιακούς σταθμούς Νομού Λέσβου ζητεί τη διασφάλιση των εργασιακών, μισθολογικών και συνταξιοδοτικών δικαιωμάτων των μελών του.
13) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία Αγρότες Δήμου Θεσσαλιώτιδος ζητούν την κατοχύρωση της τιμής στόχου για το σύσπορο βαμβάκι στις 362 δρχ. το κιλό.
14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμος Αγίου Νικολάου του Νομού Λασιθίου ζητεί την καταβολή αποζημιώσεων για τις απαλλοτριώσεις στα Ο.Τ. 14 και ΚΧ μεταξύ Ο.Τ. 12, 13 και 18.
15) Ο Βουλευτής Πιερίας κ. ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ κατέθεσε αναφορά με την οποία Φορείς Ξενοδοχειακών Επιχειρήσεων Βόρειας Ελλάδας ζητούν την αύξηση του κονδυλίου για την τουριστική διαφήμιση της Ελλάδας.
16) Ο Βουλευτής Κέρκυρας κ. ΣΠΥΡΟΣ ΣΠΥΡΟΥ κατέθεσε αναφορά με την οποία ο Σύλλογος Γονέων και Κηδεμόνων του 7ου Δημοτικού Σχολείου ζητεί την πλήρωση των κενών θέσεων των δασκάλων στο σχολείο.
17) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Μενελαϊδας Καρδίτσας ζητεί τη χορήγηση αποζημιώσεων στους κατοίκους της περιοχής του που έχουν υποστεί ζημιές από την πρόσφατη πυρκαγιά.
18) Ο Βουλευτής Καρδίτσας κ. ΔΗΜΗΤΡΙΟΣ ΣΙΟΥΦΑΣ κατέθεσε αναφορά με την οποία ο Δήμος Πλαστήρα Καρδίτσας ζητεί να εξαιρεθούν οι ορεινές περιοχές με πληθυσμό κάτω των 3.000 κατοίκων από το φόρο μεταβιβάσεως ακινήτου περιουσίας.
19) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία η ΤΕΔΚ Φωκίδας υποβάλλει προτάσεις για το νέο πολεοδομικό σχεδιασμό σε νησιωτικές και παράκτιες περιοχές.
20) Ο Βουλευτής Χανίων ΙΩΣΗΦ ΒΑΛΥΡΑΚΗΣ κατέθεσε αναφορά με την οποία ο Δήμος Βουκολίων Χανίων ζητεί την κατασκευή έργων για την αποκατάσταση της αγροτικής οδοποιίας που υπέστη ζημιές από τη θεομηνία της 5ης Σεπτεμβρίου 2001.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1097/28-8-01 ερώτηση ΑΚΕ 140 δόθηκε με το υπ'αριθμ. 647/13-9-01 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ' αριθμ. 1097/140/28-8-2001 ερώτησης και Αίτησης Κατάθεσης Εγγράφων που κατέθεσε στη Βουλή των Ελλήνων ο Βουλευτής κ. Α. Γιαννόπουλος σχετικά με προσφυγές ιατρών στο Συμβούλιο της Επικρατείας σας διαβιβάζουμε συνημμένα το υπ' αριθμ. πρωτ.327/30-8-2001 έγγραφο-απάντηση της Πρόεδρου του Γ' Τμήματος Διακοπών του ΣτΕ κ. Ιωάννας Μαρή προς τον Διευθυντή της Εφημερίδας "ΑΔΕΣΜΕΥΤΟΣ ΤΥΠΟΣ" το οποίο δημοσιεύθηκε στις 31-8-2001 στην εν λόγω εφημερίδα και δίνει πλήρη απάντηση στα ερωτήματα που μας αφορούν.
Ο Υπουργός
ΜΙΧ. Π. ΣΤΑΘΟΠΟΥΛΟΣ"
2. Στην με αριθμό 1088/27-8-01 ερώτηση δόθηκε με το υπ' αριθμ. 2861/12 -9-01 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
"Σε απάντηση της ερώτησης με αριθμό 1088/27.08.01 που κατέθεσε στη Βουλή ο Βουλευτής κ. Ευαγ Βλασσόπουλος , σχετικά με τις εγκαταστάσεις κεραιών κινητής τηλεφωνίας, σας διαβιβάζουμε το σχετικό έγγραφο με αριθμ. πρωτ. 33618/Φ.450/07/09/01, του Προέδρου της Εθνικής Επιτροπής Τηλεπικοινωνιών και Ταχυδρομείων.
Ο Υφυπουργός
ΑΛΕΚΟΣ ΒΟΥΛΓΑΡΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
3. Στην με αριθμό 1086/27-8-01 ερώτηση δόθηκε με το υπ'αριθμ. 1008/13-9-01 έγγραφο από την Υφυπουργό Υγείας και Πρόνοιας η ακόλουθη απάντηση:
"Απαντώντας στην με αρ. 1086/27-8-2001 ερώτηση που κατατέθηκε στη Βουλή από τον Βουλευτή κ. Ε. Βλασσόπουλο σχετικά με την κυκλοφορία σκευάσματος της εταιρίας ΕRΟΤΙCA σας πληροφορούμε τα εξής: 
Το Υπουργείο Υγείας και Πρόνοιας στα πλαίσια των αρμοδιοτήτων του έχει προβεί σε όλες τις προβλεπόμενες από το Νόμο ενέργειες όσον αφορά τη διαφήμιση και τη διακίνηση των προϊόντων της εταιρίας ΕRΟΤΙCΑ, προκειμένου να διασφαλισθεί η Δημόσια Υγεία (απόφαση επιβολής προστίμου ύψους 32.500.000 δρχ. στην εταιρία, απόφαση καταστροφής των ηροϊόντων, έκδοση δελτίου τύπου του ΕΟΦ σχετικά με την παράνομη κυκλοφορία αφροδισιακών φαρμακευτικών προϊόντων, το δε θέμα έχει αναπεμφθεί στην 26η Πταισματοδίκη Aθηνών, κατόπιν εισαγγελικής παραγγελίας). 
Όσον αφορά τη δίωξη περαιτέρω της εταιρίας, αρμόδιο για τις ενέργειες αυτές είναι το συνερωτώμενο Υπουργείο δημόσιας Τάξης.
Η Υφυπουργός
Χ. ΣΠΥΡΑΚΗ"
4. Στις με αριθμό 1079/27-8-01, 1218/4-9-01 ερωτήσεις δόθηκε με το υπ' αριθμ. 1932/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στις ερωτήσεις 1079/27-8-01 και 1218/4-9-01 που κατέθεσαν οι Βουλευτές κύριοι Ι.Δ. Λαμπρόπουλος, Π. Αδρακτάς, σας πληροφορούμε τα εξής:
Για τα αμπελοτεμάχια που ζημιώνονται από φυσικές καταστροφές, τα κράτη μέλη μειώνουν την. ελάχιστη στρεμματική απόδοση κατά το ποσοστό της ζημιάς που πιστοποιείται από τον Ε.ΛΓΑ.
Στην περίπτωση ζημιών που δεν καλύπτονται από τον. ΕΛΓ Α η ελάχιστη απόδοση μειώνεται με Υπουργική Απόφαση. μετά από διαπίστωση και προσδιορισμό του ποσοστού της ζημίας κατά περιοχή από τη Δ/νση Αγροτικής Ανάπτυξης στην περιοχή όπου έλαβε χώρα η ζημία ώστε οι πληγέντες, σταφιδοπαραγωγοί να πάρουν την στρεμματική ενίσχυση για τη σταφίδα τους. 
Ο Υπουργός
Γ. ΑΝΩΜΕΡΙΤΗΣ"
5. Στην με αριθμό 886/6-8-01 ερώτηση δόθηκε με το υπ' αριθμ. 1903/7-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 886/6.8.2001, που κατέθεσε ο Βουλευτής κ. Λ. Ι. Παπανικολάου σας πληροφορούμε τα εξής:
Για την χρηματοδότηση του προγράμματος του αγροτικού εξηλεκτρισμού αρδευτικών γεωτρήσεων το Υπουργείο Γεωργίας απέστειλε το έγγραφο 13034/24.8.2001 στις Περιφέρειες και τις Νομαρχιακές Υπηρεσίες των Εγγείων Βελτιώσεων, δίδοντας σχετικές οδηγίες εφαρμογής του κοινοτικού προγράμματος.
Ο Υπουργός
Γ. ΑΝΩΜΕΡΙΤΗΣ"
6. Στην με αριθμό 884/6-8-01 ερώτηση δόθηκε με το υπ' αριθμ. 1005/12-9-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην με αριθμό 884/6-8-2001 ερώτηση που κατατέθηκε στη Βουλή από το Βουλευτή κ. Μαν. Μπετενιώτη αναφορικά με τη χρήση κινητών τηλεφώνων από τα παιδιά και για θέματα αρμοδιότητάς μας, σας πληροφορούμε τα εξής:
Οι συσκευές κινητών τηλεφώνων είναι διατάξεις που εκπέμπουν ηλεκτρομαγνητική ακτινοβολία.
Για όλες αυτές τις διατάξεις έχουν θεσπισθεί βασικοί περιορισμοί και επίπεδα αναφοράς που ορίζονται στην Κ.Υ.Α. 53571/3839/6-9-2001 ΦΕΚ/105τ. β΄ "Μέτρα Προφύλαξης του κοινού από τη λειτουργία κεραιών εγκατεστημένων στην ξηρά".
Ωστόσο το θέμα των επιδράσεων της ηλεκτρομαγνητικές ακτινοβολίας στην υγεία παραμένει ανοιχτό στη διεθνή βιβλιογραφία και οι έρευνες για την επίδραση των συσκευών κινητής τηλεφωνίας συνεχίζονται και νέα στοιχεία προστίθενται καθημερινά.
Για τους λόγους αυτούς και μέχρι την οριστικοποίηση των επιστημονικών δεδομένων αλλά και για την περαιτέρω προστασία της Δημόσιας Υγείας συνίσταται η ορθολογική χρήση τέτοιων συσκευών από τους ενηλίκους και ελαχιστοποίηση της χρήσης της από τους ανηλίκους.
Ο Υφυπουργός
Δ. ΘΑΝΟΣ"
7. Στην με αριθμό 1112/28-8-01 ερώτηση δόθηκε με το υπ' αριθμ. 1946/12-9-2001 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1112/28.8.2001, που κατέθεσαν οι Βουλευτές κύριοι Τ. Τσιόγκας, Ν. Γκατζής, Α. Σκυλλάκος, σας πληροφορούμε τα εξής:
Για τις ζημιές που προξενήθηκαν από τη χαλαζόπτωση της 24-8-2001 σε καλλιέργειες καπνού, φασολιών, μποστανιών κλπ. σε περιοχή του Δημοτικού Διαμερίσματος Δολίχης του Δήμου Λιβανείου του Νομού Λάρισας, ο Οργανισμός ΕΛΓΑ έχει ήδη επιληφθεί.
Συγκεκριμένα, την πληγείσα περιοχή επισκέφθηκε αμέσως για επισημάνσεις ο αρμόδιος γεωπόνος επόπτης του Υποκαταστήματος του ΕΛΓΑ στη Λάρισα, προκειμένου ο Οργανισμός ΕΛΓΑ να έχει άμεση εικόνα της έκτασης των ζημιών και των καλλιεργειών που ζημιώθηκαν. Από τις επισημάνσεις που διενεργήθηκαν διαπιστώθηκε ότι η χαλαζόπτωση προξένησε ζημιές στις προαναφερόμενες καλλιέργειες σε πολύ περιορισμένη όμως έκταση (περίπου 40 στρέμματα).
Οι εξατομικευμένες εκτιμήσεις άρχισαν στις 31.8.2001 και ολοκληρώθηκαν την ίδια μέρα, μιας και υποβλήθηκαν στον Οργανισμό ΕΛΓΑ μόνο 7 δηλώσεις ζημιάς.
Μετά την κοινοποίηση των πορισμάτων εκτίμησης στους ενδιαφερόμενους παραγωγούς, από τον Οργανισμό ΕΛΓΑ θα καταβληθεί κάθε δυνατή προσπάθεια για την επίσπευση όλων των ασφαλιστικών διαδικασιών ώστε οι αποζημιώσεις να καταβληθούν στους δικαιούχους το συντομότερο δυνατό.
Ο Υπουργός
Γ. ΑΝΩΜΕΡΙΤΗΣ"
8. Στην με αριθμό 1124/29-8-2001 ερώτηση δόθηκε με το υπ' αριθμ. 1948/12-9-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1124/29-8-2001 που κατέθεσε ο Βουλευτής κ. Λ. Ι. Παπανικολάου σας πληροφορούμε τα εξής:
Μετά την απόφαση του ΔΕΚ για την (προσωρινή) αφαίρεση του τυριού ΦΕΤΑ από τον κατάλογο των Κοινοτικών Προϊόντων Π.Ο.Π., η Επιτροπή της Ε.Ε. ξεκίνησε διαδικασία πληρέστερης τεκμηρίωσης της γνησιότητας της ΦΕΤΑΣ με τη συλλογή σχετικών στοιχείων από όλα τα Κράτη μέλη. Η Ελλάδα συνδράμοντας την Επιτροπή της Ε.Ε., απέστειλε ογκώδη φάκελο πλήρη αποδεικτικών στοιχείων για τη γνησιότητα της Φέτας ως ελληνικού τυριού.
Τα στοιχεία αυτά αφού συγκεντρώθηκαν, τέθηκαν υπόψη της αρμόδιας επιτροπής εμπειρογνωμόνων των προϊόντων Π.Ο.Π. Η επιτροπή αυτή αφού συνεδρίασε, επανειλημμένα, αποφάνθηκε ομόφωνα τον Απρίλιο 2001, για τη γνησιότητα της ΦΕΤΑΣ.
Με βάση το πόρισμα που συνετάχθη η Επιτροπή της Ευρωπαϊκής Ένωσης αναμένεται σύντομα να υποβάλει πρόταση κανονισμού για επανακαταχώρηση της Ελληνικής ΦΕΤΑΣ στον κατάλογο των Κοινοτικών προϊόντων Π.Ο.Π. και να τη φέρει προς συζήτηση και ψηφοφορία στην αρμόδια επιτροπή του καν. (ΕΟΚ) 2081/92 εντός του τρέχοντος έτους. Το αποτέλεσμα της ψηφοφορίας αυτής αναμένεται να επιτρέψει την επίλυση του προβλήματος προς όφελος της χώρας μας (επανακαταχώρηση).
Πάντως το Υπουργείο Γεωργίας, από τη στιγμή που προέκυψε το πρόβλημα μέχρι σήμερα, έχει προβεί σε όλες τις ενέργειες που έκρινε αναγκαίες και θα συνεχίσει τις προσπάθειές του για την επανακαταχώρηση της φέτας στον κατάλογο των προϊόντων Π.Ο.Π. της Ε. Ένωσης ως ελληνικό τυρί, ώστε να προστατευθούν τα συμφέροντα των Ελλήνων αιγοπροβατοτρόφων, τυροκόμων και καταναλωτών.
Ο Υφυπουργός
Φ. ΧΑΤΖΗΜΙΧΑΛΗΣ"
9. Στις με αριθμό 1080/27-8-2001, 1131/29-8-2001, 1154/30-8-2001 ερωτήσεις δόθηκε με το υπ' αριθμ. 1014/18-9-2001 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στις με αριθμό 1154/30-8-2001, 1131/29-8-2001 και 1080/27-8-2001 ερωτήσεις που κατατέθηκαν στη Βουλή από τους Βουλευτές κυρίους Ν. Φλώρο, Ν. Κατσαρό και Π. Ψωμιάδη σχετικά με την υλοποίηση της αρ. 1095/2001 απόφασης του Συμβουλίου της Επικρατείας, σας πληροφορούμε τα εξής:
Με την ως άνω απόφαση επήλθε ακύρωση της αρ. Π3δ/οικ. 1078/19-3-1997 απόφασης των Υπουργών Εθνικής Οικονομίας, Οικονομικών και Υγείας και Πρόνοιας, λόγω του ότι κρίθηκε ως αντισυνταγματική η θέσπιση με το άρθρο 39, παρ. 1-3 του ν. 2459/1997 του ανωτάτου ορίου Ετήσιου Οικογενειακού Εισοδήματος, ως προϋπόθεση, στους δικαιούχους για τη χορήγηση και τη συνέχιση καταβολής του Επιδόματος Τρίτου Παιδιού, του Πολυτεκνικού Επιδόματος και της ισόβιας σύνταξης στην πολύτεκνη μητέρα.
Για το θέμα αυτό το Υπουργείο μας βρίσκεται σε συνεργασία με το συναρμόδιο Υπουργείο Οικονομικών, προκειμένου να προχωρήσουμε από κοινού σε σχετική ρύθμιση του θέματος.
Ο Υφυπουργός
Δ. ΘΑΝΟΣ"
10. Στην με αριθμό 1141/29-8-2001 ερώτηση δόθηκε με το υπ' αριθμ. 1952/12-9-2001 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1141/29-8-2001 που κατέθεσε ο Βουλευτής κ. Σ. Κούβελας για τα θέματα της αρμοδιότητάς μας σας πληροφορούμε τα εξής:
Η εισαγωγή τροφίμων ζωικής προέλευσης από τις Τρίτες Χώρες ρυθμίζεται με αποφάσεις της Ευρωπαϊκής Ένωσης που δημοσιεύονται τόσο στην Επίσημη Εφημερίδα της Ε.Ε. όσο και στο Διαδίκτυο.
Οι ανωτέρω αποφάσεις επιτρέπουν τις εισαγωγές από τρίτες χώρες που δεν έχουν προβλήματα υγείας ζώων και δημόσιας υγείας και εγκαταστάσεις, που είτε έχουν ελεγχθεί από Επιθεωρητές της Ε.Ε. είτε έχουν εγγυηθεί για αυτές οι αρμόδιες αρχές των συγκεκριμένων τρίτων Χωρών.
Έτσι, υπάρχουν τόσο στην Αφρική όσο και στα Βαλκάνια χώρες με διαφορετικό υγειονομικό καθεστώς και διαφορετικό επίπεδο αρμοδίων υπηρεσιών που ασφαλώς αντιμετωπίζονται κατά περίπτωση από τις Αποφάσεις της Ε.Ε.
Όλη η ανωτέρω πληροφόρηση γνωστοποιείται τόσο στους Συνοριακούς Σταθμούς Κτηνιατρικού Ελέγχου όσο και στους ενδιαφερόμενους φορείς.
Η παράνομη εισαγωγή στην Ε.Ε. και στη Χώρας μας προϊόντων ζωικής προέλευσης, αντιμετωπίζεται με συγκεκριμένο κοινοτικό και εθνικό νομοθετικό πλαίσιο (π. δ/γμα 120/2000 - ΦΕΚ Α' 109 και οδηγία 97/73/ΕΟΚ), που εφαρμόζεται από τους Συνοριακούς Σταθμούς Κτηνιατρικού Ελέγχου όλης της Ε.Ε. και της χώρας μας.
Περιπτώσεις αποστολών προϊόντων στους ΣΥΚΕ για εισαγωγές από χώρες και εγκαταστάσεις που δεν είναι κοινοτικά εγκεκριμένες, αντιμετωπίζονται σε συνεργασία με την Ευρωπαϊκή Υπηρεσία κατά της Απάτης (EUROPEAN ANTI-FRAUD AGENCY).
Ο Υφυπουργός
Φ. ΧΑΤΖΗΜΙΧΑΛΗΣ"
11. Στην με αριθμό1150/30-8-01 ερώτηση δόθηκε με το υπ΄ αριθμό 1954/12-9-01 έγγραφο από τον Υπουργό Γεωργίας η ακόλουθη απάντηση:
"Απαντώντας στην ερώτηση 1150/30-8-2001 που κατέθεσαν οι Βουλευτές κύριοι Ιορδάνης Τζαμτζής, Μαρία Κόλλια - Τσαρουχά, Μιχαήλ Χαλκίδης, Ηλίας Φωτιάδης, Ανέστης Αγγελής, Νικόλαος Κορτσάρης, Αλέξανδρος Κοντός, Ζέττα Μακρή, Γεώργιος Κωνσταντόπουλος, Μιχάλης Παπαδόπουλος, Χρήστος Ζώης, Γεώργιος Γαρουφαλιάς, Γεώργιος Ορφανός, Πόπη Φουντουκίδου, Αδάμ Ρεγκούζας, Ευριπίδης Στυλιανίδης, Σπήλιος Σπηλιωτόπουλος, Κώστας Καραμπίνας, Κων/νος Τσιπλάκης, Βασίλειος Βύζας, Γεώργιος Σαλαγκούδης, για τα θέματα της αρμοδιότητάς μας σας πληροφορούμε τα εξής:
Το Υπουργείο Γεωργίας έχει εκπονήσει πρόγραμμα έργων Διαχείρισης υδατικών πόρων (λίμνες, φράγματα, αρδευτικά δίκτυα, έργα εμπλουτισμού υπόγειων υδροφορέων, ανακαίνισης παλαιών δικτύων κλπ.) που σχεδιάζεται να χρηματοδοτηθούν από διάφορα προγράμματα του Υπουργείου Γεωργίας, ανάλογα με την ετοιμότητα και ωριμότητά τους ( ΙΙΙ Κ.Π.Σ., Δημόσιες Επενδύσεις, ιδίους πόρους Υπουργείου Γεωργίας κλπ.).
Στα προγράμματα αυτά περιλαμβάνονται και έργα Μακεδονίας Θράκης σύμφωνα με τα υποβληθέντα αιτήματα και τις ιεραρχημένες πραγματικές ανάγκες προκειμένου να επιτευχθεί η ισόρροπη ανάπτυξης της χώρας.
Το Υπουργείο Γεωργίας λαμβάνει πάντα υπόψη στο στάδιο σχεδιασμού των εγγ/κών έργων τις εκπονηθείσες μελέτες των άλλων φορέων.
Το Εθνικό σκέλος του ΙΙΙ Κ.Π.Σ. που αφορά ένταξη εγγ/κών έργων βρίσκεται στο τελικό στάδιο οριστικοποίησης ανάλογα με την ωριμότητα και τις πραγματικές ανάγκες. 
Ο Υπουργός
ΓΕΩΡΓΙΟΣ ΑΝΩΜΕΡΙΤΗΣ"
12. Στην με αριθμό1157/30-8-01 ερώτηση δόθηκε με το υπ΄ αριθμό 1171/13-9-01 έγγραφο από τον Υφυπουργό Οικονομικών η ακόλουθη απάντηση:
"Απαντώντας στο 1157 από 30 Αυγούστου 2001 έγγραφό σας, με το οποίο μας διαβιβάσατε ταυτάριθμη ερώτηση, την οποία κατέθεσε στη Βουλή των Ελλήνων ο Βουλευτής κος Γιάννης Παπαθανασίου, σχετικά με την αξία της υπεύθυνης δήλωσης, του άρθρου 8 του ν.1599Ι1986, σας πληροφορούμε τα εξής:
Ο καθορισμός σε ΕΥΡΩ της αξίας της ανωτέρω υπεύθυνης δήλωσης, έχει γίνει με τις διατάξεις της παρ. 3 του άρθρου 31 του ν. 2873/2000 και εντάχθηκε στις γενικότερες ρυθμίσεις στην έμμεση φορολογία που έγιναν με τις διατάξεις του Δευτέρου Μέρους (άρθρα 25 - 33) του ιδίου νόμου. Με την ανωτέρω διάταξη η αξία της υπεύθυνης δήλωσης καθορίζεται πράγματι από 1-1-2002,στο ποσό του ενός (1) ΕΥΡΩ.
Ο καθορισμός στο ποσό αυτό είναι απόλυτα δικαιολογημένος, δεδομένου ότι το ποσό των 300 δρχ. παρέμενε αμετάβλητο από 1-3-1998.
Εξάλλου, η μικρή αναπροσαρμογή του ποσού υπαγορεύτηκε και από την ανάγκη αναπλήρωσης μέρους των σημαντικών απωλειών των εσόδων του Δημοσίου που ττροήλθε από την κατάργηση, με τις διατάξεις του άρθρου 25 του ν. 2873/2000, όλων σχεδόν των παγίων τελών χαρτοσήμου.
Επομένως, η οττοιαδήποτε κρίση ως προς τις συνέπειες, από τον καθορισμό της αξίας της υπεύθυνης δήλωσης σε 1 ΕΥΡΩ, δεν μπορεί να γίνει με βάση την ισοτιμία δραχμής - ΕΥΡΩ και την αρχή της προς τα κάτω στρογγυλοποίησης, αλλά κυρίως με βάση τη συνολική ρύθμιση που έγινε με τις διατάξεις του Δεύτερου Μέρους του ν. 2873/2000, με τις οποίες προέκυψαν σημαντικές φορολογικές ελαφρύνσεις των πολιτών.
Τέλος από το περιεχόμενο του νομοσχεδίου που έχει καταρτισθεί και σύντομα θα συζητηθεί στη Βουλή, προκύπτει ότι έχει τηρηθεί ο κανόνας της προς τα κάτω στρογγυλοποίησης κατά τη μετατροπή σε ΕΥΡΩ, των ποσών των φόρων και άλλων επιβαρύνσεων.
Ο Υφυπουργός
ΑΠΟΣΤΟΛΟΣ ΦΩΤΙΑΔΗΣ"
13. Στην με αριθμό 1159/30-8-01 ερώτηση δόθηκε με το υπ΄ αριθμό 651/13-9-01 έγγραφο από τον Υπουργό Δικαιοσύνης η ακόλουθη απάντηση:
"Σε απάντηση της υπ΄ αριθμ. 1159/30.8.2001 ερώτησης που κατέθεσαν στη Βουλή των Ελλήνων οι Βουλευτές κύριοι Π. Κρητικός, κ. Σπυριούνης και Στ. Παπαθεμελής σχετικά με την επιτάχυνση των διαδικασιών που αφορούν στην εκδίκαση αξιοποίνων πράξεων διαφθοράς, σας γνωρίζουμε ότι έχει συσταθεί και λειτουργεί ήδη στο Υπουργείο μας Ομάδα Εργασίας για τη μελέτη και εισήγηση τροποποιήσεων της ποινικής νομοθεσίας με σκοπό την επιτάχυνση της απονομής της ποινικής δικαιοσύνης.
Ο Υπουργός
ΜΙΧΑΛΗΣ Π. ΣΤΑΘΟΠΟΥΛΟΣ"
14. Στην με αριθμό 699/24-7-01 ερώτηση δόθηκε με το υπ' αριθμ. 108/7-9-01 έγγραφο από τον Υφυπουργό Οικονομικών η ακόλουθη απάντηση:
"Σε απάντηση του από 24-7-01 εγγράφου σας, σχετικά με την αριθ. 699/24-7-01 ερώτηση που κατέθεσε ο Βουλευτής κ. Στ. Παπαδόπουλος, αναφορικά με το ανωτέρω θέμα, σας γνωρίζουμε τα εξής:
Α1. Βασικός στόχος της φορολογικής πολιτικής του Υπουργείου Οικονομικών, μέσα στα πλαίσια της ασκούμενης από την Κυβέρνηση δημοσιονομικής πολιτικής είναι η δίκαιη κατανομή των φορολογικών βαρών και η προστασία του εισοδήματος των μισθωτών και συνταξιούχων.
2. Με το ν. 2873/2000, αυξάνεται το αφορολόγητο όριο, για τα εισοδήματα που αποκτώνται από την 1-1-2001, από 2.000 δραχμές σε 2.100.000 για ανεξάρτητους επιτηδευματίες και από 2.300.000 σε 2.400.000 δραχμές για μισθωτούς και συνταξιούχους. Επίσης, κάθε δύο (2) έτη θα αναπροσαρμόζονται τα ποσά των κλιμακίων ανάλογα με το δείκτη τιμών καταναλωτή με απόφαση του Υπουργού Οικονομικών.
3. Περαιτέρω με τη διάταξη της παραγράφου 1 του άρθρου 2 του ν. 2238/1994 ορίζεται ότι υπόκειται σε φόρο κάθε φυσικό πρόσωπο, το οποίο αποκτά εισόδημα που προκύπτει στην Ελλάδα ανεξάρτητα από την ιθαγένεια και τον τόπο κατοικίας ή διαμονής του. Επίσης, ανεξάρτητα από την ιθαγένειά του, σε φόρο υπόκειται κάθε φυσικό πρόσωπο για τα εισοδήματά του που προκύπτουν στην αλλοδαπή, εφόσον έχει την κατοικία του στην Ελλάδα.
4. Ειδικότερα στην περίπτωση β' της παραγράφου 6 του άρθρου 9 του ν. 2238/1994 αναφέρεται ότι από το ποσό του φόρου που αναλογεί στο συνολικό καθαρό εισόδημα εκπίπτει ο φόρος που αποδεδειγμένα καταβλήθηκε στην αλλοδαπή για το εισόδημα που προέκυψε σε αυτήν, μέχρι όμως του ποσού του φόρου που αναλογεί για αυτό το εισόδημα στην Ελλάδα. Για την εξεύρεση του ποσού αυτού του φόρου, το ποσό του φόρου που προκύπει στην Ελλάδα στο συνολικό εισόδημα ύστερα από την εφαρμογή των διατάξεων του άρθρου αυτού, μειώνεται κατά το ποσό που προβλέπεται από τις διατάξεις του άρθρου αυτού και μερίζεται, ανάλογα με τα δύο τμήματα του εισοδήματος στην Ελλάδα και στην αλλοδαπή.
5. Τα παραπάνω ισχύουν με την επιφύλαξη των όσων ορίζονται στη σύμβαση για την αποφυγή της διπλής φορολογίας που έχει υπογραφεί μεταξύ της Ελλάδας και των υπόψη κρατών.
6. Από τα παρακάτω προκύπτει ότι αφενός δεν στοιχειοθετείται διάκριση σε βάρος των συνταξιούχων μεταναστών και αφετέρου μέσα στα πλαίσια του στόχου της σταθεροποίησης της οικονομίας και των δυνατοτήτων του κρατικού προϋπολογισμού, ελήφθησαν μέτρα (αύξηση αφολόγητου ποσού κλίμακας κ.α.) για την προστασία) για την προστασία του εισοδήματος των συνταξιούχων που εισπράττουν συντάξεις τόσο από Ελληνικές φορείς όσο και από φορείς του εξωτερικού.
Β. Η Ελλάδα έχει συνάψει, και ισχύουν, Συμβάσεις για την Αποφυγή της Διπλής Φορολογίας του εισοδήματος με: α) την Γερμανία (Α.Ν. 52/67, ΦΕΚ 134Α/4-8-67), β) την Ολλανδία (ν. 1455/1984, ΦΕΚ 89 Α' /16-6-1984 και γ) το Βέλγιο (Ν.Δ. 117/1969 ΦΕΚ 41Α/7-3-1969).
Στις Συμβάσεις αυτές περιέχονται ειδικά άρθρα, οι σχετικές διατάξεις των οποίων προσδιορίζουν τη φορολογική μεταχείριση των συντάξεων που λαμβάνει κάτοικος του ενός Συμβαλλόμενου Κράτους από πηγές του άλλου Συμβαλλόμενου Κράτους.
Συγκεκριμένα, για τους κατοίκους της Ελλάδας (ανεξαρτήτου υπηκοότητας), που λαμβάνουν συντάξεις από πηγές των άλλων Κρατών προβλέπεται:
α) Σύμβαση Ελλάδας - Γερμανίας (Άρθρο ΧΙΙ)
'Ολες οι συντάξεις φορολογούνται μόνο στην Ελλάδα (Χώρα κατοικίας) εκτός από τις συντάξεις που καταβάλλονται από το Δημόσιο της Γερμανίας ή τα κρατίδια αυτής ή των πολιτικών υποδιαιρέσεων αυτής (δηλαδή αυτές που καταβάλλονται από τα Ταμεία Public Funds of F.R. of (Germany) συμπεριλαμβανομένων και αυτών λόγω προηγούμενης απασχόλησης στην Ομοσπονδιακή Τράπεζα ή Ομοσπονδιακούς Σιδηροδρόμους και της Ομοσπονδιακής Ταχυδρομικής Υπηρεσίας, οι οποίες φορολογούνται μόνο στη Γερμανία (Χώρα, Πηγής).
Β) Σύμβαση Ελλάδας - Ολλανδίας (Άρθρο 19 + 20)
Όλες οι συντάξεις φορολογούνται μόνο στην Ελλάδα (Χώρα κατοικίας) εκτός στις περιπτώσεις που ο δικαιούχος της σύνταξης είναι Ολλανδός υπήκοος και του καταβάλλεται σύνταξη λόγω προηγούμενης απασχόλησής του στο ίδιο το Κράτος ή πολιτική υποδιαίρεση ή τοπική αρχή του Κράτους αυτού (πρόκειται για συντάξεις Δημοσίου), οπότε η εν λόγω σύνταξη φορολογείται και στα δύο κράτη (Ολλανδία - Ελλάδα).
γ) Σύμβαση Ελλάδας - Βελγίου (Άρθρα 18 + 19).
Οι συντάξεις που καταβάλλονται λόγω προηγούμενης παροχής υπηρεσιών προς το ίδιο το Κράτος του Βελγίου (Κράτος Πηγής) ή τις πολιτικές υποδιαιρέσεις αυτού ή τοπικές αρχές του, συμπεριλαμβανομένων και αυτών που καταβάλλονται από ασφαλιστικά Ταμεία προς εκτέλεση ασφαλιστικής νομοθεσίας του Βελγίου ή από Ν.Π.Δ.Δ. του Βελγίου, φορολογούνται και στα δύο Κράτη (Βέλγιο - Ελλάδα, Χώρα Κατοικίας), εκτός αν ο αποδέκτης της σύνταξης έχει μόνο στην Ελληνική Υπηκοότητα, οπότε φορολογούνται μόνο στην Ελλάδα.
Οι ιδιωτικές συντάξεις φορολογούνται μόνο στην Ελλάδα (κατοικία) εκτός και να καταβάλλονται από Ν.Π.Δ.Δ. του Βελγίου (π.χ. το Ταμείο Ανθρακωρύχων του Βελγίου, το Εθνικό Γραφείο Συντάξεων Βελγίου) ή για εκτέλεση ασφαλιστικής Νομοθεσίας του Βελγίου ή μια πολιτική υποδιαίρεση ή τοπική αρχή του Βελγίου τότε, φορολογούνται και στα δύο Κράτη (Βέλγιο - Ελλάδα).
Σημειώνεται τέλος, ότι στις περιπτώσεις που για τα εν λόγω εισοδήματα δικαίωμα φορολόγησης έχουν και τα δύο Κράτη, η διπλή φορολογία αποφεύγεται όπως προβλέπουν οι διατάξεις του σχετικού άρθρου της αντίστοιχης Σύμβασης και το δικαίωμα φορολογίας που παραχωρείται σε κάθε Κράτος από τις διατάξεις των Συμβάσεων υλοποιείται και ασκείται σύμφωνα με τις διατάξεις της εσωτερικής Φορολογικής Νομοθεσίας του.
Ο Υφυπουργός
ΑΠ. ΦΩΤΙΑΔΗΣ"
15. Στην με αριθμό 861/2-8-01 ερώτηση δόθηκε με το υπ' αριθμ. 1007/17-9-01 έγγραφο από τον Υφυπουργό Υγείας και Πρόνοιας η ακόλουθη απάντηση:
"Απαντώντας στην ερώτηση 861/2-8-01 που κατατέθηκε στη Βουλή από τον Βουλευτή κ. Γ. Κωνσταντόπουλο, αναφορικά με την ποιότητα του πόσιμου νερού του Δημοτικού Διαμερίσματος Μηλιάς του Δήμου Πέτρας (Νομ. Αυτοδιοίκηση) Πιερίας, σας πληροφορούμε τα εξής:
Όπως μας πληροφόρησε η Δ/νση Υγείας Νομ. Αυτοδιοίκησης Πιερίας με σχετικό έγγραφό της, η πρόσφατη μόλυνση, μικροβιακής αιτίας, δεν είχε καμία σχέση με το υλικό των σωληνώσεων. Επιλύθηκε το πρόβλημα με την άμεση λήψη των κατάλληλων μέτρων από τους αρμόδιους.
Γενικά το θέμα της ποιότητας του πόσιμου νερού του Δήμου Πέτρας, παρακολουθείται από την Δ/νση Υγείας Ν.Α. Πιερίας, η οποία συνεργάζεται με τον υπεύθυνο για την ύδρευση Δήμο, με σκοπό την προστασία και διασφάλιση της Δημόσιας Υγείας.
Αναφορικά με τη χρήση αμιαντοσωλήνων στο δίκτυο ύδρευσης σας γνωρίζουμε τα εξής:
Προβλήματα στην υγεία είναι δυνατόν να προκληθούν μόνο από εισπνοή ινών αμιάντου και γι' αυτό το λόγο επιβάλλεται η σήμανση των προϊόντων που περιέχουν αμίαντο, σύμφωνα με την απόφαση του Ανωτάτου Χημικού Συμβουλίου (Α.Χ.Σ.) 2592/84 (ΦΕΚ 230/85/Β) σε εναρμόνιση σχετικής οδηγίας της Ευρωπαϊκής 'Ενωσης, ώστε να προστατεύονται οι χρήστες.
Σε ό,τι αφορά στις επιπτώσεις στην Υγεία από την κατάποση ινών αμιάντου με το πόσιμο νερό, από τα συμπεράσματα μελετών της διεθνούς βιβλιογραφίας:
α) δεν προκύπτει τεκμηριωμένα άμεση συσχέτιση ενδεχόμενης παρουσίας ινών αμιάντου και επιπτώσεων στην Υγεία από την κατάποσή τους.
β) αθροιστικά αποτελέσματα από τις πιο πάνω περιπτώσεις δεν έχουν διευκρινισθεί και για την εξαγωγή σχετικών συμπερασμάτων απαιτείται η διενέργεια μακροχρόνιων επιδημιολογικών μελετών.
Σημειώνεται επίσης ότι η δυνατότητα ύπαρξης έστω και μικρών ποσοτήτων ινών αμιάντου στο νερό, είναι συνάρτηση του υψηλού βαθμού διαβρωτικότητας του νερού, της οξύτητάς του, των συνθηκών περιβάλλοντος των σωληνώσεων, της ποιότητάς τους, του εδάφους κλπ.
Αναφορικά με τη χρηματοδότηση για αντικατάσταση του δικτύου ύδρευσης του Δ/Δ Μηλιάς Πέτρας, αρμόδιο να απαντήσει είναι το συνερωτώμενο Υπουργείο Εσωτερικών.
Ο Υφυπουργός
Δ. ΘΑΝΟΣ")
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 20 Νοεμβρίου 2001.
Α. ΑΝΑΦΟΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 5 Καν. Βουλής)
1. Η με αριθμό 2063/15.10.2001 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Εργασίας και Κοινωνικών Ασφαλίσεων, σχετικώς με την κάλυψη θέσης ιατρού συμβεβλημένου με το Ίδρυμα Κοινωνικών Ασφαλίσεων (ΙΚΑ), για την εξυπηρέτηση των ασφαλισμένων του Δήμου Αυλώνος. 
2. Η με αριθμό 2108/16.10.2001 ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με τη νομοθετική αποσαφήνιση των προσόντων που απαιτούνται για το διορισμό των εκπαιδευτικών όλων των κλάδων στην πρωτοβάθμια και δευτεροβάθμια εκπαίδευση. 
3. Η με αριθμό 177/15.10.2001 αναφορά του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Παιδείας και Θρησκευμάτων, σχετικώς με την κάλυψη των ελλείψεων σε εκπαιδευτικούς και βιβλία στα σχολεία του Δήμου Περιστερίου.
Β. ΑΝΑΦΟΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 5 Καν. Βουλής) 
1. Η με αριθμό 215/2.7.2001 ερώτηση του Βουλευτή της Νέας Δημοκρατίας κ. Νικήτα Κακλαμάνη προς τον Υπουργό Υγείας Πρόνοιας, σχετικώς με τη λήψη μέτρων για την ασφαλή απομάκρυνση των στερεών μολυσματικών αποβλήτων από τα νοσοκομεία.
Κύριοι συνάδελφοι, έχω την τιμή να ανακοινώσω στο Σώμα ότι η Βουλευτής Κυκλάδων κ. Ελισάβετ Παπαζώη, η Βουλευτής Α΄ Αθηνών Μαριέττα Γιαννάκου-Κουτσίκου και ο Βουλευτής Θεσσαλονίκης κ. Στυλιανός Παπαθεμελής ζητούν ολιγοήμερη άδεια απουσίας στο εξωτερικό.
Εγκρίνει η Βουλή;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Γείτονας): Συνεπώς η Βουλή ενέκρινε.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμεθα στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου.
Πρώτη είναι η με αριθμό 141/14.11.2001 επίκαιρη ερώτηση του Βουλευτή της Νέας Δημοκρατίας κ. Βασιλείου Μιχαλολιάκου προς τον Υπουργό Γεωργίας, σχετικώς με τον τρόπο διενέργειας των κτηνιατρικών ελέγχων, τον αριθμό των γρήγορων τεστ στα σφαγεία κλπ. 
Η επίκαιρη ερώτηση του κ. Μιχαλολιάκου έχει ως εξής:
"Αν και το θέμα της νόσου των "τρελών αγελάδων" έχει πάψει να απασχολεί την επικαιρότητα, το πρόβλημα εξακολουθεί να υφίσταται και να απασχολεί την Ευρωπαϊκή Ένωση. Ιδιαίτερα μάλιστα μετά τη διαπίστωση κρούσματος "τρελής αγελάδας" στη χώρα μας, αλλά και την αποκάλυψη ότι οι έλεγχοι των κτηνιάτρων στα σφαγεία είναι ανεπαρκείς, καθώς και ότι λειτουργούν πολλά παράνομα σφαγεία όπου δεν υφίστανται καθόλου έλεγχοι, τόσο ο Έλληνας καταναλωτής, όσο και οι αρμόδιες υπηρεσίες της Ευρωπαϊκής Ένωσης ανησυχούν για την ασφάλεια του διατιθέμενου στην αγορά βοδινού και μοσχαρίσιου κρέατος.
Μέχρι στιγμής δεν υπάρχει επίσημη ενημέρωση του καταναλωτικού κοινού για τον αριθμό των "γρήγορων τεστ" που έχουν γίνει στη χώρα μας, για το πόσα παράνομα σφαγεία έχουν βρεθεί και έχουν σφραγιστεί και πόσοι κτηνίατροι έχουν προσληφθεί για να γίνονται επαρκείς έλεγχοι στα σφαγεία. Επιπλέον δεν έχει γίνει γνωστό με ποιο τρόπο ελέγχονται -αν ελέγχονται- τα μικρά σφαγεία που λειτουργούν στα πολυάριθμα ελληνικά νησιά και δεν είναι επίσης γνωστό αν αποστέλλονται δείγματα από τα σφαγεία για έλεγχο στα ειδικά εργαστήρια για εντοπισμό της επικίνδυνης νόσου.
Ο κύριος Υπουργός ερωτάται:
1. Ποιος είναι ο αριθμός των "γρήγορων τεστ" που έχουν γίνει μέχρι σήμερα στη χώρα μας; Πόσα παράνομα σφαγεία έχουν βρεθεί και πόσα έχουν σφραγιστεί;
2. Πώς διενεργείται ο έλεγχος των μικρών σφαγείων κυρίως στα νησιά με λίγο πληθυσμό όπου σφαγιάζονται τοπικώς εκτρεφόμενα βοοειδή; Πόσοι κτηνίατροι προσελήφθησαν εντός του 2001 για την κάλυψη των υπαρχόντων κενών;"
Θα απαντήσει ο Υφυπουργός Γεωργίας κ. Χατζημιχάλης.
Ορίστε, κύριε Υφυπουργέ, έχετε το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ευχαριστώ, κύριε Πρόεδρε. 
Το πρόβλημα της σπογγώδους εγκεφαλοπάθειας των βοοειδών είναι ένα πρόβλημα που απασχολεί διαρκώς την Κυβέρνηση. Το αντιμετωπίζουμε με ιδιαίτερη προσοχή και ιδιαίτερη ευθύνη. Είναι γεγονός ότι το τελευταίο διάστημα δε βρίσκεται στην πρώτη γραμμή της επικαιρότητας. Γι' αυτό και δεν αναφέρονται οι έλεγχοι που γίνονται. Στοιχεία αυτών των ελέγχων δίνουμε διαρκώς στα μέσα ενημέρωσης, απλώς επειδή δεν έχει βρεθεί δεύτερο κρούσμα δεν έρχεται, όπως σας είπα, στην πρώτη γραμμή της επικαιρότητας το θέμα.
Πρέπει να σας ενημερώσω, κύριε συνάδελφε, ότι από την αρχή του χρόνου έως σήμερα έχουμε προχωρήσει σε δεκατέσσερις χιλιάδες πενήντα επτά ελέγχους. Είναι υποχρεωτικοί οι έλεγχοι. Είναι η ταχεία μέθοδος που εφαρμόζεται σε όλα τα βοοειδή άνω της συγκεκριμένης ηλικίας των τριάντα μηνών. Οι έλεγχοι αυτοί είναι επαρκείς. Εκείνο που μπορώ να διαβεβαιώσω σε σχέση μ' αυτό, είναι το εξής: Είναι γνωστό ότι στη χώρα μας βρέθηκε ένα κρούσμα της νόσου της σπογγώδους εγκεφαλοπάθειας των βοοειδών. Εκείνο που μπορώ να διαβεβαιώσω είναι ότι η προσοχή μας είναι διαρκής, οι έλεγχοι είναι σταθεροί, γίνονται παντού και μπορώ να πω με βεβαιότητα ότι έστω και ένα ζώο αν υπάρχει που φέρει τη νόσο, θα το βρούμε και δεν θα οδηγηθεί στην κατανάλωση. Όπως βρήκαμε το πρώτο έτσι εφόσον υπάρξει δεύτερο και τρίτο θα βρεθούν. Είμαι σίγουρος ότι μ' αυτόν τον τρόπο θα διασφαλίσουμε την υγεία των Ελλήνων καταναλωτών. 
Επαναλαμβάνω ότι είναι ένα πρόβλημα που μας ανησυχεί, το παρακολουθούμε ιδιαίτερα στενά, ανεξάρτητα εάν αυτό βρίσκεται στις πρώτες γραμμές της επικαιρότητας ή όχι.
Είναι αλήθεια ότι στη χώρα μας υπάρχουν αρκετά σφαγεία που δεν πληρούν όρους υγιεινής και κανόνες είτε της χώρας μας είτε της Ευρωπαϊκής Ένωσης. Θα ήθελα όμως να κάνω μία διάκριση ανάμεσα στα παράνομα σφαγεία και στα παραδοσιακά σφαγεία, γιατί γίνεται μία σύγχυση και πολλά παραδοσιακά σφαγεία, τα οποία πληρούν κάποιες προδιαγραφές και εκσυγχρονίζονται αυτήν την περίοδο, θεωρούνται από πολλούς παράνομα
Μέχρι στιγμής έχουν κλείσει σε ολόκληρη τη χώρα εκατόν πενήντα τρία σφαγεία που δεν πληρούσαν τις προδιαγραφές της Κοινότητας ή προδιαγραφές που είχε θεσπίσει η χώρα μας. Υπάρχουν όμως και άλλα σφαγεία τα οποία πρέπει να κλείσουν. Σ' αυτό είμαστε αποφασιστικοί. Δεν πρόκειται να λειτουργήσει κανένα σφαγείο που δεν πληροί τις προδιαγραφές που πρέπει για να διασφαλίζει τη δημόσια υγεία. Όμως, σ' αυτόν τον τομέα πρέπει να σας πω ότι θα πρέπει και η Νομαρχιακή Αυτοδιοίκηση να βοηθήσει τους ελέγχους αλλά και την πολιτική του Υπουργείου Γεωργίας γιατί είναι στην αρμοδιότητά της η λειτουργία αυτών των σφαγείων. Πολλές φορές δίνουμε εντολές να κλείσουν σφαγεία και πολλές φορές δυστυχώς η Νομαρχιακή Αυτοδιοίκηση ή κάποιοι από τους νομάρχες δίνουν άδεια για τη λειτουργία αυτών των παράνομων σε εισαγωγικά ή χωρίς εισαγωγικά σφαγείων, όπως αναφέρεται.
Φέτος έχουν γίνει πολλές προσλήψεις προσωπικού, δεν έχω το χρόνο να αναφέρω τώρα τα στοιχεία, αλλά θα σας αναφέρω στη δευτερολογία μου πλήρη στοιχεία για τις προσλήψεις που έχουν γίνει.
ΠΡΟΕΔΡΕΥΩΝ (Κωνσταντίνος Γείτονας): Ο κ. Μιχαλολιάκος έχει το λόγο.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Κύριε Πρόεδρε, όλοι συμφωνούμε ότι η υγεία του καταναλωτικού κοινού είναι το υπέρτατο αγαθό και οφείλουμε όλοι να το σεβόμαστε και να το προστατεύουμε.
Σε ό,τι αφορά τη νόσο της σπογγώδους εγκεφαλοπάθειας είναι σαφές ότι πρόκειται για ένα φαινόμενο που δεν απασχολεί την πατρίδα μας ιδιαιτέρως, αλλά τον κόσμο ολόκληρο και προπαντός την Ευρώπη. Το θέμα έχει τουλάχιστον δύο πτυχές: Τους ελέγχους και τις υποδομές. Οι υποδομές προϋποθέτουν και τον εκσυγχρονισμό των σφαγείων. Η έννοια και η λέξη εκσυγχρονισμός θα έπρεπε να σας ασκεί ιδιαίτερη έλξη. Υποσχεθήκατε τον εκσυγχρονισμό ολόκληρης της χώρας, ας πετύχετε τουλάχιστον τον εκσυγχρονισμό των σφαγείων.
Ομολογήσατε ότι έχουμε μείνει πάρα πολύ πίσω. Είναι πολύ μακρά από εμένα κάθε μορφή κινδυνολογίας. Πολύ μακρά. Αλλά είναι βέβαιο και η απάντησή σας το επιβεβαιώνει, ότι και οι έλεγχοι είναι ανεπαρκείς και οι υποδομές πάρα πολύ πίσω.
Είναι πίσω τα σφαγεία και βεβαίως το εξειδικευμένο στελεχιακό δυναμικό, που είναι κι αυτό στις υποδομές, οι κτηνίατροι δηλαδή, είναι σε αριθμό μικρότερο των αναγκών. 
Αυτά σηματοδοτούν κινδύνους και την υποχρέωση της Κυβερνήσεως να ανταποκριθεί εγκαίρως. Ας έχουμε τουλάχιστον τώρα -σε παλαιότερη ερώτηση είχατε μια δέσμευση χρονοδιαγράμματος, η οποία δεν τηρήθηκε- μια δέσμευση πότε θα έχει ολοκληρωθεί τουλάχιστον ο εκσυγχρονισμός των σφαγείων. Πότε θα έχουν καλυφθεί τουλάχιστον οι κενές οργανικές θέσεις σε κτηνιάτρους.
Η απόπειρα μετάθεσης της ευθύνης στη Νομαρχιακή Αυτοδιοίκηση είναι μια απόπειρα, η οποία δεν τιμά το πολιτικό σύστημα. Επιτέλους κάποια στιγμή θα πρέπει το πολιτικό σύστημα να οριοθετήσει ποιες είναι οι αρμοδιότητες και ποιες οι προϋποθέσεις που αναλαμβάνει η Νομαρχιακή Αυτοδιοίκηση για να τις εφαρμόσει. Συμφωνώ μαζί σας ότι έτσι όπως λειτουργεί η Νομαρχιακή Αυτοδιοίκηση αλλού κλείνουν σφαγεία που πρέπει να κλείσουν κι αλλού δεν κλείνουν. Και μάλιστα πολλές φορές αντιλαμβάνεστε τι θα κάνουν οι κτηνοτρόφοι ή οι διακινητές όταν στην περιοχή τους έκλεισαν τα σφαγεία ενώ την όμορη δεν έκλεισαν -που μπορεί να είναι και πιο επικίνδυνα- με ευθύνη της Νομαρχιακής Αυτοδιοίκησης. Συμβαίνουν, δεν θέλω να αναφερθώ σε περιοχές. Το γνωρίζετε ίσως καλύτερα από εμένα.
Θα προτιμούσα να είχατε μιαν απάντηση περισσότερο συγκεκριμένη. Δεν φτάνει η ομολογία ότι έχουμε μείνει πίσω. Τουλάχιστον ένα χρονοδιάγραμμα, ένας χρονικός προσδιορισμός πότε μπορεί να είμαστε εντάξει. Δεν έχω χρόνο να σας πω ή να σας επισημάνω τι λέει η Kομισιόν για μας, τι λέει η Ευρωπαϊκή Ένωση.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Αντιλαμβάνεστε ότι αυτά που λέει, ότι δηλαδή η Ελλάδα είναι η τελευταία, δεκάτη πέμπτη χώρα στους ελέγχους και στις υποδομές, δεν είναι ιδιαίτερα τιμητικό. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Χατζημιχάλης έχει το λόγο.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Κύριε Μιχαλολιάκο, δεν υπάρχουν τέτοια στοιχεία της Ευρωπαϊκής Ένωσης που να δείχνουν ότι η χώρα μας είναι τελευταία. Αυτό δεν το δέχομαι.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Με συγχωρείτε, προσπάθησα να είμαι πολύ σύντομος.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Επαναλαμβάνω: Δεν το δέχομαι, αλλά επειδή δεν υπάρχει χρόνος θα δώσω συγκεκριμένες απαντήσεις σε επερώτηση που έχει καταθέσει το κόμμα σας για τα θέματα της κτηνοτροφίας κι εκεί θα δείτε στοιχεία που θα σας εκπλήξουν. 
ΒΑΣΙΛΕΙΟΣ ΜΙΧΑΛΟΛΙΑΚΟΣ: Μακάρι.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Ανεξάρτητα απ' αυτό όμως και για να είμαι συγκεκριμένος και σαφής στην απάντησή μου: 
Σήμερα η χώρα μας έχει καλύψει σε εκσυγχρονισμό της σφαγειοτεχνικής της υποδομής το 75% αξιοποιώντας το Β΄ Κοινοτικό Πλαίσιο Στήριξης. Μέσω του Γ΄ Κοινοτικού Πλαισίου Στήριξης στον αμέσως επόμενο χρόνο θα έχει ολοκληρωθεί ο εκσυγχρονισμός αυτής της σφαγειοτεχνικής υποδομής και θα έχουν καλυφθεί όλες οι περιοχές της χώρας. Το κράτος όμως δεν δημιουργεί σφαγεία. Είτε οι ιδιώτες είτε η Τοπική Αυτοδιοίκηση κάνουν σφαγεία. Δεν είναι κρατικές επιχειρήσεις τα σφαγεία κι επομένως όταν δεν υπάρχει πρόθεση σε κάποια περιοχή να δημιουργηθεί ή δεν υπάρχει πίεση από την αγορά, δεν μπορούμε εμείς να επιβάλλουμε τη δημιουργία ενός σφαγείου ή τον εκσυγχρονισμό του. Εκείνο που θα κάνουμε είναι να κλείσουμε όσα σφαγεία δεν πληρούν συγκεκριμένες προδιαγραφές. Και σ' αυτό είμαι κατηγορηματικός.
Για τις ευθύνες της Νομαρχιακής Αυτοδιοίκησης: Δεν είναι αυτό το θέμα της ερώτησής σας. Ξέρετε ότι υπάρχει συγκεκριμένο πρόβλημα. Δεν είναι μετάθεση ευθυνών. Είναι ανάληψη ευθύνης από ένα φορέα που έχει αυτήν την ευθύνη και κατά τη γνώμη μου αλλού την ασκεί σωστά αλλού λάθος.
ΒΑΣΙΛΕΙΟΣ ΜΙΧΑΛΟΛΙΑΚΟΣ: Σχολίασα την απάντησή σας.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Για το προσωπικό: Μόνο το 2001 προσελήφθησαν πενήντα ένας μόνιμοι κτηνίατροι στην κεντρική υπηρεσία, εκατόν σαράντα τέσσερις μόνιμοι κτηνίατροι στη Νομαρχιακή Αυτοδιοίκηση για τους ελέγχους και τη συγκρότηση των νομαρχιακών υπηρεσιών. Εκατόν δεκαεπτά κτηνίατροι προσελήφθησαν με δωδεκάμηνη σύμβαση για το 2001 και επίσης τετρακόσιοι τριάντα κτηνίατροι ή άλλοι επιστήμονες άλλων ειδικοτήτων με οκτάμηνη σύμβαση για να καλύψουν αυτές τις ανάγκες. 
Τα εργαστήρια της χώρας μας έχουν κτηνιατρικές υπηρεσίες, έχουν εκσυγχρονιστεί, έχουν αυξηθεί. Επισημαίνω ότι υπήρχε ένα εργαστήριο για τον έλεγχο της σπογγώδους εγκεφαλοπάθειας των βοοειδών και σήμερα λειτουργούν τέσσερα και είναι επαρκή. Επισημαίνω ακόμη ότι είναι διαφορετικοί οι έλεγχοι στα σφαγεία και διαφορετικοί -πρέπει να κάνω αυτήν τη διάκριση- οι έλεγχοι για τη σπογγώδη εγκεφαλοπάθεια των βοοειδών. Δεν υπάρχει κανένα πρόβλημα στους ελέγχους για τη σπογγώδη εγκεφαλοπάθεια των βοοειδών. Το είπα και το τονίζω.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΦΩΤΗΣ ΧΑΤΖΗΜΙΧΑΛΗΣ (Υφυπουργός Γεωργίας): Υπάρχει συγκεκριμένος μηχανισμός που λειτουργεί και λειτουργεί αποτελεσματικά για την προστασία των Ελλήνων καταναλωτών.
ΠΡΟΕΔΡΕΥΩΝ (Κωνσταντίνος Γείτονας): Η δεύτερη επίκαιρη ερώτηση με αριθμό 136/14.11.01 του Βουλευτή του Κομμουνιστικού Κόμματος Ελλάδας και Ε' Αντιπροέδρου της Βουλής κ. Παναγιώτη Κοσιώνη προς τον Υπουργό Εθνικής Παιδείας και Θρησκευμάτων, σχετικώς με τη λήψη των αναγκαίων μέτρων για την αντιμετώπιση των προβλημάτων της στέγασης και των αιθουσών διδασκαλίας των φοιτητών των Τεχνολογικών Εκπαιδευτικών Ιδρυμάτων (ΤΕΙ) Πάτρας, λόγω κωλύματος του κυρίου Βουλευτή δεν θα συζητηθεί και διαγράφεται.
Επίκαιρες ερωτήσεις δεύτερου κύκλου:
Πρώτη είναι η με αριθμό 143/14.11.2001 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαθανασίου προς τον Υπουργό Εθνικής Οικονομίας και Οικονομικών, σχετικώς με τις προθέσεις της Κυβέρνησης για την προώθηση των φορολογικών μεταρρυθμίσεων.
Η επίκαιρη ερώτηση του κ. Παπαθανασίου έχει ως εξής:
"Το ενδιαφέρον της Κυβέρνησης φαίνεται να επικεντρώνεται τον τελευταίο καιρό στο πως μεγάλες ελληνικές ιδιωτικές επιχειρήσεις μέσω των συγχωνεύσεων κυρίως με κρατικές επιχειρήσεις (βλέπε ΕΘΝΙΚΗ, Ελληνικά Πετρέλαια, Οργανισμός Τηλεπικοινωνιών Ελλάδας κ.ο.κ.) θα γίνουν ακόμα μεγαλύτερες και έχουν παραμεληθεί εντελώς οι επιχειρήσεις μικρού και μεσαίου μεγέθους.
Η αδιαφορία της κυβερνητικής πολιτικής αποδεικνύεται από τα παρακάτω στοιχεία:
Η Ελλάδα είχε το 2001 τον ανώτερο φορολογικό συντελεστή σε επίπεδο κρατών-μελών μετά τη Γερμανία και την Ιταλία. Και αυτό χωρίς να υπολογίζονται οι επιβαρύνσεις των επιχειρήσεων λόγω αναδρομικών ελέγχων, προσαυξήσεων και "άλλων" επιβαρύνσεων.
Στην Ιρλανδία, με ανώτατο φορολογικό συντελεστή 10%, τα δημοσιονομικά έσοδα από τη φορολογία των επιχειρήσεων το 1999 ανήλθαν σε 3,7% του ΑΕΠ, ενώ στην Ελλάδα με ανώτατο συντελεστή της τάξεως του 40% ανήλθαν το 1999 σε 3,2% του ΑΕΠ.
Σαφέστερο εμπόδιο για την ανάπτυξη των μικρομεσαίων επιχειρήσεων δεν μπορεί να υπάρξει.
Ερωτάται ο κύριος Υπουργός:
Γιατί η Κυβέρνηση, σε αντίθεση με ότι κάνουν οι κυβερνήσεις των άλλων χωρών στην ευρωζώνη, δεν έχει ανακοινώσει μέχρι σήμερα ούτε ένα μέτρο φορολογικής ελάφρυνσης των εργαζομένων και των επιχειρήσεων;
Αν είναι στις προθέσεις της να επιταχύνει την προώθηση της φορολογικής μεταρρύθμισης από την 1/1/2002. 
Με ποια μέτρα πολιτικής προτίθεται να ενισχύσει τη ρευστότητα των μικρού και μεσαίου μεγέθους επιχειρήσεων που με την εισαγωγή του ευρώ θα αντιμετωπίσουν ακόμα εντονότερο ανταγωνισμό με κίνδυνο να δημιουργηθεί μία νέα γενιά χρεοκοπημένων επιχειρήσεων;"
Ο Υφυπουργός Οικονομικών κ. Απόστολος Φωτιάδης έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, αγαπητέ συνάδελφε, είναι ραγδαία η μείωση της φορολογίας σε όλα τα επίπεδα τα τελευταία τουλάχιστον τρία χρόνια. Κανένα είδος φορολογίας δεν υπερβαίνει το μέσο όρο φορολογίας στην Ευρωπαϊκή Ένωση.
Μια και αναφέρεστε κυρίως στις επιχειρήσεις, θα σας πω για τις ατομικές επιχειρήσεις τα εξής: Ήδη τα τελευταία τρία χρόνια έχουμε αύξηση 100%, υπερδιπλασιασμό του αφορολογήτου από το 1.000.000 στα 2.100.000 δραχμές για τους επιχειρηματίες που έχουν ατομική επιχείρηση, όπως και μείωση της φορολογίας του ανώτατου συντελεστή φορολόγησης κατά πέντε μονάδες.
Στις προσωπικές εταιρείες ο φόρος μειώθηκε από το 35% στο 25%. Και αυτό αφορά το 50% των κερδών. Δηλαδή η φορολόγηση των ομορρύθμων ή ετερορρύθμων εταιρειών ουσιαστικά γίνεται με ποσοστό 12,5% και βέβαια το υπόλοιπο, αναλόγως των υπολοίπων εισοδημάτων των φορολογουμένων, φορολογείται από μηδέν έως τον ανώτατο συντελεστή.
Σχετικά με τις ανώνυμες εταιρείες πρέπει να πούμε ότι και εδώ βρισκόμαστε στην ένατη θέση στο σύνολο των δεκαπέντε χωρών της Ευρωπαϊκής Ένωσης όσον αφορά το ύψος της φορολογίας. Είμαστε πολύ κάτω από το μέσο όρο της Ευρωπαϊκής Ένωσης.
Θα καταθέσω εδώ επίσημα στοιχεία της Ευρωπαϊκής Ένωσης και συγκεκριμένα του Υπουργείου Οικονομικών της Γερμανίας.
Όσον αφορά, όμως, την πραγματική φορολόγηση των ανωνύμων εταιρειών, έχουμε τη χαμηλότερη φορολογία όλης της Ευρώπης. Και για να διευκρινίσω, η πραγματική φορολογία είναι αυτή η οποία προκύπτει μετά την αφαίρεση από τα φορολογητέα κέρδη των αποσβέσεων, των κινήτρων και μία σειρά από άλλα ποσά που αφαιρούνται με νόμους από τα φορολογητέα κέρδη.
Έτσι, λοιπόν, καταθέτω πίνακα από τον οποίο φαίνεται ότι η Ελλάδα έχει τη χαμηλότερη φορολογία σ' αυτόν τον τομέα, όπως και τη μικρότερη ή από τις μικρότερες φορολογίες, στον τομέα της φορολογίας του κεφαλαίου. 
Πρέπει να πούμε ότι η φορολογική μεταρρύθμιση ήδη βρίσκεται σε εξέλιξη. Έχουν εξαγγελθεί νέα μέτρα από τον Υπουργό Εθνικής Οικονομίας και Οικονομικών όσον αφορά τη φορολογία των επιχειρήσεων. Στα πλαίσια της κατάθεσης του νομοσχεδίου για την επιχειρηματικότητα προβλέπονται μέτρα ισχυρότατα για τις περιπτώσεις συγχωνεύσεων των επιχειρήσεων με δυνατότητα απαλλαγής από το φόρο μέχρι και δέκα ποσοστιαίες μονάδες, όπως επίσης μείωση της φορολογίας κατά δυόμισι ποσοστιαίες μονάδες για τις επιχειρήσεις οι οποίες θα αυξήσουν κατά το αντίστοιχο ποσοστό την απασχόλησή τους.
Πρέπει τέλος να τονίσουμε ότι το 2002 είναι ένας χρόνος στον οποίο ήδη έχει προβλεφθεί με περσινή νομοθετική ρύθμιση η μείωση κατά δυόμισι μονάδες της φορολογίας των μη εισηγμένων στο χρηματιστήριο εταιρειών και των τραπεζικών εταιρειών.
Κατανοεί κανένας ότι το σύνολο της φορολογικής πολιτικής οδηγεί στη μείωση της φορολογίας, κάτι το οποίο και επιθυμητό είναι και επιδιωκτέο από εμάς. 
Η φορολογική μεταρρύθμιση θα προχωρήσει με γοργούς ρυθμούς. Ήδη η εξαγγελία για την κατάργηση του χαρτοσήμου που ελαφρύνει 1,2% το σύνολο των επιχειρήσεων και το σύνολο των εργαζομένων στον ιδιωτικό τομέα, αποτελεί θα έλεγα μια γεύση αυτής της φορολογικής μεταρρύθμισης. 
(Στο σημείο αυτό ο Υφυπουργός Οικονομικών κ. Απόστολος Φωτιάδης καταθέτει για τα Πρακτικά τα προαναφερθέντα στοιχεία, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας, κύριε Υπουργέ.
Ο κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, εγώ είμαι πρακτικός άνθρωπος και ξέρω ότι και μετά τα νέα μέτρα η Ελλάδα θα συνεχίσει να είναι από τις πιο ακριβές φορολογικά χώρες της ευρωζώνης. Και στα στοιχεία που ανέφερε ο κύριος Υπουργός, δεν πρέπει να ξεχνάει τις επιβαρύνσεις που υπάρχουν στο ελληνικό φορολογικό σύστημα λόγω των αναδρομικών ελέγχων και τις "άλλες" επιβαρύνσεις που οι επιχειρηματίες ξέρουν πολύ καλά και εσείς επίσης, ξέρετε πολύ καλά. 
Οι μικρές και μεσαίες επιχειρήσεις θα συνεχίσουν να πληρώνουν τα ακριβότερα δάνεια στο τραπεζικό σύστημα από μισή έως τέσσερις ποσοστιαίες μονάδες. Η χώρα μας συνεχίζει να καταλαμβάνει την τελευταία θέση στις χώρες της ευρωζώνης σε επίπεδο προσέλκυσης ξένων επενδύσεων -και αυτό δεν είναι τυχαίο- τελευταία και καταϊδρωμένη. Αυτή είναι η πραγματικότητα και η πραγματικότητα αυτή δεν αλλάζει ούτε με ημίμετρα, ούτε με πασαλείμματα ούτε με ανακοινώσεις μικρών επιμέρους ρυθμίσεων. 
Τι επίδραση μπορεί να έχει στην αγοραστική δύναμη του απλού πολίτη, του μισθωτού, η εξοικονόμηση 1700 δραχμών ή 2000 δραχμών το μήνα; Και τι περιμένετε από το μέτρο σύνδεσης της μείωσης της απασχόλησης και της φορολογίας, που οι μόνοι που θα ωφεληθούν είναι μερικοί, οι γνωστοί άγνωστοι δημόσιοι υπάλληλοι, οι οποίοι τελικά θα είναι και υπεύθυνοι για να βεβαιώνουν το γεγονός ότι μια επιχείρηση αύξησε την απασχόληση. Μόνο ένας Υπουργός ο οποίος δεν έχει σχέση με την αγορά, που δεν γνωρίζει πώς λειτουργεί η σημερινή Δημόσια Διοίκηση θα μπορούσε να εισηγηθεί ένα τέτοιο μέτρο και να περιμένει ότι θα αποδώσει.
Η απασχόληση πάντως, δεν πρόκειται να αυξηθεί. Και σας θυμίζω ότι πριν από μερικές μέρες στο νομοσχέδιο που εσείς καταθέσατε για τις συγχωνεύσεις θεσπίσατε κίνητρα, μειωμένους φορολογικούς συντελεστές για τις υπό συγχώνευση επιχειρήσεις 10% τον πρώτο χρόνο και 5% το δεύτερο χρόνο, για την ενοποιημένη λειτουργία. Το κίνητρο αυτό είναι πράγματι ισχυρό και θα διευκολύνει τις συγχωνεύσεις. Αλλά σας επισημαίνω ότι από τις συγχωνεύσεις τελικά, θα έχουμε μείωση των θέσεων εργασίας και όχι αύξηση. Αυτή είναι η αλήθεια. Ακόμα και στην πρόσφατη περίπτωση της Εθνικής και της Πίστεως θα χαθεί σημαντικός αριθμός θέσεων εργασίας. Γι' αυτό και η Κυβέρνηση θα έπρεπε να είχε προχωρήσει σε πιο τολμηρή μείωση της φορολογίας εργαζομένων και επιχειρήσεων. Διότι οι νέες και όχι οι παλιές επιχειρήσεις είναι αυτές που δημιουργούν τις πολλές θέσεις εργασίας. Και αν η Κυβέρνηση επεδείκνυε μεγαλύτερη τόλμη στη δημοσιονομική εξυγίανση με ανάλογες εκτεταμένες περικοπές δαπανών γραφειοκρατίας και σπατάλης, τότε θα μπορούσε να αποτολμήσει πράγματι πιο γενναία φορολογική ελάφρυνση, δίνοντας ώθηση στην ανταγωνιστικότητα ανάπτυξης και την απασχόληση. 
Κλείνω λέγοντας όσον αφορά τη φορολογική μεταρρύθμιση την οποία εξαγγέλλετε, ότι είναι μειωμένης αξιοπιστίας. Γιατί σας θυμίζω ότι έχετε ξαναεξαγγείλει σαν ΠΑΣΟΚ φορολογική μεταρρύθμιση που μετά από πολύ μεγάλο διάλογο κατέληξε σε επιμέρους ήσσονος σημασίας ρυθμίσεις, καθώς επίσης και το γεγονός ότι οι δημοσιονομικοί στόχοι που έχετε θέσεις είναι τόσο χαμηλοί που και να θέλετε να κάνετε φορολογική μεταρρύθμιση δεν σας το επιτρέπουν. Αντιφάσκετε. Με τους στόχους που έχετε θέσει δεν έχετε τα λεφτά να την κάνετε.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υφυπουργός έχει το λόγο.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Δεν θα περίμενα, κύριε συνάδελφε, για ζητήματα, όπως για παράδειγμα τη μείωση των επιτοκίων χορηγήσεων, να γίνεται θέμα από την πλευρά της Νέας Δημοκρατίας γιατί θα πρέπει να θυμίσω ότι μόλις πριν από λίγα χρόνια οι άνθρωποι της αγοράς πλήρωναν επιτόκια στις τράπεζες τα οποία ξεπερνούσαν το 25% και για ένα διάστημα είχαν ανέλθει στο 44% ετησίως.
Σήμερα τα επιτόκια έχουν πέσει ραγδαία και γνωρίζουν όλοι ότι ο κάθε επιχειρηματίας μπορεί να προμηθευτεί το χρήμα που χρειάζεται για την επιχείρησή του και με εύκολο τρόπο αλλά και με πολύ χαμηλά επιτόκια.
Ταυτόχρονα θέλω να θυμίσω ότι η φορολογία όλων των Ελλήνων πολιτών έχει μειωθεί κατακόρυφα και τα στοιχεία τα οποία έχω δώσει -και είναι στη διάθεση των Βουλευτών- αποδεικνύουν ότι και στην περίπτωση φορολογίας των φυσικών προσώπων και των νομικών προσώπων και του κεφαλαίου και ως ποσοστά φορολόγησης αλλά και ως συνολική φορολογική επιβάρυνση, είναι κάτω από το μέσο όρο της Ευρωπαϊκής Ένωσης. Ο στόχος μας είναι ακριβώς να ελαφρύνουμε και τις επιχειρήσεις, προκειμένου να προχωρήσουν σε επενδύσεις και να είναι ανταγωνιστικές, αλλά και να μειώσουμε η φορολογία των αδύναμων εισοδηματικά τάξεων, ώστε με τον τρόπο αυτό να ενισχυθεί το εισόδημά τους, και η φορολογία να λειτουργήσει ως εργαλείο για την αναδιανομή του εθνικού εισοδήματος.
Πιστεύουμε ότι σ' αυτήν την κατεύθυνση τα στοιχεία είναι ατράνταχτα. 
Το Υπουργείο Οικονομικών έχει ένα πλεονέκτημα στα επιχειρήματά του, ότι έχει μαζί του τη λογική των αριθμών, που είναι αδυσώπητη, γιατί τα στοιχεία αυτά δεν επιβεβαιώνονται μόνο από το Υπουργείο Οικονομικών, αλλά από όλους τους διεθνείς οργανισμούς, την Ευρωπαϊκή Ένωση και από όλους τους έχοντες γνώση, που μπορούν να βεβαιώσουν του λόγου το αληθές. Πάμε καλά όσον αφορά τη φορολογία και την οικονομία και πιστεύουμε ότι το μέλλον θα είναι ακόμα πιο αισιόδοξο.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 137/14.11.2001 δεύτερη επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Δημόσιας Τάξης, σχετικώς με τις προθέσεις του Υπουργείου να εφαρμόσει στο προσωπικό των Σωμάτων Ασφαλείας τις διατάξεις της εργατοϋπαλληλικής νομοθεσίας, που ισχύει για τους δημόσιους υπαλλήλους.
Η επίκαιρη ερώτηση του κ. Σκυλλάκου έχει ως εξής:
"Σε κινητοποιήσεις βρίσκονται οι αστυνομικοί υπάλληλοι, οι πυροσβέστες και το προσωπικό του Λιμενικού Σώματος.
Η Κυβέρνηση παρά τις επανειλημμένες προφορικές και έγγραφες δεσμεύσεις του Υπουργείου από το Μάη μέχρι σήμερα, δε προχωρά σε ουσιαστική επίλυση στοιχειωδών αιτημάτων και εξακολουθεί να μεταχειρίζεται ανισότιμα και με αντιδημοκρατικό πνεύμα τους εργαζόμενους στα Σώματα Ασφαλείας.
Αυτό εκφράζεται σε πολλά εργασιακά, θεσμικά αιτήματα και δικαιώματα και στη διατήρηση του αντιδημοκρατικού θεσμικού πλαισίου που διέπει τα Σ.Α.
Ερωτάται η Κυβέρνηση:
Γιατί δεν εφαρμόζει στο προσωπικό των Σ.Α. τις σχετικές διατάξεις της εργατοϋπαλληλικής νομοθεσίας για την πρόσθετη αποζημίωση για τις υπερωρίες, την εργασία κατά τις αργίες, τα νυχτερινά και εκτός έδρας, κατά τον τρόπο και το μέγεθος που ισχύει για τους δημόσιους υπαλλήλους;
Γιατί δεν αναγνωρίζει ως ανθυγιεινό και επικίνδυνο το επάγγελμα του πυροσβέστη, του λιμενικού και αστυνομικού υπαλλήλου και ειδικότερα του προσωπικού που απασχολείται με την αντιμετώπιση του εγκλήματος;".
Θα απαντήσει ο Υφυπουργός Δημόσιας Τάξης κ. Μαλέσιος.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Κύριε Πρόεδρε, αγαπητοί κύριοι συνάδελφοι, από την ερώτηση του εκλεκτού συναδέλφου του Κ.Κ.Ε. κ. Σκυλλάκου προκύπτουν τρεις σημαντικές πλευρές. Η μία αφορά το ίδιο το πλαίσιο της λειτουργίας και της δομής των Σωμάτων Ασφαλείας μας, το οποίο χαρακτηρίζεται αντιδημοκρατικό. Αυταρχικό και ανελεύθερο χαρακτηρίστηκε από άλλους στην επίκαιρη ερώτηση που έγινε από συνάδελφο του Κ.Κ.Ε. Στο σημείο αυτό η παρατήρησή μας είναι ότι όλοι αυτοί οι χαρακτηρισμοί είναι υπερβολικοί και άδικοι, από την άποψη ότι τα τελευταία χρόνια έγιναν σημαντικότατα βήματα στην κατεύθυνση του εκδημοκρατισμού των Σωμάτων Ασφαλείας, που είναι σε όλους γνωστά. Τα σημαντικότατα αυτά προβλήματα σχετίζονται και με την αξιοκρατία και με τη μοριοποίηση των τοποθετήσεων-μεταθέσεων και με το συνδικαλισμό, που εδώ και αρκετά χρόνια κατάκτηση μεγάλη για το χώρο των Σωμάτων Ασφαλείας έδωσε αυτή η Κυβέρνηση.
Στο δεύτερο σημείο απομένουν κι άλλα βήματα να γίνουν, αλλά πιστεύω ότι είναι υπερβολική και άδικη και ασφαλώς αδικεί το ίδιο το Κ.Κ.Ε. μια τέτοια κρίση και τοποθέτηση. 
Όσον αφορά τα εργασιακά θέματα, πράγματι υπήρξε μια μικρή καθυστέρηση στην οριστική διευθέτηση κάποιων πάγιων αιτημάτων του χώρου των Σωμάτων Ασφαλείας. Η Κυβέρνηση απάντησε τον τελευταίο καιρό δίνοντας συγκεκριμένες λύσεις, που φαίνεται από τις τελευταίες κινητοποιήσεις που έγιναν στο χώρο των Σωμάτων Ασφαλείας -παραβρέθηκα στην ολοήμερη συνεδρίαση, που έγινε για να εξετάσουν όλα αυτά τα θέματα- ότι στα περισσότερα σημεία ικανοποιούνται από τις απαντήσεις και τις δεσμεύσεις της Κυβέρνησης.
Συγκεκριμένα μπορώ να ενημερώσω τον εκλεκτό συνάδελφο και τη Βουλή ότι στο σημαντικό ζήτημα των εκτός έδρας, για τα οποία οι συνδικαλιστές ζητούσαν τη διεύρυνση των τεσσάρων ημερών εκτός έδρας που προβλεπόταν για αποσπάσεις μέχρι έξι μήνες, η Κυβέρνηση δεσμεύτηκε ότι από την πρώτη μέρα του νέου έτους θα δίνονται όλες οι ημέρες οι εκτός έδρας, είτε είναι δώδεκα μέρες, είτε είναι είκοσι. 
Επίσης η Κυβέρνηση δεσμεύτηκε ότι για όλα τα έξοδα, τα οδοιπορικά για εκπαίδευση και μετακίνηση, θα υπάρξει πλήρης αποζημίωση. Ταυτόχρονα η Κυβέρνηση έχει δεσμευτεί και προχωράει ήδη στην επέκταση του νυχτερινού -δίκαιο αίτημα ήταν κι αυτό- της επιχειρησιακής ετοιμότητας και σε όλους εκείνους που εκτελούν νυχτερινή εργασία.
Οι Κυβερνήσεις του ΠΑΣΟΚ θεσμοθέτησαν την ύπαρξη του νυχτερινού επιδόματος.
Όμως αυτό αυτήν τη στιγμή αν εδίδετο -γίνεται κάποια μελέτη στην πυροσβεστική απ' ό,τι γνωρίζω - θα δημιουργούσε πρόβλημα στο ενιαίο μισθολόγιο και στο συνταξιοδοτικό που έχουν οι στρατιωτικοί, οι αστυνομικοί, οι πυροσβέστες και οι λιμενικοί. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Η Κυβέρνηση νιώθει ευχαριστημένη από τη στάση της απέναντι στα Σώματα Ασφαλείας που τους λύνει σιγά-σιγά όπως υποστηρίζει τα προβλήματα. Αν ήταν έτσι δεν θα τους βλέπαμε έξω από τη Βουλή προ ημερών σε συγκέντρωση διαμαρτυρίας, ούτε σε επανειλημμένες συγκεντρώσεις σε όλη την Ελλάδα και που ενημερώνουν και τα κόμματα και τους Βουλευτές για αιτήματα που δεν λύθηκαν.
Παραβρέθηκα και εγώ σε σύσκεψη και άκουσα εκεί ότι ο κύριος Υπουργός έχει δεσμευθεί από το Μάιο για την επίλυση μιας σειράς ζητημάτων, όχι μόνο των εκτός έδρας που δεν ξέρω αν αυτήν τη στιγμή το λύσατε όπως ήταν το αίτημα, αλλά μια σειρά αιτημάτων μισθολογικών που αναφέρονται και στην επίκαιρη ερώτηση και άλλα ζητήματα τα οποία έμειναν στα λόγια. Υπήρξε και γραπτή δήλωση του Υπουργού και δεν έχει υλοποιηθεί. Θέλετε να βλέπετε τους εργαζόμενους σ' αυτό το χώρο σαν κάτι διαφορετικό. Συγκρίνετε με άλλες χώρες. Στις άλλες χώρες δεν υπάρχει Υπουργείο Δημόσιας Τάξης. Είναι αποτέλεσμα του εμφυλίου πολέμου να υπάρχει αυτό το Υπουργείο, να υπάρχουν στεγανά να υπάρχει στρατιωτικοποίηση τέτοιου είδους. Αλλού ανήκουν στο Υπουργείο Εσωτερικών, τους βλέπουν σαν δημόσιους υπαλλήλους, εφαρμόζουν την εργατική νομοθεσία. Εδώ δεν εφαρμόζεται τίποτα. Και τώρα μόνο με τα εκτός έδρας ακόμα και αν το λύσετε δεν δίνετε απάντηση ούτε στις υπερωρίες ούτε για την εργασία κατά τις αργίες για τα νυχτερινά πάλι θα τα δείτε. Όσο για το επικίνδυνο, τι πιο επικίνδυνο απ' αυτό που κάνει ο πυροσβέστης ή από τους αστυνομικούς που παίρνουν μέρος σε διάφορες δραστηριότητες δίωξης του εγκλήματος. Δεκαπέντε νεκρούς πυροσβέστες είχαμε τα τελευταία χρόνια.
Υπάρχουν επίσης και τα ζητήματα αυταρχικού εσωτερικού κανονισμού και γενικά της εσωτερικής λειτουργίας. Θα σας φέρω ένα παράδειγμα. Είναι ο μόνος κλάδος που αν τιμωρηθεί με στέρηση μισθού, είναι μια από τις πιο απλές τιμωρίες, δεν είναι βαριά τιμωρία, του στερούν την μισθολογική του εξέλιξη. Θα παίρνει δηλαδή από τους συναδέλφους του λιγότερα χρήματα. Δεν είναι αυταρχισμός αυτό, δεν είναι εκφοβισμός; Βεβαίως εάν θέλετε τα Σώματα Ασφαλείας να τα χρησιμοποιείτε κατά των αγροτών και των εργαζομένων θέλετε να υπάρχει μια τέτοια αντιμετώπιση πειθαναγκασμού ότι είναι κάτι το ξεχωριστό υποδεέστεροι για να παραπέμπετε τα αιτήματά τους στις καλένδες με υποσχέσεις και δεσμεύσεις που δεν έχουν κανένα αντίκρισμα. 
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαλέσιος έχει το λόγο.
ΕΥΑΓΓΕΛΟΣ ΜΑΛΕΣΙΟΣ (Υφυπουργός Δημόσιας Τάξης): Θα σας αναγνωρίσω περισσή ευαισθησία στα θέματα αυτά, αλλά αναγνωρίστε μας και εσείς ότι δεν έχουμε έλλειψη ευαισθησίας. 
Για το τελευταίο που είπατε θέλω να σας πω ότι προχθές στο Ξενοδοχείο "Εσπέρια" πριν κάποιοι αστυνομικοί έρθουν στην είσοδο της Βουλής, ήμουν όλη τη μέρα εκεί και τους άκουσα και μίλησα μαζί τους και τοποθετήθηκα επίσημα ως πολιτική εκπροσώπηση του Υπουργείου. 
Έχω τον κατάλογο των αιτημάτων και θέλω να σας ενημερώσω ότι από τα αιτήματα αυτά για το τελευταίο που είπατε πως σχετίζεται με τα πειθαρχικά, ότι έμειναν απόλυτα ικανοποιημένοι, δεδομένου ότι τους γνωστοποιήσαμε πως ήδη έχει ολοκληρωθεί από τη φυσική ηγεσία όλος ο κατάλογος των πειθαρχικών παραπτωμάτων τα οποία απέμειναν ως σοβαρά παραπτώματα για να στερούνται των μισθολογικών προαγωγών. Οι χιλιάδες περιπτώσεις που υπήρχαν ως τώρα θα είναι σε λίγες μέρες παρελθόν. Αυτά τα γνωστοποιήσαμε όπως και σε άλλα θέματα γνωστοποιήσαμε τις δεσμεύσεις της Κυβέρνησης.
Και θέλω να σας ενημερώσω ότι οι συνδικαλιστές έμειναν πολύ ικανοποιημένοι. Οι ίδιοι οι νομικοί τους σύμβουλοι και οι συνδικαλιστές επαίνεσαν και το δήλωσαν αυτοί οι ίδιοι για την τοποθέτησή μας και την παρουσία μας εκείνη την ημέρα. Μπορείτε να πάρετε τα Πρακτικά τους και να το δείτε. Όλοι οι συνδικαλιστές ομόθυμα το δήλωσαν. Την ίδια στιγμή για μας ήταν έκπληξη το γεγονός ότι αφού άκουσαν όλα αυτά, συνεδρίασαν τα Σωματεία και κατά πλειοψηφία βρέθηκαν στην είσοδο της Βουλής παρ' ό,τι είχαν δηλώσει ότι είναι ικανοποιημένοι από τις απαντήσεις που έδινε η Κυβέρνηση. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
Θα συζητηθεί η με αριθμό 16/5.11.2001 επερώτηση των Βουλευτών του Κομμουνιστικού Κόμματος Ελλάδος κυρίων Σ. Στριφτάρη, Ν. Γκατζή, κυρία Λ. Κανέλη, κυρίων Π. Κοσιώνη, Ο. Κολοζώφ, Σ. Σκοπελίτη, Α. Σκυλλάκου, Α. Τζέκη, Δ. Τσιόγκα και Γ. Χουρμουζιάδη, προς τους Υπουργούς Ανάπτυξης, Εθνικής Οικονομίας και Οικονομικών, σχετικά με τα προβλήματα που αντιμετωπίζουν οι μικρομεσαίες επιχειρήσεις.
Για τη συζήτηση της σημερινής επερώτησης από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Β΄ Θεσσαλονίκης κ. Γεώργιος Σαλαγκούδης.
Το λόγο έχει ο πρώτος εκ των επερωτώντων κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε και κύριοι συνάδελφοι, ο σκοπός της επερώτησής μας είναι προφανής και έχει να κάνει όχι με την αδιαφορία όπως ίσως πολλοί νομίζουν της Κυβέρνησης για να ασχοληθεί επιτέλους με τα προβλήματα των μικροεπιχειρηματιών, αλλά έχει να κάνει μ' έναν ολόκληρο εμπαιγμό που γίνεται εις βάρος αυτού του στρώματος. Και θέλω εδώ να ξεκαθαρίσω για ποιους μικροεπιχειρηματίες μιλάμε. 
Όπως προκύπτει από τις απογραφές που κάνει κατά καιρούς η Γενική Γραμματεία της Βιομηχανίας στο Υπουργείο Ανάπτυξης, υπάρχουν στεγασμένες μικρομεσαίες επιχειρήσεις περίπου πεντακόσιες δέκα χιλιάδες. Απ' αυτές οι διακόσιες πενήντα χιλιάδες είναι αυτοαπασχολούμενες, δηλαδή δουλεύει ο κάτοχος της επιχείρησης και ίσως να τον βοηθούν για λίγες ώρες ένα με δύο μέλη της οικογένειάς του. Φυσικά ακόμη διακόσιες δέκα χιλιάδες είναι αυτοί που απασχολούν έναν μέχρι τέσσερις εργαζόμενους είτε ως μισθωτούς είτε σαν μέλη της οικογένειάς τους. 
Το λέω αυτό, γιατί στην Ελλάδα ο ορισμός της μικρομεσαίας επιχείρησης δεν έχει καμία σχέση με την πραγματικότητα στην Ελλάδα. Σαν μικρομεσαία επιχείρηση ορίζεται η επιχείρηση που έχει από έναν μέχρι και διακόσιους πενήντα εργαζόμενους. Μιλάμε για επιχειρήσεις που για τη συγκεκριμένη πραγματικότητα της χώρας μας, είναι μεγάλες. 
Η Κυβέρνηση ποτέ δεν έχει ασχοληθεί και δεν ξέρουμε γιατί δεν το κάνει, να καθορίσει ποια είναι η μικρή επιχείρηση, ποια η μεσαία και ποια η μεγάλη.
Για μας μικρή επιχείρηση είναι η αυτοαπασχολούμενη και αυτή που απασχολεί μέχρι τέσσερις εργαζόμενους. Το ορίζουμε έτσι, γιατί η υπεραξία που παράγουν οι τέσσερις εργαζόμενοι δεν είναι τόση, ώστε να μπορεί να εξασφαλίσει στον ιδιοκτήτη της μικροεπιχείρησης να μη δουλεύει, να ζει, δηλαδή, από την υπεραξία των τεσσάρων εργαζομένων. Δεν μπορεί όμως να είναι τόση μεγάλη η υπεραξία που έτσι και αλλιώς γίνεται από τους εργαζόμενους και από τους μικροεπιχειρηματίες.
Από κει και πέρα φυσικά η υπεραξία των εργαζομένων είναι ικανή να δώσει στον ιδιοκτήτη της μικρής επιχείρησης ένα πλεονέκτημα τουλάχιστον να κάθεται να διευθύνει την επιχείρηση και όχι να δουλεύει. Μάλιστα δουλεύουν κάτω από άθλιες συνθήκες. Πολλές επιχειρήσεις είναι υπαίθριες, τα συνεργεία αυτοκινήτων, τα ξυλουργεία κλπ. Ξέρετε πώς στεγάζονται αυτές οι επιχειρήσεις και πώς δουλεύουν αυτοί οι άνθρωποι. Κινδυνεύει ανά πάσα στιγμή και το κεφάλι τους. Μια ανεμοθύελλα μπορεί να πάρει όλη την παράγκα και τα μηχανήματα να καταστραφούν και οι ίδιοι οι άνθρωποι να κινδυνέψουν τη ζωή τους.
Φυσικά δεν μας αφήνει αδιάφορους και όλη η κατάσταση των μεσαίων επιχειρήσεων στην Ελλάδα, γιατί απ' ότι προκύπτει από τα στατιστικά στοιχεία, στο θέμα της απασχόλησης προσφέρουν ένα πολύ μεγάλο μερίδιο οι επιχειρήσεις αυτές και απασχολούν πάνω από ένα εκατομμύριο επτακόσιους εργαζόμενους. Αυτά σύμφωνα με τα στοιχεία της Γενικής Γραμματείας Βιομηχανίας του Υπουργείου Ανάπτυξης.
Όλοι και το ΠΑΣΟΚ και η Νέα Δημοκρατία ονομάζουν τα μεσαία στρώματα της πόλης ραχοκοκαλιά της οικονομίας όταν είναι να τους πάρουμε την ψήφο. Όταν είναι όμως να τους φοροκυνηγήσουμε αρχίζουν και λένε "είναι οι φοροφυγάδες", "είναι αυτοί που δεν συμβάλουν στην εθνική οικονομία", "είναι αυτοί που στρεβλώνουν και την οικονομία". Με ψευδή επιχειρήματα η Κυβέρνηση επιχειρεί να πείσει τον ελληνικό λαό ότι είναι ένα στρώμα που ευημερεί όπου όχι μόνο δεν συρρικνώνεται αλλά παρουσιάζει μια αύξηση χρόνο με το χρόνο, αν και τα τελευταία χρόνια έχει αρχίσει η αντίστροφη μέτρηση και γι' αυτό. Για μας εξηγείται και είναι καθαρό γιατί γίνεται η αναπαραγωγή αυτών των επαγγελμάτων. Ένας ειδικευμένος εργάτης σε ένα εργοστάσιο, ένας υδραυλικός, ένας ηλεκτρολόγος, ένας ψυκτικός, όταν κλείσει το εργοστάσιο βάζει ένα κατσαβίδι στην τσέπη του ή μια πένσα και κάνει τον υδραυλικό ή τον ηλεκτρολόγο το μικροεργολάβο ή τον ηλεκτρολόγο εγκαταστάτη. Κατ' αυτόν τον τρόπο αναπαράγονται. Ο ξεκληρισμένος αγρότης ή ο απολυμένος ανειδίκευτος εργάτης πάει και ανοίγει μια ΕΒΓΑ. Και αυτός βέβαια εγγράφεται στα μητρώα των επιχειρηματιών, άσχετα εάν σε ένα, δυο ή τρία χρόνια το πολύ θα κλείσει η επιχείρηση του αναζητώντας κάπου αλλού την τύχη του. Διαβάζουμε καθημερινά πως κλείνουν οι επιχειρήσεις. Όμως αυτοί οι άνθρωποι δραστηριοποιούνται σε άλλον τομέα που νομίζουν ότι μπορούν να τα βγάλουν πέρα. Έτσι εξηγείται αν θέλετε και ο σχετικός πολλαπλασιασμός μέχρι τουλάχιστον το 1998, απ' ό,τι λένε τα στατιστικά στοιχεία. Από εκεί και πέρα έχουμε μια στασιμότητα και από εκεί ίσως ξεκινάει και η αντίστροφη μέτρηση. Είναι φυσιολογική αυτή η εξέλιξη γιατί έχουμε ένα πεδίο που τα περιθώρια που αφήνουν λόγω του ανταγωνισμού οι μεγάλες επιχειρήσεις είναι λίγα. Χάρη στην ασυδοσία που έχουν και με τη βοήθεια των κυβερνώντων, μπορούν να αποκλείσουν αυτούς από την αγορά. Είναι χαρακτηριστικά τα παραδείγματα που έχουμε. Από το 1985 μέχρι το 1999 στην ένδυση και στην υπόδηση ο δείκτης παραγωγής έχει πέσει κατά 56,25%, στο δέρμα κατά 58,2%, στο μέταλλο κατά 19%. Καταλαβαίνετε ότι η ντόπια αγορά έχει κατακλυσθεί από ξένα προϊόντα και αυτό είναι σε βάρος της βιοτεχνίας, η οποία θα μπορούσε να εφοδιάζει την ελληνική αγορά με τα απαραίτητα γι' αυτήν προϊόντα, μέχρι τώρα τουλάχιστον. Και έχουμε τα παραδείγματα ειδικά του παπουτσιού. Ήμασταν μια χώρα που εξήγαγε πάνω από δεκαοκτώ εκατομμύρια ζευγάρια παπούτσια το χρόνο. Αυτήν τη στιγμή εισάγουμε πάνω από είκοσι χιλιάδες ζευγάρια παπούτσια το χρόνο. Πριν από δέκα-δώδεκα χρόνια σ' αυτόν τον κλάδο δεν κάναμε εισαγωγές. Πριν το 1992 οι βιοτεχνίες στο παπούτσι πήγαιναν αρκετά καλά. Το ίδιο έγινε και με άλλες επιχειρήσεις.
Σύμφωνα με τα στοιχεία της Τράπεζας της Ελλάδος το 1999 -ακούστε διαφορές- οι μικρές επιχειρήσεις είχαν αύξηση των κερδών τους σε σχέση με το 1998, 3,2%. Οι μεσαίες επιχειρήσεις -η Τράπεζα κάνει αυτήν τη διάκριση και θεωρεί μεσαίες επιχειρήσεις αυτές που απασχολούν από δέκα μέχρι και πενήντα εργαζόμενους- είχαν 26% αύξηση των κερδών τους. Οι μεγάλες επιχειρήσεις, δηλαδή, αυτές που απασχολούν πάνω από πενήντα άτομα, είχαν αύξηση 32,7%. Είναι λογικό αυτό, όταν υπάρχει πληθώρα νομοθετικών ρυθμίσεων, που ευνοεί την κατάληψη της αγοράς από τις μεγάλες επιχειρήσεις.
Αυτό φαίνεται και από τα στοιχεία του ICAP του 1998-1999. Το 1,4 των επιχειρήσεων που ασχολούνται με το εμπόριο, συγκέντρωνε το 47% του τζίρου. Καταλαβαίνετε τι περιθώρια υπάρχουν για ένα μικρό επιχειρηματία που δραστηριοποιείται στο εμπόριο είτε των ρούχων είτε των παπουτσιών είτε οπουδήποτε αλλού θέλετε.
Ακόμη χειρότερη είναι η κατάσταση στην εμπορεία των τροφίμων. Εκεί το 70% του τζίρου συγκεντρώνεται στα super-market και στις μεγάλες επιχειρήσεις.
Αυτή ήταν η πορεία των μικρών επιχειρήσεων, όπως έλεγαν πολλοί, απολογητές βέβαια του θαύματος που έκανε η Νέα Δημοκρατία, η οποία μας έβαλε στην Ευρωπαϊκή Ένωση, μέχρι να προσαρμοστούν στην περίφημη εσωτερική αγορά το 1992. 
Όταν το αποτέλεσμα ήταν αρνητικό γι' αυτές τις επιχειρήσεις επινοήθηκε η Ο.Ν.Ε. Μαζί με την Ο.Ν.Ε. ήρθαν τα αντικειμενικά κριτήρια στη φορολόγηση και ήρθε μετά ουσιαστικά η αντικειμενικοποίηση του Φ.Π.Α. Θα σας πω ένα χαρακτηριστικό παράδειγμα: Δύο ζαχαροπλαστεία έχουν την ίδια έκταση και βρίσκονται στην ίδια περιοχή με απόσταση εκατό μέτρων το ένα από το άλλο. Το ένα μπορεί να είναι γεμάτο συνέχεια και το άλλο να μην έχει καθόλου πελατεία και μπορεί να πληρώνουν την ίδια εφορία. Αυτά ήταν τα λεγόμενα αντικειμενικά κριτήρια.
Τώρα, έρχεστε και τους λέτε ότι για τις ανέλεγκτες υποθέσεις με βάση την πενταετία θα ελέγξετε το Φ.Π.Α. που έχουν αποδώσει αυτές οι επιχειρήσεις και αν αυτός δεν βρεθεί συνώνυμος με τη φορολογία που πλήρωσαν με τα αντικειμενικά κριτήρια -δεν καθόρισαν αυτοί τι θα πληρώσουν, αλλά το κράτος καθόρισε τι θα πληρώσουν- ότι με τόσο τζίρο που αποδίδουν με τα αντικειμενικά κριτήρια, πρέπει να έχουν αποδώσει και τόσο Φ.Π.Α. Δεν έχουν αποδώσει το Φ.Π.Α., να το φέρουν τώρα πίσω.
Εδώ δεν πρόκειται περί εμπαιγμού που γίνεται -θα μιλήσω μετά και για τα περίφημα προγράμματα για τις πρωτοβουλίες από την Ευρωπαϊκή Ένωση- αλλά πρόκειται πραγματικά για ένα διωγμό σε αυτούς τους ανθρώπους που είχαν και έχουν τη θέληση να συνενώσουν τις δυνάμεις τους. Εδώ έχουμε αντικίνητρα για να μην συνενωθούν είτε σε ομόρρυθμες-ετερόρρυθμες οικογενειακές μικρές επιχειρήσεις είτε σε συνεταιρισμούς. 
Διατηρείτε ακόμη τη φορολογία στους συνεταιρισμούς στο 35%, το οποίο είχε καθοριστεί πριν από αρκετά χρόνια, κατεβάζετε τη φορολογία των Ε.Π.Ε, οι οποίες κερδίζουν σίγουρα πολύ περισσότερα και από τη δομή τους και από την οργάνωσή τους και από τα πλεονεκτήματα τα οποία έχουν απέναντι στο συνεταιρισμό και διατηρείτε το 35%, διατηρείτε το 25% στις οικογενειακές εκμεταλλεύσεις. Ουσιαστικά πρόκειται περί διπλής φορολογίας: Μία στο προσωπικό εισόδημα του εταίρου στην ομόρρυθμη και ετερόρρυθμη εταιρεία και μία σαν εταιρεία. Θα μου πείτε ότι το ίδιο κάνετε και στις Ε.Π.Ε. και στις Ανώνυμες Εταιρείες, δεν είναι όμως το ίδιο πράγμα οι Ανώνυμες Εταιρείες με τις ετερόρρυθμες και τις ομόρρυθμες εταιρείες.
Επαίρεσθε ακόμα και σε αφίσες ότι μειώσατε τον πληθωρισμό. Καλά κάνετε, αλλά που είναι η αναλογία των επιτοκίων σήμερα με βάση τον πληθωρισμό;
Λέτε ότι σημειώσατε τον πληθωρισμό 3,5% και τα επιτόκια από το 30% στο 8% έως 9%. Όταν όμως ο πληθωρισμός ήταν 30% πλήρωναν επιτόκια 30%. Ποια είναι η διαφορά; Δικαιολογείται να είναι τα επιτόκια τώρα τρεις και τέσσερις φορές πάνω από τον πληθωρισμό; Γι' αυτό λέμε ότι πέρα από τη φορολογική καταδίωξη υποφέρουν και από τα βαριά επιτόκια στα οποία δεν μπορούν να ανταποκριθούν. 
Στο προηγούμενο νομοσχέδιο συζητούσαμε για τον 84/84 και για τα εμπόδια που δήθεν έβαζε στις μικρομεσαίες επιχειρήσεις. Τώρα τον χρησιμοποιείτε για να δώσετε μεγαλύτερη ασυδοσία και άλλες άδειες στις βιομηχανίες στην Αθήνα. Γι' αυτό χρησιμοποιήσατε τους μικρομεσαίους που σε μία αρκετά μεγάλη γκάμα τους έχετε να λειτουργούν παράνομα. Αυτήν την παρανομία δεν την χρησιμοποιείτε για να προστατέψετε το περιβάλλον, αλλά για να τους έχετε ομήρους. Γι' αυτό δεν δίνετε οριστικές άδειες. Και με το καινούριο νομοσχέδιο πάλι τα ίδια προβλέπετε. Τους δίνετε μία μεταβατική περίοδο για να προσαρμοστούν στα νέα κριτήρια για την υπποδύναμη κλπ.
Δεν είναι σωστή η τακτική που χρησιμοποιείτε. Ούτε είναι σωστή η τακτική που χρησιμοποιείτε για τα λεγόμενα βιοτεχνικά πάρκα που θα μπορούσαν να προστατέψουν τις μεγάλες πόλεις. Εμείς δεν ισχυριζόμαστε ότι δεν δημιουργούν προβλήματα ειδικά στις μεγάλες πόλεις οι μικροβιοτεχνίες. Δεν λέμε ναι να γίνονται όπου νάναι. Δεν βλέπουμε όμως και καμία προσπάθεια από την Κυβέρνηση να κάνει αυτήν την κίνηση, ώστε να μπορέσουν να ανταποκριθούν. Ξεπουλήσατε την ΕΤΒΑ, τις βιομηχανικές ζώνες και τα βιοτεχνικά πάρκα θα τα κάνουν οι ιδιώτες. Έτσι κανένας από αυτούς που μιλάμε δεν θα μπορέσει να ανταποκριθεί σε αυτές τις δυσβάσταχτες υποχρεώσεις. 
Υπάρχει ακόμα το μεγάλο πρόβλημα της ασφάλισης των μικροεπιχειρηματιών. Βέβαια δεν είναι δική σας αρμοδιότητα, αλλά ήδη θα έπρεπε να έχει εκδοθεί το προεδρικό διάταγμα που θα όριζε τις υποχρεώσεις προς το νέο οργανισμό στον οποίο ασφαλίστηκαν μετά την ενοποίηση του ΤΕΒΕ, του ΤΣΑ και του ΤΑΕ από το τέλος του 1999. Κυκλοφόρησε δε αναλογιστική μελέτη που λέει ότι πρέπει να αυξηθούν οι εισφορές κατά 68% και να μειωθούν οι συντάξεις κατά 38%. Δεν λέω ότι σας δεσμεύει η αναλογιστική μελέτη, αλλά γιατί να μην υποψιαστούμε ότι πάτε να προϊδεάσετε και να συνεχίσετε στα ασφαλιστικά όπως τουλάχιστον τα ψήφισε η Νέα Δημοκρατία, ενώ λέγατε ότι θα τα καταργήσετε. Έτσι ουσιαστικά μειώνεται η κατώτερη σύνταξη αυτών που ασφαλίστηκαν μετά το 1993 στο 63%. Δηλαδή οι 110.000 που είναι η κατώτερη του ΤΕΒΕ θα γίνουν 70.000 γι' αυτούς που ασφαλίστηκαν μετά το 1993.
Νομίζω λοιπόν ότι πάτε να προϊδεάσετε τους επιχειρηματίες πριν από τον κοινωνικό διάλογο -διάλογο απάτης τον λέμε εμείς- που πάτε να ανοίξετε. Βέβαια στη ΓΕΣΕΒΕ την πλειοψηφία την έχει το ΠΑΣΟΚ. Όμως έχει απορρίψει αυτήν την τακτική σας στον κοινωνικό διάλογο και σας κατήγγειλε με ψήφισμά της. 
Είναι θέμα δικό τους πώς θα αντιδράσουν, αλλά νομίζω πως έχουν κάθε δικαίωμα να είναι καχύποπτοι σ' αυτά που τους έχετε τάξει,.
Και έρχομαι τώρα στα προγράμματα και τις πρωτοβουλίες. Έχω μπροστά μου έναν απολογισμό των προγραμμάτων των μεσαίων επιχειρήσεων από τη γενική γραμματεία της βιομηχανίας. Πρέπει να σας πω πως από τα διάφορα προγράμματα έχουν στο σύνολό τους ωφεληθεί τα έξι προηγούμενα χρόνια από το Β΄ Κοινοτικό Πλαίσιο Στήριξης έξι εννιακόσιες επιχειρήσεις από τις οποίες οι εξακόσιες πενήντα δύο είναι με βάση τον αναπτυξιακό νόμο και επιχορηγήθηκα με 242,5 εκατομμύρια δραχμές, ένα ποσοστό της τάξης των 440 δισεκατομμύρια δραχμές που πήγε σε προγράμματα και πρωτοβουλίες και ένα 40% που πήγε με τον αναπτυξιακό νόμο.
Τώρα χαρακτηριστικό παράδειγμα είναι οι γυναίκες που το διατυμπανίσατε στις τηλεοράσεις και όλο και όλο εκατόν ενενήντα εννέα γυναίκες πήραν 6 δισεκατομμύρια δραχμές. Αυτό είναι το μεγάλο κατόρθωμα που επιχορηγήσατε στις γυναίκες να γίνουν επιχειρηματίες. Επίσης, οκτακόσιοι πενήντα δύο νέοι σε έξι χρόνια πήραν επιδοτήσεις 16 δισεκατομμύρια δραχμές για να εγκαταστήσουν νέες επιχειρήσεις. Αν είναι δυνατόν να στηθούν οκτακόσιες πενήντα δύο νέες επιχειρήσεις με μια επιχορήγηση 16 δισεκατομμυρίων δραχμών. Έχει κάποια άλλα που θα τα καταθέσω στα Πρακτικά. 
Τέλος, νομίζω, ότι η πολιτική σας συρρικνώνει αυτές τις επιχειρήσεις, τις εκτοπίζει από την αγορά με τα προνόμια που δίνετε στο μεγάλο κεφάλαιο και σ' αυτούς πλέον εμείς απευθυνόμαστε, γιατί στην Κυβέρνηση νομίζουμε ότι δεν υπάρχει δρόμος επιστροφής, έχει επιλέξει το δρόμο που επιβάλλουν οι μεγάλες επιχειρήσεις που θα έρθει και σε αυτούς η σειρά. Ήδη ο σύλλογος των super market διαμαρτύρεται για την οδηγία της Ευρωπαϊκής Ένωσης να επιτρέπεται η πώληση κάτω του κόστους κτήσης των προϊόντων, ήδη και αυτοί φοβούνται ότι θα έχουν προβλήματα από τα μεγάλα μονοπώλια και γι' αυτό θα λέμε ότι θα τους βρείτε αντιμέτωπους και έχουμε υποχρέωση να τους συμπαρασταθούμε και να γίνει κατανοητό και από τους άλλους ότι δεν είναι αυτοί οι φοροδιαφεύγοντες. Δεν είμαστε υπέρ αυτών, υπάρχουν τρόποι να φορολογηθούν και τους έχουν υποδείξει η ομοσπονδία τους και η συνομοσπονδία τους.
Κύριε Πρόεδρε, καταθέτω για τα Πρακτικά το πρόγραμμα των μικρομεσαίων επιχειρήσεων.
(Στο σημείο αυτό ο Βουλευτής κ. Σπυρίδων Στριφτάρης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΠΡΟΕΔΡΕΥΩΝ (Κωνσταντίνος Γείτονας): Ο κ.Τζέκης έχει το λόγο.
ΑΓΓΕΛΟΣ ΤΖΕΚΗΣ: Πολύ σωστά, κύριε Πρόεδρε, ο εισηγητής μας είπε ότι σκόπιμα δεν γίνεται ο διαχωρισμός μεταξύ των μικρών και μεσαίων επιχειρήσεων. Και αυτό λέγεται και από της Κυβέρνησης αλλά και από την πλευρά της Ευρωπαϊκής Ένωσης γιατί υπάρχουν διαφορετικά κριτήρια προσέγγισης από διάφορες υπηρεσίες του κράτους.
Θα σας πω τώρα για το χρηματοπιστωτικό σύστημα πώς προσεγγίζει τη μικρή και τη μεσαία επιχείρηση σε σχέση με τη μεγάλη. Βέβαια υπάρχουν και νομικές μορφές και δύο είναι αυτές: Μια είναι η ανώνυμη εταιρεία και μία η εταιρεία περιορισμένης ευθύνης που είναι μεγάλες επιχειρήσεις και, δεύτερον, είναι οι προσωπικές, δηλαδή οι ατομικές, οι ομόρρυθμες και οι ετερόρρυθμες επιχειρήσεις. Πρόκειται για τη συντηρητική πλειοψηφία και πολλές από τις μεσαίες επιχειρήσεις. Αυτή η νομική μορφή έχει και άλλα χαρακτηριστικά όπως η είσοδος στο Χρηματιστήριο Αθηνών όπως και στο Χρηματιστήριο που θα ανοίξει για τις μεσαίες επιχειρήσεις τον ΝΕΧΑ και βλέπουμε πως μπαίνουν κριτήρια που ευνοούν τις μεσαίες αλλά και τις μεγάλες επιχειρήσεις από την πλευρά του κράτους.
Και βέβαια το κράτος το ίδιο έχει και άλλα συστήματα, μέσα από τα οποία βλέπουμε και παρατηρούμε την άνιση μεταχείριση των μικρών και μεσαίων επιχειρήσεων, όπως είναι το φορολογικό σύστημα, αλλά πολύ περισσότερο και η χρηματοδότηση.
Για τη χρηματοδότηση, λοιπόν, κύριε Πρόεδρε, θέλω να τονίσω ότι το χρηματοπιστωτικό σύστημα αποτελεί ένα συστατικό στοιχείο του καπιταλιστικού συστήματος και δεν μπορεί κατά καμία περίπτωση να λειτουργήσει προς όφελος της μικρής αλλά και μεσαίας επιχείρησης. Οι λόγοι είναι πολλοί. Να αναφέρω ορισμένους:
Πρώτον, το χρηματοπιστωτικό σύστημα χρειάζεται υψηλά κέρδη για να μπορεί να αυτοτροφοδοτηθεί το ίδιο. Θέλει δηλαδή ένα γρήγορο και υψηλό και ασφαλές κέρδος. Τα αντικειμενικά προβλήματα, λοιπόν, των μικρών, αλλά και πολλών μεσαίων επιχειρήσεων καθιστούν λιγότερο αποδοτικές για τα κέρδη του χρηματοπιστωτικού συστήματος και γι' αυτό οι μικρές επιχειρήσεις, αλλά και πολλές μεσαίες συναντούν από την πλευρά του τραπεζικού συστήματος υψηλά επιτόκια και δυσβάσταχτες εγγυήσεις. Έχουμε δηλαδή τόκους πολλαπλάσιους του πληθωρισμού, ακριβώς μπαίνουν και τζίρο, αν θέλετε, στην επιχείρηση προκειμένου να δανειοδοτήσουν μια μικρή επιχείρηση και κατ' αυτόν τον τρόπο αποκλείουν το μεγαλύτερο ποσοστό των μικρών και μεσαίων επιχειρήσεων. Άλλωστε δεν είναι τυχαίο ότι αν παρατηρήσουμε οι τράπεζες βγάζουν στο σφυρί περιουσιακά στοιχεία των μικρών επιχειρήσεων ιδιοκτητών και καταλαβαίνουμε, λοιπόν, όλοι μέσα από αυτόν τον κυκεώνα των δημοπρασιών κατά πόσο στηρίζει η Κυβέρνηση με το χρηματοπιστωτικό σύστημα τους μικρομεσαίους και τις ατομικές, αν θέλετε, επιχειρήσεις.
Δεύτερον, το χρηματοπιστωτικό σύστημα επεμβαίνει και στο ζήτημα του ανταγωνισμού με κατεύθυνση βέβαια και της Κυβέρνησης και της Ευρωπαϊκής Ένωσης τόσο ανάμεσα σε διαφορετικές ομάδες του κεφαλαίου όσο ανάμεσα σε μεγάλες μεσαίες και μικρές επιχειρήσεις. 
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ-ΨΑΡΟΥΔΑ) 
Και αυτό έχει μία λογική εξήγηση. Γιατί το τραπεζικό, το βιομηχανικό και το εφοπλιστικό πλέον κεφάλαιο αποτελούν το χρηματιστικό κεφάλαιο. Δηλαδή όλοι αυτοί οι μεγαλοεπιχειρηματίες είναι δεμένοι πλέον και με το χρηματοπιστωτικό σύστημα, άρα και μέσα από αυτό το σύστημα εκείνο που κάνουν είναι να ευλογούν οι ίδιοι τα γένια τους. Σε καμία περίπτωση βέβαια δεν θα δώσουν το δικαίωμα σε μια μικρομεσαία επιχείρηση να γίνει μεγάλη για να είναι ανταγωνίστρια προς τις δικές τους επιχειρήσεις. 
Αλλά να πάρουμε και ένα παράδειγμα. Αν δανειστεί μια μικρή επιχείρηση με τις δυσκολίες του ανταγωνισμού είναι αβέβαια η πώληση των προϊόντων, ώστε να γίνει και η εξόφληση του δανείου. Αν δεν μπορέσει, λοιπόν, να κάνει την εξόφληση του δανείου εκεί έρχονται οι τόκοι, οι ανατοκισμοί, με όλα τα συνεπακόλουθα. Και βέβαια το κράτος, όταν οφείλει σε κάποια ιστορική στιγμή να ενισχύσει τους μικρομεσαίους, βρίσκει τρόπο. 
Εγώ θα αναφέρω μόνο μια απόφαση όταν δεν είμαστε μέσα στην ΕΟΚ. Υπήρχε μία απόφαση η 197/1978. Είχε ορισμένα θετικά στοιχεία, δηλαδή χαμηλότοκα δάνεια, εγγύηση του δημοσίου και άλλα. Αλλά αυτό, όμως, γινόταν κάτω από την πίεση, την αυξημένη παρουσία δηλαδή των μικρών και μεσαίων επιχειρήσεων και βέβαια το ζήτημα ήταν ότι το κράτος σε εκείνη τη δοσμένη στιγμή ήθελε να δώσει κάποια προστασία στη μικρή και μεσαία επιχείρηση. Αυτά όμως, όπως καταλαβαίνουμε στα χρόνια που ακολούθησαν δεν ισχύουν και βλέπουμε βέβαια το κλείσιμο χιλιάδων μικρών και μεσαίων επιχειρήσεων. 
Υπάρχουν βέβαια και οι χρηματοδοτικές παρεμβάσεις και του κράτους και της Ευρωπαϊκής Ένωσης. Είναι αυτά που ανέφερε ο εισηγητής μας για τα περίφημα προγράμματα του Α΄, του Β΄ και του Γ΄ Κοινοτικού Πλαισίου Στήριξης, που και εκεί μπαίνουν κριτήρια προκειμένου βέβαια να έχουν κάποιο όφελος οι μικρές επιχειρήσεις, αν έχουν.
Και εδώ ακριβώς έχω την ανακοίνωσή σας για ένα καινούριο επιχειρησιακό πρόγραμμα -"ανταγωνιστικότητα" ονομάζεται- από το Γ΄ Κοινοτικό Πλαίσιο Στήριξης 41 δισεκατομμύρια για χρηματοδότηση τετρακοσίων πενήντα μικρομεσαίων επιχειρήσεων. Και τα κριτήρια, βέβαια που μπαίνουν αυτομάτως βγάζουν απέξω τη συντριπτική πλειοψηφία των μικρών και των μεσαίων επιχειρήσεων. Να, λοιπόν, πού πηγαίνει ο πακτωλός αυτός των χρημάτων από την Ευρωπαϊκή Ένωση, ποιοι τον καρπώνονται και βέβαια σε καμιά περίπτωση τα χρήματα δεν πηγαίνουν για να προστατεύσουν τις μικρές επιχειρήσεις.
Εμείς πιστεύουμε ότι μπορεί να ακολουθηθεί μια άλλη πολιτική για το ζήτημα της χρηματοδότησης. Χρειάζεται βέβαια χρηματοδότηση χαμηλότοκη και επιδοτούμενη αν θέλετε. Αλλά θα πρέπει, όμως, να τη δούμε και μέσα στα πλαίσια μιας άλλης πολιτικής. Η δική σας πολιτική είναι εμφανέστατη, δεν θέλει σε καμία περίπτωση τη στήριξη της μικρής και μεσαίας αγροτιάς στην πόλη και στο χωριό.
Για να γίνει αυτό μιλάμε για ένα τραπεζικό σύστημα που θα είναι κάτω από το δημόσιο έλεγχο και εμείς εδώ παρατηρούμε μεγάλες δημόσιες επιχειρήσεις να οδηγούνται και στον ιδιωτικό τομέα μέσα από εξαγορές μέσα από συγχωνεύσεις και μέσα αν θέλετε στα πλαίσια του ανταγωνισμού, είτε του εθνικού είτε του περιφερειακού αλλά και παγκόσμια. 
Να υπάρχει, δεύτερον, μια κλαδική πολιτική, γιατί επιτέλους αν θέλετε να στηρίξετε τη μικρή ιδίως αλλά και τη μεσαία επιχείρηση θα πρέπει να προωθήσετε τέτοια κριτήρια για να προχωρήσει η συνεταιριστικοποίηση των μικρομεσαίων επιχειρήσεων. Και σε αυτό το σημείο βέβαια βλέπουμε ότι δεν είναι στους στόχους σας αυτή η πολιτική, δεν είναι και μέσα αν θέλετε στις κατευθύνσεις της Ευρωπαϊκής Ένωσης. Αυτά λέει η δική σας η πολιτική η νεοφιλελεύθερη. Έχουμε ελεύθερη αγορά και εκεί όποιος είναι ικανός θα ζήσει. Άλλωστε το ίδιο είπε και ο νυν Υπουργός Γεωργίας για τους μικρομεσαίους αγρότες. 
Πιστεύουμε, δηλαδή, ότι η βοήθεια μπορεί να δοθεί από ένα δημόσιο τομέα εκσυγχρονισμένο που να έχει αυτήν την κατεύθυνση. Εμείς πιστεύουμε όμως ότι για να γίνουν αυτά χρειάζεται και μια άλλη πολιτική, μια άλλη οικονομία. Γι΄ αυτό μιλάμε για τη λαϊκή οικονομία και μιλάμε βέβαια και για τη λαϊκή εξουσία. Είναι ζήτημα πλέον συμφέροντος ποιον θα εξυπηρετήσει η κυβερνητική σας πολιτική. Και εδώ έχετε πάρει όλα τα εύσημα του μεγάλου κεφαλαίου των επιχειρήσεων, έχουν διαμορφώσει και μονοπωλιακές καταστάσεις μέσα στη χώρα μας -ανέφερε αναλυτικά ο εισηγητής μας- άρα είναι δοσμένη η πολιτική σας βούληση που είναι με κάθε τρόπο στήριξη των μεγάλων επιχειρήσεων και δεν σας ενδιαφέρει το δράμα που ζουν χιλιάδες μικρές και μεγάλες επιχειρήσεις που έχουν οδηγήσει ακόμα και σε αυτοκτονίες μικρομεσαίους ιδιοκτήτες με όλα τα συνεπακόλουθα βέβαια που έχει αυτό το κοινωνικό δράμα.
Πιστεύουμε, δηλαδή, ότι μέσα από τις τρεις βασικές αυτές προτάσεις που κάνουμε μπορούν να δοθούν λύσεις στα οξυμένα προβλήματα των μικρομεσαίων επιχειρήσεων. Αλλά βέβαια και η Κυβέρνηση του ΠΑΣΟΚ όπως και η Νέα Δημοκρατία προσανατολισμένες στην κατεύθυνση εξυπηρέτησης του μεγάλου κεφαλαίου δεν θα βρείτε σε καμία περίπτωση τρόπους να ενισχύσετε τις μικρομεσαίες επιχειρήσεις.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Χουρμουζιάδης.
ΓΕΩΡΓΙΟΣ ΧΟΥΡΜΟΥΖΙΑΔΗΣ: Πάντοτε έχω στο μυαλό μου την τραγικότητα μιας τέτοιας συζήτησης, δηλαδή, από τη μία πλευρά να είναι κανείς υποχρεωμένος να αναφερθεί σε τεράστια προβλήματα που απασχολούν παραγωγικά στρώματα και από την άλλη να διαθέτει ένα χρόνο πάρα πολύ μικρό, ώστε να μην του δίνεται καθόλου η δυνατότητα να αναλύσει το πρόβλημα και απλώς να το περιγράψει. Έτσι και εγώ, κύριε Υπουργέ, θα περιορισθώ στην περιγραφή τριών στοιχείων που πιστεύω ότι συνιστούν το πρόβλημα των μικρομεσαίων. 
Το πρώτο από αυτά είναι ο χαρακτηρισμός "μικρομεσαίος". Είναι ένας χαρακτηρισμός που ακόμη ούτε γλωσσική επάρκεια έχει ούτε ιδεολογική αλλά και προπαντός δεν έχει οικονομική. Δηλαδή χαρακτηρίζουμε μια ομάδα, ένα κοινωνικό στρώμα συλλήβδην ως μικρομεσαίους και αυτό σημαίνει ότι μέσα σε αυτήν την ομάδα εντάσσονται επιχειρήσεις που μπορεί να έχουν από έναν εργαζόμενο μέχρι διακόσιους πενήντα. Απ΄ό,τι καταλαβαίνετε αυτός ο χαρακτηρισμός δεν είναι συμβατικός είναι ποιοτικός, έχει ποιοτικό χαρακτήρα γιατί όσους εντάσσονται μέσα σε αυτό τον χαρακτηρισμό τους αναγκάζει να λειτουργήσουν, να αντιμετωπίσουν τα προβλήματα ιδιαίτερα στη διαδικασία των χρηματοδοτήσεων με δυνατότητες σχεδόν ανύπαρκτες. 
Επομένως αυτός ο χαρακτηρισμός που μπορεί τελικά να μας θυμίζει αυτό που λέγαμε όταν ήμασταν παιδιά και θέλαμε να κατηγορήσουμε έναν φίλο και τον λέγαμε μικρομέγαλο ή μια φιλενάδα μας και τη λέγαμε αγοροκόριτσο, είναι ένας χαρακτηρισμός που δεν μπορεί να ανταποκριθεί στις ανάγκες αυτών των επιχειρήσεων.
Χρειάζεται λοιπόν μια ριζική αλλαγή στον τομέα αυτόν. Χρειάζεται πρώτα από όλα η θέσπιση συγκεκριμένων κινήτρων που θα δημιουργήσουν και θα υποστηρίξουν τη λογική των συνεταιριστικών πρωτοβουλιών, μια λογική που θα βοηθήσει πολλούς μικρούς τελικά να συναποτελέσουν έναν μεσαίο. Βαθιές τομές, λοιπόν, χρειάζονται αυτά τα θέματα που δεν θα περιορίζονται στην περιγραφή μιας αναποτελεσματικής πολιτικής αλλά θα οδηγούν σε οργανωτικούς εκσυγχρονισμούς που θα λύνουν τα προβλήματα του κλάδου με βάση βέβαια πάντα τους κανόνες μιας δίκαιης πολιτικής, μιας φιλολαϊκής πολιτικής και βέβαια με τους κανόνες μιας οικονομικής αντικειμενικότητας. 
Ένα δεύτερο στοιχείο -πρόβλημα είναι αυτό που επίσης έχει έναν περιγραφικό τίτλο και αρκετά γοητευτικό, τα βιοτεχνικά πάρκα. Είναι λοιπόν και αυτό ένα πρόβλημα που οδηγεί τους μικρούς του κλάδου σε μία συνεχή υποβάθμιση, όχι μόνο στον τομέα της οικονομικής επιβίωσης μιας τέτοιας επιχείρησης, αλλά και σε εκείνο της ποιοτικής πτώσης των παραγόμενων προϊόντων. Αυτό δηλαδή είναι το πρόβλημα της χωροοργάνωσης των δραστηριοτήτων αυτού του κοινωνικού στρώματος. Και το πρόβλημα αυτό βέβαια σχετίζεται με τη σωστή χωρική ένταξη των επιχειρήσεων αυτών σε χώρους όπου και η λειτουργία τους θα αντιμετωπίζεται μέσα σε συνθήκες μιας πραγματικής ανάπτυξης, αλλά και η σχέση καταναλωτών και βιοτεχνίας, -άρα η σωστή διακίνηση και προβολή των προϊόντων- θα γίνεται απρόσκοπτα και δεν θα ωφελεί μόνο τους μεσαίους, που τελικά θα γίνονται όλο και πιο μεγάλοι σε βάρος των μικρών.
Το θέμα αυτό φυσικά σχετίζεται με τη δημιουργία και τη σωστή λειτουργία των βιοτεχνικών πάρκων. Αυτά όμως θα γίνουν με βάση ποιους σχεδιασμούς και ποια ολοκληρωμένα ρεαλιστικά προγράμματα που θα αντιμετωπίζουν καθολικά τα προβλήματα του κλάδου; Φυσικά οι σχετικές νομοθετικές ρυθμίσεις για βιώσιμες αναπτύξεις και αειφόρες βελτιώσεις αναφέρονται και στο πρόβλημα αυτό, των βιοτεχνικών πάρκων. Φοβούμαι όμως πως η αναφορά είναι απλώς περιγραφική. Περιγράφει προθέσεις και δεν προοιωνίζει καμία πραγματοποίηση.
Στην Αττική, σε αυτό το λεκανοπέδιο της κόλασης και του αναπτυξιακού μαρασμού, αυτό που ένα τραγούδι πολύ εύστοχα λέει "φαιό νταμάρι" νομίζουμε πως το παιχνίδι είναι χαμένο. Στη Θεσσαλονίκη όπου να είναι χάνεται και εκεί. Μόνο η απελπισία μεγαλώνει και οι νεοπλασματικές υποσχέσεις της Κυβέρνησης ότι το πρόβλημα θα λυθεί, αλλά δεν πρόκειται να λυθεί.
Και το τελευταίο στοιχείο-πρόβλημα που θα ήθελα να περιγράψω και να υπογραμμίσω ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα χρησιμοποιήσω, κυρία Πρόεδρε, και το χρόνο της δευτερολογίας μου.
... είναι το πρόβλημα της μορφής, με ποια μορφή τελικά θα μπορούν να οργανωθούν αυτές οι περίφημες μικρομεσαίες επιχειρήσεις. Ενθυμούμαι τον παλιό ΕΟΜΜΕΧ, που τελικά έκανε μία προσπάθεια, φρόντιζε γι' αυτές τις μικρομεσαίες και τους έδινε και ένα χαρακτήρα. Δεν τους υποστήριζε μόνο στην παραγωγική τους προσπάθεια, αλλά τους έδινε και ένα χαρακτήρα και έτσι τους απομάκρυνε από αυτό τον ασαφή χαρακτηρισμό του μικρομεσαίου. 
Λοιπόν αυτό το πρόβλημα σχετίζεται και με τον τρόπο που οι ελληνικές βιοτεχνίες θα αντιμετωπίζονται θεσμικά, ας χρησιμοποιήσω αυτήν τη λέξη. Ποια όργανα, δηλαδή, θα αντιμετωπίζουν τα προβλήματά τους, ποιοι μηχανισμοί θα εξασφαλίζουν τις δίκαιες και ορθολογικές χρηματοδοτήσεις, ποια μορφή θα πρέπει να πάρει η ανάπτυξή τους, ώστε από τη μια μεριά να διατηρούν τη σχέση τους με παρόμοιες παραδοσιακές μορφές και από την άλλη να έχουν υποκειμενικά τις δυνατότητες για να αντιμετωπίζουν αποτελεσματικά την πρόκληση και τις επιθετικές εισβολές στο χώρο τους των μεγάλων συγχωνευμένων τεράτων της πρωτογενούς παραγωγής αλλά και της μεταποίησης ακόμα. Και τα προβλήματα αυτά ασφαλώς κύριε Υπουργέ, δεν λύνονται αποκλειστικά και μόνο στο όνομα του ανταγωνισμού, στο όνομα μιας σύγκρουσης με άλλα λόγια, που σε καμιά περίπτωση δεν μπορεί να οδηγήσει στη νίκη τους μικρούς. Αυτούς τους μικρούς που κουβαλούν στις πλάτες τους άδικα αντικειμενικά κριτήρια, φορολογικές επιβαρύνσεις εξόντωσης, επιδοτήσεις ανύπαρκτες και τελικά την κρατική φροντίδα σε βαθμό μάλλον εγκληματικής ανεπάρκειας.
Και για να δραματοποιήσω λίγο την τοποθέτησή μου, θα έλεγα πως οι γνωστές μυθικές σφεντόνες των μικρών Δαυίδ δυστυχώς, κυρία Πρόεδρε, δεν λειτουργούν μέσα στις συνθήκες ενός άκρατου παγκοσμιοποιημένου καπιταλισμού. Και δεν λειτουργούν όχι μόνο γιατί οι σφεντόνες χάνουν τη δύναμή τους -πάντοτε είναι όπλα δυνατά- αλλά γιατί, όπως φαίνεται, η Κυβέρνησή μας έχει πάρει την απόφασή της να σταθεί με το μέρος του Γολιάθ και όχι του Δαυίδ.
Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο συνάδελφος κ. Νικόλαος Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
Θα σταθώ στο φορολογικό μέρος της επερώτησης, κύριοι Βουλευτές. Είναι γνωστό ότι η χώρα μας έχει ένα από τα πιο σκληρά ταξικά φορολογικά συστήματα. Και δεν θα μπορούσε να είναι διαφορετικά, γιατί ο οικονομικός και κοινωνικός ρόλος που παίζουν οι φόροι σε μια χώρα καθορίζεται από το κοινωνικό σύστημα που έχει αυτή η χώρα. Οι φόροι στον καπιταλισμό, όπως βλέπουμε και στην πατρίδα μας, παίζουν ρόλο αναδιανεμητικό υπέρ του μεγάλου κεφαλαίου. Αποτελούν δηλαδή, κύριοι συνάδελφοι, ένα δεύτερο μέσο εκμετάλλευσης των εργαζομένων και αύξησης του πλούτου της κεφαλαιοκρατίας.
Κύριοι Βουλευτές, τα έχουμε πει κατ' επανάληψη, θα τα πούμε και σήμερα. Το φορολογικό σύστημα επιτρέπει πάνω από το μισό του ΑΕΠ να βρίσκεται εκτός φορολογίας. Επίσης διευκολύνει ώστε να κυριαρχεί ο χρηματιστηριακός τζόγος, οι παρασιτικές τοκογλυφικές δραστηριότητες, η νόμιμη φοροδιαφυγή των τραπεζών, ένα φορολογικό σύστημα δηλαδή που κάνει τη χώρα μας να είναι κόλαση για τους φτωχούς και μικρομεσαίους επιχειρηματίες και από την άλλη μεριά ένας μεγάλος παράδεισος για τους εφοπλιστές, τους βιομηχάνους, τους τραπεζίτες και τους υπόλοιπους μεγαλοεπιχειρηματίες, οι οποίοι θα πρέπει να τονίσουμε ότι έχουν πάνω από 3,5 τρισεκατομμύρια στις ελβετικές και άλλες τράπεζες, ποσά δηλαδή τα οποία κατ' έτος αυξάνουν.
Κύριοι Βουλευτές, θα ήθελα να πω πως αυτό το ταξικό, φορολογικό σύστημα εφαρμόζεται στους μικρομεσαίους όλα αυτά τα χρόνια. Είναι γνωστό φυσικά το τι γίνεται γενικότερα. Θα πω όμως δυο λόγια. 
Κυρία Πρόεδρε, μόνο το 14% των εσόδων του προϋπολογισμού προέρχεται από τα μεγάλα εισοδήματα. Όλο το υπόλοιπο το πληρώνουν οι μισθωτοί, οι συνταξιούχοι, οι μικρομεσαίες επιχειρήσεις, οι αγρότες. Το υπόλοιπο προέρχεται απ' αυτούς τους ανθρώπους που είναι τα πάγια υποζύγια. 
Πώς γίνεται η διανομή; Συσσωρεύουν αυτοί οι κύριοι της ολιγαρχίας περισσότερο πλούτο κατ' έτος, αυξάνεται η φτώχεια, αυξάνεται η ανεργία, αυξάνεται η εξαθλίωση. Οι μικρομεσαίοι δεν εξαιρούνται απ' αυτό το φορολογικό σφυροκόπημα που γίνεται στον ελληνικό λαό χρόνια τώρα. 
Η Κυβέρνηση μετά το 35%, μετά τις διαμαρτυρίες, μετά τις πιέσεις κλπ. λέει ότι θα εφαρμόσει το λογιστικό προσδιορισμό των εσόδων των μικρομεσαίων επιχειρήσεων και ότι θα φορολογούνται μ' αυτά. Ο λογιστικός όμως προσδιορισμός έγινε έξωλογιστικός. Έτσι οι μικρομεσαίοι επιχειρηματίες κρατάνε τα βιβλία τους, πάνε και τα καταθέτουν για να φορολογηθούν, έρχεται όμως ο έφορος και τους λέει: " Όχι, δεν αναγνωρίζονται αυτά, έχεις τόσα έσοδα, πλήρωσε με βάση αυτά".
Δεύτερο τερτίπι. Μετά από τρία χρόνια λέει "θα κάνουμε έλεγχο στα μη ελεγχθέντα βιβλία των επιχειρήσεων". Μα, αφού έκανες έλεγχο και με φορολόγησες με αντικειμενικά κριτήρια, γιατί τώρα θα με ξαναφορολογήσεις; Και λένε: "Όχι, αυτός είναι εξωλογιστικός έλεγχος. Εδώ δεν έχουμε κατορθώσει να επισημάνουμε όλα τα έσοδά σας". Ξανά λοιπόν εξωλογιστικός έλεγχος, επιπλέον επιβάρυνση στους μικρομεσαίους.
Τρίτον, έχουμε την αντικειμενικοποίηση του ΦΠΑ. Τι γίνεται με αυτό, κυρία Πρόεδρε; Μετά από τρία χρόνια, όπως λέει ο φορολογικός νόμος του 1999 που ψηφίσαμε, θα πηγαίνουν στις επιχειρήσεις και θα τους λένε "έλα εδώ, κατέβασε τα βιβλία σου για να φορολογηθείς. Δεν πλήρωσες σωστά. Θα πρέπει να καταβάλεις φόρο και για τα ενοίκια που απαλλάσσεσαι στις δαπάνες και για την υγεία και για τα ασφαλιστικά ταμεία και για έσοδα με τα οποία ζεις σαν επιχειρηματίας", τα οποία όμως σου καταχωρεί και με βάση το νόμο σαν δικαίωμα επιβίωσης. Και ξανά σ' αυτό ΦΠΑ. 
Επιτέλους, πότε θα σταματήσει όλη αυτή η επίθεση που γίνεται στους μικρομεσαίους;
Εμείς ξέρουμε, κυρία Πρόεδρε, ότι με αυτήν τη νεοφιλελεύθερη κυβέρνηση που κατευθύνεται από τις εντολές που έρχονται από την Ευρωπαϊκή Ένωση -και τα άλλα κόμματα στηρίζουν αυτήν την πολιτικής της Ευρωπαίκής Ένωσης, της ΟΝΕ, κλπ. - με αυτό το σύστημα οι μικρομεσαίοι δεν πρόκειται να βρουν ποτέ το δίκιο τους.
Χρειάζεται αγώνας, χρειάζεται αντίσταση για μια άλλη πολιτική, μια πολιτική όμως που δεν μπορεί να εφαρμόσει ούτε το ΠΑΣΟΚ ούτε η Νέα Δημοκρατία. Χρειάζεται ριζική ανατροπή αυτού του φορολογικού συστήματος και αυτό θα γίνει βέβαια με μια άλλη οικονομία, μια άλλη πολιτική, μια άλλη αντιμετώπιση με κοινωνικά κριτήρια. Χρειάζεται μια άλλη πολιτική που θα βλέπει τους εργαζόμενους αλλά και θα δουλεύει για τους εργαζόμενους. Θα επανέλθω στη δευτερολογία μου για να ολοκληρώσω αυτά που δεν πρόλαβα να πω, κυρία Πρόεδρε.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εξαντλήθηκε ο κατάλογος των επερωτώντων Βουλευτών.
Πριν σας δώσω το λόγο, κύριε Υφυπουργέ, θα ήθελα να κάνω μια ανακοίνωση προς το Σώμα.
Κυρίες και κύριοι συνάδελφοι, με την υπ' αριθμόν 5859/4720 από 19 Νοεμβρίου 2001 απόφαση του Προέδρου της Βουλής συγκροτήθηκαν οι προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές για τη Β΄ Σύνοδο της Ι΄ βουλευτικής περιόδου των εργασιών της Βουλής.
Το Σώμα εγκρίνει;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το Σώμα ενέκρινε.
Η σχετική απόφαση θα καταχωρισθεί στα Πρακτικά της σημερινής συνεδρίασης και θα κοινοποιηθεί στους ενδιαφερόμενους κυρίους Βουλευτές.
(Στο σημείο αυτό η Δ΄ Αντιπρόεδρος της Βουλής κα Άννα Μπενάκη Μπενάκη καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
ΒΟΥΛΗ ΤΩΝ ΕΛΛΗΝΩΝ
ΔΙΕΥΘΥΝΣΗ ΚΟΙΝΟΒΟΥΛΕΥΤΙΚΩΝ ΕΠΙΤΡΟΠΩΝ
Αθήνα, 19 Νοεμβρίου 2001

Πρωτ.: 5859
Αριθμ.
Διεκπ.: 4720
ΑΠΟΦΑΣΗ
ΘΕΜΑ: Σύσταση και συγκρότηση των Διαρκών Επιτροπών της Oλομέλειας της Βουλής

Ο ΠΡΟΕΔΡΟΣ
ΤΗΣ ΒΟΥΛΗΣ ΤΩΝ ΕΛΛΗΝΩΝ
Έχοντας υπόψη:
1. Τις διατάξεις του άρθρου 68 του Συντάγματος και των άρθρων 31, 32 και 33, σε συνδυασμό με το άρθρο 25 παρ. 9, του Κανονισμού της Βουλής,
2. τις έγγραφες υποδείξεις των Κοινοβουλευτικών Ομάδων καθώς και τις δηλώσεις των Ανεξάρτητων Βουλευτών, 
α π ο φ α σ ί ζ ο υ μ ε,
συνιστούμε τις προβλεπόμενες από τα άρθρα 31 και 32 του Κανονισμού της Βουλής Διαρκείς Επιτροπές της Ολομέλειας της Βουλής για την Β΄ Σύνοδο της Ι΄ Βουλευτικής Περιόδου, που συγκροτούνται ως ακολούθως:

ΕΠΙΤΡΟΠΗ ΜΟΡΦΩΤΙΚΩΝ ΥΠΟΘΕΣΕΩΝ
Αρμόδια για τα Υπουργεία:
α) Εθνικής Παιδείας και Θρησκευμάτων & β) Πολιτισμού
1. Ανθόπουλος Ιωάννης
2. Ασκητής Αθανάσιος
3. Βαλυράκης Ιωσήφ
4. Βαρδίκος Πυθαγόρας
5. Γεννηματά Φωτεινή (Φώφη) 
6. Γιαννάκης Ιωάννης 
7. Γιαννακόπουλος Ιωάννης
8. Γκαλήπ Γκαλήπ
9. Διαμαντίδης Ιωάννης
10. Θωμάς Γεώργιος 
11. Καστανίδης Χαράλαμπος
12. Κατσανέβας Θεόδωρος
13. Κατσέλη Ελεωνόρα
14. Κρεμαστινός Δημήτριος
15. Λαϊου Αγγελική
16. Λιάνης Γεώργιος 
17. Λιντζέρης Δημήτριος
18. Πάγκαλος Θεόδωρος
19. Παπαζώη Ελισάβετ
20. Παπούλιας Κάρολος
21. Σμυρλής -Λιακατάς Χρήστος 
22. Σχοιναράκη - Ηλιάκη Ευαγγελία 
23. Τσιλίκας Βασίλειος 
24. Τσουκάτος Θεόδωρος
25. Φασούλας Παναγιώτης
26. Φούρας Ανδρέας
27. Βλάχος Γεώργιος
28. Δαϊλάκης Σταύρος
29. Δεικτάκης Γεώργιος
30. Δημοσχάκης Θεοφάνης
31. Καλός Γεώργιος
32. Καρράς Κωνσταντίνος
33. Κατσιγιάννης Αθανάσιος
34. Κεφαλογιάννης Εμμανουήλ
35. Κόλλια - Τσαρουχά Μαρία
36. Κορκολόπουλος Βασίλειος
37. Μπέζας Αντώνιος
38. Ορφανός Γεώργιος
39. Παπαδόπουλος Μιχαήλ
40. Πάππας Βασίλειος
41. Πετραλιά - Πάλλη Φάνη
42. Σαλμάς Μάριος
43. Σπηλιόπουλος Αναστάσιος
44. Ταλιαδούρος Σπυρίδων
45. Τζαννετάκης Τζαννής 
46. Τσίπρας Βασίλειος 
47. Χαλκίδης Μιχαήλ
48. Χουρμουζιάδης Γεώργιος 
49. Κωνσταντόπουλος Νικόλαος
50. Ψαχαρόπουλος Γεώργιος
ΕΠΙΤΡΟΠΗ ΕΘΝΙΚΗΣ ΑΜΥΝΑΣ ΚΑΙ ΕΞΩΤΕΡΙΚΩΝ ΥΠΟΘΕΣΕΩΝ
Αρμόδια για τα Υπουργεία:
α) Εθνικής Άμυνας, β) Εξωτερικών, γ) Μακεδονίας - Θράκης & δ) Αιγαίου
1. Αθανασιάδης Αλέξανδρος
2. Ακριβάκης Αλέξανδρος
3. Αποστολάκης Δημήτριος
4. Αρσένης Γεράσιμος
5. Αυγερινός Παρασκευάς
6. Βαλυράκης Ιωσήφ
7. Γικόνογλου Μόσχος
8. Καψής Ιωάννης
9. Κοντογιαννόπουλος Βασίλειος
10. Κοτσώνης Θεόδωρος
11. Λαΐου Αγγελική
12. Λαλιώτης Κωνσταντίνος
13. Λεβογιάννης Νικόλαος
14. Μάτης Αθανάσιος
15. Νιώτης Γρηγόριος
16. Πάγκαλος Θεόδωρος
17. Παπαθεμελής Στυλιανός- ΄Αγγελος
18. Παπούλιας Κάρολος
19. Παπουτσής Χρήστος
20. Σκουλαρίκης Ιωάννης
21. Σπυράκη Χριστίνα
22. Σπυριούνης Κυριάκος
23. Τζανής Λεωνίδας
24. Τσεκούρας Ιωάννης
25. Φλώρος Νικόλαος
26. Χαραλαμπόπουλος Ιωάννης
27. Βαρβιτσιώτης Ιωάννης
28. Βαρίνος Αθανάσιος
29. Γιαννάκου Μαριέττα
30. Δήμας Σταύρος
31. Καλαντζάκου Σοφία 
32. Καμμένος Παναγιώτης (Πάνος)
33. Καραμανλής Αχιλλέας
34. Κεφαλογιάννης Ιωάννης
35. Κορτσάρης Νικόλαος
36. Λιάπης Μιχαήλ
37. Λυμπερακίδης Λεωνίδας
38. Μολυβιάτης Πέτρος
39. Μπακογιάννη Θεοδώρα
40. Παναγιωτόπουλος Γεώργιος
41. Παυλίδης Αριστοτέλης
42. Σκανδαλάκης Παναγιώτης
43. Σπηλιωτόπουλος Σπήλιος
44. Στυλιανίδης Ευρυπίδης
45. Φλωρίνης Αθηναίος
46. Χαϊτίδης Ευγένιος 
47. Κανέλλη Γαρυφαλλιά (Λιάνα) 
48. Κολοζώφ Ορέστης 
49. Δαμανάκη Μαρία
50. Καρατζαφέρης Γεώργιος 
ΕΠΙΤΡΟΠΗ ΟΙΚΟΝΟΜΙΚΩΝ ΥΠΟΘΕΣΕΩΝ
Αρμόδια για τα Υπουργεία:
α) Εθνικής Οικονομίας, β) Οικονομικών & γ) Περιβάλλοντος, Χωροταξίας και Δημοσίων Έργων
1. Αλαμπάνος Δημήτριος
2. Αρσένη Μαρία
3. Αρσένης Γεράσιμος
4. Γιαννακόπουλος Ιωάννης
5. Δασκαλάκης Γεώργιος
6. Διαμαντίδης Ιωάννης
7. Θωμόπουλος Ιωάννης
8. Κατσιλιέρης Πέτρος
9. Κολιοπάνος Θεόδωρος
10. Κουλούρης Κίμων
11. Κρητικός Παναγιώτης
12. Κωνσταντίνου Φλώρος
13. Λαλιώτης Κωνσταντίνος
14. Λουκάκης Εμμανουήλ
15. Μαγκούφης Χρήστος
16. Μακρυπίδης Ανδρέας
17. Μαντέλης Αναστάσιος
18. Μπεντενιώτης Εμμανουήλ
19. Παπαηλίας Ηλίας
20. Πιπεργιάς Δημήτριος
21. Σκουλαρίκης Ιωάννης
22. Σπηλιόπουλος Κωνσταντίνος
23. Σφυρίου Κοσμάς
24. Τσερτικίδης Παντελής
25. Φαρμάκης Νικόλαος
26. Χαραλαμπόπουλος Ιωάννης
27. Αλογοσκούφης Γεώργιος
28. Δήμας Σταύρος
29. Έβερτ Μιλτιάδης
30. Καλαντζής Γεώργιος
31. Καλλιώρας Ηλίας
32. Καραμανλής Αχιλλέας
33. Κασσίμης Θεόδωρος
34. Κούβελας Σωτήριος
35. Κωστόπουλος Δημήτριος
36. Λέγκας Νικόλαος
37. Μεϊμαράκης Ευάγγελος
38. Μητσοτάκης Κωνσταντίνος
39. Νικολόπουλος Νικόλαος
40. Παπαγεωργόπουλος Ελευθέριος
41. Παπαδημητρίου Ελισάβετ (΄Ελσα)
42. Ρεγκούζας Αδάμ
43. Σκρέκας Θεόδωρος
44. Τρυφωνίδης Γεώργιος
45. Τσιπλάκος Αριστείδης
46. Τσιτουρίδης Σάββας 
47. Γκατζής Νικόλαος 
48. Τζέκης 'Αγγελος 
49. Λαφαζάνης Παναγιώτης
50. Κεδίκογλου Βασίλειος
ΕΠΙΤΡΟΠΗ ΚΟΙΝΩΝΙΚΩΝ ΥΠΟΘΕΣΕΩΝ
Αρμόδια για τα Υπουργεία:
α) Υγείας και Πρόνοιας, β) Εργασίας και Κοινωνικών Ασφαλίσεων & γ) Μεταφορών και Επικοινωνιών
1. Βούλγαρης Αλέξανδρος
2. Βλασσόπουλος Ευάγγελος
3. Βλαχόπουλος Ηλίας
4. Βρέντζος Σταύρος
5. Γεννηματά Φωτεινή (Φώφη)
6. Γιαννόπουλος Ευάγγελος
7. Γρηγοράκος Λεωνίδας
8. Θωμόπουλος Ιωάννης
9. Καστανίδης Χαράλαμπος
10. Κίρκος Γεώργιος
11. Κοσσυβάκης Δημήτριος
12. Κουρουμπλής Παναγιώτης
13. Κρεμαστινός Δημήτριος
14. Λιντζέρης Δημήτριος
15. Ματζαπετάκης Στυλιανός
16. Μάτης Αθανάσιος
17. Παπαδέλλης Φραγκλίνος
18. Παπαϊωάννου Μιλτιάδης
19. Σαλαγιάννης Νικόλαος
20. Σκουλάκης Εμμανουήλ
21. Σμυρλής-Λιακατάς Χρήστος
22. Στρατηλάτης Νικόλαος
23. Σχοιναράκη - Ηλιάκη Ευαγγελία
24. Τσουκάτος Θεόδωρος
25. Φαρμάκης Νικόλαος
26. Χωρέμης Αναστάσιος
27. Αγγελόπουλος Νικόλαος
28. Αδρακτάς Παναγιώτης
29. Ανδρεουλάκος Απόστολος
30. Γιακουμάτος Γεράσιμος
31. Γιαννόπουλος Αθανάσιος
32. Γκελεστάθης Νικόλαος
33. Κακλαμάνης Νικήτας
34. Κιλτίδης Κωνσταντίνος
35. Κωνσταντόπουλος Γεώργιος
36. Μαντούβαλος Πέτρος
37. Μελάς Παναγιώτης
38. Μιχαλολιάκος Βασίλειος
39. Μπούρας Αθανάσιος
40. Παπαληγούρας Αναστάσιος
41. Παπανικολάου Ελευθέριος
42. Σπύρου Σπυρίδων
43. Τατούλης Πέτρος
44. Χατζηγάκης Σωτήριος
45. Χειμάρας Αθανάσιος
46. Χωματάς Ιωάννης 
47. Κοσιώνης Παναγιώτης 
48. Σκοπελίτης Σταύρος 
49. Αμπατζόγλου Γεώργιος
50. Μάνος Στέφανος
ΕΠΙΤΡΟΠΗ ΔΗΜΟΣΙΑΣ ΔΙΟΙΚΗΣΗΣ, ΔΗΜΟΣΙΑΣ ΤΑΞΗΣ ΚΑΙ ΔΙΚΑΙΟΣΥΝΗΣ
Αρμόδια για τα Υπουργεία:
α) Εσωτερικών, Δημόσιας Διοίκησης και Αποκέντρωσης, β) Δικαιοσύνης γ) Δημόσιας Τάξης & δ) Τύπου και Μέσων Μαζικής Ενημέρωσης
1. Ακριβάκης Αλέξανδρος
2. Αντωνακόπουλος Παναγιώτης
3. Αποστολάκης Δημήτριος
4. Βαϊνάς Ιωάννης
5. Βοσνάκης Χρήστος
6. Γιαννόπουλος Ευάγγελος
7. Γκούσκος Διονύσιος
8. Γρηγοράκος Λεωνίδας
9. Δαμιανάκης Ευτύχιος
10. Δασκαλάκης Γεώργιος
11. Ζαμπουνίδης Νικόλαος
12. Θωμά Μαρία
13. Ιωαννίδης Φοίβος
14. Κατσέλη Ελεωνόρα
15. Κοντομάρης Ευτύχιος
16. Κοτσώνης Θεόδωρος
17. Κουλούρης Κίμων
18. Λοβέρδος Ανδρέας
19. Λουκάκης Εμμανουήλ
20. Παπαγεωργίου Γεώργιος
21. Παπαηλίας Ηλίας
22. Παπαϊωάννου Μιλτιάδης
23. Τζανής Λεωνίδας
24. Τσεκούρας Ιωάννης
25. Τσιόκας Θεοχάρης
26. Φούρας Ανδρέας
27. Χωρέμης Αναστάσιος
28. Αναγνωστόπουλος Θεόδωρος
29. Βασιλείου Θεόφιλος
30. Γαρουφαλιάς Γεώργιος
31. Δαβάκης Αθανάσιος
32. Ζώης Χρήστος 
33. Κατσαρός Νικόλαος
34. Κατσίκης Θεόδωρος
35. Κεφαλογιάννης Ιωάννης
36. Λαμπρόπουλος Ιωάννης
37. Λυκουρέζος Αλέξανδρος- Λέων
38. Μακρή Ζωή (Ζέττα)
39. Μαρκογιαννάκης Χρήστος
40. Νεράντζης Αναστάσιος
41. Παπακώστα-Σιδηροπούλου Αικατερίνη
42. Παυλόπουλος Προκόπης
43. Πολύδωρας Βύρων
44. Πολύζος Ευάγγελος
45. Σπηλιωτόπουλος Αριστόβουλος (΄Αρης)
46. Τασούλας Κωνσταντίνος
47. Τσούρνος Γεώργιος 
48. Σκυλλάκος Αντώνιος 
49. Τζέκης ΄Αγγελος 
50. Κουβέλης Φώτιος
ΕΠΙΤΡΟΠΗ ΠΑΡΑΓΩΓΗΣ ΚΑΙ ΕΜΠΟΡΙΟΥ
Αρμόδια για τα Υπουργεία: α) Ανάπτυξης, β) Γεωργίας, γ) Εμπορικής Ναυτιλίας
1. Βαθειάς Ιωάννης
2. Βασιλακάκης Βασίλειος
3. Βοσνάκης Χρήστος
4. Γερανίδης Βασίλειος
5. Διαμαντής Κωνσταντίνος
6. Καρχιμάκης Μιχαήλ
7. Κατσιλιέρης Πέτρος
8. Καψής Ιωάννης
9. Κίρκος Γεώργιος
10. Κολιοπάνος Θεόδωρος
11. Κοντογιαννόπουλος Βασίλειος
12. Κοσσυβάκης Δημήτριος
13. Κρητικός Παναγιώτης
14. Κωνσταντίνου Φλώρος
15. Μεχμέτ Αχμέτ
16. Παπαγεωργίου Γεώργιος
17. Παπανικόλας Βασίλειος
18. Παπουτσής Χρήστος
19. Πιπεργιάς Δημήτριος
20. Σκουλάκης Εμμανουήλ
21. Στολίδης Σωτήριος
22. Στρατάκης Εμμανουήλ
23. Τσερτικίδης Παντελής
24. Τσιόκας Θεοχάρης
25. Φλώρος Νικόλαος
26. Χρυσανθακόπουλος Αλέξανδρος
27. Αγγελής Ανέστης
28. Βαρβιτσιώτης Μιλτιάδης
29. Βουλγαράκης Γεώργιος
30. Καλογιάννης Σταύρος
31. Καραμπίνας Κωνσταντίνος
32. Καρασμάνης Γεώργιος
33. Κοντός Αλέξανδρος
34. Λεονταρίδης Θεόφιλος
35. Λιάσκος Αναστάσιος
36. Μπασιάκος Ευάγγελος
37. Νάκος Αθανάσιος
38. Παναγιωτόπουλος Παναγιώτης (Πάνος)
39. Παπαδόπουλος Σταύρος
40. Παπαθανασίου Ιωάννης
41. Σαλαγκούδης Γεώργιος
42. Τζαμτζής Ιορδάνης (Δάνης)
43. Τσιαρτσιώνης Νικόλαος
44. Τσιπλάκης Κωνσταντίνος
45. Φουντουκίδου - Θεοδωρίδου Παρθένα
46. Φωτιάδης Ηλίας 
47. Ψωμιάδης Παναγιώτης 
48. Τσιόγκας Δημήτρος 
49. Στριφτάρης Σπυρίδων
50. Ξηροτύρη - Αικατερινάρη Ασημίνα 
Ο ΠΡΟΕΔΡΟΣ ΤΗΣ ΒΟΥΛΗΣ
ΑΠΟΣΤΟΛΟΣ ΧΡ. ΚΑΚΛΑΜΑΝΗΣ
Κοινοποίηση:
- Γραφείο κ. Προέδρου της Βουλής
- Γραφεία Κοινοβουλευτικών Ομάδων
- Αναφερόμενους κ.κ. Βουλευτές
- Διεύθυνση Κοινοβουλευτικών Επιτροπών")
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υφυπουργέ, έχετε το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριοι συνάδελφοι, η επερώτηση του Κ.Κ.Ε. είναι επίκαιρη και θα είναι διαχρονικά επίκαιρη για τα επόμενα χρόνια, διότι αυτό θέλουν οι εξελίξεις.
Εμείς προσπαθούμε να προσεγγίσουμε το θέμα στην Κυβέρνηση και με ευαισθησία και με γνώση και αυτό θα κάνω και σήμερα απαντώντας στα ερωτήματα που έχετε θέσει στην επερώτησή σας και ανεξαρτήτως του καταγγελτικού χαρακτήρα που είχε ο λόγος των συναδέλφων του Κ.Κ.Ε. Εμείς θέλουμε τη συνεργασία σε ένα τόσο καίριο θέμα. Πιστεύουμε ότι αν έχουμε θετικές παρατηρήσεις, θετικές συμβολές στη δική μας πολιτική, μπορούμε να τις καταγράψουμε. Ήδη πολλά από αυτά που έχετε πει είναι μέσα στη δική μας λογική και θα τα ακούσετε παρακάτω που θα τα αναλύσω, είτε έχουμε πάρει ήδη μέτρα είτε πρόκειται να πάρουμε στο άμεσο μέλλον. 
Όμως, πριν μιλήσουμε για τις μικρομεσαίες επιχειρήσεις, θα πρέπει, αγαπητοί συνάδελφοι, να έχουμε υπόψη και να αναφέρουμε πάντα το διεθνές περιβάλλον μέσα στο οποίο κινούμαστε. Το διεθνές περιβάλλον αλλάζει δραματικά. Περνά μια εποχή έντονης μεταβατικότητας, το τοπίο είναι ρευστό και θολό. Οι εξελίξεις πολλές φορές είναι απρόσμενες, δεν είναι προβλεπτές και αυτό πρέπει να το έχουμε υπόψη μας.
Μέσα σε αυτό το περιβάλλον ο ανταγωνισμός είναι μία από τις κύριες συνιστώσες. Καλώς, κακώς, σημασία έχει ότι ο ανταγωνισμός υπάρχει, είναι αμείλικτος και πολλές φορές είναι και βάρβαρος αλλά μέσα σε αυτήν τη διεθνή πραγματικότητα οφείλουμε να κινηθούμε. Δεν μπορούμε να ξεπεράσουμε μια πραγματικότητα. Το να περιγράφουμε μια άλλη πραγματικότητα η οποία θα μας άρεσε να υπάρχει αλλά δεν υπάρχει είναι μια ουτοπία, γι΄ αυτό ακριβώς η πολιτική μας κινείται μέσα σε ένα πραγματικό πλαίσιο, όπως εμείς το αντιλαμβανόμαστε φυσικά.
Ο ανταγωνισμός, όμως, δεν πλήττει μόνο τις μικρές επιχειρήσεις και εδώ θα πρέπει να κάνουμε μια διάκριση. Ο ανταγωνισμός πλήττει εξίσου και τις μεγάλες επιχειρήσεις. Κάθε μέρα στον Τύπο, στα ραδιόφωνα, στις τηλεοράσεις βλέπουμε ότι μια μεγάλη επιχείρηση απορροφήθηκε από μια μεγαλύτερη, γίνονται συνεργασίες και κλείσιμο μεγάλων επιχειρήσεων. Ταυτόχρονα παρατηρούμε ένα τέτοιο γεγονός και φαινόμενο και για τις μικρές επιχειρήσεις. Η διαφορά είναι ότι το αν απορροφηθεί μια μεγάλη επιχείρηση ή αν πτωχεύσει μια μεγάλη επιχείρηση δεν έχουμε άμεσα έντονα κοινωνικά φαινόμενα, ενώ αντίθετα όταν κλείνει μια μικρή επιχείρηση έχουμε ένα έντονο κοινωνικό πρόβλημα, το οποίο πολλές φορές είναι αξεπέραστο. Είναι το πρόβλημα του βιοπαλαιστή που βρίσκεται στη διπλανή πόρτα και γι αυτόν ακριβώς το λόγο πρέπει τα ζητήματα των μικρών επιχειρήσεων να τα αντιμετωπίζουμε με ιδιαίτερη ευαισθησία.
Επίσης πρέπει να λάβουμε υπόψη μας ένα άλλο στοιχείο. Η Ελλάδα δέχεται ένα διπλό ανταγωνισμό. Δέχεται έναν ανταγωνισμό από τα ανεπτυγμένα κράτη, όπου εκεί υπάρχουν προϊόντα επώνυμα, επιχειρήσεις μεγάλες, γιγαντιαίες, επιχειρήσεις οι οποίες έχουν συνεργασίες, έχουν τη δυνατότητα ενός πολύ μοντέρνου μάνατζμεντ, έχουν τη δυνατότητα καλύτερης οργάνωσης και ηλεκτρονικοποίησης όλων των λειτουργιών τους.
Έχουν προβάδισμα, έχουν το επώνυμο προϊόν και ξέρουμε ότι υπάρχει ψυχολογική μανία με τα επώνυμα προϊόντα, η οποία έχει κατακλύσει το κάθε νοικοκυριό, παντού σε όλον τον κόσμο. Από την άλλη πλευρά η ελληνική επιχείρηση μικρή και μεγάλη έρχεται να αντιμετωπίσει τον ανταγωνισμό από τις υπό ανάπτυξη χώρες, από τις χώρες της γειτονιάς μας, από χώρες μακρύτερα από τη δική μας, όπου εκεί επικρατεί το φθηνό κόστος, τα ανύπαρκτα εργατικά δικαιώματα, η μαύρη εργασία, η ανύπαρκτη κοινωνική ασφάλιση, οι άθλιες συνθήκες υγιεινής, ασφάλειας, οι απομιμήσεις, η λαθραία διακίνηση των προϊόντων. Άρα έχουμε να ανταποκριθούμε σ' αυτό το διπλό σφυροκόπημα.
Αυτή η εξέλιξη οπωσδήποτε δημιουργεί προβλήματα στις μικρομεσαίες επιχειρήσεις προβλήματα και επιπτώσεις σε όλο το μέγεθος και το φάσμα της ελληνικής οικονομίας. 
Τα στοιχεία της νέας οικονομίας είναι η γνώση ως καθοριστικός παράγοντας πλέον της οικονομικής ζωής, η ηλεκτρονικοποίηση των πάντων, η ευελιξία, η ταχύτητα αντίδρασης μιας επιχείρησης, αλλά και η ταχύτητα προσαρμογής, είναι η αυτοματοποίηση των πάντων, είναι η μείωση του κύκλου ζωής των προϊόντων, είναι η ευαισθησία στις οικονομικές συναλλαγές, είναι το ηλεκτρονικό κυβερνάν, το ηλεκτρονικό επιχειρείν, το ηλεκτρονικό εμπόριο, είναι οι νέες μορφές του επιχειρείν, είναι οι διεθνείς συμμαχίες και συνέργειες, είναι τα νέα προϊόντα που παράγονται καθημερινά και αδιάλειπτα, είναι η υπεργολαβία, η δικαιόχρηση, η αλματώδης ανάπτυξη των υπηρεσιών. Έχουμε αλματώδη αύξηση των προϊόντων που δεν διαθέτουν υλική βάση και μετατρέπονται σε υπηρεσίες. Έχουμε την από υλοποίηση πράξεων και στοιχείων της παραγωγικής διαδικασίας, το άνοιγμα των αγορών. Όλα αυτά κατακλύζουν τις οικονομικές σχέσεις και πρέπει να τα αντιμετωπίσουμε με γνώση και επίγνωση, την οποία νομίζω ότι διαθέτει η Κυβέρνηση. 
Ποια είναι η κατάσταση των μικρομεσαίων επιχειρήσεων. Η ένταξη στο ευρώ είναι μια μεγάλη υπόθεση για τη χώρα μας. Είναι μια μεγάλη υπόθεση για τις μικρές και μεσαίες επιχειρήσεις. Έχουμε ισχυρό νόμισμα, έχουμε νομισματική σταθερότητα, έχουμε προφύλαξη από οικονομικές κρίσεις και το ζήσαμε με την τελευταία απρόβλεπτη, τεράστια, παγκόσμια κρίση, όπου ελάχιστες επιπτώσεις είδαμε στην ελληνική οικονομία και δεν οφείλεται μόνο ότι είμαστε στη ζώνη του ευρώ, οφείλειται και στην ισχύ της δικής μας οικονομίας. Έχουμε την απόκτηση τεχνογνωσίας από συνεργασίες με πιο εξελιγμένες επιχειρήσεις. Έχουμε την αξιοποίηση προγραμμάτων της Ευρωπαϊκής Ένωσης και κοινή αντιμετώπιση της κρίσης των Μέσων Μαζικής Ενημέρωσης, καθώς η κρίση των Μέσων Μαζικής Ενημέρωσης δεν είναι ελληνικό φαινόμενο και όποιος το αντιμετωπίζει ως τέτοιο προφανώς δεν έχει πλήρη επίγνωση του τι συμβαίνει. Η κρίση των Μέσων Μαζικής Ενημέρωσης υπάρχει σε όλες τις οικονομίες και είναι από τα κύρια προβλήματα που καλείται να αντιμετωπίσει η Ευρωπαϊκή Ένωση. 
Επίσης, έχουμε δυνατότητα μέσα απ' αυτήν τη συνεργασία να έχουμε νέες εμπειρίες και νέες ευκαιρίες. Είναι προφανώς η ένταξή μας στη ζώνη του ευρώ ένα συγκριτικό πλεονέκτημα για την ελληνική επιχείρηση. Υπάρχει όμως κρίση στις μικρομεσαίες επιχειρήσεις η οποία είναι διεθνής και οφείλεται σε πάρα πολλούς λόγους, εκ των οποίων θα αναφέρω τους κυριότερους επιγραμματικά. Οφείλεται στο άνοιγμα των αγορών, στις μη προστατευμένες αγορές, στη γιγάντωση των μεγάλων επιχειρήσεων, στην τεχνολογική απογείωση, στους νέους τρόπους διοίκησης και οργάνωσης, στα νέα προϊόντα που παράγονται και προφανώς μια μεγάλη επιχείρηση έχει και τη δυνατότητα να παράξει πολύ πιο εύκολα ένα νέο προϊόν, αλλά και πολύ πολύ πιο εύκολα αυτό το προϊόν να το προωθήσει στη διεθνή αγορά.
Στην εσωστρέφεια που υπάρχει στη μικρή επιχείρηση, στα εμπόδια χρηματοδότησης, -το τονίσατε στην επερώτησή σας- στη μη δυνατότητα απόκτησης ικανών στελεχών. Μια μεγάλη επιχείρηση μπορεί να έχει μια μεγάλη γκάμα από ικανά στελέχη τα οποία να τη στηρίζουν σε αντίθεση με την μικρή επιχείρηση η οποία κυρίως στηρίζεται στον ιδιοκτήτή της. Στη μη δυνατότητα κατάρτισης διά βίου στελεχών και εργαζομένων, αλλά και των ίδιων των επιχειρηματιών στη μικρή επιχείρηση. 
Στη γραφειοκρατία που πλήττει τη μικρή επιχείρηση, στον αθέμιτο ανταγωνισμό που υπάρχει πολλές φορές από τη μεγάλη στη μικρή επιχείρηση. Όλα αυτά είναι γενικά χαρακτηριστικά για τα Μέσα Μαζικής Ενημέρωσης στην Ευρωπαϊκή Ένωση και χαρακτηρίζουν προφανώς και με ιδιαίτερη ένταση και τις μικρομεσαίες επιχειρήσεις στην Ελλάδα. 
Επιπλέον όμως η Ελλάδα έχει και ορισμένα χαρακτηριστικά. Έχουμε μια ιδιαίτερη εσωστρέφεια. Περνάμε μια μεταβατική περίοδο επίσης στην Ελλάδα. Αυτά δηλαδή που σήμερα αντιμετωπίζουμε εμείς ως πρόβλημα το αντιμετώπιζε μια μικρή επιχείρηση στην Ευρωπαϊκή Ένωση πριν από δεκαπέντε ή είκοσι χρόνια. Έχουμε τεχνολογική και ηλεκτρονική υστέρηση. Υπάρχει κακό επίπεδο οργάνωσης. Υπάρχει έλλειψη συνεργασίας με μεγάλες εταιρείες. Αυτό είναι ένα δομικό στοιχείο, ένα μειονέκτημα πάρα πολύ σημαντικό. Υπάρχει έλλειψη πείρας και αυτό οφείλεται στην ιστορική εξέλιξη της βιοτεχνίας και βιομηχανίας στην Ελλάδα. Δεν υπάρχει προσαρμοστικότητα όσο θα έπρεπε να υπάρχει στα νέα δεδομένα, αλλά υπάρχει και επιφυλακτικότητα απέναντι στα τεκταινόμενα στην Ευρωπαϊκή Ένωση. 
Επίσης δεν υπάρχει παιδεία για συνέργεια και συνενώσεις, αυτή που θα έπρεπε να υπάρχει. Όμως παρ' όλα αυτά στη χώρα μας μπορούμε να πούμε ότι υπάρχουν δύο κατηγορίες μικρών επιχειρήσεων δύο ταχυτήτων. Είναι αυτές που παραμένουν προσκολλημένες στο παλιό, σ' αυτό που υπήρχε. Και αυτό ίσως οφείλεται σε παραλείψεις της πολιτείας, σε ελλείψεις πληροφόρησης. Ίσως οφείλεται και στη δική τους αδυναμία να δουν αυτό που έρχεται, να μπορέσουν να προσαρμοστούν σ' αυτό. Υπάρχουν όμως και αυτές που πρωτοπορούν διεθνώς, δικές μας μικρές επιχειρήσεις.
Η πολιτική μας εδώ θα πρέπει να είναι μια συνολική πολιτική συνοχής για την κοινωνία μας, την οικονομία και τους επιχειρηματίες. Δεν μπορούμε να ακολουθήσουμε μόνο αυτούς που πηγαίνουν μπροστά, αλλά δεν μπορούμε να καθηλωθούμε και απ' αυτούς που δεν μπορούν να προσαρμοστούν στις εξελίξεις. Θα πρέπει με τα μέτρα μας, αυτά που θα σας ανακοινώσω ακολούθως, να προωθούμε τη μικρή επιχείρηση που πρωτοπορεί και ταυτόχρονα να στηρίζουμε εκείνη την επιχείρηση η οποία παρουσιάζει και εκδηλώνει προβλήματα προσαρμογής.
Θέλω να αναφέρω επίσης ότι οι μικρές επιχειρήσεις κατ' εξοχήν στηρίζουν την περιφερειακή ανάπτυξη. Και επειδή το ΠΑΣΟΚ και η κυβέρνησή του είναι ένα κόμμα και μια κυβέρνηση που πιστεύουν στην περιφερειακή ανάπτυξη και την υπηρετούν, γι' αυτόν το λόγο για μας οι μικρομεσαίες επιχειρήσεις αποκτούν μια ιδιαίτερη ευαισθησία και σημαντικότητα.
Υπάρχει ένας μύθος γύρω από τις επιχειρήσεις που ακούγεται και σ' αυτή την Αίθουσα και γράφεται πολλές φορές. Παρουσιάζεται η κατάσταση ως καταστροφή ότι κλείνουν συνεχώς οι μικρές επιχειρήσεις. Αυτό νομίζω ότι είναι ένας μύθος και θα σας αναφέρω τα στοιχεία. Βεβαίως κλείνουν επιχειρήσεις αλλά τα μεγέθη στην οικονομία είναι συγκριτικά. Θα πρέπει να δούμε πόσες ανοίγουν ταυτόχρονα και θα πρέπει επίσης να δούμε τι συμβαίνει στην Ελλάδα και τι συμβαίνει διεθνώς στις ανεπτυγμένες κοινωνίες.
Ακούστε παρακαλώ τα στοιχεία όπως παρουσιάζονται από τις επίσημες στατιστικές: 
Στην Ευρωπαϊκή Ένωση οι νεοεισερχόμενες κατ' έτος εταιρείες αποτελούν το 11% των επιχειρήσεων. Μιλώ για μικρές επιχειρήσεις. Οι αποχωρούσες κατ' έτος είναι 9%. Δηλαδή κάθε χρόνο στην Ευρωπαϊκή Ένωση έχουμε 2% αύξηση συνολικά των επιχειρήσεων.
Στην Ελλάδα σύμφωνα επαναλαμβάνω με τα επίσημη στοιχεία έχουμε 12% νεοεισερχόμενες επιχειρήσεις κατ' έτος και εξερχόμενες 7,9%. Δηλαδή έχουμε 4,1 καθαρό υπόλοιπο. Στην Ευρωπαϊκή Ένωση έχουμε αύξηση των επιχειρήσεων κατά 2% κατ' έτος και στην Ελλάδα κατά 4,1%. Ακούστε όμως και άλλα στοιχεία.
Το 1999 στην Ελλάδα άνοιξαν εκατόν τέσσερις χιλιάδες πεντακόσιες ογδόντα επτά επιχειρήσεις και έκλεισαν πενήντα εννιά χιλιάδες τριακόσιες. Επίσης η Ελλάδα διαθέτει το μεγαλύτερο αριθμό επιχειρήσεων ανά μονάδα κατοίκων. Έχουμε 694,4 επιχειρήσεις στους δέκα χιλιάδες κατοίκους στην Ελλάδα και στην Ευρωπαϊκή Ένωση 546,4 επιχειρήσεις στους δέκα χιλιάδες κατοίκους. 
Άρα εκτός από τα μελανά σημεία υπάρχουν και τα θετικά και αισιόδοξα στοιχεία. Γι' αυτό ακριβώς δεν πρέπει να έχουμε μια ισοπεδωτική πολιτική και να βλέπουμε τα πράγματα μόνο από τη μια γωνιά. 
Πρέπει να έχουμε όσο το δυνατόν ευρύτερη αντίληψη. Ο Έλληνας επιχειρηματίας έχει αποδειχθεί και ευρηματικός και ανθεκτικός.
Σε σχέση με τον καθορισμό μεγέθους των επιχειρήσεων, με την κατηγοριοποίηση των επιχειρήσεων βρισκόμαστε στο ίδιο μήκος κύματος, μόνο που νομίζω ότι είτε δεν έχετε την πληροφόρηση, είτε αποσιωπήσατε ορισμένα. Υπάρχει συγκεκριμένη εγκύκλιος της Ευρωπαϊκής Ένωσης από τις 30/4/96 που καθορίζει το μεσαίο μέγεθος των επιχειρήσεων που είναι μέχρι διακόσιοι πενήντα εργαζόμενοι, με 40 εκατομμύρια ευρώ τζίρο και 27 εκατομμύρια ισοζύγιο. Η μικρή επιχείρηση είναι μέχρι πενήντα εργαζομένους με 7 εκατομμύρια ευρώ και 5 εκατομμύρια ευρώ αντίστοιχα τζίρο και ισοζύγιο.
Υπάρχει η πολύ μικρή επιχείρηση μέχρι δέκα εργαζομένους και υπάρχει και η αυτοαπασχολούμενη επιχείρηση με μηδέν εργαζομένους, εκεί που ο ιδιοκτήτης είναι και εργαζόμενος.
Στην Ελλάδα ορισμένα στοιχεία: Με μηδέν εργαζομένους είναι το 53,7% των επιχειρήσεων. Από έναν έως εννέα εργαζομένους είναι το 43,8%. Δηλαδή οι πολύ μικρές επιχειρήσεις, όπως τις χαρακτηρίζουμε, είναι το 97,5%. Και επίσης από δέκα έως σαράντα εννιά εργαζομένους έχουμε 2,2%. Δηλαδή οι επιχειρήσεις, πολύ μικρές, αυτοαπασχολούμενοι στις επιχειρήσεις με μηδέν εργαζομένους και μέχρι πενήντα αποτελούν το 99,7%. Αυτά είναι επίσημα στοιχεία και της δικής μας υπηρεσίας και της EUROSTAT.
Σε σχέση με την απασχόληση είναι πολύ σημαντικά τα στοιχεία. Οι επιχειρήσεις από μηδέν έως εννέα έχουν το 73,5% της απασχόλησης, είναι εξαιρετικά σημαντικό το στοιχείο. Τα 2/3 των νέων θέσεων εργασίας δημιουργούνται από τις μικρές και μεσαίες επιχειρήσεις. Άρα, η μικρή επιχείρηση είναι ένας ασφαλής τρόπος για την τιθάσευση της ανεργίας, γι΄ αυτό ακριβώς πρέπει να την προσέξουμε ιδιαιτέρως. 
Επίσης ένα άλλο σημαντικό στοιχείο είναι ότι όταν δημιουργείς μία θέση σε μια μικρή επιχείρηση, αυτή κοστίζει γύρω στα 4,5 δισεκατομμύρια, ενώ όταν δημιουργείς μία θέση σε μια μεγάλη επιχείρηση αυτή κοστίζει πολύ περισσότερο, πολλές φορές μάλιστα είναι πολλαπλάσια των 4,5 εκατομμυρίων. 
Δεν αρκούν όμως αυτά. Η κατηγοριοποίηση θα πρέπει να έχει και ποιοτικά χαρακτηριστικά. Μία επιχείρηση μοντέρνα, η οποία απασχολεί δέκα εργαζομένους, μπορεί να είναι πάρα πολύ δυναμική, μπορεί να έχει πολύ μεγάλο τζίρο και να δημιουργεί επιπτώσεις στην αγορά πολύ σημαντικότερες από μια κλασική βιοτεχνία, που απασχολεί δέκα ανθρώπους. Γι΄ αυτόν ακριβώς το λόγο εμείς ακολουθούμε πολιτική, η οποία εναρμονίζεται με αυτήν την κατηγοριοποίηση που σας είπα. Και σας ενημερώνω και το ανακοινώνω επίσημα στη Βουλή ότι αυτό είναι ένα θέμα το οποίο απασχολεί το Υπουργείο Ανάπτυξης και το Υπουργείο Οικονομικών και σύντομα θα είμαστε σε θέση να δημιουργήσουμε αυτήν την κατηγοριοποίηση. Αλλά ήδη η πολιτική μας καθορίζεται απ΄ αυτήν την κατηγοριοποίηση. Αν δείτε το επιχειρησιακό πρόγραμμα, στο οποίο θα αναφερθώ ακολούθως, θα δείτε ότι ακολουθούμε ακριβώς αυτήν την κατηγοριοποίηση και απορώ που δεν το έχετε δει.
Για το ζήτημα των πηγών χρηματοδότησης, δεν είναι μόνο η 197/78 πηγή χρηματοδότησης, ούτε το πρόγραμμα του Υπουργείου Ανάπτυξης.
Ακούστε ποιες είναι οι πηγές χρηματοδότησης για τη μικρή και μεσαία επιχείρηση. Είναι το πρόγραμμα του Υπουργείου Ανάπτυξης. Είναι τα προγράμματα που έχει ο ΕΟΜΕΧ ανεξαρτήτως των προγραμμάτων που διαχειρίζεται από το Υπουργείο Ανάπτυξης. Είναι η χρηματοδότηση με βάση την 197/78 στην οποία αναφερθήκατε με θετικά σχόλια. Υπάρχει το εγγυοδοτικό κεφάλαιο, το οποίο έρχεται σήμερα και είναι έτοιμο το νομοσχέδιο, εντός των αμέσως επόμενων ημερών θα κατατεθεί στη Βουλή, το οποίο θα αντικαταστήσει την 197/78. Σας το έχω πει πάρα πολλές φορές, το έχει ανακοινώσει και ο κ. Χριστοδουλάκης και ο κ. Τσοχατζόπουλος ότι είναι έτοιμο το εγγυοδοτικό κεφάλαιο και θα ανακοινωθεί και θα κατατεθεί στη Βουλή εντός των αμέσως επόμενων ημερών. Είναι ο αναπτυξιακός νόμος 2601 για όλες τις μικρές επιχειρήσεις όπου της Ελλάδας. Είναι τα προγράμματα για τις μικρές επιχειρήσεις των ΠΕΠ ανά περιφέρεια. Είναι τα προγράμματα για τις επιχειρήσεις στον αγροτικό τομέα από το Υπουργείο Γεωργίας, τα οποία δεν υπάγονται εδώ. Είναι τα προγράμματα στήριξης των νέων επιχειρηματιών από τον ΟΑΕΔ. Είναι τα ξεχωριστά προγράμματα του Υπουργείου Γεωργίας για τους νέους αγρότες, όπου εκεί οι επιδοτήσεις φτάνουν το 60%, καθαρή επιδότηση με επιδοτούμενο επιτόκιο, με 0% επιτόκιο και με δανεισμό.
Είναι οι επιδοτήσεις για τη δημιουργία αγροτουριστικών μονάδων. Αυτά γιατί τα αποσιωπούμε; Είναι οι κοινοτικές πρωτοβουλίες, τα κοινοτικά προγράμματα ξέχωρα από τις πρωτοβουλίες, στις οποίες αναφέρθηκε προηγούμενα ο συνάδελφος. Είναι οι πρωτοβουλίες, όπως είναι το LIFE, όπως είναι το INTEREKT και άλλα, στα οποία προγράμματα περιλαμβάνονται επιπλέον χρηματοδοτήσεις. 
Είναι ο συνήθης δανεισμός από τις τράπεζες. Κι εδώ δεν μπορούμε να αμφισβητούμε την πτώση των επιτοκίων στο 4%, στο 5%, στο 6% όταν τα επιτόκια πριν λίγα χρόνια ήταν στο 35%. Γιατί τα αποσιωπούμε; Γιατί ισοπεδώνουμε μια κατάκτηση του ελληνικού λαού; Δεν είναι ζήτημα κυβερνητικής πολιτικής.
ΑΝΤΩΝΗΣ ΣΚΥΛΛΑΚΟΣ: Και 4% σε ποια δάνεια είναι;
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητέ συνάδελφε και φίλε, επίτρεψε μου, όταν έχεις το 4% επιδοτούμενο επιτόκιο -και σήμερα θα σας αναφέρω στοιχεία, δεν τα αναφέρω λόγω έλλειψης χρόνου- με την 197 απόφαση βρίσκονται ...
ΑΝΤΩΝΗΣ ΣΚΥΛΛΑΚΟΣ: Δεν ισχύει η 197. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ακούστε. Σας είπα ότι καταργείται και δημιουργούμε το εγγυοδοτικό κεφάλαιο. Δεν σας λέω ψέματα, την αλήθεια λέω. Θέλω να προσεγγίσουμε μαζί την αλήθεια.
Με βάση, λοιπόν, την απόφαση 197 βρίσκονται σήμερα 275 δισεκατομμύρια δραχμές στα χέρια των βιοτεχνών από την περίοδο 1993 μέχρι σήμερα. Κι αυτά έχουν σχεδόν ελάχιστο επιτόκιο γιατί το επιτόκιο ήταν κατά τέσσερις μονάδες επιδοτούμενο εκεί. 
Για τη φορολογία: Αναφερθήκατε, έχουν γίνει σημαντικές αλλαγές. 'Εχουμε καταργήσει τα αντικειμενικά κριτήρια, στα οποία αναφέρεστε και σήμερα, πριν από δύο χρόνια περίπου. 'Εχουμε εισαγάγει το λογιστικό προσδιορισμό στη φορολόγηση. 'Εχουμε μείωση σταδιακά των συντελεστών φορολογίας των καθαρών κερδών. Η επιχειρηματική αμοιβή υπολογίζεται στο 50% των κερδών. Η αύξηση του αφορολόγητου πρώτου κλιμακίου της φορολογικής κλίμακας, ο συντελεστής φορολογίας μειώθηκε από το 35% στο 25% για τις ομόρρυθμες και ετερόρρυθμες εταιρείες. Απαλλάσσονται από τη φορολογία υπεραξίας ή μεταβίβασης επιχείρησης από γονέα σε τέκνο όταν έχουμε θάνατο ή συνταξιοδότηση.
Παρέχεται η δυνατότητα στις επιχειρήσεις να αφαιρούν από τα κέρδη τους το 50% των δαπανών των εργοδοτικών εισφορών για κύρια ασφάλιση, για προσλήψεις εργαζομένων κατά τη διετία 1999-2001. Και με τις νέες φοροελαφρύνσεις που εξήγγειλε ο Πρωθυπουργός και ο Υπουργός Οικονομίας και Οικονομικών έχουμε αύξηση του αφορολόγητου, έχουμε μείωση του συντελεστή της φορολόγησης κι έχουμε 265 δισεκατομμύρια φοροελαφρύνσεις, που είναι το 0,5% του ΑΕΠ. Αυτά για το 2002.
Πρέπει να γνωρίζετε επίσης ότι εκπονείται νέος φορολογικός νόμος, ο οποίος θα κατατεθεί το 2003 -τα μέτρα αυτά είναι η πρώτη του φάση- κι επίσης ότι εκπονούμε και το νόμο που προβλέπει κίνητρα για τις συνενώσεις. Αυτό που ζητήσατε το ζητούμε όλοι και είναι πάρα πολύ σημαντικό.
Ας δούμε όμως ποιες είναι και οι δομές στήριξης: Είναι ο ΕΟΜΜΕΧ με την εμπειρία. Όμως η λειτουργία του ΕΟΜΜΕΧ έχει ξεπεραστεί από τα πράγματα, χρειαζόμαστε την αναδιοργάνωση κι ένα νέο ρόλο του ΕΟΜΜΕΧ. Είναι οι ιστοσελίδες του ΥΠ.ΑΝ. Στις ιστοσελίδες του Υπουργείου Ανάπτυξης βρίσκονται όλα τα προγράμματα, όποια πληροφόρηση την οποία μπορεί να αποκτήσει ο οποιοσδήποτε επιχειρήσει να μπει στην ιστοσελίδα μας. Δεν υπάρχει τίποτα κρυφό, στο οποίο να μην μπορεί να προσέλθει κάποιος που το επιθυμεί. 
Είναι τα κέντρα υποδοχής επιχειρήσεων σε όλες τις νομαρχίες. ΄Εχουν γίνει ήδη πέντε. Είναι τα κέντρα επιχειρηματικότητας και τεχνολογικής ανάπτυξης περιφέρειας στις δεκατρείς περιφέρειες. Είναι το Εθνικό Παρατηρητήριο για τις μικρομεσαίες επιχειρήσεις ως ένας αξιόπιστος φορέας συμβουλών, παρατηρήσεων, καταγραφής δεδομένων. Είναι επίσης τα επιμελητήρια και οι σύνδεσμοι. Κι εδώ θα πρέπει να τονίσουμε ότι χρειάζεται η αυτενέργεια των επιχειρηματιών και των μικρομεσαίων επιχειρήσεων. Και είναι και τα τριάντα δύο κέντρα νέων επιχειρηματιών με τη συμμετοχή του ΕΟΜΜΕΧ, των επιμελητηρίων, της τοπικής Νομαρχιακής Αυτοδιοίκησης.
Το Υπουργείο Ανάπτυξης επειδή έχει δει αυτά τα προβλήματα, επειδή η Κυβέρνηση έχει ενστερνιστεί την αγωνία που υπάρχει και τις δυσκολίες που περνάει η μικρή επιχείρηση, έχει επεξεργαστεί ένα συγκεκριμένο πρόγραμμα, το οποίο για το 2001 έως το 2006 έχει κυρίως αναφορά την πολύ μικρή και μικρή επιχείρηση. Και είναι λάθος, δεν ανταποκρίνεται στην πραγματικότητα, να λέμε ότι το πρόγραμμα του Υπουργείου Ανάπτυξης πηγαίνει για το μεγάλο κεφάλαιο και τις μεγάλες επιχειρήσεις. Θα σας αναφέρω ένα προς ένα:
Πρώτον, αφορά θεσμικές παρεμβάσεις για τη δημιουργία ευνοϊκού επιχειρηματικού περιβάλλοντος για τις μικρομεσαίες επιχειρήσεις. Απλοποίηση διαδικασιών, πάταξη γραφειοκρατίας, πληροφόρηση σε όλες τις επιχειρήσεις. 
Είναι ο νόμος που δημιουργήσαμε για τη βιώσιμη ανάπτυξη εδώ και δέκα μέρες και αφορά κυρίως την πολύ μικρή επιχείρηση στην Αττική. Και απορώ που και στην Ολομέλεια, αλλά και εδώ σήμερα επαναλάβατε ότι είναι ένας νόμος που εξυπηρετεί το μεγάλο κεφάλαιο. Αυτό είναι μια ανακάλυψη δική σας. Δεν έχει καμία σχέση με την πραγματικότητα του νομοσχεδίου. 
Είναι η δημιουργία του εγγειοδοτικού φορέα. Προικοδοτούμε τον εγγειοδοτικό φορέα με 35 δισεκατομμύρια δραχμές. Αποβλέπουμε σε μια δεκαετία ότι με αυτό θα ενισχυθούν σαράντα χιλιάδες επιχειρήσεις και θα έχουμε μια κινητοποίηση κεφαλαίων ύψους 700 δισεκατομμυρίων δραχμών. Θα υπάρχει κατανομή του ρίσκου ανάμεσα στους τρεις συμμετέχοντες, στο ελληνικό δημόσιο -το κυρίως ρίσκο- στον ιδιώτη, αλλά και στις τράπεζες, για να υπάρχει και το κοινό ενδιαφέρον. 
Είναι η ενίσχυση ίδρυσης νέων επιχειρήσεων. Σε αυτό έχουμε τέσσερις ενέργειες: 
Είναι το κεφάλαιο επιχειρηματικών συμμετοχών υψηλής τεχνολογίας για να εισαγάγουμε στην υψηλή τεχνολογία νέους επιχειρηματίες, επιστήμονες κυρίως. 
Έχουμε τη νεανική επιχειρηματικότητα για να στηρίξουμε τους νέους, που θέλουν να μη ζουν παρασιτικά, ανήμποροι να ενταχθούν στην παραγωγική διαδικασία. Και αυτό είναι και μια ευθύνη της πολιτείας. Εμείς, όμως, δημιουργούμε ένα πλαίσιο για να δώσουμε σε εκατοντάδες νέους ανθρώπους τη δυνατότητα να μπουν παραγωγικά στην κοινωνία.
Είναι η γυναικεία επιχειρηματικότητα. 
Και είναι επίσης, για πρώτη φορά, η επιχειρηματικότητα για άτομα με ειδικές ανάγκες. 
Είναι η δημιουργία δομών στήριξης στις μικρές και μεσαίες επιχειρήσεις. Και σας ανέφερα τα Κέντρα Επιχειρηματικότητας. Έχουμε έναν κεντρικό σχεδιασμό και συντονισμό μαζί με τις παραγωγικές τάξεις, τη Νομαρχιακή και Τοπική Αυτοδιοίκηση και τους φορείς.
Είναι η ίδρυση και λειτουργία από τον Ιούλιο του 2000 του e-business forum, το οποίο είναι ένα συμβουλευτικό όργανο της πολιτείας που ενημερώνει, συμβουλεύει και διαβουλεύεται για να μπορέσουμε να έχουμε προσανατολισμό στο νέο διεθνές γίγνεσθαι.
Είναι η δημιουργία του Παρατηρητηρίου για τις μικρομεσαίες επιχειρήσεις. 
Επίσης πρέπει να γνωρίζετε ότι ήδη έχει υλοποιηθεί η λειτουργία έντεκα ηλεκτρονικών κέντρων εμπορίου.
Είναι η ενέργεια για τον εκσυγχρονισμό των ΜΜΕ. 
Είναι η ενίσχυση των ολοκληρωμένων επιχειρηματικών σχεδίων για τις πολύ μικρές επιχειρήσεις. 
Είναι το πρόγραμμα "Πιστοποιηθείτε" που αφορά μικρές επιχειρήσεις που θα τους δώσει τη δυνατότητα να ενταχθούν στα συστήματα ποιότητας. 
Είναι η ενίσχυση για την άρση του ψηφιακού αποκλεισμού των μικρομεσαίων επιχειρήσεων με το πρόγραμμα "Δικτυωθείτε" με το οποίο γίνεται η ηλεκτρονική παιδεία και η ηλεκτρονική εντρύφηση των πολύ μικρών επιχειρήσεων από μηδέν έως εννέα εργαζομένους στην ηλεκτρονική παιδεία. 
Είναι η ηλεκτρονικοποίηση των επιχειρηματικών λειτουργιών των μικρομεσαίων επιχειρήσεων. 
Είναι η ενίσχυση των επιχειρήσεων για την ανάπτυξη νέων προϊόντων και υπηρεσιών ψηφιακής μορφής.
Είναι η δικτύωση των ΜΜΕ. Είναι η περιβαλλοντική πολιτική για τις ΜΜΕ, σειρά δράσεων. 
Είναι η δημιουργία των ηλεκτρονικών αγορών και άλλων διαδικτυακών έργων. 
Είναι η δημιουργία βιομηχανικών περιοχών, βιομηχανικών πάρκων. 
Είναι οι πλήρεις υποδομές για μια ολική πολιτική ποιότητας. 
Όλα αυτά που σας ανέφερα, αντιστοιχούν σε ένα ποσό 510 δισεκατομμυρίων δραχμών για την επόμενη πενταετία από το πρόγραμμα του Υπουργείου Ανάπτυξης. Σε αυτά τα 510 δισεκατομμύρια θα πρέπει να προσθέσουμε όλοι όποιες άλλες επιχορηγήσεις γίνονται και δυνατότητες χρηματοδότησης, όπως προηγουμένως σας ανέφερα ενδελεχώς.
Αγαπητοί συνάδελφοι, θέλω να τελειώσω με τρεις παρατηρήσεις.
Είμαι αντίθετος με ορισμένες νοοτροπίες. Και θα πρέπει να τις καταθέσω. Και η Κυβέρνηση είναι αντίθετη με αυτές τις νοοτροπίες. Θα αναφέρω τρία σημεία. Εμείς, επιζητούμε τη συνεργασία, εμείς θέλουμε τη συνεργασία, εμείς θέλουμε παρατηρήσεις για να καλυτερεύσουμε και να βελτιώσουμε την πολιτική μας προς όφελος και της οικονομίας και του κράτους και των επιχειρηματιών και των ιδιωτών. 
'Όμως, διατυπώνω ρητά την αντίθεσή μου με τη νοοτροπία του κρατικού προστατευτισμού, γιατί είναι μια ξεπερασμένη αντίληψη. Ο προστατευτισμός είναι μια βαθιά ριζωμένη αντίληψη για χρόνια στην ελληνική κοινωνία και δεν συνάδει με τη διεθνή επιχειρηματική ροή. Ουσιαστικά αποτελεί ευνουχισμό στο επιχειρηματικό πνεύμα. Αντίθετα πρέπει με τις ενέργειές μας να απελευθερώσουμε το επιχειρηματικό πνεύμα το οποίο διαθέτει ο Έλληνας.
Το κράτος πρέπει να συνεργάζεται, πρέπει να ρυθμίζει τους κανόνες του παιχνιδιού. Πρέπει να εξασφαλίζει θετικές συνθήκες όπως είναι η ειρήνη, η ασφάλεια, η αξιοπιστία του κράτους μας. Πρέπει να σχεδιάζει και να δίνει τις ευκαιρίες στους επιχειρηματίες. Δεν πρέπει να τους πιάνει από το μανίκι και να τους οδηγεί. Αυτό είναι ξεπερασμένη αντίληψη και οφείλουμε αυτήν την αντίληψη να την καταθέσουμε και συγχρόνως να την κατά -πολεμήσουμε, γιατί με αυτήν τη θέση είμαστε πλήρως αντίθετοι. 
Μια δεύτερη αντίληψη είναι ότι για όλα φταίει το κράτος, όλοι λειτουργούν καλά και το μόνο που φταίει είναι το κράτος. Εμείς στο βαθμό που έχουμε ευθύνη για τη λειτουργία του κράτους και το μηχανισμό του, την αναλαμβάνουμε. Αλλά δε νομίζω ότι με το να χαϊδεύουμε τους πάντες προσφέρουμε στην κοινή προσπάθεια τίποτε το θετικό. Πιστεύω ότι είναι μια υποκριτική στάση που κρύβει και λαϊκισμό αλλά κρύβει και αδυναμία και έλλειψη ευθύνης, είναι επικίνδυνη και αποπροσανατολιστική. Δεν οδηγεί παρά μόνο σε ένα αδιέξοδο φαύλο κύκλο.
Οφείλουμε να δείχνουμε το δρόμο της ευθύνης, των αλλαγών και της αυτενέργειας των ΜΜΕ, όπως και σε όλους τους άλλους τομείς βέβαια. Αυτό είναι ένα παράδειγμα. Δεν μπορούμε να κατηγορούμε μόνο το κράτος για τα φορολογικά. Πρέπει να παραδεχθούμε ότι υπάρχει φοροδιαφυγή. Δεν μπορεί να λέμε ότι κανείς δεν φταίει. Εάν θέλουμε να έχουμε ένα σύγχρονο κράτος, πρέπει ο καθένας να πληρώνει ανάλογα με αυτό που του αντιστοιχεί. Όταν οι αναλύσεις της Ευρωπαϊκής Ένωσης και όλων των διεθνών οργανισμών αναφέρουν ότι στην Ελλάδα υπάρχει μεγάλη φοροδιαφυγή, αυτή η φοροδιαφυγή πρέπει να συλληφθεί. Και ξέρετε ότι η Κυβέρνηση αυτή έχει κάνει πάρα πολλές προσπάθειες, ακάματες προσπάθειες και κυρίως έχει κτυπήσει τη μεγάλη φοροδιαφυγή. Αλλά επειδή υπάρχει και από τους μεγάλους φοροδιαφυγή, αυτό δεν πάει να πει ότι πρέπει να φοροδιαφεύγουν και οι μικροί. Πρέπει όλοι να δημιουργήσουμε ένα υγιές φορολογικό σύστημα. Πρέπει να δημιουργήσουμε την κοινή φορολογική κουλτούρα, η οποία θα μας οδηγήσει στον 21ο αιώνα.
Επίσης δεν μπορεί η πολιτεία να έχει όλες τις ευθύνες. Δεν μπορεί να μην έχει ευθύνες ένας επιχειρηματίας, ο οποίος δεν μπορεί να προσαρμοστεί, δεν μπορεί να δει τις εξελίξεις, έχει αδυναμίες. Εκεί η πολιτεία -το είπα και πριν- θα πρέπει να έρθει συνδρομήτρια και να μη δημιουργηθούν κοινωνικά χάσματα και να έχουμε προβλήματα κοινωνικής συνοχής. Αλλά δεν μπορούμε όλα τα κακά να τα φορτώνουμε στις πλάτες του κράτους. Αυτό είναι λάθος και δεν οδηγεί πουθενά. 
Τρίτον, υπάρχει η αντίληψη να κτυπάμε τη μεγάλη επιχείρηση νομίζοντας έτσι ότι ευνοούμε τη μικρή επιχείρηση. Είναι εξίσου λανθασμένη άποψη, αντίληψη η οποία είναι και αντιεπιστημονική μεταξύ των άλλων, γιατί η διεθνής εμπειρία λέει πως χωρίς μεγάλες και ισχυρές επιχειρήσεις η εθνική οικονομία είναι ασθενής. Η μεγάλη επιχείρηση οδηγεί δυναμικά την εθνική οικονομία, η μικρή επιχείρηση την συμπληρώνει, εξισορροπεί τις ανισότητες που υπάρχουν εξασφαλίζει την κοινωνική συνοχή, προωθεί την αποκέντρωση και την περιφερειακή ανάπτυξη. Να φέρω ένα παράδειγμα στον τομέα του αλουμινίου. Έχουμε μια πολύ μεγάλη και ισχυρή βιομηχανία στο αλουμίνιο. Δείτε όμως πόσες χιλιάδες επιχειρήσεις, μικρές επιχειρήσεις στον τομέα του αλουμινίου υπάρχουν που ανθούν, ευημερούν. Αν κτυπηθεί η μεγάλη επιχείρηση όπως εσείς το εννοείτε -εμείς λέμε ότι η μεγάλη επιχείρηση πρέπει να είναι δίκαια ευθυγραμμισμένη με τις υποχρεώσεις της- για να ευνοήσουμε τη μικρή είναι αντιεπιστημονική, είναι εξωπραγματική άποψη και δεν στέκει, γι' αυτό σας ανέφερα αυτό το παράδειγμα προηγουμένως. 
Εμείς πιστεύουμε ότι έχουμε δημιουργήσει ένα καλό περιβάλλον. Εμείς θέλουμε τη συνεργασία, θέλουμε να βοηθήσουμε τη μικρή επιχείρηση, γιατί όντως αποτελεί τη ραχοκοκαλιά της κοινωνίας μας. Είναι μια δύσκολη προσπάθεια, είναι ένα περίπλοκο θέμα, έχουμε όμως και την αισιοδοξία και την αυτοπεποίθηση ότι θα πετύχουμε. Σας ευχαριστώ πολύ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Ο εκπρόσωπος της Κυβέρνησης έκφρασε περισσότερο καθαρά από άλλες φορές τις βασικές πολιτικές επιλογές του ΠΑΣΟΚ, που δεν απέχουν σε τίποτα από τις βασικές επιλογές που επί χρόνια υποστηρίζει και με καθαρό λόγο η Νέα Δημοκρατία. Δηλαδή θεωρεί ότι είναι αναπόφευκτος, αναπότρεπτος ο ανταγωνισμός της "ζούγκλας" όπως λειτουργεί σήμερα, στα πλαίσια του διεθνούς εμπορίου, αναπότρεπτη η πτώση των τειχών και η παραπέρα ισχυροποίηση των ισχυρών, άρα η δημιουργία κρίσης στους μικρομεσαίους και στην Ελλάδα και στην Ευρώπη και διεθνώς. 
Η Κυβέρνηση τι να κάνει σε αυτήν την δύσκολη κατάσταση; Αναγκάζεται να προσαρμοστεί και κάνει ό,τι μπορεί. Έτσι κατάλαβα την τοποθέτηση του κυρίου Υπουργού. Για να δούμε, όμως, ποιες πολιτικές είναι σωστές, για να ζήσουν και να αναπτυχθούν οι μικρομεσαίες επιχειρήσεις, ποιες είναι οι βασικές επιλογές του κάθε κόμματος. Εδώ είναι η βασική μας διαφωνία. Θα αναφέρω τρία-τέσσερα ζητήματα.
Πρώτον, η δική σας επιλογή και της Νέας Δημοκρατίας, της σοσιαλδημοκρατίας και των δεξιών παραδοσιακά κομμάτων ποια είναι σήμερα; Η συμπίεση του εργατικού κόστους, η συμπίεση των όποιων ωφελημάτων έχει η αγροτιά από ό,τι απέμεινε στην Ευρώπη και ιδιαίτερα στην Ελλάδα για να έχουμε μεγαλύτερη ανταγωνιστικότητα στις επιχειρήσεις. Πού οδηγεί αυτό; Σε μεγαλύτερη φτώχεια, σε μικρότερο τζίρο, σε τέτοια οικονομική κρίση που πλήττονται ιδιαίτερα οι πιο αδύναμοι. Και πιο αδύναμες είναι οι μικρές και μεσαίες επιχειρήσεις. Γι' αυτό έχουμε το κλείσιμο και την καταστροφή που υπάρχει σε αυτόν το χώρο. Μη δικαιολογείτε την κατάσταση με την αναπλήρωση των θέσεων μικρομεσαίων επιχειρήσεων που χάνονται με καινούριες θέσεις, διότι είναι οι δεκάδες χιλιάδες άνεργοι είτε απολυμένοι είτε κατεστραμμένοι αγρότες, που ό,τι οικονομίες έχουν τις ρίχνουν για να δοκιμάσουν την τύχη τους και η μεγάλη πλειοψηφία αποτυγχάνει. Έρχονται νέα στρώματα που το παίζουν επαγγελματίες, βιοτέχνες και έμποροι για ένα μικρό χρονικό διάστημα.
Η δεύτερη βασική σας επιλογή είναι η απελευθέρωση των αγορών στα πλαίσια της Ευρωπαϊκής Ένωσης, στα πλαίσια του διεθνούς εμπορίου. Με βάση αυτήν τη λογική πού πάνε τα πράγματα, ανεξάρτητα με το ποιες πολιτικές εφαρμόζετε; Θα πω και για τις πολιτικές. Σε συνθήκες όλο και μεγαλύτερης απελευθέρωσης "το μεγάλο ψάρι τρώει το μικρό". Η πιο μεγάλη σε μέγεθος επιχείρηση έχει τη δυνατότητα μικρότερου κόστους, μεγαλύτερης διαφήμισης. Είναι άνισος ο ανταγωνισμός στην πραγματικότητα σε βάρος των μεσαίων και πολύ περισσότερο των μικρών επιχειρήσεων, που είναι και η πλειοψηφία στη χώρα μας.
Όταν λέτε ότι πρέπει να κάνουμε απελευθέρωση, σημαίνει ότι βάζετε το μαχαίρι βαθύτερα στο λαιμό των μικρομεσαίων.
Τρίτο ζήτημα. Συγκεκριμένες ενέργειες από την Κυβέρνησή σας, συγκεκριμένα νομοσχέδια για να ενισχυθούν οι ισχυροί και όχι να βοηθηθούν οι μικρομεσαίοι. Θα σας αναφέρω πρόσφατα παραδείγματα. Αναφέρω το θέμα των εργολάβων των δημόσιων έργων. Ενισχύονται οι μεγάλες εργολαβικές επιχειρήσεις σε βάρος των μικρότερων ή των μεσαίων, που αναγκάζονται να συγχωνευτούν και να αφομοιωθούν από τους ισχυρούς; Επίσης στη βιώσιμη ανάπτυξη.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Στη βιώσιμη ανάπτυξη πού;
ΑΝΤΩΝΗΣ ΣΚΥΛΛΑΚΟΣ: Θα τα πει ο εισηγητής μας για να μη χάνω χρόνο.
Άλλο ζήτημα. Τα ΚΤΕΛ τα κάνετε ανώνυμες εταιρείες -θα σας τα πω εγώ που τα παρακολούθησα- για να μπουν οι μεγάλοι μέσα αγοράζοντας τις μετοχές και να φύγουν οι μικροί που ζουν και κάνουν τον οδηγό κιόλας.
΄Οποιο νομοσχέδιο και εάν κοιτάξουμε που παρεμβαίνει σε όλα τα επίπεδα της αγοράς, θα δούμε ότι είναι φανερή η προσπάθεια να ενισχύσετε, στο όνομα του εκσυγχρονισμού, τον ισχυρότερο. Έχουμε απελευθέρωση στις μεταφορές, στα ταξί, στα φορτηγά. Αυτό δεν έκαναν και σε άλλες χώρες και πέρασαν στα χέρια των ανωνύμων εταιρειών; Και εσείς έχετε δώσει διαβεβαιώσεις ότι προς το παρόν δεν τρέχει τίποτα. Περιμένετε γιατί δεν θέλετε να ανοίξετε όλα τα μέτωπα μαζί. 
Ο δανεισμός από τις κρατικές τράπεζες με ποια κριτήρια γίνεται; Οι επιδοτήσεις από το Γ΄ Κοινοτικό Πλαίσιο Στήριξης πού πηγαίνουν και με ποιους όρους; Βεβαίως όταν λέτε με προϋπόθεση να έχει τόσο τζίρο, με προϋπόθεση να έχει τόσους εργαζόμενους, θα πάρουν οι ισχυρότερες επιχειρήσεις και τις επιδοτήσεις και τους καλύτερους όρους δανεισμού. 
Όλα αυτά είναι συγκεκριμένη πολιτική υπεράσπισης των συμφερόντων των ισχυρών. 
Τέταρτη στρατηγική επιλογή είναι οι πλάτες που κάνετε, στις πλάτες που κάνετε στις παρανομίες των μεγάλων. Αναφέρω ένα παράδειγμα: Στο εμπόριο γίνονται κάτω του κόστους προσφορές. Βγάλατε μία νομοθετική ρύθμιση ότι αυτό απαγορεύεται, αλλά στην πράξη συνεχίζεται με τις πλάτες των ελεγκτικών αρχών. Η απόφαση της Ευρωπαϊκής 'Ενωσης είναι ότι αυτό είναι απαράδεκτο, ότι δεν εντάσσεται στα πλαίσια του ανταγωνισμού. Το ίδιο γίνεται και με τις προσφορές, το ίδιο γίνεται και με τις διαρκείς εκπτώσεις, το ίδιο γίνεται με τη μαύρη εργασία που υπάρχει στις μεσαίες ή και στις μεγαλύτερες επιχειρήσεις. Αυτές είναι οι επιλογές σας. Και με βάση αυτές τις επιλογές σας σαφώς ευνοείται ο μεγαλοεπιχειρηματίας. 
Θα αναφέρω ορισμένα παραδείγματα για να γίνω πιο συγκεκριμένος. Όσον αφορά τη φορολογία, γιατί λέτε αντικειμενικά κριτήρια; Αντικειμενικά είναι και τα καινούρια έτσι όπως τα εφαρμόζετε. Στην πράξη όμως ο πέλεκυς πέφτει επί δικαίων και αδίκων, δεν πάει ανάλογα με τα πραγματικά έσοδα, όπου προϋποθέτει έλεγχο των βιβλίων, του πραγματικού τζίρου. Γιατί δεν βάζετε κοινωνικά κριτήρια στους εφοπλιστές, στους βιομήχανους, στους χρηματιστές; Γιατί εκεί το πάτε με βάση τι δηλώνουν; Παραδέχεστε ότι υπάρχει φοροδιαφυγή στους ισχυρούς, αλλά τα μέτρα που παίρνετε αφορούν τους πιο αδύναμους. 
Μας παρουσιάζετε διάφορους μηχανισμούς και ιδρύματα που βοηθούν τους μικρομεσαίους. Όμως ο βασικός μοχλός που βοηθούσε τους μικρομεσαίους ήταν ο ΕΟΜΜΕΧ, τον οποίο όχι μόνο τον μετοχοποιήσατε για να γίνει πιο ευέλικτος, αλλά τον υποβαθμίσατε και τον χρηματοδοτείτε κάθε χρόνο με λιγότερα χρήματα από τον κρατικό προϋπολογισμό. Όλα τα υπόλοιπα, ιδρύματα, ινστιτούτα κλπ. κανένα αποτέλεσμα δεν φέρνουν. Τα περισσότερα υπολειτουργούν και δεν δίνουν ουσιαστικά αποτελέσματα. 
Με τα ενοίκια τι γίνεται; Με σταδιακές πολιτικές που εφαρμόσατε και σεις και η Νέα Δημοκρατία ουσιαστικά φθάσαμε στη απελευθέρωση. Λίγα έχουν απομείνει για την προστασία του ενοικίου. Όταν πάει κάποιος να ενοικιάσει ένα μαγαζί, ένα εργαστήριο, υπάρχει ελεύθερη διαπραγμάτευση. Μπορεί να του ζητήσει τα μαλλιά της κεφαλής του. ΄Εχουν φθάσει στα ύψη τα ενοίκια. Από εκεί και πέρα μπαίνουν κάποια αντικειμενικά κριτήρια για την αύξηση. Και εμείς και οι εργαζόμενοι του χώρου ζητάμε, μετά τα δώδεκα χρόνια, κάθε τρία χρόνια, με δήλωση δική τους, να παρατείνεται αυτόματα η μίσθωση, και το ενοίκιο να μην είναι πάνω του 6% της αντικειμενικής αξίας, η δε αύξηση ανά τριετία να πηγαίνει στο 75% του πληθωρισμού. Είναι άδικα αιτήματα αυτά; 
Είναι άδικα αιτήματα; Γιατί δεν τα κάνετε δεκτά;
Ωράριο: Προσπαθείτε να βρείτε ευκαιρία να επεκτείνετε το ελεύθερο ωράριο όπου μπορέσετε. Γιατί τα μεγάλα super- market να λειτουργούν όλη την ημέρα και όταν ο μικρομεσαίος μανάβης και μπακάλης της γειτονιάς δεν μπορεί να τα καταφέρει του βάζετε το μαχαίρι στο λαιμό και έτσι έκλεισαν οι πάντες; Γιατί προσπαθήσατε τους καλοκαιρινούς μήνες να καθιερώσετε σε μια σειρά περιοχές της χώρας ονομαζόντάς τες τουριστικές να δουλεύουν και τα Σαββατοκύριακα και αντέδρασαν οι εμποροϋπάλληλοι και το πήρατε προσωρινά πίσω; 
ΣΠΥΡΙΔΩΝ ΣΤΡΙΦΤΑΡΗΣ: Δεν το πήραν. Το Αγρίνιο είναι τουριστική περιοχή. 
ΑΝΤΩΝΗΣ ΣΚΥΛΛΑΚΟΣ: Ακόμα χειρότερα!
Αυτά είναι ορισμένα από τα βασικά ζητήματα που περιγράφουν την κατάσταση, συν αυτά που είπαν οι προηγούμενοι ομιλητές. 
Το πρώτο αποτέλεσμα όλων αυτών των πολιτικών, είναι τα κέρδη των μεγάλων επιχειρηματιών να μεγαλώνουν με πολύ γρήγορους ρυθμούς και οι μικρομεσαίες επιχειρήσεις να χάνουν έδαφος και σε κέρδη και σε τζίρο και σε μερίδιο στην αγορά, πολλές να κλείνουν και να ιδρύονται άλλες βέβαια με κάποιες ελπίδες να πετύχουν.
Το δεύτερο αποτέλεσμα είναι ότι χάνουν έδαφος όχι μόνο οι μικρομεσαίες επιχειρήσεις, αλλά χάνουμε έδαφος ως χώρα, διότι δεν μπορεί να καλύψει όλο το εμπόριο η μεγάλη επιχείρηση, το μεγαλύτερο ποσοστό είναι οι μικροί και οι μεσαίοι, όπως είπατε. Χάνοντας έδαφος οι μικρομεσαίες επιχειρήσεις, μπαίνουν ολοένα και περισσότερα εισαγόμενα προϊόντα. Αυτό είναι εις βάρος του ισοζυγίου, εις βάρος του μέλλοντος της χώρας, της προοπτικής ανάπτυξης της χώρας. 
Εμείς έχουμε μια εντελώς διαφορετική λογική. Απορρίπτουμε την άποψη ότι μπορεί να φταίει λίγο και το κράτος, αλλά φταίνε και οι μικρομεσαίοι, που είναι αγράμματοι και δεν έχουν έφεση στην πληροφόρηση και στη γνώση. Είδατε κανέναν να θέλει να ζήσει την οικογένειά του, να βελτιώσει το εισόδημά του και να μην ψάχνει να βελτιώσει τις γνώσεις του; Και αν δεν του φτάνουν οι γνώσεις του, το κράτος πρέπει να βοηθήσει για να φτάσουν αυτές οι γνώσεις παντού.
Ακούγοντας όμως τις προτάσεις τις οποίες κάνατε, θα μπορούσα να τις συγκεντρώσω, γιατί δεν είναι δυνατόν να γνωρίζω με λεπτομέρειες τι περιλαμβάνει η κάθε πρόταση, σε δύο ομάδες. Είναι αυτές οι προτάσεις που λέτε ότι ευνοούν τις μικρομεσαίες επιχειρήσεις δημιουργώντας ευνοϊκό περιβάλλον πληροφόρησης, γνώσεων για να μάθουν το ένα και το άλλο. Μετά είναι και ορισμένα άλλα μέτρα τα οποία παίρνετε και τα οποία αφορούν στην καθ΄ αυτό οικονομική βοήθεια, στην καθ΄ αυτό οικονομική ενίσχυση: να κάνουμε εκσυγχρονισμό, να έχουν κεφάλαια κίνησης, κεφάλαια επένδυσης και διάφορα τέτοια προγράμματα.
Όσον αφορά τώρα στα λεφτά από τα 510 δισεκατομμύρια που λέτε ότι πάνε στο καλύτερο περιβάλλον, δεν βλέπουμε να υπάρχουν αποτελέσματα. Μόνο με το περιβάλλον, μόνο με την πληροφόρηση, μόνο με το να υπάρχουν κάποιοι που αν τους πάρεις στο τηλέφωνο θα σου δώσουν κάποιες πληροφορίες, δεν λύνεται το ζήτημα. 
Το ίδιο συμβαίνει και με τα άλλα. Εγώ πιστεύω ότι πολλά από τα χρήματα τα οποία λέτε ότι υπάρχουν στα προγράμματα αυτά...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν καταλάβατε καλά.
ΑΝΤΩΝΗΣ ΣΚΥΛΛΑΚΟΣ: Μπορεί να κάνω λάθος σε σχέση με τα 510 δισεκατομμύρια.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Μια διευκρίνιση μπορώ να κάνω;
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δέχεσθε, κύριε Σκυλλάκο, να κάνει ο κύριος Υπουργός μια διευκρίνιση;
ΑΝΤΩΝΗΣ ΣΚΥΛΛΑΚΟΣ : Ναι, ναι.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Τα 510 δισεκατομμύρια δεν αφορούν στο επιχειρηματικό περιβάλλον. Είναι μέσα και δράσεις για την ανάπτυξη του επιχειρηματικού περιβάλλοντος, αλλά κυρίως είναι οι δράσεις υποστήριξης και χρηματοδότησης μικρών επιχειρήσεων για να σταθούν στον ανταγωνισμό και να εξελιχθούν.
ΑΝΤΩΝΗΣ ΣΚΥΛΛΑΚΟΣ : Συμφωνούμε με αυτό. Ας αφήσουμε τα ποσά γιατί μπορεί να μην το κατάλαβα καλά. Όσον αφορά στο περιβάλλον, μόνο με δημιουργία προϋποθέσεων καλύτερου περιβάλλοντος, δεν σώζονται οι μικρομεσαίες επιχειρήσεις. Μην μας παρουσιάζετε ότι δίνετε τις δυνατότητες. Είναι σαν λέτε ότι κάνετε κατάρτιση στους ανέργους και τους δίνετε ευκαιρίες να πιάσουν δουλειά, αλλά όταν δεν υπάρχουν θέσεις εργασίας, δεν πάει να γίνεται κατάρτιση... Δεν είναι ζήτημα ευκαιριών, είναι ζήτημα ότι δεν υπάρχουν δουλειές, δεν υπάρχει τζίρος, δεν υπάρχει ζήτηση και κλείνουν οι επιχειρήσεις, χάνουν στον ανταγωνισμό με τις ισχυρότερες. 
Πώς θα τις βοηθήσουμε με επιδοτήσεις, με χρηματοδοτήσεις, με δικαιότερο φορολογικό ζήτημα; Δεν απαντάτε σ' αυτό, αλλιώς θα είχατε ορισμένα στοιχεία και θα μας λέγατε ότι έτσι ενισχύθηκαν αυτές οι επιχειρήσεις από έναν έως τέσσερις εργαζόμενους, πήραν αυτά τα χρήματα, στάθηκαν στα πόδια τους και ανέπτυξαν τα κέρδη τους και τις δραστηριότητές τους. Θα μας φέρνατε στοιχεία σήμερα. Θα υπήρχαν στοιχεία που θα φαινόταν ότι βοηθήθηκε ο μικρός.
( Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Με το να μας απαριθμείτε έναν κατάλογο μέτρων, δεν μας λέτε τίποτα. Απλώς θέλετε να δικαιολογήσετε την πολιτική σας. Στην Ελλάδα δε έχουμε μεγάλο αριθμό μικρομεσαίων επιχειρήσεων. Γι΄ αυτό η υποχρέωση των κυβερνήσεων να αντιμετωπίσουν τα προβλήματά τους είναι πολύ μεγαλύτερη. 
Τώρα μπαίνει το ζήτημα εάν η πολιτική σας είναι προς την κατεύθυνση της βοήθειας προς τους ισχυρούς, ποια μπορεί να είναι η εναλλακτική λύση. Εμείς έχουμε την εξής διαφορετική άποψη, που εσείς ποτέ δεν την υποστηρίξατε ανοιχτά. Μόνο λέγατε ότι είσθε σοσιαλιστικό κόμμα και κάποτε μιλούσατε για κρατικό τομέα. Βέβαια αυτά τα έχετε εγκαταλείψει. Εμείς επιμένουμε και λέμε ότι η μεγάλη επιχείρηση μπορεί να φέρει ανάπτυξη. Εξηγείστε μας όμως γιατί πρέπει να είναι ιδιωτική. Εμείς δεν λέμε να καταστραφούν οι μεγάλες επιχειρήσεις, αλλά στους βασικούς κλάδους να ανήκουν στο δημόσιο. Βέβαια πρέπει να είναι σύγχρονες και καλά οργανωμένες και να δουλεύουν σωστά και όχι όπως δούλευε ο δημόσιος τομέας μέχρι τώρα, για να υπηρετεί τα μεγάλα ιδιωτικά συμφέροντα.
Τι γίνεται τώρα με τις μικρομεσαίες επιχειρήσεις; Στα πλαίσια μιας αντιμονοπωλιακής φιλολαϊκής πολιτικής, που θα έχει ισχυρό δημόσιο τομέα, βλέπουμε αυτές τις επιχειρήσεις να ενώνονται με βοήθεια από το κράτος, με διάφορα κίνητρα, ώστε να καταλάβουν ότι έχουν συμφέρον να συνενωθούν σε συνεταιρισμούς παραγωγικούς, προμηθευτικούς και εμπορικούς, ώστε να σταθούν στα πόδια τους. Για να γίνει αυτό χρειάζονται χρηματοδοτική στήριξη από το κράτος και φορολογικά κίνητρα ιδιαίτερα και όχι τα ίδια με αυτά που δίνονται στις ανώνυμες εταιρίες. Έρχεσθε και μας λέτε ότι το 2003 θα μειωθεί η φορολογία στις Α.Ε. στο 30% ή και στο 25%. Ακόμη και αν έχει την ίδια φορολογία ο συνεταιρισμός, ξεκινάει από διαφορετικό επίπεδο, διότι ο άλλος έχει την τεχνογνωσία, την πείρα και τους μηχανισμούς. Το ίδιο συμβαίνει και με την αγροτική οικονομία. 
Βέβαια υπάρχουν ορισμένοι μικρομεσαίοι, που δεν μπορούν να συνεταιριστούν εύκολα. Γι΄ αυτούς χρειάζονται συγκεκριμένα μέτρα για τη φορολογία, για τη χρηματοδότηση, για προγράμματα, αλλά και άμεση στήριξη από τον ΕΟΜΜΕΧ. Αυτά τα μέτρα εσείς τα ονομάζετε προστατευτικά του κράτους. Βεβαίως πρέπει να προστατεύσουμε τους συνεταιρισμούς, αλλά και τους μικρομεσαίους που δεν μπορούν να ενταχθούν σ΄ αυτούς. Βεβαίως πρέπει να εκσυγχρονιστούν. Αυτό σημαίνει μια οικονομία που θα εξυπηρετεί τα λαϊκά συμφέροντα και που συνολικά θα προχωρήσει σε εκσυγχρονισμό και ανάπτυξη προς το συμφέρον των εργαζομένων, των μικρομεσαίων, των αγροτών. 
Αυτό σημαίνει ότι και με το σημερινό συσχετισμό των πολιτικών δυνάμεων μια κυβέρνηση που θα ήθελε να πάρει μέτρα συγκεκριμένα, θα μπορούσε να τα πάρει για τους συνεταιρισμούς, για τις μικρές επιχειρήσεις κυρίως και λιγότερο για τις μεσαίες. Υπάρχει μια κατηγορία μεσαίων που χρειάζονται αυτήν τη βοήθεια. Αυτό σημαίνει έλεγχο των τιμών, των εισαγωγών ή ακόμη και απαγόρευση εισαγωγών αν χρειάζεται.
Γιατί δηλαδή πρέπει να είναι όλα ελεύθερα και να συμφωνούμε σε όποιες απελευθερώσεις, την ίδια στιγμή που βλέπουμε άλλες χώρες να προστατεύουν ή να ενισχύουν με έμμεσους τρόπους τους δικούς τους παραγωγούς στην αγροτική οικονομία ή τα δικά τους προϊόντα και εμείς να μην το κάνουμε σαν χώρα;
Αυτή είναι η διαφορετική οπτική γωνία η δική μας, η οποία βεβαίως συνδέεται με μια άλλη εντελώς προοπτική, αλλά και στο σημερινό καθεστώς θα μπορούσατε να πάρετε μέτρα ανακούφισης και στήριξης. Ούτε αυτό το ελάχιστο δεν θέλετε να κάνετε. Έχετε ανταγωνισμό με τη Νέα Δημοκρατία ποιος θα υπηρετήσει περισσότερο τους Λάτσηδες, τους Βαρδινογιάννηδες και τους άλλους μεγαλοεπιχειρηματίες. Δίνετε καλές εξετάσεις, έχετε την υποστήριξή τους. Δεν ξέρω αν αυτή η όποια υποστήριξη θα είναι αρκετή για να κερδίσετε τις εκλογές. Γιατί υπάρχει και ο άλλος αντίζηλος που θέλει εκείνος να κερδίσει την εύνοια του μεγάλου κεφαλαίου και των ξένων παραγόντων που παρεμβαίνουν και στην πολιτική ζωή της χώρας. 
Εμείς έτσι και αλλιώς θα σας πολεμήσουμε και εσάς όπως κάνουμε και στην επερώτηση και τη Νέα Δημοκρατία, γιατί έχουμε εντελώς διαφορετικό προσανατολισμό. 
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας κ. Σαλαγκούδης έχει το λόγο.
ΓΕΩΡΓΙΟΣ ΣΑΛΑΓΚΟΥΔΗΣ: Τα προβλήματα της χώρας μας που άπτονται και της επερώτησης, αλλά και της ευθύνης του Υπουργού που επερωτάται είναι τρία σημαντικά: Η ανεργία που το αντίδοτό της είναι η απασχόληση, η αποεπένδυση που έχει η χώρα μας, η μη ύπαρξη ξένων επενδύσεων. Είναι απαράδεκτο να έχουμε το 0,3% του συνόλου των επενδύσεων που γίνονται στην Ευρωπαϊκή Ένωση που τελικά καταλήγει και αποτυπώνεται στο τεράστιο έλλειμμα στο εμπορικό μας ισοζύγιο, το οποίο συνεχώς διογκώνεται. Το αποτέλεσμα που προκύπτει είναι η χώρα μας να έχει χαμηλή ουσιαστικά ανάπτυξη. Και μη μου πείτε για το 4% και το διπλάσιο της Ευρωπαϊκής Ένωσης, διότι αν μ' αυτούς τους ρυθμούς προχωρήσουμε τώρα που έχουμε το 67% του μέσου κοινοτικού όρου σαν εισόδημα, θα φθάσουμε μετά από είκοσι χρόνια το 2021, το 2022 για να λέμε ότι πιάσαμε το μέσο κοινοτικό όρο εισοδήματος.
Αναφέρατε για μηδενική αύξηση και χρησιμοποιείτε τα χρόνια 1990-1993. Τότε παραλάβαμε μια χώρα ουσιαστικά υπερχρεωμένη. Και σας θυμίζω -για να το θυμηθείτε και εσείς- την Οικουμενική Κυβέρνηση υπό τον κ. Ζολώτα να περιφέρεται ως επαίτης στους τοκογλύφους. Γιατί κάναμε, αν θυμάστε, ένα δάνειο ομολογιακό με 1% επιτόκιο πάνω από το διατραπεζικό επιτόκιο, διότι κανένας δεν μας δάνειζε τότε επειδή είμαστε υπερχρεωμένοι. Και όταν αναλάβαμε εμείς μόνοι μας τη διακυβέρνηση πλέον μόλις είχαμε πληρώσει μισθούς και συντάξεις με εκείνο το ομολογιακό δάνειο και θα ερχόταν σε λίγο πάλι η ίδια κατάσταση. Και αναγκάστηκε τότε ο Πρωθυπουργός κ. Μητσοτάκης να γυρίσει όλες τις χώρες γιατί η Ευρωπαϊκή Επιτροπή, οι τεχνοκράτες της Ευρώπης αρνούνταν να μας δώσουν δάνειο επειδή δεν είχατε τηρήσει τους όρους του προηγούμενου δανείου που είχατε πάρει από την Ευρωπαϊκή Ένωση. Και μας έλεγαν κηρύξτε πτώχευση και πηγαίνετε στο Διεθνές Νομισματικό Ταμείο να πάρετε. Τότε ο Πρωθυπουργός έκανε εκείνο το μαραθώνιο και γύρισε όλους τους αρχηγούς των χωρών κρατών-μελών της ΕΟΚ και πήραμε εκείνο το δάνειο με πολιτικούς όρους και όχι με τεχνοκρατικούς όρους. 
Αυτήν την κατάσταση αντιμετωπίζαμε τότε και εσείς θέλετε να συγκρίνετε εκείνο το intermezzo του 1990-1993 που είχαμε τα τεράστια προβλήματα από την καταραμένη όπως τη λέω εγώ δεκαετία χαμένη δεκαετία όπως την ονομάζει ο Πρωθυπουργός σας και ο προηγούμενος Υπουργός Εθνικής Οικονομίας, αλλά και ο νυν Υπουργός Εθνικής Οικονομίας τη λέει χαμένη δεκαετία.
Και όχι μόνο τι λέει αλλά τι γράφει και στα βιβλία του που πρέπει να τα έχετε διαβάσει και να μη σας τα ξαναλέω. Τα έχουμε διαβάσει και εκεί ότι ήταν η χαμένη δεκαετία, η δεκαετία εκείνη που η χώρα οδηγήθηκε στην υπανάπτυξη και της οποίας τα σπασμένα πληρώνουμε ακόμη και σήμερα. Έτσι λοιπόν σ' αυτά τα προβλήματα της χώρας στην ανεργία, στην αποεπένδυση μπορούν να συμβάλουν και τελικώς να καλύψουν το τεράστιο έλλειμμα στο εμπορικό ισοζύγιο οι μικρομεσαίες επιχειρήσεις. Διότι όλη η επιχειρηματική δραστηριότητα εξαντλείται σ' αυτές όταν όπως εσείς στα στατιστικά στοιχεία σωστά αναφέρετε -είναι σε γνώση μας- το 97,5% των επιχειρήσεων στην Ελλάδα είναι μικρομεσαίες επιχειρήσεις. Αυτό είναι το δυναμικό μας το επιχειρηματικό. Μπορούμε δε να πούμε ότι οι πολύ μεγάλες επιχειρήσεις που έχουμε εδώ στην πατρίδα μας είναι το 0,2%. 
Αυτό, λοιπόν, το δυναμικό είναι που πρέπει να κινητοποιήσουμε για να μπορέσουμε να πετύχουμε απασχόληση πρώτα, να κτυπήσουμε τη μεγαλύτερη πληγή μας που είναι η ανεργία, αφού και εσείς είπατε ότι επτά στις δέκα θέσεις εργασίας που δημιουργούνται είναι από τις μικρομεσαίες επιχειρήσεις. Αυτές επομένως οι μικρομεσαίες επιχειρήσεις θέλουν την φροντίδα μας. Και τι θέλουν οι μικρομεσαίες επιχειρήσεις: 
Σωστούς κανόνες, απλό φορολογικό σύστημα. Ξέρετε ότι με αυτό το φορολογικό σύστημα που έχετε δεν μπορεί καμία μικρή και μεσαία επιχείρηση -όχι πολύ μικρή γιατί η πολύ μικρή επιχείρηση κάπου τα βρίσκει με τα αντικειμενικά κριτήρια- δεν μπορεί να παρακολουθήσει το λογιστή. Όμως ούτε ο λογιστής μπορεί να τακτοποιήσει με αυτούς τους φορολογικούς νόμους που έχουμε τα των επιχειρήσεων και χρειάζεται να φέρνει φοροτεχνικό. Και πάντα ζει η μικρή επιχείρηση ιδιαίτερα υπό την απειλή του έφορα. Του οποίου έφορα την τακτική τη γνωρίζουμε. Ο έφορας στις μεγάλες επιχειρήσεις έχει τον τρόπο του να μην πηγαίνει. Στις μικρές επιχειρήσεις όμως πηγαίνει και επίμονα προσπαθεί εκεί ίσως να βγάλει και το χαρτζιλίκι του.
Τι έγινε με το ΤΑΧΙS; Τι έγινε επιτέλους για να βάλουμε ένα ορθολογισμό στο φορολογικό σύστημα; Εμείς δεν σας κατηγορούμε ότι κάνετε φοροδιαφυγή, αλλά σας κατηγορούμε ότι δεν βάζετε εκείνους τους κανόνες, ώστε να μη γίνεται η φοροδιαφυγή και να διευκολυνθούν οι επιχειρήσεις για να αναπτυχθούν όπως χαμηλότερους συντελεστές και απλό φορολογικό σύστημα, ώστε να μπορεί να το καταλαβαίνει ο καθένας, ούτως ώστε να μην υπάρχει ανάγκη φοροδιαφυγής αλλά και να λειτουργεί η επιχείρηση και προπάντων η επιχειρηματικότητα. 
Το μεγαλύτερο πρόβλημα της μικρομεσαίας επιχείρησης είναι η πρόσβαση στη χρηματοδότηση. Κύριε Υπουργέ, δεν ελέγχεστε για το τι θα κάνετε αύριο, αλλά ελέγχεστε για το τι κάνατε μέχρι σήμερα. Και όταν μας λέτε για το εγγυοδοτικό κεφάλαιο όταν θα το φέρετε, τότε θα το συζητήσουμε και θα το κρίνουμε. Θα προσπαθήσουμε πρώτα να το διορθώσουμε αν μπορούμε και αν δέχεται διόρθωση και από εκεί και πέρα θα το κρίνουμε και ίσως σας δώσουμε και εύσημα αν είναι σωστό και προχωρήσει υποβοηθητικά. Μέχρι τώρα όμως δεν το κάνατε και μέχρι τώρα όχι μόνο δεν κάνατε αυτό, αλλά ούτε προγράμματα της Ευρωπαϊκής Ένωσης. Στο Γ΄ Κοινοτικό Πλαίσιο Στήριξης έχετε τεράστια ευθύνη. Έχετε τώρα δεκαοκτώ μήνες και δεν το έχετε ενεργοποιήσει και μόλις τώρα βγάλατε ορισμένες προκηρύξεις. Μας αναφέρατε έναν ολόκληρο κατάλογο. Θα μας πείτε πότε αυτά τα προγράμματα θα ενεργοποιηθούν, πότε θα βγουν οι προκηρύξεις; Γιατί αν δεν απατώμαι βγάλατε τέσσερις-πέντε προκηρύξεις, αλλά όχι όλες. Και αυτές είναι προκηρύξεις για να γίνουν οι αιτήσεις.
Και εδώ πάνω θα ήθελα να σας πω το εξής. Όταν κάνατε το επιχειρησιακό πρόγραμμα βιομηχανίας σας έλειπε ένα εργαλείο για να γίνει αυτό το πρόγραμμα σωστό και πραγματικά να συμβάλει περισσότερο τουλάχιστον απ' ό,τι συνέβαλε το επιχειρησιακό πρόγραμμα του Β΄ Κοινοτικού Πλαισίου Στήριξης.
Το εργαλείο ήταν μία μελέτη για να μπορέσετε να δείτε στη χώρα μας και να βρείτε τα συγκριτικά πλεονεκτήματα, που έχουμε σαν χώρα και να προσανατολίσετε τα προγράμματά σας προς αυτά τα συγκριτικά πλεονεκτήματα. Σήμερα ζούμε σε μία παγκοσμιοποιημένη όπως είπατε οικονομία και κοινωνία και το πρώτιστο είναι ο ανταγωνισμός και μάλιστα σκληρός όπως τον είπατε και ανελέητος.
Θα αναφερθώ εδώ και στο Κ.Κ.Ε. με την αντίδρασή του και την αντίθεσή του στον ανταγωνισμό. Αλλά για να πετύχουμε στον ανταγωνισμό, δεν μπορεί να ξεκινάμε και όταν βλέπουμε ότι μειώνονται με τέτοιο ρυθμό οι εξαγωγές μας και διευρύνεται το έλλειμμα στο εμπορικό μας ισοζύγιο, να μην αξιοποιούμε το συγκριτικό πλεονέκτημα που έχουμε σαν χώρα.
(Στο σημείο αυτό την Προεδρική Έδρα καταλαμβάνει ο Γ' Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ ) 
Επομένως αυτά πρέπει να καταγραφούν και τα προγράμματα να προσανατολισθούν προς αυτήν την κατεύθυνση. Έχετε τη δυνατότητα να κάνετε αυτή τη μελέτη έστω και τώρα.
Το επόμενο που ταλαιπωρεί τους μικρομεσαίους είναι η γραφειοκρατία, που επιτέλους, πρέπει να τους απλοποιήσουμε ...
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Θα ήθελα λίγο χρόνο ακόμα, κύριε Πρόεδρε.
Τώρα, θα ήθελα στον κ. Σκυλλάκο, που μίλησε για τον ανταγωνισμό, να αναφέρω το εξής. Η ελεύθερη αγορά δίνει τη δυνατότητα και την ευκαιρία και στους μικρούς και στους καινούριους να αναπτυχθούν. Αν θα δούμε τις εκατό μεγαλύτερες εταιρείες της Αμερικής, θα δούμε εκεί μέσα, και στην πρώτη εικοσάδα ακόμα, ότι είναι εταιρείες που δεν έχουν ούτε δέκα χρόνια ζωής. Ο Μπιλ Γκέιτς, παραδείγματος χάρη, ήταν ένας υπάλληλος, ο οποίος σήμερα έχει κάνει τον κολοσσό της Microsoft ...
ΑΝΤΩΝΗΣ ΣΚΥΛΛΑΚΟΣ: Πόσοι μικροί έγιναν Μπιλ Γκέϊτς;
ΓΕΩΡΓΙΟΣ ΣΑΛΑΓΚΟΥΔΗΣ: Έγινε, σας λέω, πριν από δέκα χρόνια. Ξεκίνησε μία καινούρια επιχείρηση και σας λέω ότι πάρα πολλές επιχειρήσεις δεν έχουν πίσω τους ούτε μία δεκαετία. Δηλαδή δίνεται η δυνατότητα, όταν οι κανόνες του ανταγωνισμού και η ελεύθερη αγορά λειτουργεί σωστά. Αντίθετα εκεί όπου νοθεύεται ο ανταγωνισμός, όπως στην Ευρωπαϊκή Ένωση παραδείγματος χάρη, που δεν έχουμε υγιή ανταγωνισμό και απελευθέρωση αγορών -τώρα άρχισαν να γίνονται και εδώ στην πατρίδα μας επίσης- αν θα δεις τις εκατό πρώτες εταιρείες δεν θα βρεις καμία επιχείρηση που να έχει πίσω της χρόνο λιγότερο από δέκα χρόνια. Έχουν πολύ περισσότερο. Έχουν σαράντα και πενήντα χρόνια. Είναι δηλαδή, παραδοσιακές επιχειρήσεις. 
Γι' αυτό, λοιπόν, δεν είναι η ελεύθερη αγορά που ενισχύει, όπως είπατε χαρακτηριστικά, το μεγάλο κεφάλαιο. Εκεί είναι το κράτος, να βάλει στους μεγάλους και μεγάλη φορολογία. Το θέμα είναι ότι όταν υπάρχουν παρεμβάσεις στην οικονομία, εκεί οι μεγάλοι έχουν τη δυνατότητα να επηρεάζουν τους πολιτικούς και να φτιάχνουν τους κανόνες ενδεχομένως με τις παρεμβάσεις που κάνουν στην αγορά κατά το δικό τους συμφέρον. Αυτή η ημιελεύθερη αγορά είναι η αγορά εκείνη που οδηγεί τελικά στη διαφθορά. 
Είπε πάρα πολλά ο κύριος Υπουργός, τα έχω σημειώσει και θα αναφέρω τα πιο σημαντικά.
Μας ανέφερε ο κύριος Υπουργός στατιστικά στοιχεία ότι γίνονται πολύ περισσότερες νέες επιχειρήσεις. Δεν ξέρω από πού τα έχετε αυτά τα στατιστικά στοιχεία. Εγώ -όπως και οι συνάδελφοι- έχω στατιστικά στοιχεία από αυτά που βλέπω, κύριε Υπουργέ. Μέχρι πριν από λίγα χρόνια στη Θεσσαλονίκη και στην Αθήνα για να πάρεις ένα μαγαζί στο κέντρο ή ακόμα και στην περιφέρεια της Θεσσαλονίκης πλήρωνες "αέρα". Σήμερα άμα κάνεις μία βόλτα στους δρόμους της Θεσσαλονίκης θα δεις ένα σωρό ενοικιαστήρια. Πηγαίνεις να πάρεις τώρα ένα μαγαζί και δεν πληρώνεις ούτε αέρα ούτε τίποτα, αφού δεν μπορούν να βρουν ενοικιαστές. Έχουν κλείσει, δηλαδή, τα μαγαζιά. Και όχι μόνο τα μαγαζιά -τα καταστήματα πωλήσεων- αλλά και οι βιοτεχνικοί χώροι. Άμα θα πάτε και γυρίσετε στη Θεσσαλονίκη θα δείτε "ενοικιάζεται βιοτεχνικός χώρος", εκεί που κάποτε για να έβρισκες κάτι τέτοιο πλήρωνες εκατομμύρια "αέρα" για να μπορέσεις να το πάρεις. Είναι η χαρακτηριστικότερη περίπτωση αριθμών για το πόσες καινούριες επιχειρήσεις γίνονται και πόσες κλείνουν. Οπωσδήποτε αυτές που κλείνουν το τελευταίο χρονικό διάστημα είναι πολύ περισσότερες.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αμφισβητείτε τα στοιχεία της Εθνικής Στατιστικής Υπηρεσίας; 
ΓΕΩΡΓΙΟΣ ΣΑΛΑΓΚΟΥΔΗΣ: Είπατε ότι με τη συνεργασία αποκτήσαμε τεχνογνωσία. 
Κύριε Υπουργέ, γι' αυτό σας λέμε ότι χρειαζόμαστε τις ξένες επενδύσεις, επειδή εδώ πέρα δεν έχουμε έρευνα. Δεν δημιουργούμε τεχνογνωσία, δεν αποκτούμε, αφού τα ερευνητικά μας εργαστήρια είναι σπαργανώδη και δεν τα χρηματοδοτείτε. Την τεχνογνωσία στη χώρα μας θα μας τη φέρουν μόνο οι ξένες επενδύσεις, έτοιμο Know how, το οποίο θα βοηθήσει. Μετά από εκεί και πέρα, εκτός από τη μεγάλη επιχείρηση που μπορεί να έλθει να κάνει επένδυση, θα δημιουργήσει και δορυφορικά πολλές άλλες επιχειρήσεις, μικρές και μεσαίες, οι οποίες θα κάνουν υποβοήθηση σε αυτήν την επιχείρηση. 
Αλλά για να έχουμε επενδύσεις χρειάζονται πάρα πολλά και μερικά από αυτά που σας ανέφερα προηγουμένως. Πρώτον, απλό και σταθερό φορολογικό σύστημα. Όχι να ερχόμαστε κάθε δύο-τρεις μήνες και να το αλλάζουμε. Δεύτερον, χρειάζεται να δημιουργήσουμε αυτήν τη μελέτη για να ξέρουμε τα συγκριτικά μας πλεονεκτήματα.
Τρίτον, χρειάζεται να κάνουμε έναν αναπτυξιακό νόμο σύγχρονο που να ανταποκρίνεται στα πράγματα. Και σεις το έχετε αντιληφθεί ότι αυτός ο αναπτυξιακός νόμος δεν λειτουργεί. Και επειδή αναφέρατε το ν 2601, δεν αναφέρατε καθόλου για τις μικρές επιχειρήσεις. Ο ν 2601 είναι απαγορευτικός για τις μικρές επιχειρήσεις. Φέρατε μια τροπολογία τώρα και το μικρύνατε και από τα 60 εκατομμύρια, το κατεβάσατε στα 35 εκατομμύρια και ενδεχομένως κάποιοι μπορούν τώρα να μπουν τώρα. Τώρα είναι αργά, γιατί τώρα βγαίνουν και τα άλλα προγράμματα της Ευρωπαϊκής Ένωσης, όπως είπα προηγουμένως. 
ΠΡΟΕΔΡΕΥΩΝ (Κωνσταντίνος Βρεττός): Κύριε Σαλαγκούδη, παρακαλώ να ολοκληρώσετε. 
ΓΕΩΡΓΙΟΣ ΣΑΛΑΓΚΟΥΔΗΣ: Εκτός απ' αυτό πρέπει να τα πουλήσουμε όλα αυτά στο εξωτερικό. Αφού γίνουμε μια ελκυστική χώρα να βγούμε έξω, εκεί όπου υπάρχουν κεφάλαια και να πούμε πόσο ελκυστική χώρα γίναμε για να έρθουν στη συνέχεια τα ξένα κεφάλαια, όταν θα υπάρχει το αντίστοιχο σωστό, επενδυτικό κλίμα, για να βοηθήσουν την ανάπτυξη. Η ανάπτυξή μας πρέπει να έχει πολύ υψηλούς ρυθμούς. 
Δεν νομίζω ότι πρέπει να έχουμε εμείς σαν Έλληνες τόσο χαμηλά τον πήχη, να φθάσουμε δηλαδή σε είκοσι χρόνια το μέσο όρο της Ευρωπαϊκής Ένωσης. Βάλτε τον πήχη λίγο πιο ψηλά. 
ΠΡΟΕΔΡΕΥΩΝ (Κωνσταντίνος Βρεττός): Μα, τα είπατε. Μην τα ξαναλέτε, γιατί έχετε ξεπεράσει το χρόνο σας. 
ΓΕΩΡΓΙΟΣ ΣΑΛΑΓΚΟΥΔΗΣ: Βέβαια εσείς θα περάσετε από κάτω. Απλά το λέω, γιατί σε λίγο χρόνο θα είμαστε εμείς κυβέρνηση, που μπορούμε να κρατήσουμε πιο ψηλά τον πήχη.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Δεν το λέγατε πιο γρήγορα αυτό να τελειώνουμε;
Ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου έχει λόγο. 
ΦΛΩΡΟΣ ΚΩΝΣΤΑΝΤΙΝΟΥ: Ευχαριστώ, κύριε Πρόεδρε. 
Θα πρέπει να σας πω ότι δεν ξέρω από πού να αρχίσω. Από τους επερωτώντες του Κ.Κ.Ε. ή από τον Κοινοβουλευτικό Εκπρόσωπο της Νέας Δημοκρατίας; Οι συνάδελφοι του Κ.Κ.Ε. που τον ακούσατε, ίσως να καταλάβατε μερικές από τις διαφορές που έχει το ΠΑΣΟΚ, παρ' όλη την προσπάθειά σας να μας ταυτίσετε με τη Νέα Δημοκρατία. 
ΑΝΤΩΝΗΣ ΣΚΥΛΛΑΚΟΣ: Τα λέει πιο καθαρά από εσάς. 
ΦΛΩΡΟΣ ΚΩΝΣΤΑΝΤΙΝΟΥ: Ίσως να καταλάβατε τι κάνατε το 1989. Ακούστε τώρα τι λένε και ποιοι έτρεχαν να πάρουν δήθεν δανεικά. 
(Θόρυβος-διαμαρτυρίες από την πτέρυγα του Κ.Κ.Ε.)
Σας παρακαλώ, κύριοι συνάδελφοι.
Κύριε Σαλαγκούδη, το 1988 παραλάβατε οικονομία που είχε αύξηση του ΑΕΠ 4% και το κάνατε 0,00%. Αυτό κάνατε. Το 1988 αύξηση ΑΕΠ 4,1% και μας λέτε τώρα για διαγράμματα...
ΓΕΩΡΓΙΟΣ ΣΑΛΑΓΚΟΥΔΗΣ: Μου είπατε ότι θυμάστε νούμερα...
ΦΛΩΡΟΣ ΚΩΝΣΤΑΝΤΙΝΟΥ: Είδατε ότι εγώ δεν σας διέκοψα, παρ' ότι μας μιλήσατε για χαμένη δεκαετία του ΠΑΣΟΚ. Θα σας πω στη συνέχεια, αν θέλετε, δεν έχω αντίρρηση. 
ΠΡΟΕΔΡΕΥΩΝ (Κωνσταντίνος Βρεττός): Κύριε Σαλαγκούδη, σας παρακαλώ. 
ΦΛΩΡΟΣ ΚΩΝΣΤΑΝΤΙΝΟΥ: Άλλωστε είπατε πράγματα που θέλουν απάντηση για την ιστορία και για την προσφορά του ΠΑΣΟΚ και δεν θα μείνουν αναπάντητα. 
Θα ξεκινήσω από τους επερωτώντες συναδέλφους του Κ.Κ.Ε. που έκαναν μια φιλότιμη προσπάθεια να μας πείσουν και ο πρώτος των εισηγητών, ο κ. Στριφτάρης, αλλά και ο Κοινοβουλευτικός Εκπρόσωπος και να μας παρουσιάσουν περίπου μια κατάσταση ότι έχουμε ένα ξεκλήρισμα -αυτές τις λέξεις χρησιμοποίησαν- των μικρομεσαίων επιχειρήσεων και το επέκτειναν λίγο και στους αγρότες. 
Βεβαίως δεν αντιλαμβάνομαι γιατί, κύριοι συνάδελφοι, δεν επιδιώξατε να έχετε στοιχεία για το αν αυτό ισχύει πράγματι. Εγώ θα σας αναφέρω τα στοιχεία που δίνει το ΚΕΠΥΟ και παρακαλώ να απευθυνθείτε στο Υπουργείο Οικονομικών για να τα πάρετε. Απολογιστικά στοιχεία του 2000 λοιπόν είχαμε σαρανταοκτώ χιλιάδες πεντακόσιες νέες μικρές επιχειρήσεις που δημιουργήθηκαν. Και επειδή ο συνάδελφος κ. Σκυλλάκος προσπάθησε να δώσει και μια ιδεολογική φόρμα στην τοποθέτηση του Κ.Κ.Ε. θα πρέπει να σας πω επίσης με στοιχεία απολογιστικά του ΚΕΠΥΟ ότι το 2000 όχι μόνο δεν είχαμε συμπίεση επιχειρήσεων και κλείσιμο, αλλά είχαμε το αντίθετο. Η αξία των λιανικών πωλήσεων αυξήθηκε κατά 4,5% στα καταστήματα τροφίμων, ποτών και καπνού, κατά 8,1% στα φαρμακευτικά και καλλυντικά είδη, κατά 7,6% στα είδη ένδυσης και υπόδησης, κατά 6,7% στα καταστήματα επίπλων, οικιακού εξοπλισμού και ηλεκτρικών ειδών και κατά 7,2% στα βιβλιοπωλεία και τα χαρτοπωλεία. Πρέπει επίσης φυσικά να πούμε ότι ο πληθωρισμός που έκλεισε το 2000 στο 3,1% με 3,2% αποδεικνύει ότι ουσιαστικά, όχι μόνο δεν είχαμε ξεκλήρισμα ή συμπίεση, αλλά είχαμε βελτίωση της θέσης των μικρομεσαίων επιχειρήσεων. 
Δεν είμαι, όμως, από αυτούς που θα πω ότι όλα είναι ρόδινα, ότι όλα η Κυβέρνηση τα κάνει άριστα, άρα δεν υπάρχει λόγος να καταθέτετε ή να καταθέτουμε επερωτήσεις, ερωτήσεις ή να κάνουμε αυτό για το οποίο ο ελληνικός λαός μας έταξε στην Αίθουσα αυτή.
Όμως, διαπιστώνω, κύριοι συνάδελφοι του Κ.Κ.Ε., ότι παρ' όλο που ως κόμμα έχετε τη δυνατότητα σε αντίθεση με την Κυβέρνηση να προβάλλετε περισσότερο ένα όραμα ή ένα ιδεολογικό χαρακτήρα -η Κυβέρνηση εκ των πραγμάτων είναι αναγκασμένη να απαντά επί πραγματικών δεδομένων μια που κυβερνά επί αρκετά χρόνια με ένα διάλειμμα βεβαίως της Νέας Δημοκρατίας που γνωρίζετε καλά- παρ' όλο που έχετε αυτό το πλεονέκτημα στην εκκίνηση, στο ξεκίνημα της συζήτησης, νομίζω ότι και πάλι δεν μπορέσατε να πείσετε για την ορθότητα των θέσεων. Και νομίζω ότι δεν το μπορέσατε, γιατί προσπαθείτε με παλιά εργαλεία να αναλύσετε τη σημερινή πραγματικότητα. Και ακόμη χειρότερα, με παλιά εργαλεία να μιλήσετε για το αύριο. Νομίζω ότι δεν γίνεται σωστά η εκτίμηση της πραγματικότητας και νομίζω γι' αυτό δεν μπορείτε να δώσετε κάποιο, θα έλεγα όραμα ή εν πάση περιπτώσει κάτι που να πείσει ότι μπορεί να γίνει αύριο.
Διότι δεν μπορούμε να δεχθούμε στην Αίθουσα αυτή αναλύσεις του είδους, το χρηματοπιστωτικό σύστημα δεν μπορεί να λειτουργήσει υπέρ των μεσαίων επιχειρήσεων, a priori να λέγεται αυτό ως θέση. Ή να ακούμε τι είναι το χρηματιστηριακό κεφάλαιο με όρους του 1915 και 1916. Δεν είναι σωστό και νομίζω ότι δεν βοηθάει και σας τους ίδιους, για λαϊκή οικονομία κλπ. 
Θα έλεγα αυτά που είπατε και σεις, κύριε Σκυλλάκο, για τη συμπίεση του εργατικού κόστους κλπ., ότι δεν μπορούν να σταθούν, παρ'όλο βεβαίως που διαπίστωσα ότι και εσείς, αλλά και ο πρώτος ομιλήσας, ο κ. Στριφτάρης, έκανε μια φιλότιμη προσπάθεια να επεκτείνει το θέμα από τη γραπτή επερώτηση που έχετε καταθέσει, δηλαδή να αναφερθεί και σε άλλα θέματα, όπως και σεις το κάνατε, προσπαθώντας νομίζω να αποδείξετε ότι έχετε δίκιο. Φτάσατε και στα ενοίκια, φτάσατε και στα ποσοστά, φτάσατε και στο ένα και στο άλλο.
ΑΝΤΩΝΗΣ ΣΚΥΛΛΑΚΟΣ: Εκτός θέματος είμαστε;
ΦΛΩΡΟΣ ΚΩΝΣΤΑΝΤΙΝΟΥ: Λέω σε ό,τι αφορά το σώμα της επερώτησης, ότι θα μπορούσε να είναι και στην επερώτηση γραμμένο.
Όμως, θα ήθελα να πω, για να μην αναφερθώ και σε άλλα μέτρα, ότι ο κύριος Υπουργός τα είπε με σαφήνεια, συγκεκριμένα, με στατιστικά στοιχεία, με τρόπο που δεν δέχεται αμφισβήτηση και δεν θα μπορούσα εγώ να προσθέσω κάτι σε αυτά.
Θα ήθελα ,κύριε Υπουργέ, να πω σε ό,τι αφορά ένα θέμα που ήδη το Κ.Κ.Ε. ανέπτυξε ότι η Κυβέρνηση μπορεί και πρέπει να το δει. Μιλάω για το θέμα της φορολόγησης των μικρομεσαίων επιχειρήσεων του τρόπου, αλλά και του κλίματος που γίνεται η φορολόγηση, το ότι πρέπει να υπάρχει μια σταθερότητα και να μην υπάρχει καμιά πιθανότητα εξάρτησης του φορολογούμενου από την καλή ή κακή διάθεση του οποιουδήποτε. Εκεί πράγματι ίσως πρέπει να γίνουν κάποια πράγματα παρ' όλο που έγιναν πάρα πολύ σημαντικά βήματα, όπως ήδη έχετε τονίσει.
Θα κλείσω με δύο θέματα που η Νέα Δημοκρατία, διά του κ. Σαλαγκούδη, σε αντίθεση με ότι το Κ.Κ.Ε. προσπάθησε να πει, έθεσε. Κύριοι συνάδελφοι θα ακούσατε ότι ο εκπρόσωπος της Νέας Δημοκρατίας -παρ' όλο επαναλαμβάνω που μας είπατε σοσιαλοδημοκράτες και δεξιοί περίπου είμαστε της ίδιας απόχρωσης, έτσι είπατε στην ομιλία- ζήτησε χαμηλούς φορολογικούς συντελεστές. 
ΣΠΥΡΙΔΩΝ ΣΤΡΙΦΤΑΡΗΣ: Και εσείς αυτό κάνετε.
ΦΛΩΡΟΣ ΚΩΝΣΤΑΝΤΙΝΟΥ: Κύριε Στριφτάρη, το τι κάνουμε, το πως το προδιαγράφουμε και το τι ανακοινώνεται σας είναι γνωστό. Δεν γίνεται τίποτε εν κρυπτώ και παραβύστω.
Θα έσπευδα δε να σας πω ότι θα ήταν χρήσιμο να μετρήσουμε τους φορολογικούς συντελεστές της Ελλάδας με πάρα πολλές χώρες της Ευρωπαϊκής Ένωσης και θα δείτε σε ποιο σημείο βρίσκεται η Ελλάδα και σε ποιο σημείο βρίσκονται άλλοι είτε δεξιοί είτε σοσιαλοδημοκράτες, όπως με κάποια δόση αυταρέσκειας είπε ο κ. Σκυλλάκος.
Το δεύτερο έχει σχέση με το ότι ο εκπρόσωπος της Νέας Δημοκρατίας -δεν ξέρω από που αντλεί, πολιτικά εννοώ, το δικαίωμα- μίλησε για χαμένη δεκαετία του 1980. Εσείς, κύριοι συνάδελφοι του Κ.Κ.Ε., ελπίζω ότι σε αυτήν τη ρήση -γιατί πρόκειται για κάτι παραπάνω από ρήση, για κάποιο ανάθεμα πρόκειται- θα επαναστατήσατε. 'Όταν ακούσατε δηλαδή ότι η δεκαετία του 1980 ήταν χαμένη για το λαό, για το λαϊκό κίνημα και για όλους αυτούς που πολύ καλά γνωρίζετε πόσο ωφελήθηκαν από κυβερνήσεις της δεκαετίας του 1980.
Κλείνω, κύριε Πρόεδρε. Κάθε επερώτηση, κάθε θέση που εκφράζεται εδώ δεν μπορεί παρά να λαμβάνει υπόψη το πού βρίσκεται η χώρα, σε ποιο διεθνές περιβάλλον κινείται, πόσο απ' αυτό το διεθνές περιβάλλον επηρεάζεται, να λάβει υπόψη τις όποιες εξελίξεις και προπαντός να προγραμματίσει πως δεν θα βρεθεί αύριο σε δεινή οικονομική, κοινωνική, πολιτική θέση. Αν κάποιος αυτό δεν το λαμβάνει υπόψη, νομίζω ότι δεν προσφέρει τόσα όσα η κοινωνία απαιτεί απ' αυτόν στην περίπτωσή μας απαιτεί από κάποιο κόμμα και μάλιστα ένα κόμμα που θέλει να διεκδικεί την εξουσία. Αλλά ακόμα και αν ένα κόμμα δεν είναι κόμμα κυβερνητικής εξουσίας, δεν έχει δηλαδή τόση μεγάλη απήχηση στο λαό, στο εκλογικό σώμα έχει υποχρέωση να προτείνει, να καταθέτει είτε πρόγραμμα είτε προτάσεις που να έχουν σχέση με την εφαρμογή των απόψεών του στη ζωή, με την εφαρμογή των απόψεών του στην πράξη.
Νομίζω ότι η Κυβέρνηση απαντά και με τα μέτρα που παίρνει και με το σεβασμό το ότι λαμβάνει υπόψη δηλαδή το διεθνές περιβάλλον και μάλιστα σε περιόδους δύσκολες, κρίσιμες απαντά πως πρέπει να αντιμετωπίζονται αυτά τα προβλήματα παρ' όλο, επαναλαμβάνω που είμαι απ' αυτούς που λένε ότι υπάρχουν κάποια περιθώρια ακόμα βελτίωσης της πολιτικής της Κυβέρνησης. Αυτό που αποδείχθηκε, όμως, σήμερα από τη συζήτηση είναι ότι κανείς άλλος δεν διαθέτει οραματικό και προγραμματικό λόγο πέρα από την Κυβέρνηση που παίρνει αυτά τα μέτρα, μέτρα που επαναλαμβάνω και υπογραμμίζω κλείνοντας μπορούν και άλλο να βελτιωθούν και βεβαίως θα το κάνουμε. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο κ. Στριφτάρης έχει το λόγο για να δευτερολογήσει.
ΣΠΥΡΙΔΩΝ ΣΤΡΙΦΤΑΡΗΣ: Ευχαριστώ, κύριε Πρόεδρε. 
Ο Κοινοβουλευτικός Εκπρόσωπος του ΠΑΣΟΚ μιλώντας για οράματα μου θύμισε τη φράση του ποιητή που 'σουνα νιότη που 'δειχνες πως θα γινόμουν άλλος. Αυτό ακριβώς προσπάθησε να κάνει, να δικαιολογήσει δηλαδή τα αδικαιολόγητα. Δεν μιλήσαμε για ξεκλήρισμα, κύριε συνάδελφε. Ψάξτε το στα Πρακτικά. Δεν μιλήσαμε για μείωση εκτός κι αν γράφατε αυτά όταν ήσασταν νέος και είχατε άλλα οράματα. Δεν μιλήσαμε για μείωση, μιλήσαμε για αναπαραγωγή και εξηγήσαμε τους λόγους της αναπαραγωγής. Ο άνεργος υδραυλικός ο άνεργος από τα ναυπηγεία που τα δώσατε στον Περατικό, από τα ναυπηγεία που τα δίνετε τώρα στους Εγγλέζους, όλοι αυτοί οι άνεργοι της "SOFTEX" κλπ. που κλείσανε, τους καπνοπαραγωγούς που τους δίνετε παράταση θανάτου, άστον να ζήσει δύο χρόνια ακόμη να παίρνει τις επιδοτήσεις, αυτοί ανοίγουν και ένα μαγαζάκι που είπατε πως άνοιξαν δεν είπατε πόσα έκλεισαν, γιατί δεν υπάρχει χρονιά που να μην κλείσουν. Να τα λέμε και τα δύο.
ΦΛΩΡΟΣ ΚΩΝΣΤΑΝΤΙΝΟΥ: Όχι δεν είπα έτσι.
ΣΠΥΡΙΔΩΝ ΣΤΡΙΦΤΑΡΗΣ: Είπατε ότι άνοιξαν το 2000 περίπου σαράντα επτά χιλιάδες. Πόσα έκλεισαν; 
ΦΛΩΡΟΣ ΚΩΝΣΤΑΝΤΙΝΟΥ: Δεν είπα αυτό και γι' αυτό παρεμβαίνω. Για την περίοδο που μιλάμε ο αριθμό, των σαράντα οκτώ χιλιάδων πεντακοσίων που σας ανέφερα είναι ο αριθμός των μικρών επιχειρήσεων που δημιουργήθηκαν πέραν των όσων έκλεισαν. Αυτές που έμειναν δηλαδή. Και συγκεκριμένα έκαναν έναρξη εργασιών εκατόν επτά χιλιάδες.
ΣΠΥΡΙΔΩΝ ΣΤΡΙΦΤΑΡΗΣ: Δεν είπατε πόσες έκλεισαν.
ΦΛΩΡΟΣ ΚΩΝΣΤΑΝΤΙΝΟΥ: Αφήστε να σας πω.
ΣΠΥΡΙΔΩΝ ΣΤΡΙΦΤΑΡΗΣ: Δεν χρειάζεται τα έχουμε και εμείς τα στοιχεία. Δεν είπατε τίποτα όμως ούτε ο κύριος Υπουργός γιατί ο δείκτης παραγωγής μεταξύ 1985 της παλιάς χρυσής εποχής της δικής σας και 1999 πάλι δικής σας εποχής κατέβηκε κατά 56%.
Δεν είπατε γι' αυτό ούτε ο κύριος Υπουργός είπε τίποτα.
Ο κύριος Υπουργός δεν κατάλαβε το νόημα της επερώτησής μας, κύριε Πρόεδρε. Εμείς δεν μιλάμε για επιχειρήσεις που έχουν τη δυνατότητα να κάνουν όλα αυτά που είπατε εσείς. Και είναι το 5% του συνόλου των μικρών επιχειρήσεων. Και όταν λέγω μικρές δεν εννοώ τον έναν απασχολούμενο μέχρι τους τέσσερις απασχολούμενους, Εννοώ τον έναν μέχρι δέκα. Αυτοί μπορούν σε κάποιο πρόγραμμα να μπουν, σε κάποια πρωτοβουλία να πάρουν μέρος. Μιλάμε για διακόσιες πενήντα χιλιάδες ανθρώπους αυτοαπασχολούμενους. Απ΄ αυτούς μπορείτε να μας πείτε πόσοι μπήκαν σε ένα πρόγραμμα; Υπάρχουν τέτοια στοιχεία; Τα παρακολουθείτε; Εμείς τα παρακολουθούμε και σας λέμε ότι μετριώνται στα δάχτυλα του ενός χεριού. Οι άλλες επιχειρήσεις που είναι μέχρι τέσσερις εργαζόμενους -και αυτές τις λέμε μικρές επιχειρήσεις και αυτές μας ενδιαφέρουν περισσότερο- δεν μπορούν να μπουν στα πλαίσια του εκσυγχρονισμού που εσείς επαγγέλλεσθε εδώ πέρα. Θα εγκαταλείψετε, λοιπόν, τους τετρακόσιους εξήντα χιλιάδες ανθρώπους στην τύχη τους στον ανταγωνισμό, στην πραγματικότητα να συμβιβαστούν όπως είπε ο Κοινοβουλευτικός Εκπρόσωπος του ΠΑΣΟΚ; Αυτή είναι η πραγματικότητα; 
Βεβαίως, αν συμβιβαζόταν και ο ελληνικός λαός αλλά και οι άλλοι λαοί του κόσμου με την πραγματικότητα που θέλουν οι πολυεθνικές και τα μονοπώλια να φτιάξουν, σίγουρα θα μας είχαν ακόμη με τα σαμάρια και δεν θα μπορούσαμε να μιλάμε εδώ πέρα. 
Ο κ. Σαλαγκούδης έφυγε και δεν μας είπε πόσοι Γκέϊτς μπορούν να γίνουν. Μπορεί να γίνει άλλος Γκέιτς έστω και στην Αμερική; 
Βεβαίως άλλα τζάκια έγιναν και θα γίνουν. Και εκεί είναι ο ανταγωνισμός με τη Νέα Δημοκρατία, δηλαδή ποιος θα φτιάξει τα περισσότερα τζάκια για να στηρίζει την Κυβέρνηση είτε με τα Μέσα της Μαζικής Ενημέρωσης είτε με άλλους τρόπους που όλοι μας ξέρουμε. Εκεί όμως υπάρχει και σκληρός ανταγωνισμός μεταξύ σας και αυτή είναι μια βασική διαφορά του ΠΑΣΟΚ και της Νέας Δημοκρατίας.
Υπάρχει άλλη μια βασική διαφορά. Η Νέα Δημοκρατία παραπονιέται ότι την εγκατέλειψαν οι παραδοσιακοί της σύμμαχοι. Τι θα έκαναν, αφού εσείς που ουσιαστικά στηρίζετε το μεγάλο κεφάλαιο, όχι γιατί θέλετε μεγάλες επιχειρήσεις αλλά γιατί υπάρχει και άλλος τρόπος επιχειρήσεων. Και να μας πει αν έχει στοιχεία ο κύριος Υπουργός. Εγώ θα του πω ένα μόνο παράδειγμα:
Ο ΟΤΕ όταν ήταν κρατικός στο δημόσιο κορβανά, την τελευταία χρονιά που είχε το 100% το κράτος, μπήκανε 333 δισεκατομμύρια δραχμές. Τώρα πόσα παίρνει από τη φορολογία του ΟΤΕ, που έχει ιδιωτικοποιηθεί στο μισό και πάει για το 65%; 
Επίσης, χαρακτηριστική περίπτωση είναι και η COSMOTE που μπήκε στον ανταγωνισμό πριν από τέσσερα χρόνια αφού είχε φάει το φιλέτο η PANAFON και η TELESTET γνωστών ιδιοκτητών. Και εσείς επί Κυβέρνησης ΠΑΣΟΚ της χρυσής δεκαετίας του 1980, απαγορεύσατε να λειτουργήσει η "EΛΒΗΛ", την εταιρεία που θα έπαιρνε την κινητή τηλεφωνία. Υπουργός Βιομηχανίας ήταν τότε η κα Παπανδρέου. 
Μην μας λέτε, λοιπόν, για τις κρατικές επιχειρήσεις. Και εμείς βεβαίως θέλουμε πολύ μεγάλες επιχειρήσεις, πολύ μεγαλύτερες απ' αυτές που είναι στην καπιταλιστική Ελλάδα, όχι όμως στα χέρια των αετονύχηδων, αυτών που υπάρχουν.
Επειδή θέλετε προτάσεις, εγώ θα περιοριστώ σε τέσσερα πέντε. 
Πρώτον: Θέλετε να προστατεύσετε πραγματικά τη μικρή επιχείρηση, όχι με δεκανίκια, αλλά να αφαιρέσετε τα προνόμια που έχετε στις μεγάλες επιχειρήσεις. Με ποιο δικαίωμα οι αρτοβιομηχανίες -και δεν έχω πρόβλημα να πω τα ονόματα, Κατσέλης και Καραμολέγκος- δεν πληρώνουν τους εργάτες με το ημερομίσθιο του αρτεργάτη; 
Γιατί ο φούρναρης που έχει έναν αρτεργάτη τον πληρώνει με 25 χιλιάδες την ημέρα και ο Καραμολέγκος του δίνει 7.211; Το ίδιο και ο Κατσέλης. Μπορούν, λοιπόν, οι φουρναραίοι να έχουν την ίδια ανταγωνιστική δύναμη όταν ο ένας πληρώνει 25 χιλιάδες μεροκάματο και ο άλλος 7 χιλιάδες; Και μη μου πείτε να το πάει και ο φούρναρης στις 7 χιλιάδες. 'Οχι, να το πληρώσει και ο Καραμολέγκος 25 χιλιάδες, όσο το πληρώνει και ο φούρναρης. Να δούμε τότε ποιος είναι ανταγωνιστικός και πόσο αυτοί αξιοποιούν όλα αυτά που λέτε εσείς. Αξιοποιούν τη μαύρη εργασία και τα πλεονεκτήματα που τους δίνετε. 
Σούπερ μάρκετ. Προχθές πήγα και ρώτησα μια κοπελίτσα πόσες ώρες δουλεύει και πόσα παίρνει και μου απαντά: Είσθε από την επιθεώρηση εργασίας; Ναι, της λέω. Και εξαφανίστηκε. 
Γιατί στα σούπερ μάρκετ επιτρέπεται αυτό να έχουμε δίωρες συμβάσεις, τρίωρες συμβάσεις, ανασφάλιστους, και αν πιάσετε κανέναν μικροβιοτέχνη και καλά τον κάνετε, το ΙΚΑ αυτούς κυνηγάει και αυτούς βάζετε να κυνηγάει, όπως και τους εφοριακούς βάζετε, αυτούς λένε ότι κάνουν ανεξέλεγκτες υποθέσεις. Και φυσικά στις ανώνυμες εταιρείες δεν χρειάζεται να πάνε οι εφοριακοί και πηγαίνουν σ' αυτούς τους ανθρώπους τους οποίους όταν θέλετε να περάσετε την αντιλαϊκή πολιτική, βγαίνετε και ανακοινώνετε και μερικές κομμώτριες, μερικούς εστιάτορες που φοροδιαφεύγουν. Δήλωνε, λέει, 1,8 εκατομμύρια η κομμώτρια. Τα έχετε κάνει και πριν και τώρα, αυτήν την τακτική ακολουθείτε.
Λοιπόν, πρώτον αντιμονοπωλιακές πολιτικές. Θα περιορίσετε πραγματικά και το ωράριο. Γιατί να δουλεύουν εβδομήντα ώρες τα σούπερ μάρκετ από πού αρύουν αυτό το δικαίωμα και να μην είναι αυτό που λένε όλοι οι επαγγελματίες, οι βιοτέχνες και όλοι οι άλλοι και οι ελευθεροεπαγγελματίες, να δουλεύουν ένα κανονικό ωράριο, σαράντα οκτώ ώρες την εβδομάδα. 
Δεύτερον, να πληρώνουν κανονικά τους εργαζόμενους.
Τρίτον, συνεταιρισμοί. Θέλετε μεγάλη επιχείρηση; Δώστε κίνητρα στους συνεταιρισμούς. Στις ανώνυμες εταιρείες, κύριε Κωνσταντίνου, το πάτε λέει στις εισηγμένες 32,5 το ανώτερο. Στους συνεταιρισμούς, το διατηρείτε 35 και δεν ξεκινούν με την ίδια αφετηρία. Γιατί;
Από κει και πέρα οι 197 έχει καταργηθεί, κύριε Υπουργέ, δεν ισχύει. Και δεν υπάρχει τώρα εγγύηση του δημοσίου. Γιατί η 197 αυτό το πλεονέκτημα είχε. Υπήρχε η εγγύηση του δημοσίου για τα δάνεια που έπαιρναν οι βιοτέχνες. Και ένα μέρος πήγαινε σαν αποθεματικό ας πούμε και μπορούσαν να χρηματοδοτηθούν με το ευνοϊκό επιτόκιο, όταν υπήρχε αυτό το κεφάλαιο. Τώρα δεν υπάρχει αυτό το κεφάλαιο. Και φυσικά δεν υπάρχει όρος, δεν υπάρχει αυτό το κεφάλαιο. Και μπορεί τα 200 και πλέον δισεκατομμύρια να υπάρχουν, να κυκλοφορούν, να τα έχουν πάρει δάνεια αλλά είναι με όρους δυσβάστακτους και δεν μπορούν να τα βγάλουν πέρα. 
Φορολογικό. Δεν μπορεί να φορολογούνται έτσι μου ήρθε εμένα και έτσι σε κοστολογώ, τόσο να φορολογηθείς. Είναι απαράδεκτο το φορολογικό σύστημα. Και αντί να το διορθώσετε το κάνετε χειρότερο. Η Νέα Δημοκρατία έκανε τα αντικειμενικά κριτήρια, εσείς τα καταργήσατε μετά από μεγάλη πίεση και αντικειμενικοποιήσατε ουσιαστικά το ΦΠΑ. Δεν με ενδιαφέρει τι εισπράττεις, τι κάνεις, εκτιμώ ότι τόσο ΦΠΑ πρέπει να αποδώσεις. Δεν είναι δίκαιο το φορολογικό αυτό σύστημα. 
Και για να μη κουράζω προτάσεις υπάρχουν. Τον ΕΟΜΜΕΧ τον διαλύσατε. Κλαδικές πολιτικές. 'Η με την εκπαίδευση. Όσο για τα ΚΕΚ του τάδε και του τάδε, των "ρουφηχτρών" των προγραμμάτων της Ευρωπαϊκής Ένωσης που πάνε για την εκπαίδευση, είτε είναι συλλογικά είτε συνδικαλιστικά, ξέρετε τι όργιο γίνεται. Πηγαίνετε στο ΚΕΚ της ΓΕΣΕΒΕ να δείτε τι γίνεται. Εγώ σας το καταγγέλλω επώνυμα. Να πάτε να δείτε τι γίνεται στο ΚΕΚ της ΓΕΣΕΒΕ, πόσοι εκπαιδεύονται και σε τι εκπαιδεύονται. Δεν μπορεί να είναι έτσι στον κάθε τυχοδιώκτη, τη βδέλλα των προγραμμάτων της Ευρωπαϊκής Ένωσης, να κολλάμε ότι δίνουμε και 1.300 δισεκατομμύρια για την εκπαίδευση και μέσα σ' αυτά είναι και για τα προγράμματα. 
Τελειώνω, κύριε Πρόεδρε. Προβλέπονται 660 δισεκατομμύρια από το Γ΄ Κοινοτικό Πλαίσιο Στήριξης, 500 και πλέον δισεκατομμύρια συν τα περιφερειακά κλπ.
Εάν ακολουθήσετε την ίδια τακτική που ακολουθήσατε στο Β' Κοινοτικό Πλαίσιο Στήριξης, το πολύ να ωφεληθούν άλλοι δεκαπέντε χιλιάδες. Από το Β' έξι χιλιάδες εννιακόσιοι, άντε να πάνε δεκαπέντε. Τι είναι ο κάβουρας, τι είναι το ζουμί του! Και αυτά θα τα πάρουν οι μεγάλοι, θα τα πάρουν οι μεσαίες επιχειρήσεις. Είναι καθαρό. 
Γι' αυτό εμείς σας λέμε, αν θέλετε, να καταργήσετε τα αντικίνητρα για τη συνένωση, για συνεταιρισμούς, που μπορούν να ξεκινάνε από την κοινή παραγωγή στη βιοτεχνία, για κοινούς προμηθευτικούς συνεταιρισμούς για να φτιάξουν οι μικρέμποροι, οι μικροεπαγγελματίες, τα σούπερ μάρκετ σε συνεταιριστική βάση και όχι να τα έχουν δεκαπέντε άνθρωποι σε όλη την Ελλάδα και να μονοπωλούν το τζίρο στα τρόφιμα. Και τώρα το προχωράνε σε όλα. Μέχρι και φαρμακεία θα φτιάξουν. 
Μπορούν, λοιπόν, και προτάσεις έχουμε, αλλά δεν χωράνε στη δική σας πολιτική. Στην πολιτική του να φτιάχνει καινούρια τζάκια και στον ανταγωνισμό σας με τη Νέα Δημοκρατία για το ποιος θα κερδίσει τη συμπάθεια του μεγάλου κεφαλαίου.
ΠΡΟΕΔΡΕΥΩΝ (Κωνσταντίνος Βρεττός): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ευχαριστώ για το λόγο που μου δώσατε. Θέλω να απευθυνθώ και να θέσω ορισμένους προβληματισμούς σ' αυτά που είπε ο κύριος Υπουργός και να του απαντήσω παράλληλα. 
Είπατε ότι στο φορολογικό σύστημα, κύριε Υπουργέ, κάνατε φοροελαφρύνσεις. Για τις νέες μιλάμε ή για τις παλιές; Γιατί θα πω και για τις νέες επειδή αναφερθήκατε και σ' αυτές. 
Στις παλιές φοροελαφρύνσεις: Τι ισχύει; Μετά τα αντικειμενικά κριτήρια μπήκε ο έλεγχος που γίνεται, ο λεγόμενος λογιστικός. Μετά το λογιστικό, όμως, έχετε τον εξολογιστικό έλεγχο. Είπατε ότι φορολογείτε το 50% κι εδώ αναφερθήκατε στην επιχειρηματική αμοιβή. Δεν είναι μόνο το 50% επιχειρηματική αμοιβή. Είναι τα νοίκια, τα τηλέφωνα, οι άλλες δαπάνες που έχει ο επιχειρηματίας. Κι έρχεστε, λοιπόν, με τον ανά τριετία έλεγχο του ΦΠΑ και δεν τα αναγνωρίζετε. Δεν αναγνωρίζεται η αύξηση, το ποσό της επιχειρηματικής αμοιβής. Δεν αναγνωρίζετε τα ενοίκια, τα τηλέφωνα, τις άλλες δαπάνες, ΔΕΗ, ΟΤΕ κλπ. και του βάζετε να πληρώσει ΦΠΑ και σ' αυτό το ποσό. 
Επομένως για ποια φορολογική μέριμνα μιλάτε για τους μικρομεσαίους; Να μην μπω και στον εξολογιστικό έλεγχο που έρχεστε και κάνετε πάλι και ανατρέχετε στις προηγούμενες τριετίες για να του πείτε: "Κοίταξε, εδώ δεν είσαι πάλι εντάξει και με βάση το ΦΠΑ έρχεσαι και πληρώνεις επιπλέον και φόρο εισοδήματος".
Πέρα απ' αυτά όμως, να αναφερθώ και σ' αυτά που είπατε: Εμείς το έχουμε πει, κύριε Πρόεδρε, κατ' επανάληψη και το λέμε και τώρα: Αυτό που ζητάνε οι εργαζόμενοι: 'Εσοδα, έξοδα, φόρος με βάση την κλίμακα και μάλιστα μια κλίμακα, η οποία πρέπει να αλλάξει. Όχι αυτήν που έχετε και πληρώνουν ουσιαστικά οι εργαζόμενοι και οι μικρομεσαίοι.
(Στο σημείο αυτό την Προεδρική Έδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
Ερχόμαστε επίσης εδώ να πούμε, ότι με όλους τους νόμους η Κυβέρνηση έδωσε προνόμια. Ναι, κύριε Πρόεδρε. Έχετε περάσει μέχρι τώρα ΠΑΣΟΚ και Νέα Δημοκρατία πάνω από δεκαπέντε αναπτυξιακούς νόμους και σε όλους δίνετε προνόμια. Κι όχι μόνο μέσα από τον αναπτυξιακό νόμο. Και από τις ΒΕΠΕ, και από τις ΒΙΠΕ και από τη βιώσιμη ανάπτυξη, όπου αναφέρθηκε ο συνάδελφος ο κ. Σκυλλάκος προηγουμένως. Και να σας πω: Λέτε "Ποια;" Δεν δίνετε 50% του κόστους της μεταφοράς πριμοδότησης; Δεν δίνετε 30% στο βιολογικό...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Όταν πηγαίνει μέσα σε ΒΙΠΕ, μπαίνει για πλημμύρες, σεισμούς, πυρκαγιές.
ΝΙΚΟΛΑΟΣ ΓΚΑΤΖΗΣ: Για ποιες; 'Oχι, δεν αναφέρεται. Για μεταφορά λέμε. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Για μεταφορά σας λέω.
ΝΙΚΟΛΑΟΣ ΓΚΑΤΖΗΣ: Για μεταφορές στα βιολογικά και βιοτεχνικά πάρκα, τα οποία δεν έχετε φτιάξει ακόμα και για τις επιχειρήσεις.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Γκατζή, έχετε λάθος. Διαστρεβλώνετε αυτά που έχετε διαβάσει.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, δεν χρειάζεται να υπάρχει όξυνση.
ΝΙΚΟΛΑΟΣ ΓΚΑΤΖΗΣ: Όχι, κύριε Υπουργέ. Δεν διαστρεβλώνω τίποτα. Προχθές περάσαμε το νομοσχέδιο και σας είπα ότι αυτές οι επιχειρήσεις έχουν κάνει πέντε και έξι φορές απόσβεση του κεφαλαίου τους και όμως τις πριμοδοτείτε, ενώ δεν πριμοδοτείτε τις μικρομεσαίες επιχειρήσεις ούτε τους συνεταιρισμούς. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Τελειώνω, κύριε Πρόεδρε.
Και είπαμε τώρα για τα νέα προνόμια, για τις νέες φοροαπαλλαγές και είπατε για διακόσια εξήντα πέντε. Δεν είπατε όμως, κύριε Υπουργέ, ότι τα εκατόν εβδομήντα πέντε πηγαίνουν στις μεγάλες επιχειρήσεις. Όπως και στις προηγούμενες φοροαπαλλαγές τα εκατόν είκοσι δύο κατ' έτος πήγαιναν στις μεγάλες επιχειρήσεις, ανώνυμες εταιρείες, ΕΠΕ κλπ. Κι εδώ έχουμε τα εκατόν εβδομήντα. Και τα ενενήντα θα πάνε και όχι στους εργαζόμενους, στους φτωχούς και τα μικρομεσαία στρώματα, κύριε συνάδελφε, αλλά σε όλους τους φορολογούμενους που πιάνει η κλίμακα, όπως ακριβώς είναι. 
Να έρθω τέλος σε αυτό που έχει την ικανότητα το ΠΑΣΟΚ να κάνει, το μικρό μέγιστο για να κουκουλώνει ουσιαστικά τις πολιτικές επιλογές και να ενισχύει... 
ΠΡΟΕΔΡΕΥΩΝ (Παναγιώτης Σγουρίδης): Και το μέγιστο μικρό. 
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το 35% που η Νέα Δημοκρατία ζητάει να το κάνει 15% -και εδώ έχουν μια άμυλα ποιος θα κάνει τη μεγαλύτερη προσφορά στο μεγάλο κεφάλαιο για τη μείωση του φόρου- έρχεται η Κυβέρνηση να μας πει ότι κατ' αυτόν τον τρόπο -και η Νέα Δημοκρατία- θα γίνουν επενδύσεις. 
Και ρωτάμε: Όλα αυτά τα προνόμια που δίνουν οι αναπτυξιακοί νόμοι μέχρι σήμερα -τζάμπα χρήμα, 40%, δάνεια, επιδότηση του επιτοκίου για επτά χρόνια με το μισό τόκο απ' ότι θα παίρνουν άλλες- έδωσαν καμία αύξηση των προσλήψεων;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Και τώρα δίνετε και νέο. Με το 32,5% λέει θα πάει αν θα κάνουν προσλήψεις.
Κύριε Πρόεδρε, το ξέρετε και σεις γιατί έγινε και στην περιοχή σας, αλλά και σε εμάς. Σχολάνε τους εργαζόμενους, τους στέλνουν στον ΟΑΕΔ, τους ξαναπαίρνουν για να έχουν και πριμοδοτήσεις. Όχι μόνο την απαλλαγή του φόρου, αλλά και αυτά τα πέντε...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Δεν γίνεται αυτό. 
ΝΙΚΟΛΑΟΣ ΓΚΑΤΖΗΣ: Γίνεται και καλογίνεται. Πείτε μου, κύριε Υπουργέ, τι έγινε στην Καστοριά; Πόσες έπιασε η οικονομική εφορία; Αυτά γίνονται και καλογίνονται. Και γίνονται και με τις ευλογίες της Κυβέρνησης. Αυτό είναι το κακό.
(Στο σημείο αυτό κτυπάει ξανά το κουδούνι λήξεως του χρόνου ομιλίας του κυρίου Βουλευτή)
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αφού υπάρχει νόμος που λέει ότι απαγορεύεται ...
ΝΙΚΟΛΑΟΣ ΓΚΑΤΖΗΣ: Νόμος υπάρχει. Ποιος, όμως, εφαρμόζει το νόμο; 
Τέλος, κύριε Πρόεδρε...
ΠΡΟΕΔΡΕΥΩΝ (Παναγιώτης Σγουρίδης): Τι τέλος, κύριε Γκατζή; Πέντε φορές είπατε τέλος.
ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ζητάμε ένα τίμιο φορολογικό σύστημα. 
Και έρχεται εδώ ο κύριος Υπουργός να μας πει ότι οι φορολογούμενοι πληρώνουν με βάση την ικανότητά τους. Το ισχυρίζεστε αυτό, κύριε Υπουργέ; Είναι δυνατόν να πιστεύετε αυτό το πράγμα που είπατε, ότι δηλαδή η φορολογία είναι ανάλογη με τη φοροδοτική ικανότητα του κάθε πολίτη και έτσι εφαρμόζεται; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό είπα. Αυτό πρέπει να γίνεται. 
ΝΙΚΟΛΑΟΣ ΓΚΑΤΖΗΣ: Μόνο το 14%...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή.
ΝΙΚΟΛΑΟΣ ΓΚΑΤΖΗΣ: Τελείωσα, κύριε Πρόεδρε. Τη φράση μου να ολοκληρώσω.
Μόνο το 14% των εσόδων του προϋπολογισμού από φορολογία, προέρχεται από τις μεγάλες επιχειρήσεις, δηλαδή από τα μεγάλα εισοδήματα. Το 70% της έμμεσης φορολογίας καλύπτει τον προϋπολογισμό και από το 30% μόνο το 14% είναι ...
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Γκατζή.
ΝΙΚΟΛΑΟΣ ΓΚΑΤΖΗΣ: Είναι αυτό φορολογικό σύστημα; Δεν είναι ληστρικό; Δεν είναι ταξικό; 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ευχαριστώ, κύριε Πρόεδρε. 
Κοιτάξτε, μεγάλη είναι η πρόκληση με την απαξιωτική πολιτική και ρητορεία του Κ.Κ.Ε., να πέσω στην παγίδα να απαντήσω.
ΝΙΚΟΛΑΟΣ ΓΚΑΤΖΗΣ: Όχι τέτοιες φράσεις, κύριε Υπουργέ. Μπορείτε να διαφωνείτε, αλλά δεν μπορείτε να μας χαρακτηρίζετε έτσι. 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κοιτάξτε, ήταν πλήρως απαξιωτική, ισοπεδωτική, καταστρεπτική και αδιέξοδη. Και μόνο το γεγονός ότι κάποιος από εσάς, από τους αξιότιμους κυρίους, είπε ότι δεν κατάλαβα το νόημα της επερώτησης -λέτε και υπήρξε μια πολύ μεγάλη σοφία και δεν την κατάλαβα- καταλαβαίνετε ότι υπάρχει μια απαξίωση στη στάση σας απέναντί μας. 
Δεν θα μιλήσω, όμως, για τα δικά σας ιδεολογικά και πολιτικά πρότυπα και πως αυτά πορεύθηκαν στην ιστορία και στην ιστορική εξέλιξη και τι εσείς επαγγελόσασταν και επαγγέλλεστε στην ελληνική κοινωνία και τι επαγγελλόμαστε εμείς και πως η κάθε ιστορική εμπειρία έχει οδηγήσει τον κάθε λαό. Δεν θέλω να πω τους λαούς που σήμερα προσπαθούν με κάθε τρόπο εκλιπαρώντας πολλές φορές να ακολουθήσουν το παράδειγμα της Ελλάδας, στις διεθνείς επιλογές και στην κοινωνική διάσταση που υπάρχει. 
Ας τα αφήσουμε, όμως, αυτά διότι δεν θα συνεισφέρουν στο γενικότερο ζήτημα της κουβέντας. 
Θα ήθελα να απαντήσω σε ορισμένα απ' αυτά. 
Πρώτον, είναι λυπηρή διαπίστωση πως ό,τι και να σας πούμε εσείς το διαστρεβλώνετε. Διότι το να υπάρχει μια διαφορά στην πολιτική εκτίμηση, αυτό είναι θεμιτό και έτσι πρέπει να γίνεται. Όταν, όμως, σας παρουσιάζουμε στοιχεία συγκεκριμένα και εσείς τα διαστρεβλώνετε αυτό δεν είναι καλό, είναι λυπηρό.
Παραδείγματος χάρη η τελευταία αποστροφή του αγαπητού συναδέλφου ότι από τα 265 δισεκατομμύρια των φοροελαφρύνσεων, απ' αυτά που εξήγγειλε ο Πρωθυπουργός, όλα πηγαίνουν στις μεγάλες επιχειρήσεις... 
ΝΙΚΟΛΑΟΣ ΓΚΑΤΖΗΣ: Τα 170 είπα. Να ποιος διαστρεβλώνει, κύριε Υπουργέ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αυτό που είπατε ότι τα 170 εκατομμύρια δραχμές πηγαίνουν στις μεγάλες επιχειρήσεις δεν ανταποκρίνεται στην πραγματικότητα, για να μην το χαρακτηρίσω ψεύδος, διότι απ' αυτά τα 265 εκατομμύρια δραχμές τα 60 εκατομμύρια δραχμές αφορούν φοροελαφρύνσεις για επιχειρήσεις, ανώνυμες εταιρείες και Ε.Π.Ε. Και δεν είναι όλες οι επιχειρήσεις οι ανώνυμες και οι Ε.Π.Ε. μεγάλες επιχειρήσεις. Μπορεί να υπάρχει και μία Ε.Π.Ε. η οποία να είναι μικρομεσαία επιχείρηση, όπως επίσης μπορεί να υπάρχει ανώνυμη εταιρεία η οποία να είναι μικρή επιχείρηση. Να λέμε, λοιπόν, τα πράγματα και να κάνουμε κριτική στην υπάρχουσα κατάσταση και όχι σε αυτήν την οποία θέλουμε εμείς να δημιουργήσουμε.
Υπάρχει ασυμβατότητα οπωσδήποτε στις αντιλήψεις μας δυστυχώς. Παρ' όλο που προσπάθησα και όταν σας άκουγα και όταν μελετούσα την επερώτησή σας, είδα ότι δεν υπάρχει κοινό σημείο για να μπορέσουμε να ενώσουμε τα νήματά μας. Δυστυχώς, κρίμα παρ' όλο που προσπάθησα.
Είπατε ότι το ΠΑΣΟΚ και η Νέα Δημοκρατία έχουν τις ίδιες επιλογές. Μα, προφανώς προσπαθείτε να ισοπεδώσετε την πολιτική διαφοροποίηση που υπάρχει μεταξύ ΠΑΣΟΚ και Νέας Δημοκρατίας και θα σας αναφέρω ένα παράδειγμα μόνο. Τι πολιτική ακολουθεί η Νέα Δημοκρατία στις ιδιωτικοποιήσεις και τι πολιτική ακολουθεί το ΠΑΣΟΚ; Η Νέα Δημοκρατία διέλυσε τον κοινωνικό ιστό, όταν επιχείρησε να κάνει ιδιωτικοποιήσεις την τετραετία 1989-1993, εμείς κάνουμε ιδιωτικοποιήσεις με πρώτιστο καθήκον να εξασφαλίσουμε την κοινωνική συναίνεση και την κοινωνική προστασία των εργαζομένων, τη βιωσιμότητα της επιχείρησης και των θέσεων απασχόλησης. Αυτή είναι η ειδοποιός διαφορά. Φυσικά, θέλουμε ιδιωτικοποίηση, όπως πιθανόν θέλει και η Νέα Δημοκρατία γιατί αυτή είναι η διεθνής ροή των πραγμάτων. Μόνο έτσι μπορούμε να σταθούμε στη διεθνή ανταγωνιστικότητα και στη διεθνή ανεπτυγμένη κοινωνία. Εάν εσείς θέλετε τον κρατικό σοσιαλισμό, αυτό είναι δική σας επιλογή. Άλλο το ένα, άλλο το άλλο. Αλλά στην εφαρμογή ενός στόχου υπάρχει πλήρης διαφοροποίηση του ΠΑΣΟΚ και της Νέας Δημοκρατίας και αυτό δεν πρέπει να σας διαφεύγει. Και δεν πρέπει κυρίως να το καλλιεργείτε για τον δικό σας πολιτικό υπαρξιακό προβληματισμό. 
Είπατε ότι το ΠΑΣΟΚ θέλει την απελευθέρωση των αγορών. Και αυτό είναι μία αλήθεια, διότι η απελευθέρωση των αγορών δεν προκύπτει από τη δική μας θέληση. Αυτό υπάρχει ως μία φυσική οικονομική εξέλιξη. Αλλά θα σας πω ότι η κομμουνιστική Κίνα εκλιπαρούσε επί δεκαετίες, για να μπει στον Παγκόσμιο Οργανισμό Εμπορίου. Και τώρα που μπήκε πριν από λίγες ημέρες πανηγυρίζει και πανηγυρίζει και ο λαός της Κίνας μαζί.
Εάν εσείς είσαστε μία μικρή μειοψηφία η οποία κατέχει την παγκόσμια απολυτότητα στην αλήθεια, τότε να σας δώσω τα συγχαρητήριά μας γι 'αυτήν την αποκλειστικότητα.
Αλλά πρέπει να κατανοούμε ότι οι παγκόσμιες εξελίξεις δεν είναι ζήτημα προσωπικών εκτιμήσεων ή προσωπικών επιθυμιών και επιλογών. Οι εξελίξεις υπάρχουν και πρέπει εμείς να προσαρμοζόμαστε μέσα σε αυτές. Πρέπει να καταρρίψουμε μια δια παντός αυτήν τη ρητορεία, περί μεγάλων επιχειρήσεων που ευνοούμε και άρα θίγονται οι μικρές επιχειρήσεις. Εάν δεν έχουμε κατανοήσει τη συμπληρωματικότητα της μεγάλης επιχείρησης με τη μικρή επιχείρηση, ότι μία ισχυρή εθνική οικονομία, μία οικονομία που μπορεί να σταθεί στο διεθνή ανταγωνισμό έχει ανάγκη και από τη μικρή επιχείρηση και από τη μεγάλη, πάλι εδώ υπάρχει αβυσσαλέα διάσταση απόψεων. Και πραγματικά υπάρχει. 
Σας ανέφερα ένα παράδειγμα συγκλονιστικό, το οποίο το αποκρύψατε. Σας είπα ότι η Ελλάδα διαθέτει μία ισχυρή, μεγάλη βιομηχανία στο αλουμίνιο. Αυτή η μεγάλη βιομηχανία στο αλουμίνιο εξασφαλίζει τη βιωσιμότητα και τη ζωντάνια χιλιάδων πολύ μικρών επιχειρήσεων στον τομέα του αλουμινίου και εξασφαλίζει εκατοντάδες χιλιάδες θέσεων εργασίας σε αυτόν τον τομέα. Εάν χτυπηθεί αυτή η επιχείρηση η οποία όπως είπα και στην πρωτολογία μου πρέπει να συμβαδίζει με τους νόμους του κράτους, τότε έχουν εξαφανιστεί και οι υπόλοιπες επιχειρήσεις. 
Σας διαφεύγει τι γίνεται διεθνώς. Σας διαφεύγει ότι η μικρή επιχείρηση σήμερα είναι ένα εξάρτημα και ένα συμπλήρωμα στη μεγάλη επιχείρηση. Σας διαφεύγει ότι στη διεθνή κοινωνία και στην Ευρωπαϊκή Ένωση, αλλά και στην Αμερική οι περισσότερες μικρές επιχειρήσεις, πολύ μικρές επιχειρήσεις που ανοίγουν ουσιαστικά είναι συμπληρώματα των μεγάλων επιχειρήσεων.
Εσείς αυτό δεν το βλέπετε. Οι πολύ μεγάλες επιχειρήσεις σήμερα δεν δημιουργούν τη βάση για εργοστάσια και βιοτεχνίες. Ουσιαστικά διαχειρίζονται το μάνατζμεντ, την προβολή, τη διάθεση του προϊόντος. Αυτές είναι νέες καταστάσεις, νέες εξελίξεις που μπορεί εσείς να τις γνωρίζετε και να μην τις λαμβάνετε υπόψη εμείς όμως που έχουμε την υπευθυνότητα να κυβερνήσουμε αυτόν τον τόπο εν ονόματι του λαού μας, πρέπει να τις λαμβάνουμε υπόψη μας και να διαμορφώνουμε την πολιτική μας ώστε αυτή να είναι προς όφελος του ελληνικού λαού.
Καταλαβαίνουμε ότι υπάρχουν μεγάλες δυσκολίες. Δεν είπαμε ότι είναι απλό το θέμα ή ότι υπάρχει παιδική χαρά μέσα στην οποία παίζουμε όλοι. Είναι δύσκολο, δύσβατο, ανταγωνιστικό και βάρβαρο το διεθνές περιβάλλον, αλλά σε αυτό πρέπει να αγωνιστούμε και έχουμε αισιοδοξία και αυτοπεποίθηση ότι θα τα καταφέρουμε. Δεν ξορκίζουμε την πραγματικότητα για να ζήσουμε ένα δικό μας όνειρο το οποίο δεν υπάρχει ή στη χειρότερη περίπτωση έχει κατακρημνισθεί και έχει καταβαραθρωθεί από την ιστορική εξέλιξη.
Είπατε ότι οι άλλες χώρες ενισχύουν τις μικρομεσαίες επιχειρήσεις και εμείς δεν τις ενισχύουμε. Σας ανέφερα πριν επί δέκα λεπτά τα μέτρα στήριξης των μικρομεσαίων επιχειρήσεων και επειδή λέτε ότι επειδή υπάρχει μόνο η ενίσχυση από το Υπουργείο Ανάπτυξης και αυτό αφορά μόνο έξι χιλιάδες πεντακόσιες μικρομεσαίες επιχειρήσεις θα σας αναφέρω επιγραμματικά πάλι τις πηγές χρηματοδότησης και μην τις αμφισβητείτε. 
ΣΠΥΡΙΔΩΝ ΣΤΡΙΦΤΑΡΗΣ : Πόσα πήραν; 
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Υπάρχει το πρόγραμμα του Υπουργείου Ανάπτυξης.
ΣΠΥΡΙΔΩΝ ΣΤΡΙΦΤΑΡΗΣ : Διαστρεβλώνετε τα πράγματα. Υπάρχουν χίλια προγράμματα.
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, κύριε Στριφτάρη, μην στρίβετε τα πράγματα!
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Στριφτάρη, όπως σας άκουσα εν ηρεμία παρακαλώ να με ακούσετε και εμένα. Το πρόβλημα δεν είναι προσωπικό , είναι πολιτικό και αφορά τη ραχοκοκαλιά της ελληνικής κοινωνίας. Γι΄αυτό μη φωνασκείτε διότι αυτό δεν ωφελεί ούτε εσάς ούτε εμένα ούτε τα κόμματά μας ούτε τη κοινωνία. Ακούστε και ενημερωθείτε. Υπάρχουν τα προγράμματα του Υπουργείου Ανάπτυξης,
ΣΠΥΡΙΔΩΝ ΣΤΡΙΦΤΑΡΗΣ : Εσείς να ενημερωθείτε και να μην ρωτάτε τους συμβούλους σας την ώρα που συζητάμε. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μην γράφεται καμία διακοπή στα Πρακτικά.
ΣΠΥΡΙΔΩΝ ΣΤΡΙΦΤΑΡΗΣ :...
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Παρεκτραπήκατε, κύριε Στριφτάρη. Εάν δεν θέλετε να ακούσετε την πραγματικότητα, εάν σας ενοχλεί...
ΣΠΥΡΙΔΩΝ ΣΤΡΙΦΤΑΡΗΣ :...
ΠΡΟΕΔΡΕΥΩΝ (Παναγιώτης Σγουρίδης): Θα ρωτήσει ο Κοινοβουλευτικός σας Εκπρόσωπος. Περιμένει, καραδοκεί. 
ΣΠΥΡΙΔΩΝ ΣΤΡΙΦΤΑΡΗΣ.:...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε Πρόεδρε, αν συνεχισθεί αυτό νομίζω ότι θα πρέπει να μην μιλήσω άλλο. 
ΠΡΟΕΔΡΕΥΩΝ (Παναγιώτης Σγουρίδης): Παρακαλώ συνεχίστε.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ο τρόπος που εκφράζεται αποδεικνύει την ένδεια των επιχειρημάτων του. 
Υπάρχουν τα προγράμματα του Υπουργείου Ανάπτυξης, του ΕΟΜΜΕΧ, υπάρχει η χρηματοδότηση στην οποία εντάχθηκαν χιλιάδες επιχειρήσεις από την απόφαση 197. Υπάρχουν σήμερα 273 δισεκατομμύρια δραχμές στα χέρια βιοτεχνών και μικροεπιχειρηματιών από αυτήν την απόφαση. Σας είπα ότι επειδή ακριβώς αποσύρεται η απόφαση 197 , δημιουργούμε το υποκατάστατό του που είναι το εγγειοδοτικό κεφάλαιο. Είναι ο ν.2601 ο οποίος σε κάθε χωριό, σε κάθε πόλη στο σύνολο της ελληνικής περιφέρειας χρηματοδοτεί ανεξαρτήτως αυτών που προανέφερα μικρές μεσαίες και μεγάλες επιχειρήσεις. 
Υπάρχουν τα περιφερειακά προγράμματα που διαθέτουν εκατοντάδες δισεκατομμύρια για να δοθούν στις μικρές και μεγάλες επιχειρήσεις σε όλο το εύρος της ελληνικής επικράτειας. Είναι τα προγράμματα του Υπουργείου Γεωργίας για τη βελτίωση των αγροτικών επιχειρήσεων, τη βιομηχανία, τη βιοτεχνία. Είναι τα προγράμματα του ΟΑΕΔ. Είναι τα προγράμματα για τη δημιουργία νέων αγροτών για να μπορέσουμε να τους στηρίξουμε. Είναι τα προγράμματα για τον αγροτουρισμό για να εντάξουμε στο τουριστικό προϊόν τους αγρότες.
Εκτός από όλα αυτά υπάρχουν τα επιμέρους κοινοτικά προγράμματα όπως είναι το Λαϊφ, το Ιντερέκ στα οποία εντάσσονται δεκάδες επιχειρήσεις σε κάθε κύκλο. Είναι ο συνήθης δανεισμός από τις τράπεζες και τα επιτόκια αυτήν τη στιγμή είναι εξαιρετικά χαμηλά και αποτελούν μια δυναμική ευκαιρία για την επιχείρηση η οποία θέλει να επενδύσει ή θέλει να πάρει ένα δάνειο.
Όταν εδώ και δέκα χρόνια ήταν 30% και 35% το επιτόκιο, ενώ σήμερα με 5%, 6% μπορούν να πάρουν δάνειο. Έχουμε πλησιάσει στο τελευταίο στάδιο να εξομοιώσουμε το επιτόκιο το ελληνικό με τα επιτόκια που διατίθενται στην Ευρωπαϊκή ΄Ενωση. Αυτά είναι τα επιτεύγματά μας. Αν δεν σας αρέσουν, είναι δικαίωμά σας. Αλλά εμείς αυτά έχουμε κάνει.
Ο Εκπρόσωπος της Νέας Δημοκρατίας είπε ότι πάμε μικρούς ρυθμούς ανάπτυξης. Υπενθυμίζω ότι όταν η Νέα Δημοκρατία διαχειριζόταν το Α' Κοινοτικό Πλαίσιο Στήριξης είχε 0% ρυθμούς ανάπτυξης. Επίσης δεν πρέπει να συγχέει το δημόσιο χρέος με την ανάπτυξη. Και σήμερα έχουμε υψηλό δημόσιο χρέος αλλά η ανάπτυξη είναι πάρα πολύ μεγάλη. Δεν μπορούν συγκριθούν αυτά τα δύο μεγέθη.
Επίσης θα πρέπει να θυμίσουμε στη Νέα Δημοκρατία ότι το 1989 ανέλαβε με δημόσιο χρέος 6,5 τρισεκατομμύρια δραχμές και το 1993 παρέδωσε το εθνικό δημόσιο χρέος στα 21 τρισεκατομμύρια δραχμές. Μέσα σε τριάμισι χρόνια κατάφερε το ακατόρθωτο η Νέα Δημοκρατία να τριπλασιάσει το εθνικό μας δημόσιο χρέος.
Είναι γεγονός ότι χρειαζόμαστε ένα απλούστερο φορολογικό σύστημα. Ξέρετε ότι η Κυβέρνηση δια του προηγούμενου Υπουργού Εθνικής Οικονομίας, του κυρίου Παπαντωνίου, αλλά και με το σημερινό Υπουργό Οικονομίας κ. Χριστοδουλάκη, έχει ενημερώσει ότι εκπονεί ένα νέο φορολογικό σύστημα, τα πρώτα δείγματα του οποίου, την πρώτη φάση ήδη την ανακοίνωσε ο Πρωθυπουργός και ο κ. Χριστοδουλάκης. Σ' αυτόν τον τομέα συμβαδίζουμε.
'Όλα αυτά τα μέτρα που αναφέραμε δίνουν τη δυνατότητα στην ελληνική επιχείρηση να μπει δυναμικά στο διεθνή ανταγωνισμό. Θα πρέπει, όμως, να αποβάλλουμε νοοτροπίες οι οποίες είναι ξεπερασμένες, οι οποίες έχουν απορριφθεί από την ιστορική εμπειρία. Δεν μπορούμε να επανερχόμεθα σε αυτές. 
'Οποιος πιστεύει στον κρατικό προστατευτισμό, ότι το φταίξιμο ανήκει στο κράτος και μόνο -όλοι οι άλλοι είναι αθώοι- ότι το κτύπημα δήθεν των μεγάλων επιχειρήσεων ενισχύει τις μικρές επιχειρήσεις -όποιος νομίζει ότι κτυπώντας τη μεγάλη επιχείρηση ενισχύει τη μικρή- τότε έχουμε διαφορετική αντίληψη και κατά την άποψή μας δεν γνωρίζει τη διεθνή πραγματικότητα και εμπειρία. 
Εμείς πιστεύουμε στη μικρή επιχείρηση, στηρίζουμε τη μικρή επιχείρηση. Ξέρουμε ότι ο διεθνής ανταγωνισμός, ο ελληνικός ανταγωνισμός δεν είναι εύκολο να αντιμετωπιστεί. Ξέρουμε ότι η ρευστότητα που υπάρχει σε διεθνή κλίμακα έχει άμεση ανταπόκριση, αντανάκλαση στη μικρή επιχείρηση. Πλην όμως με τα μέτρα που λαμβάνουμε, με τα μέτρα που επεξεργαζόμαστε και με τα μέτρα που θα πάρουμε στο μέλλον, δίνουμε την ευκαιρία η μικρή επιχείρηση να δει αυτό που γίνεται διεθνώς, να εναρμονίσει τα βήματά της με το διεθνές γίγνεσθαι, ώστε να μπορέσουμε να δημιουργήσουμε τη σύγχρονη μοντέρνα ελληνική μικρή επιχείρηση, η οποία θα αποτελεί μια συνιστώσα στην ανταγωνιστικότητα και στην επιβίωση της ελληνικής εθνικής οικονομίας. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Νομίζω ότι πρέπει να είναι καθαρό για να μην αποδίδουμε ο ένας στον άλλον χαρακτηρισμούς περί διαστρέβλωσης ...
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Ποιον χαρακτήρισα εγώ;
ΑΝΤΩΝΗΣ ΣΚΥΛΛΑΚΟΣ: Αποδίδονται και από τις δύο πλευρές τέτοιοι χαρακτηρισμοί ή ότι είμαστε αδιάβαστοι ή ότι διαστρεβλώνουμε. Να ξεκαθαρίσουμε σε ποια πράγματα διαφωνούμε και σε ποια υπάρχει δυνατότητα συζήτησης. 
'Εχουμε ριζικές διαφωνίες σε σχέση με το τι πρέπει να ενισχυθεί. Εσείς λέτε να ενισχυθούν οι μεγάλες καπιταλιστικές επιχειρήσεις. Είναι άδικο να λέτε ότι εμείς θέλουμε να διαλυθούν. Εμείς θέλουμε να περιοριστούν τα προνόμια στις μεγάλες επιχειρήσεις σε μια προοπτική να υπάρξουν αντιμονοπωλιακά μέτρα, σε μια προοπτική ότι στους βασικούς κλάδους της παραγωγής οι μεγάλες επιχειρήσεις θα γίνουν σωστές κρατικές επιχειρήσεις. Αυτή είναι θεμελιακή διαφορά.
Δεύτερον, λέτε ότι είναι αυτονόητο και φυσικός νόμος να προχωρούμε στις απελευθερώσεις. Εμείς λέμε ότι δεν είναι έτσι τα πράγματα. Για κάθε απελευθέρωση εφαρμόζονται κοινές πολιτικές και υπάρχει γενική κατεύθυνση απελευθέρωσης, που είναι συμφωνίες των δεκαπέντε κρατών-μελών. Είναι ζητήματα συμφωνιών. Οι απελευθερώσεις σε ευρύτερο επίπεδο γίνονται με βάση το Διεθνή Οργανισμό Εμπορίου. 'Aρα είναι ζήτημα διακρατικής συμφωνίας. Εάν, λοιπόν, μία χώρα σαν την Ελλάδα ή μια ομάδα χωρών ή περισσότερες ή λιγότερες χώρες βάλουν εμπόδια, δεν προχωρούν αυτά τα πράγματα όπως θα προχωρούσαν, με το να είστε με τα χέρια ψηλά, με το να συναινείτε σε όλα. Εμείς επιμένουμε ότι σε συνθήκες απελευθέρωσης το χρήμα πάει στο χρήμα, όπως λέει η λαϊκή σοφία. Κανένας φτωχός δεν θα ξεκινήσει με μία δεκάρα στην τσέπη του και θα γίνει μεγαλοεπιχειρηματίας. Αυτά είναι για τους αφελείς.
Υπάρχει αυτό που λέει η Νέα Δημοκρατία, δηλαδή ότι παρεμβαίνουν συγκεκριμένα οι κυβερνήσεις προς δύο κατευθύνσεις: Πρώτον, για να βοηθήσουν συγκεκριμένους επιχειρηματίες. Αυτό που το θεωρεί σκανδαλώδες, συμβαίνει, αλλά δεν είναι το κύριο. Το δεύτερο και κύριο είναι με νόμους και με μέτρα η οικονομική και θεσμική υποστήριξη συλλογικά των επιχειρηματιών με κανόνες ισότιμης μεταχείρισής τους. Βοηθάτε και ορισμένους συγκεκριμένους και γι' αυτό το λόγο φωνάζει η Νέα Δημοκρατία. Γίνονται και τα δύο. Εν πάση περιπτώσει, και στη μία και στην άλλη περίπτωση έχουμε την υποστήριξη του μεγάλου κεφαλαίου. 
Τρίτο θέμα: Πρέπει να τα δώσουμε όλα για να έλθουν ξένες επενδύσεις; Αυτό λέει η Νέα Δημοκρατία. Με τον ίδιο τρόπο το είπατε και εσείς, γιατί φέρατε ως παράδειγμα τη ΠΕΣΙΝΕ. Η ΠΕΣΙΝΕ είναι ξένη επιχείρηση, η οποία είναι γαλλικών συμφερόντων. Δικαιολογείτε και τις τιμές που παίρνει για το ρεύμα και τη ληστεία σε βάρος του παραγωγικού πλούτου της χώρας, χάρη των μικρομεσαίων δορυφόρων που είναι γύρω της. Αυτό είναι το θέμα; Εμείς θέλαμε μία τέτοια επιχείρηση να είναι ελληνική και να υπηρετεί τα συμφέροντα του ελληνικού λαού. 
Μη μας λέτε ότι άλλες χώρες δοκίμασαν τη δική μας πολιτική και παρακαλούν τώρα να την ακολουθήσουν. Δεν είναι έτσι τα πράγματα. Σε κάθε χώρα, όπως και στην Ελλάδα, υπάρχουν δύο απόψεις. Υπάρχει η άποψη να προχωρήσουν στον καπιταλισμό και να γεμίσουν τη χώρα μας και άλλες χώρες με τα γνωστά φαινόμενα μεταναστών, εγκληματικότητας και πορνείας, δηλαδή να μετατραπούν σε ακόμα χειρότερο καθεστώς καπιταλιστικό. Υπάρχει και μία μερίδα του λαού, η οποία αυξάνεται, ενισχύονται οι αριστερές κομμουνιστικές δυνάμεις σε αυτές τις χώρες, η οποία κινείται προς άλλη κατεύθυνση, παραπλήσια, αλλού περισσότερο, αλλού λιγότερο, προς τις δικές μας επιλογές. Αυτή είναι η κατάσταση. Η κοινή γνώμη αναπολεί σε υψηλά ποσοστά όλο και περισσότερο το παρελθόν σε αυτές τις χώρες. Το γράφουν οι ελληνικές εφημερίδες. 
Έρχομαι σε ένα άλλο συγκεκριμένο ζήτημα που έθεσε ο Kοινοβουλευτικός Eκπρόσωπος του ΠΑΣΟΚ. Εγώ να δεχθώ ότι ιδρύθηκαν στα χαρτιά ή και στην πράξη σαράντα οκτώ χιλιάδες καινούριες επιχειρήσεις. Αυτό είναι δείγμα υγείας; Σε μία χώρα που κλείνουν επιχειρήσεις, που υπάρχει μεγάλη ανεργία, που συρρικνώνεται η αγροτιά, αυτό είναι ζήτημα υγείας ή είναι μία προσωρινή διέξοδος στο αδιέξοδο που έχουν τα διάφορα κοινωνικά στρώματα; Το ασφαλές κριτήριο για να δούμε εάν είναι λόγω πραγματικής ανάπτυξης της οικονομίας μας, είναι τι μερίδιο παίρνουν συνολικά οι μικρομεσαίες επιχειρήσεις στο σύνολο του μεριδίου της αγοράς και των κερδών. 
Εάν δείτε τα δικά σας τα στοιχεία -τα είπε και ο εισηγητής μας- όσον αφορά στα σούπερ μαρκετ είναι το 70% της αγοράς. Εάν δούμε τα κέρδη στις μεταποιητικές επιχειρήσεις, οι μικρές έχουν 3,2% αύξηση μέσα σε μία τετραετία και το υπόλοιπο 97% είναι οι μεσαίες και οι μεγάλες επιχειρήσεις, οι οποίες αύξησαν τα κέρδη τους.
Υπάρχει, λοιπόν, το ταξικό κριτήριο, ποιος κερδίζει και ποιος χάνει από την όποια ανάπτυξη και από τις όποιες εξελίξεις στην οικονομία.
Τώρα μία απάντηση σε δύο επιχειρήματα που ειπώθηκαν. Το πρώτο ήταν ότι φέτος το ΚΕΠΥΟ δείχνει αύξηση του τζίρου των πωλήσεων σε τρόφιμα. Δεν θέλω να αμφισβητήσω τα στοιχεία σας αλλά πρέπει πρώτον, να αφαιρέσετε τον πληθωρισμό. Άρα τα ποσά είναι χαμηλότερα. Δεύτερον το μεγαλύτερο μέρος αυτών των αγορών γίνονται με καταναλωτικά δάνεια και με δόσεις. Αν όμως κοιτάξουμε όχι μόνο τι έγινε το 2000 αλλά την τελευταία δεκαετία, τότε ο κάθε μαγαζάτορας θα πει ότι τα τελευταία χρόνια είχαμε χειροτέρεψη σε σχέση με το παρελθόν. Αυτό λέει η κοινή γνώμη.
Έρχομαι στην πρώτη και στη δεύτερη τετραετία του ΠΑΣΟΚ, δηλαδή στο αν ήταν μια χαμένη περίοδος. 
ΛΩΡΟΣ ΚΩΝΣΤΑΝΤΙΝΟΥ: Δεν το είπα εγώ αυτό.
ΑΝΤΩΝΗΣ ΣΚΥΛΛΑΚΟΣ: Είπατε και εσείς ότι το Κομμουνιστικό Κόμμα Ελλάδας πρέπει να τοποθετηθεί σ' αυτό το θέμα. Είναι αλήθεια ότι στην πρώτη τετραετία δόθηκαν ορισμένες παροχές, αλλά δόθηκαν με δανεικά και όχι λόγω ανάπτυξης. Είναι πραγματικά μια χαμένη υπόθεση γιατί δεν μπήκαν οι βάσεις για μια ανάπτυξη προς όφελος του λαού. Η δεύτερη τετραετία σας ήταν μια τετραετία πάρτα όλα. Είχε αρχίσει μια εφαρμογή προγραμμάτων καπιταλιστικών αναδιαρθρώσεων και περιορισμών στο εισόδημα.
Όσον αφορά τη διαφορά σας με τη Νέα Δημοκρατία αυτή αφορά τους ρυθμούς προσαρμογής στις καπιταλιστικές αναδιαρθρώσεις. Έχετε δίκιο που λέτε ότι επιτυγχάνετε συναίνεση. Αυτό γίνεται γιατί έχετε πολλούς Πολυζωγόπουλους οι οποίοι κρατούν δέσμιο το εργατικό κίνημα. Η Νέα Δημοκρατία έχει λιγότερες δυνάμεις στο συνδικαλιστικό κίνημα και η κατακραυγή είναι πολύ μεγαλύτερη όταν εφαρμόζει ανάλογες πολιτικές.
Τέλος πέστε ότι απορρίπτετε τη στρατηγική μας αντίληψη και ότι μας θεωρείτε παλαιολιθικούς, δεν δεχόσαστε τον κρατικό τομέα δηλαδή ότι απορρίπτετε όλες τις επιλογές μας και ότι έχετε δίκιο εσείς, ας πούμε. Για επιμέρους ζητήματα, όμως, γιατί δεν μας απαντάτε; Γιατί δεν μειώνετε δραστικά τη φορολογία των συνεταιρισμών περισσότερο απ' ότι στις μεγάλες επιχειρήσεις, γιατί φορολογείτε άδικα και ισοπεδωτικά τους μικρομεσαίους, γιατί δεν εξασφαλίζετε χρηματοδότηση στο μικρό και χρηματοδοτείτε μόνο μια ορισμένη κατηγορία μικρομεσαίων επιχειρήσεων;
Όσον αφορά τους όρους, γιατί δεν δίνετε εγγύηση του δημοσίου στις μικρομεσαίες επιχειρήσεις και χρειάζονται τραπεζικά κριτήρια; Αυτά είναι πράγματα που θα μπορούσατε να κάνετε. Δεν χρειάζονται κομμουνιστική κυβέρνηση για να γίνουν. Θα μπορούσατε να στηρίξετε τον ΕΟΜΜΕΧ, να εμποδίσετε τα υψηλά ενοίκια και κάποιους που πουλάνε κάτω του κόστους. Να τηρείτε το ωράριο εκεί που θέλουν οι εμπορικοί σύλλογοι. Αυτά είναι αιτήματα της ΓΕΣΕΒΕ και των εμπορικών συλλόγων, τα οποία εάν είχατε ψήγματα φιλολαϊκής ευαισθησίας θα μπορούσατε να τα δεχτείτε. Δεν μας απαντήσατε τίποτα σε όλα αυτά. Αναφερθήκατε μόνο σε προγράμματα. Ο αριθμός των προγραμμάτων είναι μεγάλος αλλά τα αποτελέσματά τους είναι ισχνά απ΄ότι φαίνεται.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Είπα στη δευτερολογία μου,κύριε Πρόεδρε,πως ότι και να πούμε στο Κ.Κ.Ε. αυτό είτε δεν το λαμβάνει υπόψη του ή δεν το κατανοεί ή δεν το αναφέρει. Γι αυτό και ο κ. Στριφτάρης είπε ότι δεν αναφέρθηκα στα ζητήματα που έθεσε. Μίλησα για τριάντα τρία λεπτά στην πρωτολογία μου και δεκαπέντε λεπτά μετά. Νομίζω πως παρουσίασα μια ολοκληρωμένη πολιτική της Κυβέρνησης που εξέτασε ενδελεχώς κάθε θέμα που τέθηκε ανεξαρτήτως αν αυτό καλύπτει το Κ.Κ.Ε. ή όχι. Πάντως πήραμε θέση και απαντήσαμε σε όλα και με το παραπάνω και δεν διαστρεβλώσαμε τα στοιχεία που έχουμε. 
Θα πω στον κ. Στριφτάρη γιατί είπε ότι δεν θέλουμε την απελευθέρωση των αγορών, ότι είμαστε μπροστά σε μια πραγματικότητα που δεν μπορούμε να αποδράσουμε. Αν το Κ.Κ.Ε. μπορεί να δραπετεύσει αυτό κάνει. Δεν μπορεί, όμως, και γι αυτό λέμε ότι έχει άγνοια των διεθνών εξελίξεων. Μια τελευταία περίτρανη απόδειξη ήταν αυτό που είπα πριν, ότι η Κομμουνιστική Κίνα εκλιπαρούσε για δεκαετίες για να μπει στον Παγκόσμιο Οργανισμό Εμπορίου και μόλις τώρα το πέτυχε και είναι πανευτυχής και πανηγυρίζει.
Ο εκπρόσωπος του Κ.Κ.Ε. προσπάθησε να υπερασπιστεί τα πρώην καθεστώτα της σοβιετικής επιρροής. Δεν βλέπει την πραγματικότητα, αλλά δεν βλέπει και το παράδειγμα της Κίνας; Ακόμα και στη Βουλγαρία στις προχθεσινές εκλογές ο νεοεκλεγής πρόεδρος που προέρχεται από τις τάξεις του κομμουνιστικού κόμματος της Βουλγαρίας στις δηλώσεις του είπε ότι εγγυάται και θα προσπαθήσει για την είσοδο της χώρας του στην Ευρωπαϊκή Ένωση και στο ΝΑΤΟ. 
Βλέπετε, λοιπόν, ότι το ΠΑΣΟΚ είναι πανταχού παρόν ενώ εσείς είστε απομονωμένοι στη γωνία και παρ' όλο που είναι σεβαστές οι απόψεις σας και ο αγώνας που κάνετε δεν είναι αποδεκτές οι εκτιμήσεις που έχετε για τη διεθνή πραγματικότητα. Θεωρούμε ότι είναι επιζήμιες και εξωπραγματικές. Βέβαια αυτό δεν σημαίνει πως δεν σεβόμαστε αυτό που πιστεύετε και τον αγώνα που κάνετε.
Ανέφερα συγκεκριμένα και κατέρριψα το μύθο ότι κλείνουν οι μικρομεσαίες επιχειρήσεις. Είπα ότι τη δεκαετία του 1990 έχουμε κατά μέσο όρο διπλάσιο αριθμό αύξησης των νέων επιχειρήσεων, σε σχέση με την Ευρωπαϊκή 'Ενωση. Έχουμε 4,1% πλεόνασμα, υπόλοιπο επιχειρήσεων ενώ στην Ευρωπαϊκή Ένωση είναι 2%.
ΝΙΚΟΛΑΟΣ ΓΚΑΤΖΗΣ: Δεν το αρνούμαστε αυτό.
ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Εσείς είπατε, όμως, ότι οι αγρότες κάνουν μια επιχείρηση και μετά την κλείνουν. Αυτά δεν είναι σοβαρά πράγματα γιατί πρέπει να δούμε τα πραγματικά στοιχεία. Δεν απολύθηκαν εκατό χιλιάδες εργαζόμενοι το 2000 που έχουμε από την άλλη πολλές νέες επιχειρήσεις. Αυτά τα λέω, γιατί η πολιτική και η ζωή είναι σχετικά πράγματα. Κάνεις συγκρίσεις σε σχέση βέβαια με το τι συμβαίνει σε άλλες χώρες και δεν κοιτάς τι συμβαίνει στις υποανάπτυκτες, αλλά αυτό που συμβαίνει στις ανεπτυγμένες. Εμείς θέλουμε να είμαστε πλήρες μέλος, ισότιμο στην Ευρωπαϊκή 'Ενωση. Εσείς την απορρίπτετε. Γιατί έχετε άλλα πρότυπα στο μυαλό σας. Εμείς έχουμε ένα συγκεκριμένο προσανατολισμό και βλέπουμε ότι προς τα εκεί πάει ο ανεπτυγμένος κόσμος και με αυτόν συγκρινόμαστε.
Κάνατε μια υποτιμητική αναφορά και απαξιωτική για τον κ. Πολυζωγόπουλο.
Μακάρι, αγαπητοί συνάδελφοι του Κ.Κ.Ε., να είχατε αρκετούς Πολυζωγόπουλους στις τάξεις σας, διότι εάν τους διαθέτατε και η θέση του Κ.Κ.Ε. θα ήταν εντελώς διαφορετική και εννοώ η πολιτική θέση και η παρουσία του στην ελληνική κοινωνία. Θα είχε πολύ μεγαλύτερη εμβέλεια και ανταπόκριση. Οι Πολυζωγόπουλοι είναι στηρίγματα του συνδικαλιστικού κινήματος της ελληνικής κοινωνίας και της συνοχής. Και επειδή ακριβώς η πολιτική τους αυτή βοηθάει την κοινωνία προς τα εμπρός και σεις αυτό πιθανόν να μην το θέλετε για πολιτικούς καθαρά λόγους, γι' αυτό και δεν τους έχετε. 
Εμείς πιστεύουμε ότι οι μικρομεσαίες επιχειρήσεις πρέπει να έχουν ιδιαίτερη φροντίδα. Αυτήν τη φροντίδα την επεξεργαζόμαστε, την έχουμε παρουσιάσει, την έχουμε προσπαθήσει και συνεχώς δημιουργούμε νέες συνθήκες. Το πρόβλημα όμως με τις μικρομεσαίες επιχειρήσεις είναι διεθνές, είναι δομικό, δεν είναι ενδημικό της ελληνικής πραγματικότητας. Η μικρή επιχείρηση αισθάνεται ένα διπλό, άνισο, δυναμικό ανελέητο ανταγωνισμό. Αυτή είναι η πραγματικότητα. Εμείς πιστεύουμε, όμως, ότι με τα μέτρα, με τις δομές στήριξης που προσφέρουμε στη μικρή επιχείρηση, με τα χρηματοδοτικά μέσα, μπορεί η μικρή επιχείρηση να σταθεί, μπορεί να προοδεύσει, μπορεί να είναι ισχυρή και ανταγωνιστική στον ελληνικό και στο διεθνή χώρο. 
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της υπ' αριθμ. 16/5-11-2001 επερώτησης των Βουλευτών του Κομμουνιστικού Κόμματος Ελλάδας προς τους Υπουργούς Ανάπτυξης και Εθνικής Οικονομίας και Οικονομικών. 
Έχουν διανεμηθεί τα Πρακτικά της Τρίτης 6 Νοεμβρίου 2001 για την πρωινή συνεδρίαση και ερωτάται το Σώμα εάν επικυρούνται.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Τρίτης 6 Νοεμβρίου 2001 για την πρωινή συνεδρίαση επεκυρώθησαν.
Κύριοι συνάδελφοι, δέχεστε σ' αυτό το σημείο να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
Με τη συναίνεση του Σώματος και ώρα 22.13' λύεται η συνεδρίαση για αύριο ημέρα Τρίτη 20 Νοεμβρίου 2001 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία σύμφωνα με την ημερήσια διάταξη. 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ
 
 



