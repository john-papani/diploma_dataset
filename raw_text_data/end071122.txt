ΠΙΝΑΚΑΣ ΠΕΡΙΕΧΟΜΕΝΩΝ
Η΄ ΑΝΑΘΕΩΡΗΤΙΚΗ ΒΟΥΛΗ
ΠΕΡΙΟΔΟΣ ΙΒ΄
ΣΥΝΟΔΟΣ Α΄
ΣΥΝΕΔΡΙΑΣΗ ΛΣΤ΄
Πέμπτη 22 Νοεμβρίου 2007 

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών. σελ.
2. Άδεια απουσίας του Βουλευτή κ. Ι. Μπανιά. σελ.
3. Ανακοινώνεται ότι τη συνεδρίαση παρακολουθούν μαθητές, από το Ιδιωτικό Δημοτικό Σχολείο « Ελληνική Αναγέννηση » Πατρών, το μονοθέσιο και το 2ο Εξαθέσιο Δημοτικά Σχολεία Μαράσλειου Διδασκαλείου, το 5ο Δημοτικό Σχολείο Νέας Φιλαδέλφειας, το 36ο Δημοτικό Σχολείο Λάρισας, τα Γυμνάσια Φαναρίου και Μεσενικόλα Καρδίτσας και αξιωματικοί των Ενόπλων Δυνάμεων και των Σωμάτων Ασφαλείας από τη Σχολή Εθνικής Άμυνας. σελ.
4. Επί Διαδικαστικού Θέματος. σελ. 

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών. σελ. 
2. Απαντήσεις Υπουργών σε ερωτήσεις Βουλευτών. σελ.
3. Ανακοίνωση του δελτίου επικαίρων ερωτήσεων της Παρασκευής 23 Νοεμβρίου 2007. σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων,
i) σχετικά με τη χρηματοδότηση του έργου κατάρτισης των δασικών χαρτών κ.λπ.
ii) σχετικά με την προσωρινή αναστολή από το Συμβούλιο της Επικρατείας της ρυθμιστικής αποφάσεως που καθορίζει τη διάρκεια της κυνηγετικής περιόδου κ.λπ. σελ.
β) Προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη ρύπανση του Ασωπού ποταμού, τη λήψη μέτρων προστασίας των κατοίκων κ.λπ. σελ.
γ) Προς τον Υπουργό Υγείας και Κοινωνικής Αλληλεγγύης, σχετικά με τις προσφερόμενες υπηρεσίες στον τομέα της ψυχικής υγείας στη Χώρα μας κ.λπ. σελ.
δ) Προς τον Υπουργό Ανάπτυξης,
i) σχετικά με τη λειτουργία του εργοστασίου Φωσφορικών Λιπασμάτων Καβάλας κ.λπ. σελ.
ii) σχετικά με τη συνεργασία της Δ.Ε.Η. με τη Γερμανική Πολυεθνική RWE κ.λπ. σελ.
ε) Προς τον Υπουργό Εσωτερικών, σχετικά με τη φύλαξη ιδιωτών επιχειρηματιών και δημοσιογράφων από αστυνομικούς κ.λπ. σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί των άρθρων και των τροπολογιών του σχεδίου νόμου του Υπουργείου Οικονομίας και Οικονομικών: « Αύξηση Συντάξεων του Δημοσίου από το έτος 2007 και άλλες διατάξεις ».σελ.
2. Αίτηση ονομαστικής ψηφοφορίας Βουλευτών του Κομμουνιστικού Κόμματος Ελλάδας επί της τροπολογίας με γενικό αριθμό 34 και ειδικό 10 του σχεδίου νόμου του Υπουργείου Οικονομίας και Οικονομικών: « Αύξηση συντάξεων του Δημοσίου από το έτος 2007 και άλλες διατάξεις ». σελ.
3. Κατάθεση εκθέσεως Διαρκούς Επιτροπής.
Η Διαρκής Επιτροπή Οικονομικών Υποθέσεων καταθέτει την Έκθεσή της στο σχέδιο νόμου του Υπουργείου Οικονομίας και Οικονομικών: « Κύρωση της από 29 Αυγούστου 2007 Πράξης Νομοθετικού Περιεχομένου « Κοινωνικές παροχές και οικονομικές ενισχύσεις στους πληγέντες από τις πυρκαγιές ». σελ.
4. Κατάθεση Πρότασης Νόμου.
Ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Γ. Καρατζαφέρης και οι Βουλευτές του Κόμματος του κατέθεσαν πρόταση νόμου: « Για την εκλογή Βουλευτών ( Εκλογικός Νόμος)». σελ.
5. Κατάθεση Σχεδίων Νόμων.
α) Οι Υπουργοί Δικαιοσύνης, Εσωτερικών, Οικονομίας και Οικονομικών, Εξωτερικών, Εθνικής Παιδείας και Θρησκευμάτων και Υγείας και Κοινωνικής Αλληλεγγύης, κατέθεσαν σχέδιο νόμου: « Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις ». σελ.
β) Οι Υπουργοί Υγείας και Κοινωνικής Αλληλεγγύης, Εσωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας κατέθεσαν σχέδιο νόμου: « « Κύρωση i) Σύμβασης Δωρεάς του Σωματείου « Ελπίδα – Σύλλογος φίλων παιδιών με καρκίνο » υπέρ του Ελληνικού Δημοσίου και του Ν.Π.Δ.Δ.  « Νοσοκομείο Παίδων – Η Αγία Σοφία »,  ii) Σύμβασης μεταξύ του Σωματείου « Ελληνικός  Ερυθρός Σταυρός » και του Υπουργείου Υγείας και Κοινωνικής Αλληλεγγύης » ». σελ.

ΟΜΙΛΗΤΕΣ

Α. Επί  Διαδικαστικού Θέματος:
ΛΑΦΑΖΑΝΗΣ Π. σελ.
ΜΑΓΚΡΙΩΤΗΣ Ι. σελ.
ΝΕΡΑΝΤΖΗΣ Α. σελ.
ΠΑΓΚΑΛΟΣ Θ. σελ.
ΠΑΝΑΓΙΩΤΟΠΟΥΛΟΣ Π. σελ.
ΣΟΥΡΛΑΣ Γ. σελ.
Β. Επί των επικαίρων ερωτήσεων:
ΒΕΛΟΠΟΥΛΟΣ Κ. σελ.
ΒΟΡΙΔΗΣ Μ. σελ.
ΔΡΑΓΑΣΑΚΗΣ Ι. σελ.
ΖΙΩΓΑΣ Ι. σελ.
ΚΑΛΑΦΑΤΗΣ Σ. σελ.
ΚΑΛΟΓΙΑΝΝΗΣ Σ. σελ.
ΚΙΛΤΙΔΗΣ Κ. σελ.
ΚΩΝΣΤΑΝΤΟΠΟΥΛΟς Γ. σελ.
ΛΑΦΑΖΑΝΗΣ Π. σελ.
ΧΑΛΒΑΤΖΗΣ Σ. σελ.
ΧΗΝΟΦΩΤΗΣ Π. σελ.
ΧΡΥΣΟΧΟΪΔΗΣ Μ. σελ.

Γ. Επί του σχεδίου νόμου του Υπουργείου Οικονομίας και Οικονομικών:
ΑΛΑΒΑΝΟΣ Α. σελ.
ΑΛΟΓΟΣΚΟΥΦΗΣ Γ. σελ.
ΑΜΟΙΡΙΔΗΣ Ι. σελ.
ΑΡΑΠΟΓΛΟΥ Δ. σελ.
ΒΕΛΟΠΟΥΛΟΣ Κ. σελ.
ΒΟΡΙΔΗΣ Μ. σελ.
ΓΕΩΡΓΙΑΔΗΣ Σ. σελ.
ΚΑΚΛΑΜΑΝΗΣ Α. σελ.
ΚΑΡΑΤΖΑΦΕΡΗΣ Γ. σελ.
ΚΑΡΧΙΜΑΚΗΣ Μ. σελ.
ΚΟΥΣΕΛΑΣ Δ. σελ.
ΚΟΥΤΣΟΥΚΟΣ Ι. σελ.
ΛΑΦΑΖΑΝΗΣ Π. σελ.
ΛΕΓΚΑΣ Ν. σελ.
ΜΑΓΚΡΙΩΤΗΣ Ι. σελ.
ΜΑΝΩΛΗΣ Ι. σελ.
ΜΑΥΡΙΚΟΣ Γ. σελ.
ΜΕΛΑ Ε. σελ.
ΠΑΓΚΑΛΟΣ Θ. σελ.
ΠΑΝΑΓΙΩΤΟΠΟΥΛΟΣ Π. σελ.
ΠΑΝΤΕΛΑΚΗ Ε. σελ.
ΠΑΝΤΟΥΛΑΣ Μ. σελ.
ΠΑΠΑΚΩΝΣΤΑΝΤΙΝΟΥ Γ. σελ.
ΠΛΕΥΡΗΣ Γ. σελ.
ΡΕΓΚΟΥΖΑΣ Α. σελ.
ΤΑΣΟΥΛΑΣ Κ. σελ.
ΦΙΛΙΝΗ Α. σελ.
ΧΡΙΣΤΟΦΙΛΟΠΟΥΛΟΥ Π. σελ.
 
      ΠΡΑΚΤΙΚΑ ΒΟΥΛΗΣ
      Η΄ ΑΝΑΘΕΩΡΗΤΙΚΗ ΒΟΥΛΗ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΛΣΤ΄ 
      Πέμπτη 22 Νοεμβρίου 2007
      
      Αθήνα, σήμερα στις 22 Νοεμβρίου 2007, ημέρα Πέμπτη και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Ε΄ Αντιπροέδρου αυτής κ. ΒΕΡΑΣ ΝΙΚΟΛΑΪΔΟΥ.
      ΠΡΟΕΔΡΕΥΟΥΣΑ (Βέρα Νικολαΐδου): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 21-11-07 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΛΕ΄ συνεδριάσεώς του, της Τετάρτης 21 Νοεμβρίου 2007 σε ό,τι αφορά την ψήφιση στο σύνολο των σχεδίων νόμων: 
      1. «Κύρωση της Συμφωνίας μεταξύ του Υπουργείου Υγείας και Κοινωνικής Αλληλεγγύης της Ελληνικής Δημοκρατίας και του Υπουργείου Υγείας της Λαϊκής Δημοκρατίας της Κίνας για συνεργασία στον τομέα της υγείας».
      2. «Κύρωση της δι’ ανταλλαγής ρηματικών διακοινώσεων Συμφωνίας Τροποποίησης της Προξενικής Σύμβασης μεταξύ του Βασιλείου της Ελλάδος και της Σοσιαλιστικής Δημοκρατίας της Ρουμανίας που υπογράφηκε στην Αθήνα στις 22 Μαΐου 1972»
      3. «Διαχείριση, έλεγχος και εφαρμογή αναπτυξιακών παρεμβάσεων για την προγραμματική περίοδο 2007-2013».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Ιωάννη Ζιώγα, Βουλευτή Α΄ Θεσσαλονίκης, τα ακόλουθα: 
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο κ. Σιδηρόπουλος Γρηγόριος ζητεί την αναδρομική ισχύ του ν. 2725/99.
2) Η Βουλευτής Πέλλης κ. ΠΑΡΘΕΝΑ ΦΟΥΝΤΟΥΚΙΔΟΥ – ΘΕΟΔΩΡΙΔΟΥ κατέθεσε αναφορά με την οποία ο κ. Καράχατζης Γρηγόριος, χειρουργός Παίδων, ζητεί να επιτραπεί η κλινική συνδρομή των ιδιωτών ιατρών, στα περιφερειακά νοσοκομεία του Ε.Σ.Υ..
3) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ  κατέθεσε δημοσίευμα εφημερίδας το οποίο αναφέρεται στις καταστροφές από χαλαζόπτωση σε αγροτικές περιοχές του Νομού Μεσσηνίας.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Γενικός Γραμματέας της Περιφέρειας Κρήτης ζητεί τη χρηματοδότηση έργου από τους πόρους του Προγράμματος «ΘΗΣΕΑΣ».
5) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Δήμος Σητείας Νομού Λασιθίου ζητεί την έναρξη λειτουργίας του Δημοτικού Λιμενικού Ταμείου Σητείας.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Δήμος Σητείας Νομού Λασιθίου ζητεί την αναβάθμιση του Αστυνομικού Τμήματος Σητείας.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Δήμος Σητείας Νομού Λασιθίου ζητεί την ίδρυση νέου τμήματος Τ.Ε.Ι. στη Σητεία.
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία ο Δήμος Σητείας Νομού Λασιθίου ζητεί την ίδρυση περιφερειακού ιατρείου στην Τουρλωτή Σητείας.
9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία Ομάδα Καθηγητών Δευτεροβάθμιας Επαγγελματικής Εκπαίδευσης ζητούν να ενταχθούν στο ΕΠΑ.Λ. και οι ειδικότητες Οδοντοτεχνιτών και Φυσικοθεραπείας.
10) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο κ. Σίμωσης Αθανάσιος ζητεί την ικανοποίηση αιτήματος.
11) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Πρόεδρος του Τ.Σ.Δ.Δ. Πλατάνης Νομού Πέλλας ζητεί την ασφαλτόστρωση δρόμου.
12) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμος  Πέλλας ζητεί την τοποθέτηση μόνιμου ιατρικού προσωπικού στο Περιφερειακό Ιατρείο Πέλλας.
13) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Δήμαρχος Εξαπλατάνου Νομού Πέλλας ζητεί την αποζημίωση των ροδακινοπαραγωγών της περιοχής του για τις ζημιές που υπέστησαν από την ακαρπία.
14) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Καρυπίδου Ιωάννα ζητεί το κλείσιμο των χρήσεων 2003-2006.
15) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η κ. Μουρτίκα Παναγιώτα ζητεί επιδότηση για την αξιοποίηση αγροκτήματος.
16) Ο Βουλευτής B΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Ένωση Αποστράτων Αξιωματικών Αεροπορίας ζητεί την υλοποίηση των προεκλογικών δεσμεύσεων που αφορούν στο Μισθολόγιο των Ενόπλων Δυνάμεων και Σωμάτων Ασφαλείας.
17) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία Αγροτικοί Φορείς του Νομού Ηλείας ζητούν την ίδρυση και λειτουργία Υποκαταστήματος ΕΛ.Γ.Α. στην Ηλεία.
18) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία Αγροτικοί  Φορείς του Νομού Ηλείας διαμαρτύρονται για τον κανονισμό που αφορά στη ρύθμιση των αγροτικών χρεών.
19) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στην επιδότηση των παραγωγών βιομηχανικής ντομάτας Αμαλιάδας και Γαστούνης.
20) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας το οποίο αναφέρεται στις ανάγκες στελέχωσης του Λιμεναρχείου Κατακόλου και του Λιμενικού Σταθμού Παλουκίου.
21) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε δημοσίευμα εφημερίδας με το οποίο ζητείται η πιστοποίηση των ελληνικών κτηνοτροφικών προϊόντων κ.λπ..
22) Ο Βουλευτής Πέλλης κ. ΙΟΡΔΑΝΗΣ ΤΖΑΜΤΖΗΣ κατέθεσε αναφορά με την οποία η Εθνική Συνομοσπονδία Ατόμων με Αναπηρία ζητεί να συμμετέχει στη διαδικασία θέσπισης του συστήματος αξιολόγησης για τη χορήγηση της Κάρτας Αναπηρίας.
23) Οι Βουλευτές Νομού Αττικής και Ευβοίας κύριοι ΔΗΜΟΣ ΚΟΥΜΠΟΥΡΗΣ και ΓΕΩΡΓΙΟΣ ΜΑΡΙΝΟΣ αντίστοιχα, κατέθεσαν αναφορά με την οποία η Ομοσπονδία Συλλόγων Ωρωπού ζητεί να δημιουργηθεί μονάδα βιολογικού καθαρισμού για την απορρύπανση του Ασωπού ποταμού.
24) Ο Βουλευτής Β΄Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία ο κ. Γκαζέπης Θεόδωρος ζητεί την επαναφορά του στο Σώμα της Ελληνικής Αστυνομίας.
25) Οι Βουλευτές Τρικάλων και Β΄Πειραιώς κ. ΑΘΑΝΑΣΙΑ ΜΕΡΕΝΤΙΤΗ και κ. ΙΩΑΝΝΗΣ ΤΡΑΓΑΚΗΣ αντίστοιχα, κατέθεσαν αναφορά με την οποία η Εθνική Συνομοσπονδία  Ατόμων με Αναπηρία ζητεί τη βελτίωση της προσβασιμότητας των ατόμων με αναπηρία, στα πλοία και τις λιμενικές εγκαταστάσεις.
 26) Οι Βουλευτές Αιτωλοακαρνανίας και Κερκύρας κύριοι ΝΙΚΟΛΑΟΣ ΜΩΡΑΪΤΗΣ και ΧΑΡΑΛΑΜΠΟΣ ΧΑΡΑΛΑΜΠΟΥΣ αντίστοιχα, κατέθεσαν αναφορά με την οποία ο Δήμαρχος Αγρινίου ζητεί τη μόνιμη εγκατάσταση όλης της δύναμης της Μ.Α.Ε.Δ.Υ., στο Στρατιωτικό Αεροδρόμιο Αγρινίου.
27) Οι Βουλευτές Αιτωλοακαρνανίας και Αχαίας κύριοι ΝΙΚΟΛΑΟΣ ΜΩΡΑΪΤΗΣ και ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ αντίστοιχα, κατέθεσαν αναφορά με την οποία ο Δήμαρχος Θεστιέων Αιτωλοακαρνανίας ζητεί την κατασκευή νέας γέφυρας για τη διάβαση του χειμάρρου «Ερμίτσα» στην εθνική οδό Αγρινίου – Θέρμου.
28) Οι Βουλευτές Αιτωλοακαρνανίας και Αχαΐας κύριοι ΝΙΚΟΛΑΟΣ ΜΩΡΑΪΤΗΣ και ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ αντίστοιχα κατέθεσαν αναφορά με την οποία υπάλληλοι που υπηρετούν στο Περιφερειακό Τμήμα Αγρινίου του ΟΑΕΕ ζητούν τη μετάταξή τους σε Φορείς Κοινωνικής Ασφάλισης.
29) Οι Βουλευτές Αιτωλοακαρνανίας και Ιωαννίνων κύριοι ΝΙΚΟΛΑΟΣ ΜΩΡΑΪΤΗΣ και ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ αντίστοιχα κατέθεσαν αναφορά με την οποία ο Δήμαρχος Μενιδίου Αιτωλοακαρνανίας ζητεί να μην καταργηθεί το Ταχυδρομικό Γραφείο Μενιδίου.
30) Οι Βουλευτές Αιτωλοακαρνανίας και Ιωαννίνων κύριοι ΝΙΚΟΛΑΟΣ ΜΩΡΑΪΤΗΣ και ΚΩΝΣΤΑΝΤΙΝΟΣ ΑΛΥΣΑΝΔΡΑΚΗΣ αντίστοιχα κατέθεσαν αναφορά με την οποία ο Σύλλογος Αλληλεγγύης Πολιτών Ι.Π. Μεσολογγίου διαμαρτύρεται για τις ελλείψεις που έχει το σχέδιο πόλης Μεσολογγίου Αιτωλ/νίας.
31) Οι Βουλευτές Αχαΐας και Β΄ Αθηνών κύριοι ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ και ΙΩΑΝΝΗΣ ΠΡΩΤΟΥΛΗΣ αντίστοιχα κατέθεσαν αναφορά με την οποία ο Σύλλογος Γονέων και Κηδεμόνων του Δημοτικού Σχολείου Αγίων Θεοδώρων Νομού Κορινθίας ζητεί να τοποθετηθούν συνοδοί στα αυτοκίνητα που μεταφέρουν τους μαθητές προς και από το σχολείο.
32) Οι Βουλευτές Β΄Αθηνών κ. ΕΥΑ ΜΕΛΑ και κ. ΙΩΑΝΝΗΣ ΠΡΩΤΟΥΛΗΣ κατέθεσαν αναφορά με την οποία οι μαθητές του Κέντρου Εκπαίδευσης και Αποκατάστασης Τυφλών ζητούν την επαγγελματική τους αποκατάσταση.
33) Οι Βουλευτές Αιτωλοακαρνανίας και Αχαΐας κύριοι ΝΙΚΟΛΑΟΣ ΜΩΡΑΪΤΗΣ και ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ αντίστοιχα, κατέθεσαν αναφορά με την οποία ο Σύλλογος Προστασίας Περιβάλλοντος Νεοχωρίου Δήμου Οινιάδων Αιτωλοακαρνανίας καταγγέλλει την παράνομη αμμοληψία στα ποτάμια της περιοχής και την καταπάτηση δημοσίων εκτάσεων.
34) Οι Βουλευτές  Αιτωλοακαρνανίας και Β΄ Αθηνών κ. ΝΙΚΟΛΑΟΣ ΜΩΡΑΪΤΗΣ και κ. ΕΥΑ ΜΕΛΑ αντίστοιχα, κατέθεσαν αναφορά με την οποία ο Δήμαρχος Αλυζίας Αιτωλοακαρνανίας ζητεί την άμεση αποκατάσταση των ζημιών στην εκκλησία της Ζωοδόχου Πηγής στο Τοπικό Διαμέρισμα Αρχοντοχωρίου.
35) Οι Βουλευτές Β΄Αθηνών κ. ΣΠΥΡΟΣ ΧΑΛΒΑΤΖΗΣ και κ. ΕΥΑ ΜΕΛΑ κατέθεσαν αναφορά με την οποία το Δημοτικό Συμβούλιο Μελισσίων Αττικής διαμαρτύρεται για την καθυστέρηση της κήρυξης αναδασωτέων των καμένων περιοχών του Δήμου Μελισσίων και γειτονικών Δήμων.
36) Οι Βουλευτές Λέσβου και Αιτωλοακαρνανίας κύριοι ΣΤΑΥΡΟΣ ΣΚΟΠΕΛΙΤΗΣ και ΝΙΚΟΛΑΟΣ ΜΩΡΑΪΤΗΣ αντίστοιχα, κατέθεσαν αναφορά με την οποία οι κτηνοτρόφοι της Λέσβου ζητούν την προστασία της εγχώριας παραγωγής από τις αθρόες εισαγωγές κτηνοτροφικών προϊόντων.
37) Ο Βουλευτής Αιτωλοακαρνανίας κ. ΧΡΙΣΤΟΣ ΒΕΡΕΛΗΣ κατέθεσε αναφορά με την οποία το Αστικό Κ.Τ.Ε.Λ. Αγρινίου Α.Ε. ζητεί την επιχορήγηση των ζημιογόνων γραμμών, για την ομαλή λειτουργία  του επαρχιακού δικτύου στο Νομό Αιτωλοακαρνανίας.
38) Ο Βουλευτής Λαρίσης κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία το Σωματείο Εργαζομένων Βιομηχανιών – Βιοτεχνιών Ειδών Διατροφής Νομού Λαρίσης ζητεί την ένταξη στο ν. 1836/89 των εποχικών εργατών κονσερβοποιείων φρούτων και λαχανικών.
39) Ο Βουλευτής Αρκαδίας κ. ΔΗΜΗΤΡΙΟΣ ΡΕΠΠΑΣ κατέθεσε αναφορά με την οποία ο Σύνδεσμος Σιδηροδρομικών Πελοποννήσου ζητεί την ολοκλήρωση των εργασιών ανακαίνισης της σιδηροδρομικής γραμμής στο Νομό Αρκαδίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
	1. Στην με αριθμό 1144/25-10-07 ερώτηση του Βουλευτή κ. Ιωάννου Δριβελέγκα δόθηκε με το υπ’ αριθμ. 201/14-11-07 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Aπαντώντας στην παραπάνω ερώτηση που κατέθεσε ο Βουλευτής κ. Ι. Δριβελέγκας, σας πληροφορούμε τα εξής:
      Τα θέματα που αφορούν την οικονομική και διοικητική υποστήριξη των Περιφερειακών Δασικών Υπηρεσιών μετά την ισχύ του Ν.2503/1997 και την υπαγωγή των υπηρεσιών αυτών στις Περιφέρειες του Κράτους, υπάγονται και χρηματοδοτούνται από τον Τακτικό Προϋπολογισμό των οικείων Περιφερειών και ρυθμίζονται σε επίπεδο νομού, τόσο με τον προγραμματισμό των αναγκαίων προσλήψεων μονίμου προσωπικού και της αναγκαίας υλικοτεχνικής υποδομής, όσο και την προώθηση στα Περιφερειακά Επιχειρησιακά Προγράμματα (ΠΕΠ) και την εν συνεχεία εκτέλεση των απαραίτητων δασικών έργων και εργασιών.
      Κάθε χρόνο το Υπουργείο Αγροτικής Ανάπτυξης και Τροφίμων (Γενική Δνση Ανάπτυξης και Προστασίας Δασών και Φυσικού Περιβάλλοντος) χρηματοδοτεί τις Περιφερειακές Δασικές Υπηρεσίες από τις πιστώσεις που διατίθενται ετησίως και εγγράφονται στον Τακτικό Προϋπολογισμό Εξόδων (Φ.29/110) στον ΚΑΕ 5242, «Πιστώσεις δασοπροστασίας υπό κατανομή».
      Από τις πιστώσεις αυτές καλύπτονται καταρχήν :
      - οι δαπάνες του εποχιακού προσωπικού (οκτάμηνης απασχόλησης) για την αντιμετώπιση των εποχιακών αναγκών του Τομέα Δασών και ενδεικτικά για τη λειτουργία των εθνικών δρυμών, των κρατικών εκτροφείων θηραμάτων, των Ελεγχόμενων Κυνηγετικών περιοχών και για την υποστήριξη της κρατικής εκμετάλλευσης των δασών (ΚΕΔ). Στη Χαλκιδική φέτος κατανεμήθηκαν 4 Δασολόγοι, 4 Δασοπόνοι, 1 Διοικητικός, 2 Οδηγοί αυτοκινήτων, 2 ΔΕ Χειριστές μηχανημάτων, 1 ΥΕ φύλακας, και 4 ΥΕ εργάτες - Δασεργάτες.
      - οι δαπάνες για τα συνεργεία που απασχολούνται κατά την αντιπυρική περίοδο με τον καθαρισμό της παρεδάφιας βλάστησης σε κάθε Δασαρχείο (προσωπικό τρίμηνης απασχόλησης- στην Χαλκιδική κατανεμήθηκαν 3 Δασολόγοι, 1 Δασοπόνος, 2 Ειδικοί Δασικής Προστασίας και 30 εργάτες) ), καθώς και
      - οι δαπάνες για την λειτουργία των Περιφερειακών Δασικών Υπηρεσιών τις απογευματινές ώρες και τις εξαιρέσιμες ημέρες για θέματα αντιπυρικής προστασίας, σύμφωνα με την ετήσια σχετική εγκύκλιο στην οποία καθορίζονται τα μέτρα δασοπροστασίας.
      Οι υπόλοιπες πιστώσεις κατανέμονται για να καλυφθούν επικουρικά/συμπληρωματικά οι υποχρεώσεις των Περιφερειακών Δασικών Υπηρεσιών, όσον αφορά τα λειτουργικά έξοδά τους, σε σχέση με το έργο της δασοπροστασίας και την υποστήριξη της λειτουργίας των κρατικών εκτροφείων θηραμάτων, των ελεγχόμενων κυνηγετικών περιοχών και των πεστροφογεννητικών σταθμών (π.χ. τηλεφωνικά τέλη, ηλεκτρικό ρεύμα, προμήθειες υλικών για συντήρηση εξοπλισμού, καύσιμα, προμήθεια φυραμάτων και κτηνιατρικού - υγειονομικού υλικού, προμήθεια φυτοπαθολογικού υλικού, έπιπλα, Η/Υ, οχήματα μεταφοράς προσωπικού μισθώματα μεταφορικών μέσων κ.λ.π.).
      Η κατανομή των πιστώσεων γίνεται μετά από αξιολόγηση των αιτημάτων που υποβάλλουν τα Δασαρχεία για την κατανομή συμπληρωματικών πιστώσεων για την κάλυψη των αναγκών τους και ανάλογα με το ύψος των προς διάθεση πιστώσεων και με προτεραιότητα κατά την φετινή περίοδο, όσον αφορά τη διάθεση οχημάτων, τους νομούς που επλήγησαν από πυρκαγιές και τα Δασαρχεία στη διαχείριση των οποίων υπάγονται προστατευόμενες περιοχές (Εθνικοί Δρυμοί, Διατηρητέα Μνημεία της Φύσης), Ελεγχόμενες Κυνηγετικές Περιοχές και Εκτροφεία Θηραμάτων.
      Μέχρι σήμερα δεν έχει υποβληθεί κανένα αίτημα χρηματοδότησης από τα Δασαρχεία του Νομού Χαλκιδικής και ως εκ τούτου δεν συμπεριλήφθηκαν στις πρόσφατες κατανομές.
      Θέτουμε δε υπόψη σας ότι φέτος κατανεμήθηκαν συμπληρωματικά 800.000,00 € (ΚΑΕ 0878) στη Δ/νση Δασών Χαλκιδικής για την κατασκευή των αντιδιαβρωτικών έργων στο καμένο δάσος της Κασσάνδρας και ότι κατά το 2006 τους κατανεμήθηκε ποσό 1.200.000 € για αντιδιαβρωτικά - αντιπλημμυρικά έργα και 29.700,00 € για την προμήθεια δύο οχημάτων ( Το ένα ήταν για το Δασαρχείο Κασσάνδρας).
      Τα δασικά μέτρα στα οποία συμπεριλαμβάνονται και τα μέτρα πρόληψης και αποκατάστασης των φυσικών καταστροφών (πυρκαγιές) κατά την τρέχουσα προγραμματική περίοδο 2000 - 2006 (Γ' ΚΠΣ) και μετά την έκδοση του Ν. 2503 /97 «Διοίκηση, οργάνωση, στελέχωση της Περιφέρειας, ρύθμιση θεμάτων για την τοπική αυτοδιοίκηση και άλλες διατάξεις» (ΦΕΚ 107/Α') υλοποιούνται αποκλειστικά από τις Περιφέρειες μέσω των Περιφερειακών Επιχειρησιακών Προγραμμάτων (ΠΕΠ) και όχι κεντρικά.
      Τα δασικά μέτρα και σύμφωνα με το Συμπλήρωμα Προγραμματισμού του Περιφερειακού Επιχειρησιακού Προγράμματος Κεντρικής Μακεδονίας 2000 - 2006, περιλαμβάνονται στο μέτρο 6 «Δασοκομία» του άξονα Προτεραιότητας 4 «Αγροτική ανάπτυξη».
      Σύμφωνα με το Τεχνικό Δελτίο του μέτρου οι δράσεις που αφορούν στα δημόσια δάση και δασικές εκτάσεις σχετίζονται αποκλειστικά με την ανασύσταση του δασοκομικού παραγωγικού δυναμικού που έχει πληγεί από φυσικές καταστροφές (πλημμύρες, πυρκαγιές κ.λπ.) και τη διαμόρφωση των κατάλληλων προληπτικών μέσων.
      Με βάση αυτό το πλαίσιο οι πράξεις που κρίνονται επιλέξιμες και πρέπει να περιλαμβάνονται σ' ένα σχέδιο ανασύστασης του δασικού παραγωγικού δυναμικού ή δημιουργίας προληπτικών μέσων σε μία δασική έκταση, είναι ενδεικτικά για την δασοπροστασία οι εξής:
      - Μελέτες και έργα πρόληψης για την προστασία του δάσους από πυρκαγιές όπως κατασκευή και βελτίωση δασικών δρόμων, κατασκευή αντιπυρικών ζωνών, καθαρισμός δασών, κατασκευή έργων συγκράτησης και αποθήκευσης νερού π. χ. υδατοδεξαμενές, υδατοφράγματα κ.ά.
      - Μελέτες και έργα αναδασώσεων για την αποκατάσταση κατεστραμμένου φυσικού τοπίου ή δασώσεων για την αύξηση της πυραντοχής των συστάδων (δημιουργία ζωνών από λιγότερο εύφλεκτα είδη) καθώς και κάθε είδους έργα που βοηθούν στην αποκατάσταση μιας κατεστραμμένης περιοχής.
      - Μελέτες και έργα αντιπλημμυρικής και αντιδιαβρωτικής προστασίας τα οποία εξασφαλίζουν την προστασία του δάσους από φυσικές καταστροφές.
      - Δράσεις πρόληψης από φυσικές καταστροφές και πυρκαγιές όπως π. χ. κέντρα δασοπροστασίας σε δάση (μικρά ξύλινα οικήματα για τη διαμονή του προσωπικού φύλαξης και παρατηρητήρια), υλικά επικοινωνίας (ασύρματοι) και μέσα περιπολίας (αυτοκίνητα περιπολίας με μικρή δεξαμενή) κλπ.
      Η Δ/νση Δασών Περιφέρειας Κεντρικής Μακεδονίας είναι αρμόδια για την περιφερειακή δασική ανάπτυξη και προστασία των δασών (και την εκπόνηση προγραμμάτων αντιπυρικής προστασίας των δασικών εκτάσεων) σύμφωνα με το εδάφιο 7 του άρθρου 6 του Ν. 2503/97, η οποία μετά από συνεργασία με το Δασαρχείο Κασσάνδρας, θα έπρεπε να έχει ζητήσει από την Ειδική Υπηρεσία Διαχείρισης του ΠΕΠ και εφ' όσον υπάρχουν διαθέσιμες πιστώσεις αυτή να εκδώσει «Πρόσκληση για υποβολή προτάσεων» για τα δασικά μέτρα και για την ένταξη στο ΠΕΠ και υλοποίησης τυχόν εκπονηθείσας μελέτης αναδάσωσης για τη δασική περιοχή που κάηκε.
      Επισημαίνεται ότι η Ειδική Υπηρεσία Διαχείρισης του Π.Ε.Π. Κεντρικής Μακεδονίας είχε εκδώσει την Α.Π.: 1852/14-2-2007 Πρόσκληση για υποβολή προτάσεων έργων (πράξεων) «Μελέτες και έργα αντιπλημμυρικής και αντιδιαβρωτικής προστασίας τα οποία εξασφαλίζουν την προστασία του δάσους από φυσικές καταστροφές» για το μέτρο 4.6 «ΔΑΣΟΚΟΜΙΑ».
      Σύμφωνα με τα διαλαμβανόμενα σ' αυτήν, η προθεσμία υποβολής των προτάσεων άρχιζε την 19η Φεβρουαρίου 2007 και έληγε την 19η Μαρτίου 2007, «Τελικός δικαιούχος ήταν η Δ/νση Δασών Ν. Χαλκιδικής (Δασαρχείο Κασσάνδρας)>> και τα προτεινόμενα έργα θα πρέπει να έχουν ολοκληρωθεί μέχρι την 31/12/2008.
      Ο Υφυπουργός
      Κ. ΚΙΛΤΙΔΗΣ»
     2. Στην με αριθμό 1240/30-10-07 ερώτηση της Βουλευτού κ. Θεοδώρας Τζάκρη δόθηκε με το υπ’ αριθμ. 220/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε η Βουλευτής κ. Θ. Τζάκρη, σας πληροφορούμε τα εξής:
     Η τιμή και οι όροι πώλησης της ζαχαρόπιττας παραγωγής 2007, καθορίσθηκαν με σκοπό τη συγκράτηση της τιμής της στο χαμηλότερο δυνατόν επίπεδο, σε σχέση με την αύξηση της τιμής του προϊόντος στις διεθνείς αγορές. 
     Η τιμή του καλαμποκιού καθώς και των υπολοίπων ζωοτροφών είναι αισθητά υψηλότερη της ζαχαρόπιττας, ενώ η θρεπτική ισοδυναμία της ζαχαρόπιττας, συγκρινόμενη σε νομευτικές μονάδες, είναι περίπου. ίδια εκείνης του καλαμποκιού, σε σύγκριση με την τιμή του οποίου προκύπτει η τιμή της ζαχαρόπιττας.
     Η αύξηση στις τιμές των ζωοτροφών όπως και η διαμόρφωση των τιμών των αγροτικών προϊόντων (π.χ., δημητριακών καρπών, μηδικής κ.τ.λ.), που προορίζονται για ζωοτροφές και οι οποίες επηρεάζουν το κόστος παραγωγής και την ανταγωνιστικότητα των κτηνοτροφικών προϊόντων (γάλα, κρέας, κ.λπ.), γίνεται στο πλαίσιο της ελεύθερης αγοράς (προσφοράς και ζήτησης) και δεν είναι δυνατή καμία παρέμβαση για επηρεασμό τους. Ως γνωστό, το σύστημα εμπορίας ζωοτροφών στη χώρα μας έχει απελευθερωθεί μετά το 1990, οι δε κρατικές παρεμβάσεις στην εμπορία αυτών (επιδοτήσεις, ενισχύσεις κ.λπ.) είναι ασυμβίβαστες προς το κοινοτικό δίκαιο.
     Επισημαίνεται ότι η αύξηση των τιμών των ζωοτροφών είναι παγκόσμιο φαινόμενο το οποίο οφείλεται σε κλιματικούς και άλλους περιβαλλοντικούς παράγοντες και επηρεάζει όλα τα Κράτη - Μέλη της Ευρωπαϊκής Ένωσης.
     Η Ευρωπαϊκή Επιτροπή παρακολουθεί με ιδιαίτερο ενδιαφέρον και εξετάζει τη λήψη μέτρων. Ένα πρώτο βήμα είναι η άρση της υποχρεωτικής εφαρμογής του μέτρου της αγρανάπαυσης του 10% για τις σπορές του φθινοπώρου του 2007 και της άνοιξης του 2008.
     Στο πλαίσιο στήριξης της ελληνικής κτηνοτροφίας και του εισοδήματος των Ελλήνων κτηνοτρόφων, λόγω της ραγδαίας αύξησης των τιμών των ζωοτροφών, το Υπουργείο Αγροτικής Ανάπτυξης και Τροφίμων πρόκειται να χορηγήσει άτοκο δάνειο σε κτηνοτρόφους, ύψους 300 εκ. € το οποίο και θα αποπληρωθεί σε χρονικό διάστημα πέντε (5) ετών.
     Επίσης αποφασίσθηκε από 5-11-07 η αποπληρωμή σε 90.000 δικαιούχους κτηνοτρόφους των ορεινών και μειονεκτικών περιοχών της εξισωτικής αποζημίωσης του 2007 με συνολικό ποσό 155 εκατ. ευρώ, δέκα (10) μήνες νωρίτερα από τον προβλεπόμενο χρόνο πληρωμής, προκειμένου να διευκολυνθούν στην κάλυψη της δαπάνης αγοράς ζωοτροφών και εξόδων λειτουργίας των κτηνοτροφικών τους εκμεταλλεύσεων.
     Η τιμή παραγωγού των κτηνοτροφικών προϊόντων (κρέας, γάλα κ.λπ.) τόσο στην Ελληνική, όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της τιμής παραγωγού. Ωστόσο, το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς γάλακτος και κρέατος.
     Για τη στήριξη του εισοδήματος των κτηνοτρόφων χορηγείται στο πλαίσιο του κανονισμού (ΕΚ) 1782/2003 του Συμβουλίου η ενιαία ενίσχυση. Επίσης σε εφαρμογή του άρθρου 69 του εν λόγω κανονισμού καταβάλλεται πρόσθετη ενίσχυση στους γεωργούς που εκτρέφουν προβατίνες ή και αίγες και παράγουν και παραδίδουν γάλα με συγκεκριμένες ποιοτικές προδιαγραφές σε εγκεκριμένες μονάδες μεταποίησης, καθώς επίσης και στους βοοτρόφους που παράγουν ταύρους (αρσενικά μοσχάρια) καλής ποιότητας.
     Επιπλέον, στο πλαίσιο των Κοινών Οργανώσεων Αγορών (ΚΟΑ) γάλακτος και γαλακτοκομικών προϊόντων, βοείου, χοιρείου, προβείου και αιγείου κρέατος, προβλέπεται η λήψη ορισμένων μέτρων (π.χ. ιδιωτική αποθεματοποίηση, δημόσια παρέμβαση), όταν διαμορφώνεται ιδιαίτερα δυσχερής κατάσταση στην αγορά για τα προϊόντα αυτά.
     Ήδη από τις 26 Οκτωβρίου 2007 έχει τεθεί σε ισχύ κοινοτικός κανονισμός, με τον οποίο έχει ενεργοποιηθεί και στην Χώρα μας το καθεστώς της ιδιωτικής αποθεματοποίησης χοιρινού κρέατος, προκειμένου να αντιμετωπιστούν οι επιπτώσεις από τις χαμηλές τιμές παραγωγού.
     Για τη στήριξη, προστασία και προώθηση της εθνικής παραγωγής κτηνοτροφικών προϊόντων, εκτός των ενισχύσεων που χορηγούνται για την ενίσχυση του εισοδήματος των γεωργών (ενιαία ενίσχυση, ποιοτικό παρακράτημα), ενισχύονται και δράσεις για τη βελτίωση - εκσυγχρονισμό της πρωτογενούς παραγωγής και της μεταποίησης-εμπορίας αντίστοιχα. Επίσης χορηγούνται ενισχύσεις για εγκατάσταση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου, μετεγκατάσταση κτηνοτροφικών μονάδων κ.λπ..
     Οι παραπάνω δράσεις αναμένεται να συμπεριληφθούν και στην Δ΄ προγραμματική περίοδο (Δ' ΚΠΣ) για την Αγροτική Ανάπτυξη 2007 - 2013.
     Οι κτηνοτρόφοι μπορούν να στηριχθούν στις ανωτέρω δράσεις στο πλαίσιο εφαρμογής του Δ' ΚΠΣ για να εκσυγχρονίσουν τις εγκαταστάσεις τους και να εκπαιδευτούν σε νέες μεθόδους παραγωγής και τυποποίησης.
     Επίσης, στην αριθμ. 31054/12-07-2007 ΚΥΑ καθορίζονται τα επενδυτικά σχέδια και λοιπά θέματα που αφορούν ενισχύσεις στην παραγωγή, μεταποίηση και εμπορία των γεωργικών προϊόντων φυτικής και ζωικής προέλευσης και υπάγονται στις διατάξεις του Ν. 3299/2004.
     Ο Υπουργός
     Α. ΚΟΝΤΟΣ»
        3. Στην με αριθμό 426/9-10-07 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 64/13-11-07 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Β. Κεγκέρογλου, για τα θέματα της αρμοδιότητάς μας, σας πληροφορούμε τα εξής:
      1. Για τη στήριξη του εισοδήματος των κτηνοτρόφων χορηγείται στο πλαίσιο του Καν. (ΕΚ) 1782/2003 του Συμβουλίου η ενιαία ενίσχυση καθώς και σε εφαρμογή του άρθρου 69 του εν λόγω κανονισμού καταβάλλεται πρόσθετη ενίσχυση στους γεωργούς που εκτρέφουν προβατίνες ή και αίγες, που παράγουν και παραδίδουν γάλα με συγκεκριμένες ποιοτικές προδιαγραφές σε εγκεκριμένες μονάδες μεταποίησης, όπως επίσης στους βοοτρόφους που παράγουν ταύρους (αρσενικά μοσχάρια) καλής ποιότητας.
      Επιπλέον στο πλαίσιο των Κοινών Οργανώσεων Αγορών (ΚΟΑ) γάλακτος και γαλακτοκομικών προϊόντων, βοείου, χοιρείου, προβείου και αιγείου κρέατος προβλέπεται η λήψη ορισμένων μέτρων (π.χ. ιδιωτική αποθεματοποίηση, δημόσια παρέμβαση), όταν διαμορφώνεται ιδιαίτερα δυσχερής κατάσταση στην αγορά για τα προϊόντα αυτά.
      2. Για τη στήριξη, προστασία και προώθηση της εθνικής παραγωγής κτηνοτροφικών προϊόντων χορηγούνται οι προαναφερθείσες ενισχύσεις για τη στήριξη του εισοδήματος των κτηνοτρόφων και επιπλέον ενισχύονται δράσεις για τη βελτίωση - εκσυγχρονισμό της πρωτογενούς παραγωγής και της μεταποίησης- εμπoρίας αντίστoιχα, με στόχους την αύξηση της ανταγωνιστικότητας, μέσω της μείωσης του κόστους παραγωγής και κυρίως μέσω της βελτίωσης της ποιότητας των κτηνοτροφικών προϊόντων, στο πλαίσιο μιας ολοκληρωμένης βιώσιμης ανάπτυξης του αγροτικού χώρου φιλικής προς το περιβάλλον που θα εξασφαλίζει ένα δίκαιο βιοτικό επίπεδο στους ασχολούμενους με τη ζωική παραγωγή. Προς τούτο θα συμβάλλουν και οι λοιπές δράσεις του Προγράμματος Αγροτικής Ανάπτυξης (ενίσχυση νέων γεωργών, γεωργοπεριβαλλοντικά προγράμματα, εξισωτική αποζημίωση στις ορεινές και μειονεκτικές περιοχές, γενετική βελτίωση ζώων, προγράμματα Ανάπτυξης Αγροτικού Χώρου), η μετεγκατάσταση κτηνοτροφικών μονάδων κλπ..
      Οι παραπάνω δράσεις εφαρμόστηκαν στο πλαίσιο του Γ΄ ΚΠΣ, έχουν συμπεριληφθεί και στο Πρόγραμμα Αγροτικής Ανάπτυξης 2007 - 2013 (Δ΄ ΚΠΣ) και αναμένεται η συνέχιση της εφαρμογής τους μετά και τη σχετική κοινοτική έγκριση. Οι κτηνοτρόφοι μπορούν να στηριχθούν στο πλαίσιο εφαρμογής του Δ΄ ΚΠΣ για να εκσυγχρονίσουν τις εγκαταστάσεις τους και να εκπαιδευτούν σε νέες μεθόδους παραγωγής και τυποποίησης.
      Επίσης, στην με αριθμ. 31054/12-07-2007 ΚΥΑ καθορίζονται τα επενδυτικά σχέδια και λοιπά θέματα που αφορούν ενισχύσεις στην παραγωγή, μεταποίηση και εμπορία των γεωργικών προϊόντων φυτικής και ζωικής προέλευσης και υπάγονται στις διατάξεις του Ν. 3299/2004.
      3. Για τον έλεγχο και την εξυγίανση της αγοράς του γάλακτος, το Υπουργείο Αγροτικής Ανάπτυξης και Τροφίμων προχώρησε στις παρακάτω ενέργειες
      α) Εξέδωσε την αριθ. 278186/07.08.2002 Κοινή Απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων «Συμπληρωματικά μέτρα εφαρμογής του Καν. (ΕΟΚ) 1898/87 του Συμβουλίου» σχετικά με την προστασία της ονομασίας του γάλακτος και των γαλακτοκομικών προϊόντων κατά τη διάθεσή τους στο εμπόριο», με την οποία τίθενται κανόνες για την εξασφάλιση της ενδεδειγμένης επισήμανσης των μη γαλακτοκομικών προϊόντων (απομιμήσεων) και την αποφυγή παραπλάνησης του καταναλωτή. Ο έλεγχος των διατάξεων αυτών έχει ανατεθεί στον Ενιαίο Φορέα Ελέγχου Τροφίμων (ΕΦΕΤ).
      β) Βάσει του άρθρου 5 του Ν. 3399/2005 (ΦΕΚ 255/Α') συστάθηκε στην Κεντρική Υπηρεσία του Υπουργείου Αγροτικής Ανάπτυξης και Τροφίμων η Αυτοτελής Υπηρεσία Ελέγχου Εισαγόμενων Αγροτικών Προϊόντων, με κύριες αρμοδιότητες την συγκέντρωση στοιχείων και καταγγελιών για τις εισαγωγές αγροτικών προϊόντων, τον πρόσθετο έλεγχο και την παρακολούθηση των εισαγόμενων αγροτικών πρώτων υλών και προϊόντων καθώς και τον έλεγχο της τήρησης των όρων και προϋποθέσεων των σχετικών εθνικών και κοινοτικών διατάξεων.
      γ) Εξέδωσε την αριθ. 296113/19.09.2006 (ΦΕΚ 1414/Β΄) ΚΥΑ «Μέτρα για τον έλεγχο της παραγωγής, αξιοποίησης, μεταποίησης, διακίνησης και εμπορίας για το γάλα και τα γαλακτοκομικά προϊόντα» με την οποία προβλέπονται έλεγχοι σε όλες τις μονάδες μεταποίησης ή και εμπορίας γάλακτος και τυποποίησης συσκευασίας γαλακτοκομικών προϊόντων ως προς:
      -  Τη νόμιμη χρήση όλων των ειδών του γάλακτος ως πρώτη ύλη γαλακτοκομικών προϊόντων.
      - Την τήρηση της υποχρέωσης μη χρησιμοποίησης πρώτων υλών προέλευσης Τρίτων Χωρών για παραγωγή γαλακτοκομικών προϊόντων σε εγκαταστάσεις που έχουν επιδοτηθεί από εθνικά ή κοινοτικά προγράμματα.
      - Την ορθότητα των ισχυρισμών για γεωγραφική προέλευση της πρώτης ύλης που χρησιμοποιήθηκε στην παραγωγή συγκεκριμένων γαλακτοκομικών προϊόντων.
      Για την μη τήρηση των παραπάνω υποχρεώσεων, επιβάλλονται κυρώσεις που ανέρχονται έως 100.000 ευρώ ανά επιχείρηση. Σημειώνεται ότι σε εφαρμογή της παραπάνω απόφασης έχουν ήδη επιβληθεί πρόστιμα σε 29 μονάδες μεταποίησης γάλακτος.
      δ) Επιπλέον εκδόθηκε η υπ' αριθ. 322979/2007 (ΦΕΚ 1874/Β΄) ΚΥΑ με θέμα «Μηνιαία ισοζύγια αγορών και πωλήσεων χοιρείου κρέατος στις μονάδες σφαγής, τεμαχισμού, τυποποίησης, μεταποίησης κρέατος και παραγωγής κρεατοσκευασμάτων και καθορίζονται μέτρα για τον έλεγχο της παραγωγής, μεταποίησης, τυποποίησης, διακίνησης και εμπορίας κρεάτων» με την οποία καθιερώνονται τα μηνιαία ισοζύγια αγορών πωλήσεων του χοιρείου κρέατος και έλεγχοι σε όλο το κύκλωμα διακίνησης κρεάτων.
      4. Η τιμή παραγωγού γάλακτος και κρέατος τόσο στην Ελληνική όσο και στην Ευρωπαϊκή αγορά διαμορφώνεται ελεύθερα με βάση την προσφορά και τη ζήτηση και δεν υπάρχει δυνατότητα κρατικής παρέμβασης στον καθορισμό της. Ωστόσο το Υπουργείο Αγροτικής Ανάπτυξης και Τροφίμων, στην προσπάθειά του να στηρίξει την τιμή πώλησης του ελληνικού γάλακτος και να αντιμετωπίσει τα προβλήματα διάθεσης των παραδοσιακών γαλακτοκομικών προϊόντων, εφαρμόζει συγχρηματοδοτούμενα από την Ε.Ε. προγράμματα προώθησης των παραδοσιακών τυροκομικών προϊόντων, καθώς και ειδικούς ελέγχους για την εξυγίανση της αγοράς.
      5. Σε ότι αφορά την αύξηση της τιμής των ζωοτροφών, το φαινόμενο είναι πράγματι ανησυχητικό, όμως η λήψη εθνικών μέτρων αντίκειται στην κοινοτική νομοθεσία. Η Ευρωπαϊκή Επιτροπή παρακολουθεί με ιδιαίτερο ενδιαφέρον και εξετάζει τη λήψη μέτρων. Ένα πρώτο βήμα είναι η άρση της υποχρεωτικής εφαρμογής του μέτρου της αγρανάπαυσης του 10% για τις σπορές του φθινοπώρου του 2007 και της άνοιξης του 2008.
      6. Το Υπουργείο Αγροτικής Ανάπτυξης και Τροφίμων εφαρμόζει το πρόγραμμα της μετεγκατάστασης κτηνοτροφικών μονάδων και βελτίωσης ή συμπλήρωσης εγκαταστάσεων επεξεργασίας αποβλήτων που εκτός των άλλων αποσκοπεί στη κατασκευή συγχρόνων ανταγωνιστικών και φιλικών προς το περιβάλλον κτηνοτροφικών μονάδων έναντι εκείνων που για λόγους περιβαλλοντικούς και για λόγους προστασίας της δημόσιας υγείας υποχρεώνονται να διακόψουν τη λειτουργία τους ή να μετεγκατασταθούν.
      Επί πλέον για τη 4η Προγραμματική Περίοδο έχει προτείνει τη συνέχιση του ήδη εφαρμοζομένου προγράμματος της μετεγκατάστασης των κτηνοτροφικών μονάδων και την ενίσχυσή τους σε δραστηριότητες που αποσκοπούν στην κατασκευή, βελτίωση ή και συμπλήρωση των εγκαταστάσεων επεξεργασίας κτηνοτροφικών αποβλήτων και την προσαρμογή κτηνοτροφικών μονάδων σε νέα πρότυπα σύμφωνα με την εφαρμογή των οδηγιών για την καλή διαβίωση και υγεία των ζώων.
      Στόχος των ανωτέρω προγραμμάτων είναι η προστασία του περιβάλλοντος, η βελτίωση της ποιότητας ζωής των αγροτών και η αύξηση της ανταγωνιστικότητας.
      7. Συμπληρωματικά των ανωτέρω διαβιβάζεται συνημμένα το με αριθμ. πρωτ. 3774/25-10-07 έγγραφο του Ειδικού Γραμματέα του Γ΄ ΚΠΣ.
      Ο Υπουργός
      Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     5. Στην με αριθμό 968/22.10.07 ερώτηση των Βουλευτών κύριων Νικολάου Καραθανασόπουλου, Αχιλλέα Κανταρτζή και Νικόλαου Μωραΐτη δόθηκε με το υπ’ αριθμ. 35/9.11.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον κ. Βουλευτή για τα εξής:
      1. Η περιφρούρηση και προστασία των συνταγματικά κατοχυρωμένων ατομικών δικαιωμάτων και ελευθεριών των πολιτών, μεταξύ των οποίων και αυτών του συνέρχεσθαι και του συνδικαλίζεσθαι, αποτελεί θεμελιώδη αρχή της Κυβέρνησης και προτεραιότητα του Υπουργείου Δικαιοσύνης. Ωστόσο, σε όλες τις δημοκρατικές κοινωνίες θεωρείται δεδομένο ότι η ελευθερία των μαζικών εκδηλώσεων δεν πρέπει να αποβαίνει σε βάρος των δικαιωμάτων του κοινωνικού συνόλου, με πράξεις που διαταράσσουν την ομαλή κοινωνική και οικονομική ζωή. Αποκλειστικά αρμόδια να αποφανθεί εάν μια πράξη υπερβαίνει τα όρια της δημόσιας συνάθροισης και συνιστά παράβαση των κανόνων δικαίου είναι η ανεξάρτητη Δικαιοσύνη.
      Για το διαλαμβανόμενο στην ερώτηση ζήτημα η Δικαιοσύνη, επιλαμαβανόμενη δια του αρμοδίου Τριμελούς Πλημμελειοδικείου Αιγίου, επέβαλε ποινές σε αγρότες της Αιγιαλείας για το αδίκημα της παρακώλησης συγκοινωνιών, κατ' εφαρμογή του σχετικού άρθρου του Ποινικού Κώδικα. Για το ίδιο δε αδίκημα, δηλαδή την παρακώληση συγκοινωνιών και την κατάληψη οδοστρώματος, εκκρεμούν και άλλες τρεις υποθέσεις προς εκδίκαση, όπως προκύπτει από το υπ' αριθμ. 4529/30-10-2007 έγγραφο της Εισαγγελίας Πρωτοδικών Αιγίου. Είναι αυτονόητο ότι το Υπουργείο Δικαιοσύνης, σεβόμενο τη διάκριση των εξουσιών, δεν δύναται να παρέμβει στην προαναφερθείσα διαδικασία.
      2. Τυχόν νομοθετική ρύθμιση, προκειμένου να παύσει η εκδίκαση υποθέσεων σε βάρος αγροτών, όπως και σε βάρος κάθε πολίτη ή κοινωνικής ομάδας, θα συνιστούσε ανεπίτρεπτη παρέμβαση στο έργο της Δικαιοσύνης. Μια τέτοια παρέμβαση θα υπέτασσε την απονομή της Δικαιοσύνης στη νομοθετική εξουσία και, κατά συνέπεια, θα ερχόταν σε αντίθεση με την αρχή της διάκρισης των εξουσιών.
      Ο Υπουργός
      ΣΩΤΗΡΗΣ  ΧΑΤΖΗΓΑΚΗΣ» 
     6.Στην με αριθμό 119/1.10.07 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 47/12.11.07 έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, παρακαλώ να ενημερώσετε τον αξιότιμο κύριο συνάδελφο για τα εξής:
      1. Σύμφωνα με το υπ' αριθμ. 4577/1-11-2007 έγγραφο της Εισαγγελίας Πρωτοδικών Θεσσαλονίκης, για το διαλαμβανόμενο στην. ερώτηση ζήτημα δεν προέκυψαν στοιχεία. Για το ίδιο θέμα γίνεται παραπομπή στο με αριθμ. 1330/20-3-07 έγγραφο της Εισαγγελίας, σύμφωνα με το οποίο στις 9-2-2007 επισκέφθηκαν τον Προϊστάμενο της Εισαγγελίας Πρωτοδικών Θεσσαλονίκης το Δ.Σ. του Συμβολαιογραφικού Συλλόγου Θεσσαλονίκης και του γνωστοποίησαν βίαιο επεισόδιο κατά τη διενέργεια πλειστηριασμού ακινήτου στο Δήμο Αμπελοκήπων στις 7-2-2007, το οποίο είχε σαν αποτέλεσμα τον ξυλοδαρμό πλειοδότη, τη διασάλευση της τάξης και τη βίαιη διακοπή του πλειστηριασμού. Τα μέλη του Δ.Σ. ανέφεραν ότι παρόμοια περιστατικά συμβαίνουν και σε άλλους πλειστηριασμούς. Ο Προϊστάμενος της Εισαγγελίας γνωστοποίησε στο ως άνω Δ.Σ. ότι -πέραν του σχηματισμού δικογραφίας όταν ο αρμόδιος επί του πλειστηριασμού Συμβολαιογράφος εκτιμά ότι επίκειται για οποιοδήποτε λόγο διασάλευση της διαδικασίας, να ειδοποιεί τον αρμόδιο Εισαγγελέα Ποινικής Δίωξης καθώς και το τοπικό Α.Τ. για την άμεση αποστολή ένστολου αστυνομικού υπαλλήλου στο κατάστημα του πλειστηριασμού.
      Επιπροσθέτως, σύμφωνα με το αριθμ. 1016/1-11-07 έγγραφο του Συμβολαιογραφικού Συλλόγου Θεσσαλονίκης, δεν έχει αναφερθεί κανένα απολύτως πρόβλημα κατά τη διενέργεια των πλειστηριασμών και ούτε έχει διαπιστωθεί η ύπαρξη κυκλωμάτων.
      2. Για την εξάλειψη παρόμοιων με το διαλαμβανόμενο στην ερώτηση φαινομένων το Υπουργείο Δικαιοσύνης έχει ήδη προβεί στην τροποποίηση δύο διατάξεων του Κώδικα Πολιτικής Δικονομίας σχετικές με τους πλειστηριασμούς (Νόμος 3346/2005 «Επιτάχυνση της διαδικασίας ενώπιον των πολιτικών και ποινικών δικαστηρίων και άλλες διατάξεις»).
      Ειδικότερα, με τη διάταξη του άρθρου 20 του προαναφερθέντος Νόμου, αντιμετωπίζεται το φαινόμενο, κάποιος, κατά τη διαδικασία του πλειστηριασμού, να υπερθεματίζει αρχικά για λογαριασμό του και μετά την κατακύρωση να δηλώνει το όνομα τρίτου, υπέρ του οποίου πλειοδότησε. Η συγκεκριμένη διάταξη αποσαφηνίζει το πρόσωπο που λαμβάνει μέρος στον πλειστηριασμό έτσι ώστε να αποτρέπεται το φαινόμενο των «επαγγελματιών» υπερθεματιστών οι οποίοι μετά την κατακύρωση επιλέγουν, μεταξύ περισσότερων ενδιαφερομένων, εκείνον που προσφέρει τα περισσότερα. Έτσι, η νέα διάταξη του άρθρου 1003 παρ. 2 του Κώδικα Πολιτικής Δικονομίας ορίζει πλέον ότι «Όποιος υπερθεματίζει για λογαριασμό τρίτου, οφείλει να δηλώσει προηγουμένως στον υπάλληλο του πλειστηριασμού τα πλήρη στοιχεία του τρίτου και να καταθέσει σε αυτόν ειδικό συμβολαιογραφικό πληρεξούσιο με το οποίο του χορηγείται σχετική εντολή».
      Ακόμη, με τη διάταξη του άρθρου 21 του Νόμου 3346/2005, αναπροσαρμόσθηκε η τιμή πρώτης προσφοράς, ώστε να αποφεύγεται η εκποίηση των κατασχεθέντων σε εξευτελιστικές τιμές. Έτσι, η τιμή πρώτης προσφοράς ορίζεται πλέον στα δύο τρίτα της αξίας στην οποία εκτιμήθηκε το κατασχεθέν και όχι στο μισό της αξίας αυτής, όπως οριζόταν στη διάταξη του άρθρου 954 παρ. 2 στ. γ΄ του Κώδικα Πολιτικής Δικονομίας. Με τη νέα ρύθμιση, η συμμετοχή σε πλειστηριασμό συμφέρει αποκλειστικά εκείνους οι οποίοι επιδιώκουν να αγοράσουν το ακίνητο σε συμφέρουσα τιμή, σε αντίθεση με εκείνους οι οποίοι επιδιώκουν να ωφεληθούν από τη διαφορά του ποσού της κατακύρωσης και της αγοραίας αξίας.
      Ο Υπουργός
      ΣΩΤΗΡΗΣ ΧΑΤΖΗΓΑΚΗΣ»
    7. Στην με αριθμό  939/19.10.07 ερώτηση των Βουλευτών κύριων Νικολάου Καραθανασόπουλου, Νικολάου Μωραΐτη, Βέρας Νικολαΐδου δόθηκε με το υπ’ αριθμ.135161/13.11.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμ. 939/19-10-2007 ερώτηση που κατατέθηκε στη Βουλή από τους Βουλευτές κ.κ. Ν. Καραθανασόπουλο, Ν. Μωραΐτη και Β. Νικολαΐδου σχετικά με τη λειτουργία του Θεραπευτικού Παιδαγωγικού Κέντρου Πατρών Απροσάρμοστων Παίδων «Η ΜΕΡΙΜΝΑ», σας γνωρίζουμε τα εξής:
      Το ίδρυμα με την επωνυμία Θεραπευτικό Παιδαγωγικό Κέντρο Πατρών Απροσάρμοστων Παίδων «Η ΜΕΡΙΜΝΑ» συστήθηκε με το ΒΔ 244/1973, βάσει των διατάξεων του άρθρου 6 του ΝΔ 1111/72 και αποτελεί ΝΠΙΔ. Ως ΝΠΙΔ επιχορηγείται και εποπτεύεται άμεσα από την οικεία Νομαρχιακή Αυτοδιοίκηση.
      Το Υπουργείο Υγείας και Κοινωνικής Αλληλεγγύης καλύπτει συμπληρωματικά τυχόν ελλείμματα των προνοιακών φορέων ΙΔ με έκτακτες επιχορηγήσεις από τον προϋπολογισμό του, τον ειδικό λογαριασμό για προγράμματα ΑΜΕΑ και το προϊόν του Ειδικού Κρατικού Λαχείου, ανάλογα πάντα με τις πιστώσεις που διαθέτει και τα σχετικά αιτήματα των φορέων.
      Για την ενίσχυση του έργου του εν λόγω ιδρύματος, το Υπουργείο Υγείας και Κοινωνικής Αλληλεγγύης το έτος 2006 προχώρησε στη σύναψη Προγραμματικής Σύμβασης, στο πλαίσιο της οποίας ανέλαβε την υποχρέωση χρηματοδότησης του συγκεκριμένου ιδρύματος για την υλοποίηση των προγραμμάτων του με το ποσό των 200.000 €. Εξετάζεται δε η δυνατότητα παράτασης της συγκεκριμένης σύμβασης.
      Σχετικά με την αποκατάσταση των φθορών και τη συντήρηση των κτιρίων του Κέντρου, σας γνωρίζουμε ότι αυτό έχει επιχορηγηθεί από το Πρόγραμμα Δημοσίων Επενδύσεων του Υπουργείου Υγείας και Κοινωνικής Αλληλεγγύης με το ποσό των 243.507 €, για μελέτη, επισκευές κτιρίων, διαρρυθμίσεις και λοιπές εργασίες.
      Όσον αφορά τέλος τη μετατροπή του ιδρύματος σε ΝΠΔΔ, σας γνωρίζουμε ότι το θέμα αυτό εξετάζεται στο πλαίσιο του γενικότερου σχεδιασμού του Υπουργείου για το χώρο της πρόνοιας.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      8. Στην με αριθμό 1360/31-10-07 ερώτηση των Βουλευτών κυρίων Γεωργίου Μαρίνου και Νικολάου Γκατζή δόθηκε με το υπ’ αριθμ. 186/16-11-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στη με αρ. πρωτ. 1360/31-10-2007 ερώτηση, που κατατέθηκε στη Βουλή από τους Βουλευτές κ.κ. Γ. Μαρίνο και Ν. Γκατζή, σχετικά με το ανωτέρω θέμα, σας πληροφορούμε τα εξής:
      Ο οικισμός ΘΗΒΑ ΙΙΙ ο οποίος αποτελείται από 371 σπίτια άρχισε να κατασκευάζεται το 1992 και ολοκληρώθηκε το 1998 οπότε και κατοικήθηκε.
      Τα υλικά τα οποία χρησιμοποιήθηκαν για την κατασκευή του οικισμού ήταν τα προβλεπόμενα από την σύμβαση του έργου και τις τότε προβλεπόμενες προδιαγραφές του Οργανισμού Εργατικής Κατοικίας (Ο.Ε.Κ.), οι οποίες σήμερα έχουν βελτιωθεί σημαντικά.
      Οι στέγες κατασκευάστηκαν χωρίς στεγανωτική μεμβράνη (πέτσωμα) σύμφωνα με τις τότε προδιαγραφές με αποτέλεσμα να παρουσιάζουν τοπικές υγρασίες από σπασίματα κεραμιδιών κ.λπ. Οι σωλήνες αποχέτευσης των επάνω διαμερισμάτων περνούν από τις ντουλάπες των κάτω διαμερισμάτων με αποτέλεσμα να παρουσιάζονται δυσοσμίες προερχόμενες κυρίως από κακή χρήση και συντήρηση του δικτύου.
      Η Διεύθυνση Κατασκευών με κλιμάκιο τεχνικών υπαλλήλων επανειλημμένα διενήργησε αυτοψίες στον οικισμό, κατέγραψε τα προβλήματα (υδρομονώσεις, αποχέτευση, εξωτερικών κλιμάκων κτλ), και ταυτόχρονα διαπίστωσε πολλές αυθαίρετες κατασκευές οι οποίες διευκολύνουν φαινόμενα υγρασιών και προβλήματα περιβάλλοντος χώρου.
      Κατόπιν τούτων η Υπηρεσία μας προτίθεται με νέα εργολαβία να προβεί στις απαραίτητες επισκευές και να δώσει λύσεις στα παραπάνω προβλήματα.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      9. Στην με αριθμό 1167/25-10-07 ερώτηση του Βουλευτή  κ. Εμμανουήλ Στρατάκη δόθηκε με το υπ’ αριθμ. Φ90022/28210/2917/16-11-07 έγγραφο από τον Υπουργό  Απασχόλησης και Κοινωνικής Προστασίας η ακόλουθη απάντηση:
      «Απαντώντας στην υπ’ αριθ. 1167/25-10-2007 ερώτηση που κατατέθηκε στη Βουλή των Ελλήνων από το βουλευτή κ. Μανόλη Στρατάκη, αναφορικά με το παραπάνω θέμα, σας γνωρίζουμε τα ακόλουθα:
      Το ασφαλιστικό σύστημα, ως κατεξοχήν δυναμικό και ανοιχτό, αναμφισβήτητα απαιτεί συνεχείς προσαρμογές και παρεμβάσεις, αναθεωρήσεις και βελτιώσεις, προκειμένου να ανταποκρίνεται στα εκάστοτε οικονομικά και κοινωνικά δεδομένα, να στηρίζει, ως βασική παράμετρός του, το οικονομικό σύστημα της χώρας και πάντοτε να επιτείνει το αίσθημα κοινωνικής. ασφάλειας, δικαιοσύνης και συνοχής του κοινωνικού ιστού.
      Κοινή διαπίστωση σε διεθνές και εσωτερικό επιστημονικό και πολιτικό επίπεδο είναι η ωρίμανση των ασφαλιστικών συστημάτων δημόσιου χαρακτήρα. Παράγοντες όπως η γήρανση του πληθυσμού, η υπογεννητικότητα, η ανεργία, οι μεταβολές στις εργασιακές σχέσεις των εργαζομένων και ιδιαίτερα η στροφή σε άτυπες μορφές απασχόλησης, καθιστούν αδήριτη αναγκαιότητα την ενδελεχή μελέτη του, τη διάγνωση προβλημάτων, τα οποία ενδεχομένως υπονομεύουν τη βιωσιμότητά του στο μέλλον καθώς τον τρόπο επίλυσής των.
      Ακριβώς αυτές οι διαπιστώσεις, που δεν είναι μόνο σημερινές, θέτουν τα συντεταγμένα όργανα της Πολιτείας και τους κοινωνικούς εταίρους προ των ευθυνών τους έναντι των επομένων γενεών. Η Κυβέρνηση, αναλαμβάνοντας την ευθύνη της, έχει ανοίξει αυτό το θέμα καλώντας όλα τα πολιτικά κόμματα και τους κοινωνικούς-συνδικαλιστικούς φορείς σε διάλογο, με σκοπό την, από κοινού και με βάση επιστημονικά εργαλεία και παραδοχές, διάγνωση των παραμέτρων, ποσοτικών και ποιοτικών, του ασφαλιστικού ζητήματος. Στο διάλογο αυτό, όπου δεν υπάρχουν προειλημμένες αποφάσεις, έχουν κληθεί όλοι να καταθέσουν σκέψεις και να συμβάλουν στον εντοπισμό προβλημάτων, υπερβολών, αδικιών και στρεβλώσεων, που χρειάζεται να αναδειχθούν και να αρθούν. Αφού, λοιπόν έχει προϋπάρξει η έγκαιρη και έγκυρη διάγνωση, απαιτείται να αναζητηθούν από την Πολιτεία και τους κοινωνικούς εταίρους, με τη μέγιστη δυνατή κοινωνική συναίνεση οι βέλτιστες λύσεις, που θα διασφαλίζουν ένα Ασφαλιστικό Σύστημα ορθολογικό, κοινωνικά δίκαιο, βιώσιμο και με. μακροχρόνια προοπτική, προς όφελος του συνόλου των ασφαλισμένων και των συνταξιούχων.
      Ο Υπουργός
      ΒΑΣΙΛΕΙΟΣ Ν. ΜΑΓΓΙΝΑΣ»
      10. Στην με αριθμό 801/17-10-07 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 9128/9-11-07 έγγραφο από τον Υφυπουργό Εσωτερικών η ακόλουθη απάντηση:
      «Απαντώντας στην ερώτηση 801/17-10-2007, που υποβλήθηκε στη Βουλή των Ελλήνων από τη Βουλευτή κ. Μαρία Δαμανάκη σχετικά με την κήρυξη ως αναδασωτέας της περιοχής Χολαργού και Παπάγου που κάηκε στις 25/812007, σας γνωρίζουμε ότι η καταγραφή και προστασία των καμένων εκτάσεων που εμπίπτουν στις διατάξεις της δασικής νομοθεσίας αποτελεί αρμοδιότητα των κατά τόπους Περιφερειακών Δασικών Υπηρεσιών και γίνεται κατόπιν γραπτής ενημέρωσής τους από τις κατά τόπους αρμόδιες Πυροσβεστικές Υπηρεσίες που είχαν την ευθύνη κατάσβεσής τους (ΚΥΑ1203Ο/Φ1Ο9.1/1999).
      Ειδικότερα για την κήρυξη ως αναδασωτέας της έκτασης που αναφέρεται η Ερώτηση, επισυνάπτουμε το 8580/6-11-2007 απαντητικό έγγραφο του Δασαρχείου Πεντέλης σύμφωνα με το οποίο η εισήγηση του Δασαρχείου Πεντέλης θα δοθεί στη Δ/νση Δασών Ανατολικής Αττικής μέχρι τις 12/11/2007.
      Όσον αφορά τη δημιουργία δασολογίου αρμόδιο για να απαντήσει είναι το Υπουργείο Αγροτικής Ανάπτυξης και Τροφίμων, στο οποίο κοινοποιείται το παρόν με συνημμένο αντίγραφο της Ερώτησης.
      Ο Υφυπουργός
      ΑΘΑΝΑΣΙΟΣ ΝΑΚΟΣ»)
      ΠΡΟΕΔΡΕΟΥΣΑ (Βέρα Νικολαΐδου): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη με αριθμό 220/19-11-2007 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Χρύσας Αράπογλου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με την απόφαση του Οργανισμού Λιμένος Θεσσαλονίκης για την εγκατάσταση πλωτών χώρων στάθμευσης αυτοκινήτων στο Θερμαϊκό Κόλπο διαγράφεται λόγω κωλύματος του κυρίου Υπουργού.
      Θα συζητήσουμε τώρα τη δεύτερη με αριθμό 228/19-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τους Υπουργούς Περιβάλλοντος, Χωροταξίας και Δημοσίων Έργων και Αγροτικής Ανάπτυξης και Τροφίμων, σχετικά με τη χρηματοδότηση του έργου κατάρτισης των δασικών χαρτών κ.λπ.. 
      Η επίκαιρη ερώτηση του κυρίου συναδέλφου έχει ως εξής:
      «Η απόσυρση από το Δ΄ Κοινοτικό Πλαίσιο Στήριξης του προγράμματος κατάρτισης των δασικών χαρτών που έγινε από την Κυβέρνηση ύστερα από αίτημα της Ευρωπαϊκής Επιτροπής με την πρόφαση ότι είναι ενταγμένο στο Γ΄ Κοινοτικό Πλαίσιο Στήριξης παρεμφερές έργο της «ΚΤΗΜΑΤΟΛΟΓΙΟ Α.Ε.», με θέμα «Οριοθέτηση δασών και δασικών εκτάσεων», παραπέμπει στις καλένδες τη σύνταξη των δασικών χαρτών που είναι απαραίτητοι για τη δημιουργία του δασολογίου και αποκαλύπτει την υποκρισία της Κυβέρνησης για την προστασία των δασών.
      Οι ευθύνες της Κυβέρνησης γι’ αυτήν την αρνητική εξέλιξη είναι τεράστιες επειδή αποδέχθηκε την πρόφαση της Ε.E ότι η σύνταξη των δασικών χαρτών είναι παρεμφερές έργο με την «οριοθέτηση των δασών και δασικών εκτάσεων» του Γ΄ Κοινοτικού Πλαίσιου Στήριξης, ενώ στην 658-40/12-6-2007 ερώτηση του Κομμουνιστικού Κόμματος Ελλάδας διαβεβαίωνε ότι δεν έχουν καμμία σχέση.
      Έχει επίσης μεγάλες ευθύνες η Κυβέρνηση επειδή η Δασική Υπηρεσία με έγγραφό της από το 2005 είχε προειδοποιήσει ότι το αντιεπιστημονικό έργο που έκανε η «ΚΤΗΜΑΤΟΛΟΓΙΟ Α.Ε.» μπορούσε να δημιουργήσει σοβαρά προβλήματα στη χρηματοδότηση του έργου σύνταξης των δασικών χαρτών από το Δ΄ Κοινοτικό Πλαίσιο Στήριξης.
      Ταυτόχρονα με τις παραπάνω αρνητικές εξελίξεις, σοβαρά προβλήματα στην κύρωση των δασικών χαρτών που έχουν ήδη καταρτιστεί δημιουργεί ο δασοκτόνος ν. 3208/2003 της κυβέρνησης του ΠΑ.ΣΟ.Κ., τον οποίο η σημερινή Κυβέρνηση δεν τον κατήργησε, όπως υποσχόταν προεκλογικά.
      Επειδή οι δασικοί χάρτες αποτελούν τη βάση για τη σύνταξη του δασολογίου και την ολοκληρωμένη προστασία των δασικών οικοσυστημάτων, ερωτάται η Κυβέρνηση:
      Τι ενέργειες θα κάνει για να εξευρεθούν οι απαιτούμενοι πόροι για την κατάρτιση των δασικών χαρτών; 
      Τι ενέργειες θα κάνει για να άρει τα εμπόδια του δασοκτόνου ν. 3208/2003 για να ανοίξει ο δρόμος κύρωσης των δασικών χαρτών που έχουν ήδη καταρτιστεί;».
      Ο Υφυπουργός Αγροτικής Ανάπτυξης και Τροφίμων κ. Κιλτίδης έχει το λόγο για τρία λεπτά. 
      KΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, αγαπητοί συνάδελφοι, ευχαριστώ το συνάδελφο κ. Χαλβατζή που με αυτήν την επίκαιρη ερώτηση δίνεται η ευκαιρία στο Σώμα και εις το Υπουργείο Αγροτικής Ανάπτυξης και Τροφίμων, αλλά και το συναρμόδιο και αναφερόμενο και εμπλεκόμενο στην επίκαιρη ερώτηση Υπουργείο Χωροταξίας και Περιβάλλοντος, να δοθούν εκείνες οι διευκρινίσεις και απαντήσεις, όπου είναι εφικτό και δυνατό, για να είναι ενημερωμένη η ελληνική κοινωνία κατά το καλύτερο δυνατό.
      Η Διεύθυνση Δασικών Χαρτών του Υπουργείου Αγροτικής Ανάπτυξης και Τροφίμων στην κυριολεξία υπέβαλε ολοκληρωμένο πρόγραμμα για τη Δ΄ Προγραμματική Περίοδο, όσον αφορά τη σύνταξη των δασικών χαρτών, ένα έργο πνοής, ένα έργο σημαντικό σαν όλα αυτά, όπως και η προσπάθεια του Κτηματολογίου, που είναι απαραίτητα για την πατρίδα μας, έστω και με υστέρηση πολλών δεκαετιών.
      Τα αναφερόμενα εις την επίκαιρη ερώτηση και τα έχοντα σχέση με την «ΚΤΗΜΑΤΟΛΟΓΙΟ Α.Ε.» και με τη σύγχυση που προκαλείται –πιστεύω άνευ δόλου από όλους- δεν έχουν καμμία σχέση με αυτά τα οποία ως έργο υλοποιεί η «ΚΤΗΜΑΤΟΛΟΓΙΟ Α.Ε.» –και αυτό είναι διαβεβαίωση του Υ.ΠΕ.ΧΩ.Δ.Ε.- όσον αφορά δηλαδή την οριοθέτηση των δασών και των δασικών εκτάσεων, των χορτολιβαδικών, είναι μια τεκμηριωμένη συστηματική και αντικειμενική απεικόνιση των παλαιών δασικών και χορτολιβαδικών εκτάσεων με ψηφιακή μορφή και τίποτα άλλο. 
      Αυτή είναι και η επίσημη θέση, η οποία και κατατέθηκε από τον αρμόδιο Υπουργό κ. Σουφλιά πριν από λίγες ημέρες σε αυτήν την Αίθουσα.
      Εκείνο το οποίο πρέπει να γίνει γνωστό είναι ότι επεβλήθη από την Ευρωπαϊκή Ένωση με την απόφαση στις 4.10.2006 αυτό το έργο στην «ΚΤΗΜΑΤΟΛΟΓΙΟ Α.Ε.» με την απειλή, αν το θέλετε, μη χρηματοδότησης της περαιτέρω διαδικασίας του Κτηματολογίου. Και έγιναν εκεί που έπρεπε, σε μικρή έκταση, οι δασικοί χάρτες.
      Οφείλω να τονίσω εδώ και να ενημερώσω ότι οι δασικοί χάρτες γίνονται ή επικυρώνονται εν τέλει μόνο από τις δασικές υπηρεσίες, πράγμα που γίνεται σε κάθε διαδικασία, η οποία είναι πολύ μικρή από την «ΚΤΗΜΑΤΟΛΟΓΙΟ Α.Ε.» και το Υ.ΠΕ.ΧΩ.Δ.Ε..
      Εμείς είμαστε έτοιμοι και τα 100.000.000 ευρώ, τα οποία για πρώτη φορά είχαν προταθεί και δεν στάθηκε δυνατόν να δοθούν για υλοποίηση αυτού του έργου των δασικών χαρτών, τα κρατούμε πάλι στο κομμάτι της αγροτικής πολιτικής και συγκεκριμένα της δασικής πολιτικής. Πρέπει να πω ότι για πρώτη φορά σ’ αυτόν τον τόπο 650.000.000 ευρώ είναι σε μια προγραμματική περίοδο και είμαστε έτοιμοι να επανέλθουμε για την εκτέλεση των δασικών χαρτών. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε, κύριε Υπουργέ.
      Το λόγο έχει ο Βουλευτής του Κομμουνιστικού Κόμματος κ. Χαλβατζής για δύο λεπτά.
      ΣΠΥΡΙΔΩΝ ΧΑΛΒΑΤΖΗΣ: Κυρία Πρόεδρε, κυρίες και κύριοι συνάδελφοι, λίγο πολύ αυτά που είπε ο κύριος Υπουργός είναι γνωστά. Όμως, έχει μια ιδιαίτερη αξία να τονίσουμε ότι η «ΚΤΗΜΑΤΟΛΟΓΙΟ Α.Ε.» έχει χρεωθεί εδώ και δέκα χρόνια περίπου να διαμορφώσει το Κτηματολόγιο.
      Ως Κ.Κ.Ε. υποστηρίζαμε την ανάγκη της ταυτόχρονης διαμόρφωσης και του δασικού κτηματολογίου, για να αποφευχθεί η νομιμοποίηση καταπατημένων εδαφών, δασικών εκτάσεων. Η Ευρωπαϊκή Ένωση ήταν σίγουρο ότι θα έβαζε εμπόδια οικονομικά και άλλα. 
      Εμείς θεωρούμε ότι πρέπει να ανατρέψουμε αυτά τα εμπόδια. Οι δασικοί χάρτες είναι ένα κομμάτι μόνο του δασικού κτηματολογίου. Οι χάρτες που γίνονται υπάρχει σήμερα η δυνατότητα να έχουν ακρίβεια μέτρου. Και η ιστορία αυτή ξεκινά από το 1976, από την τότε κυβέρνηση της Νέας Δημοκρατίας. Δεν προωθήθηκε, δεν ολοκληρώθηκε.
      Λόγου χάρη, εδώ στην Αττική υπάρχουν δασικοί χάρτες. Δεν έγιναν οριστικοί γιατί μπλέκεται το ιδιοκτησιακό. Όλες οι κυβερνήσεις και της Νέας Δημοκρατίας και του ΠΑ.ΣΟ.Κ. δεν προχώρησαν σ’ αυτήν τη διαδικασία γιατί εμποδίζονταν από μεγάλα συμφέροντα.
      Άποψή μας είναι ότι η εμπορευματοποίηση της γης είναι το κύριο εμπόδιο που δεν προχωράει αυτή τη διαδικασία, επειδή -λέει- έχει υψηλό κόστος. Κατά την «ΚTHMΑΤΟΛΟΓΙΟ Α.Ε.», αυτοί οι δασικοί χάρτες που γίνονται έχουν αποκλίσεις που, όπως λένε οι επιστήμονες, φθάνει και το 25%, ενώ υπάρχει αντικειμενική δυνατότητα, με βάση το επιστημονικό δυναμικό που υπάρχει στις δασικές υπηρεσίες, αυτή η διαδικασία να ολοκληρωθεί με απόκλιση λάθους ποσοστού 2%. Είμαστε κατηγορηματικά αντίθετοι με τη μη χρησιμοποίηση αυτού του επιστημονικού δυναμικού. Και όσο καθυστερεί αυτή η διαδικασία…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θέλω τριάντα δευτερόλεπτα ακόμα για να ολοκληρώσω.
      Όλη αυτή η διαδικασία και η καθυστέρησή της οδηγεί σε καινούργιες καταπατήσεις. Είχαμε τις φωτιές το καλοκαίρι, είχαμε τις καταστροφές των δασών. Επειδή δεν έχουν κηρυχθεί όλες οι καμένες περιοχές ως αναδασωτέες, υπάρχουν νέοι κίνδυνοι να πολλαπλασιαστούν τα προβλήματα. Υπάρχει κίνδυνος οι καταπατητές, είτε με τη μορφή τουριστικών επιχειρήσεων είτε με αγροτουρισμό είτε με κιτάπια και φιρμάνια που θα φέρουν από τους Οθωμανούς, να διεκδικήσουν νέες εκτάσεις.
      Θεωρούμε ότι είναι ανάγκη άμεσα να αξιοποιηθεί όλο το επιστημονικό δυναμικό που υπάρχει στις δασικές υπηρεσίες, να προχωρήσει και να ολοκληρωθεί η διαδικασία των δασικών χαρτών, για να αποκλειστεί μία νέα λεηλασία δασικού πλούτου, δασικών εκτάσεων. Και υπάρχουν, σήμερα, οι δυνατότητες για πραγματικούς δασικούς χάρτες και πρέπει αυτοί να γίνουν.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε πολύ.
      Ο κ. Κιλτίδης έχει το λόγο να δευτερολογήσει για δύο λεπτά.
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Κυρία Πρόεδρε, δηλώνω ευθαρσώς ότι, κατά τη δική μου εκτίμηση, ορθώς ομίλησε ο συνάδελφος και μάλιστα, ορθώς αναφέρθηκαν και τα συγκεκριμένα επιστημονικά δεδομένα.
      Εκείνο το οποίο θέλω να δηλώσω κατά τον πλέον κατηγορηματικό τρόπο είναι ότι με εντολή του Πρωθυπουργού κ. Καραμανλή, το αρμόδιο Υπουργείο και, στην προκειμένη περίπτωση, ο αρμόδιος εντεταλμένος για να ασκήσει τις αρμοδιότητες της άσκησης της δασικής πολιτικής Υφυπουργός, δηλώνουμε κατηγορηματικότατα ως πολιτική ηγεσία του Υπουργείου Αγροτικής Ανάπτυξης και Τροφίμων ότι είμαστε αποφασισμένοι, κύριε συνάδελφε, και κηρύξαμε την έναρξη μιας νέας δασικής πολιτικής. Μετά από δεκαπέντε χρόνια -στην κυριολεξία- οπισθοδρόμησης, όταν η υποχρηματοδότηση για δασικά έργα στην πατρίδα μας που δοκιμαζόταν δεινά από πυρκαγιές και τότε, με πεντακόσιες χιλιάδες στρέμματα περίπου καμένα και με δυνατότητα αναδάσωσης μόνο τα σαράντα χιλιάδες, είμαστε αποφασισμένοι πάση θυσία να τηρήσουμε τη συνταγματική επιταγή.
      Και δεν είναι αληθές ότι δεν έχουν κηρυχθεί αναδασωτέες. Κηρύσσονται όλες οι περιοχές αναδασωτέες, ελαχιστότατες αν απέμειναν εντός του συνταγματικού χρονικού ορίου του τριμήνου και με τη δυνατότητα τη δίμηνη, όπου υπάρχουν τεχνικά προβλήματα.
      Είμαστε δε αποφασισμένοι με εθνικούς πόρους -γι’ αυτό και ενεργοποιήθηκε για πρώτη φορά ο Ειδικός Φορέας Δασών, που προβλέπει συγκεκριμένα κονδύλια από τον εθνικό προϋπολογισμό και μάλιστα, από το Ταμείο Γεωργίας, Κτηνοτροφίας και Δασών του Υπουργείου- να ξεκινήσουμε, εφόσον λυθεί το πρόβλημα στο Συμβούλιο της Επικρατείας, όπου εκκρεμεί η ερμηνεία του ν. 3208, του πρώτου άρθρου περί της έννοιας του δάσους.
      Είμαστε αποφασισμένοι -είναι μια διαβεβαίωση, την οποία θέλω να την κρατήσετε και εσείς και η ελληνική κοινωνία- ότι τουλάχιστον για τις περιοχές αυτές, οι οποίες έχουν προβλήματα -και αναφέρθηκαν πρωτίστως η Αττική, η Χαλκιδική- στον πρώτο και δεύτερο χρόνο από σήμερα που συζητούμε αυτήν την επίκαιρη ερώτηση ότι θα υλοποιηθεί το έργο των δασικών χαρτών, αφού ούτως ή άλλως η πατρίδα μας έχει δυνατότητα πλέον να αναπτύξει αγροτικές δραστηριότητες και δασικές πολιτικές, με το μεγάλο κονδύλιο, που ήδη χθες κατοχυρώθηκε για την πατρίδα μας, των 650.000.000 ευρώ για δασική πολιτική και 6,5 δισεκατομμυρίων ευρώ για πρώτη φορά στην Δ’ Περίοδο για αγροτικές δραστηριότητες.
      Είμαστε αποφασισμένοι. Η συνταγματική επιταγή θα υλοποιηθεί. Η νέα δασική πολιτική θα ασκηθεί, κύριε συνάδελφε.
     ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε τον κύριο Υφυπουργό. 
     Ακολουθεί η τρίτη με αριθμό 224/19-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη ρύπανση του Ασωπού ποταμού, τη λήψη μέτρων προστασίας των κατοίκων κ.λπ.. 
     Το κείμενο της επίκαιρης ερώτησης του κυρίου συναδέλφου έχει ως εξής:
     «Η ρύπανση του Ασωπού ποταμού δημιουργεί τεράστιους κινδύνους για τη δημόσια υγεία των κατοίκων της ευρύτερης περιοχής. 
     Πρόσφατα ο Υπουργός ΠΕ.ΧΩ.Δ.Ε. επέβαλε πρόστιμα σε είκοσι επιχειρήσεις για το λόγο ότι ρυπαίνουν με τα απόβλητά τους τον Ασωπό ποταμό και ευρύτερα τον υδροφόρο ορίζοντα της περιοχής. Όμως, πέρα από τα όποια πρόστιμα, εκείνο που απαιτείται είναι να επανεξετασθούν όλες οι άδειες λειτουργίας των επιχειρήσεων που παράγουν εξασθενές χρώμιο ή άλλα τοξικά υλικά. 
     Όμως, δεν μπορεί να υπάρξει οριστική λύση του προβλήματος όσο ισχύει ως έχει το προεδρικό διάταγμα του 1969 που χαρακτηρίζει τον Ασωπό ως αγωγό βιομηχανικών λυμάτων. 
     Επίσης, το Υ.ΠΕ.ΧΩ.Δ.Ε., αν και με μεγάλη καθυστέρηση αναγνώρισε το 1996 την ύπαρξη του προβλήματος, ανέθεσε στο Εθνικό Μετσόβιο Πολυτεχνείο τη σύνταξη σχετικής μελέτης, από την οποία προέκυψε η ανάγκη μεταξύ άλλων ίδρυσης Οργανισμού Προστασίας Ασωπού. Για να προχωρήσει όμως η σύστασή του απαιτούνταν η έκδοση προεδρικού διατάγματος, το οποίο ουδέποτε εκδόθηκε. Αποτέλεσμα αυτού είναι ότι, σύμφωνα με στοιχεία της Νομαρχίας Ανατολικής Αττικής, από τις ογδόντα βιομηχανικές μονάδες που παράγουν υγρά απόβλητα μόνοι οι δεκαπέντε να διαθέτουν συστήματα διαχείρισης. Ο υδροφόρος ορίζοντας έχει μολυνθεί και απαιτείται άμεση διακοπή της υδροδότησης από αυτόν, τόσο για οικιακή όσο και βιομηχανική χρήση, εφόσον υπάρχει κίνδυνος μόλυνσης των παραγομένων προϊόντων. Πέραν, λοιπόν, της άμεσης σύνδεσης με το δίκτυο της Ε.ΥΔ.Α.Π., απαιτείται και ένα πρόγραμμα αποκατάστασης του  υδροφόρου ορίζοντα. 
     Κατόπιν αυτού, ερωτάται ο κύριος Υπουργός:
     Τι μέτρα προτίθεται να λάβει η Κυβέρνηση για να προστατευθεί η δημόσια υγεία, να εξασφαλισθεί καθαρό νερό για τους κατοίκους της περιοχής και να απορρυπανθεί ο Ασωπός ποταμός;». 
     Το λόγο έχει ο Υφυπουργός ΠΕ.ΧΩ.Δ.Ε. κ. Καλογιάννης. 
     ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε. 
     Για το θέμα του Ασωπού έχουμε συζητήσει επανειλημμένα σ’ αυτήν την Αίθουσα με αφορμή ερωτήσεις άλλων συναδέλφων. 
     Θα ήθελα να επανέλθω σήμερα και να αναφέρω τα εξής: Μέχρι τον Αύγουστο του 2007, από ελέγχους που είχαν κάνει οι επιθεωρητές περιβάλλοντος του Υ.ΠΕ.ΧΩ.Δ.Ε. στην ευρύτερη περιοχή του Ασωπού ποταμού, είχαν διαπιστωθεί παραβάσεις σε είκοσι τρεις περιπτώσεις. Για τις παραβάσεις αυτές είχαν επιβληθεί πρόστιμα 530.000 ευρώ. 
     Μετά την εμφάνιση του εξασθενούς χρωμίου τον περασμένο Αύγουστο, ο Υπουργός ΠΕ.ΧΩ.Δ.Ε. έδωσε εντολή για άμεση διερεύνηση του προβλήματος και εις βάθος διερεύνηση. Οι επιθεωρητές έχουν πραγματοποιήσει περισσότερους από πενήντα ελέγχους και δειγματοληψίες μέχρι σήμερα σε διάφορες βιομηχανικές δραστηριότητες στην περιοχή και μετά την ολοκλήρωση μέρους της διαδικασίας που προβλέπεται από την κείμενη νομοθεσία έχουν επιβληθεί από το Υ.ΠΕ.ΧΩ.Δ.Ε. πρόστιμα συνολικού ύψους 1,4 εκατομμυρίων ευρώ σε είκοσι εταιρείες και όλοι οι σχετικοί φάκελοι διαβιβάζονται στις αρμόδιες εισαγγελικές αρχές για ποινικές κυρώσεις. 
     Επίσης, οι φάκελοι των παραβάσεων αποστέλλονται στις αδειοδοτούσες αρχές με την εντολή, πρώτον, να επανεξεταστούν όλες οι άδειες διάθεσης υγρών αποβλήτων που έχουν εκδοθεί και, δεύτερον, να τεθεί συγκεκριμένο χρονοδιάγραμμα συμμόρφωσης των παραβατών. Πρέπει να τονιστεί ότι σε περίπτωση υποτροπής έχουμε ανακοινώσει ότι θα προβαίνουμε στο κλείσιμο των επιχειρήσεων αυτών.
     Οι έλεγχοι και οι δειγματοληψίες δεν έχουν σταματήσει στην περιοχή του Ασωπού. Συνεχίζονται και θα συνεχιστούν από τους επιθεωρητές περιβάλλοντος, μέχρις ότου βελτιωθεί ουσιαστικά η κατάσταση. 
     Υπενθυμίζω επίσης ότι ως Υ.ΠΕ.ΧΩ.Δ.Ε. έχουμε προχωρήσει στον τετραπλασιασμό του ανώτατου ορίου για τα επιβαλλόμενα περιβαλλοντικά πρόστιμα, από 500.000 ευρώ που ήταν μέχρι σήμερα τα πρόστιμα θα μπορούν να φθάσουν πλέον στα 2.000.000 ευρώ. 
     Επανεξετάζουμε, επίσης προς το αυστηρότερο, τις οριακές τιμές των επικίνδυνων ουσιών που υπάρχουν σε διάφορα υγρά απόβλητα -αναφέρομαι στο εξασθενές χρώμιο, στο κάδμιο, στο νικέλιο κ.λπ.- εντατικοποιούμε τους ελέγχους εφαρμογής της κείμενης νομοθεσίας που αφορά τη διαχείριση των αποβλήτων και σε ό,τι αφορά τη σύνδεση των δήμων της περιοχής με το δίκτυο της Ε.ΥΔ.Α.Π., θα πρέπει να πω ότι όλοι οι δήμοι της περιοχής έχουν έρθει σε οριστική συνεννόηση με την Ε.ΥΔ.Α.Π. και σε συνεργασία με το Υ.ΠΕ.ΧΩ.Δ.Ε. και την Περιφέρεια Στερεάς Ελλάδος έχουν προχωρήσει όλες οι διαδικασίες σύνδεσης με τον αγωγό του Μόρνου των οικισμών αυτών. 
         Εξασφαλίζεται, δηλαδή, καθαρό νερό για τους κατοίκους της περιοχής. Αναφέρω επίσης ότι ο Δήμος Σχηματαρίου ο οποίος υδρεύεται ήδη από τον αγωγό του Μόρνου, έχει ζητήσει πρόσθετες παροχές. Είναι μια διαδικασία που βρίσκεται σε εξέλιξη και αντιμετωπίζεται με τη δέουσα σοβαρότητα από την Ε.ΥΔ.Α.Π..
         Ευχαριστώ πολύ, κυρία Πρόεδρε.
         ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ, κύριε Υπουργέ.
         Ο κ. Δραγασάκης έχει το λόγο.
         ΙΩΑΝΝΗΣ ΔΡΑΓΑΣΑΚΗΣ: Κυρία Πρόεδρε, ακούγοντας κανείς τον κύριο Υφυπουργό νομίζει ότι μιλάμε για ένα πρόβλημα ακαδημαϊκού ενδιαφέροντος ή για ένα πρόβλημα που, εν πάση περιπτώσει, καλό είναι κάποτε να αντιμετωπιστεί.
         Κύριε Υπουργέ, μιλάμε για ένα πρόβλημα ζωής και θανάτου. Διαβάζω σε μία συνέντευξή του ιερέα της περιοχής που πρωτοστάτησε στην ανάδειξη του προβλήματος ότι από έρευνα που έγινε στα χαρτιά της ενορίας διαπιστώθηκε τετραπλασιασμός της εμφάνισης καρκίνου ως αιτίας θανάτου τα τελευταία δεκαπέντε χρόνια. 
         Μιλάμε για θέμα ζωής ή θανάτου. Δεν είναι τόσο απλό το θέμα. Διαβεβαιώνει η Κυβέρνηση σήμερα τους κατοίκους ότι το νερό που πίνουν είναι καθαρό; Διαβεβαιώνει η Κυβέρνηση τους κατοίκους όχι μόνο της περιοχής αλλά όλου του Λεκανοπεδίου ότι τα αγροτικά προϊόντα που παράγονται στην περιοχή είναι καθαρά; Διαβεβαιώνει η Κυβέρνηση ότι οι βιομηχανίες που χρησιμοποιούν νερό και παράγουν διάφορα προϊόντα, αυτά τα προϊόντα που παράγουν είναι καθαρά; Έχει η Κυβέρνηση πρόγραμμα απορρύπανσης όχι μόνο του Ασωπού αλλά της ευρύτερης περιοχής; 
         Πέρα από τη μελέτη των φακέλων αδειοδότησης, θα στείλετε συνεργεία στην κάθε βιομηχανία να ελέγξει επί τόπου εάν παράγει απόβλητα επικίνδυνα για τη δημόσια υγεία και τι τα κάνει αυτά τα απόβλητα; Μπορείτε να διαβεβαιώσετε ότι δεν υπάρχουν βιομηχανίες που έχουν εντός του χώρου των εργοστασίων πηγάδια στα οποία ρίχνουν απόβλητα;
         Αυτήν την ερώτηση εμείς την καταθέσαμε στον κύριο Πρωθυπουργό ακριβώς γιατί θέλαμε υπεύθυνες διαβεβαιώσεις. Δεν θέλουμε ούτε να κινδυνολογήσουμε ούτε να τρομάξουμε κανέναν, αλλά θέλουμε να μεταφέρουμε εδώ την αγωνία των κατοίκων. Και εδώ το πράγμα δεν είναι απλό. Ο κύριος Πρωθυπουργός εκτίμησε, όπως αντιλαμβάνομαι, ότι το θέμα είναι ειδικό. Ο κύριος Υπουργός είχε άλλες υποχρεώσεις. Εγώ χαίρομαι που είστε σήμερα εδώ. Δεν θέτω κανένα τέτοιο θέμα. Όμως, αν είστε έτοιμος, δώστε τις διαβεβαιώσεις σας. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
         Αν δεν είστε έτοιμοι, πείτε πότε θα είστε σε θέση να πείτε «ναι, το νερό που πίνετε είναι καθαρό» ή ότι ο υδροφόρος ορίζοντας δεν έχει πρόβλημα ή έχει πρόβλημα και μέχρι τότε θα αντιμετωπιστεί. Πείτε τι θα κάνετε με τις επιχειρήσεις, διότι εδώ διαπιστώνουμε ότι επιχειρήσεις που ξοδεύουν δισεκατομμύρια σε διαφημίσεις, δημόσιες σχέσεις κ.λπ. δεν έχουν την ευαισθησία μόνες τους να φροντίσουν για την υγεία των κατοίκων της περιοχής.
         Δώστε μας, λοιπόν, συγκεκριμένες απαντήσεις σε αυτά τα ερωτήματα.
         ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Δραγασάκη.
         Κύριε Υπουργέ, έχετε το λόγο για δύο λεπτά.
         ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κυρία Πρόεδρε.
         Νομίζω ότι έδωσα συγκεκριμένα στοιχεία για τις επιχειρήσεις, αγαπητέ κύριε συνάδελφε. Είπα ότι έχουν γίνει περισσότεροι από πενήντα έλεγχοι μέσα σε ένα δίμηνο ουσιαστικά. Οι έλεγχοι αυτοί συνεχίζονται. Έχουν επιβληθεί εξαιρετικά υψηλά πρόστιμα στις επιχειρήσεις οι οποίες συνελήφθησαν να είναι παραβάτες της περιβαλλοντικής νομοθεσίας. 
         ΙΩΑΝΝΗΣ ΔΡΑΓΑΣΑΚΗΣ: Με συγχωρείτε, κύριε Υπουργέ, αλλά το αποτέλεσμα μας ενδιαφέρει.
         ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Είπα, επίσης, ότι οι έλεγχοι θα συνεχιστούν και όλοι οι παραβάτες, πέραν των προστίμων, θα πάνε και στον εισαγγελέα. Πηγαίνουν στον εισαγγελέα.
         Το αποτέλεσμα είναι ότι μέχρι σήμερα βλέπουμε μια σημαντική βελτίωση. Και εκτιμώ πραγματικά ότι προϊόντος του χρόνου η βελτίωση αυτή θα είναι πολύ πιο σημαντική.
         Σε ό,τι αφορά την ύδρευση των δήμων, απάντησα πολύ συγκεκριμένα. Συνδέονται ήδη με το δίκτυο της Ε.ΥΔ.Α.Π. από τον αγωγό του Μόρνου, ένα πάγιο αίτημα των δημοτικών αρχών της περιοχής.
         Επίσης, θα πρέπει να πω ότι έχουμε προχωρήσει σε μια σειρά μέτρων –τα έχω ανακοινώσει κατ’ επανάληψη στη Βουλή, τα έχει εξαγγείλει ο Υπουργός κ. Σουφλιάς στις αρχές Σεπτεμβρίου- τα οποία έχουν να κάνουν με τη μελέτη και κατασκευή δικτύου αποχέτευσης των βιομηχανικών επεξεργασμένων αποβλήτων με σύγχρονο, ταυτόχρονο σύστημα αυτόματης παρακολούθησης της επικινδυνότητάς τους, με την οριοθέτηση της κοίτης του Ασωπού ποταμού, με την παρακολούθηση της ποιότητας των επιφανειακών και των υπογείων υδάτων.
Είναι σε εξέλιξη αυτά τα μέτρα αγαπητέ, κύριε συνάδελφε. Με τον καθορισμό ζωνών προστασίας Ασωπού, έχουμε κινήσει όλες τις σχετικές διαδικασίες. Σε σύντομο χρονικό διάστημα θα είμαστε έτοιμοι να πούμε περισσότερα στην επανεξέταση προς το αυστηρότερο όλων των περιβαλλοντικών όρων των δραστηριοτήτων που ευθύνονται για τη ρύπανση του ποταμού. Έχουμε λάβει, δηλαδή, πολύ συγκεκριμένα μέτρα, εφαρμόζονται και όπως είπα και προηγουμένως, τα αποτελέσματα είναι ήδη ορατά. 
      Επίσης, θα ήθελα να κάνω μια εξαιρετικά σύντομη αναφορά σ’ αυτήν τη μελέτη του πολυτεχνείου που αναφέρεται εκτενώς στην ερώτησή σας και να πω ότι ουσιαστικά πρόκειται για ένα εγχείρημα το οποίο δεν στηριζόταν σε καμμία νομική βάση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κυρία Πρόεδρε, δώστε μου μισό λεπτό ακόμα. 
      ΠΡΟΕΔΡΕΥΟΥΣΑ (Βέρα Νικολαΐδου): Βεβαίως, κύριε Υπουργέ. 
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος Χωροταξίας και Δημοσίων Έργων): Επίσης, θα ήθελα να πω ότι το Υ.ΠΕ.ΧΩ.Δ.Ε. ξεκίνησε το 1996 σε συνεργασία με τις Νομαρχιακές Αυτοδιοικήσεις Βοιωτίας και Ανατολικής Αττικής και τους δήμους της περιοχής να κάνει έναν οργανισμό προστασίας της περιοχής μέσω ενός προεδρικού διατάγματος. Όμως, το προεδρικό διάταγμα δεν είχε καμμία απολύτως νομική βάση και γι’ αυτό δεν έγινε.
      Χρηματοδοτήθηκε μια μελέτη στο Εθνικό Μετσόβιο Πολυτεχνείο με 120.000.000 δραχμές περίπου. Ολοκληρώθηκε, αλλά δεν μπορούσε να εφαρμοστεί, διότι προέβλεπε μικτό σύστημα επεξεργασίας λυμάτων -και βιομηχανικών και αστικών- του Δήμου Αυλώνος. Χειρότερο δε, από την κοινοπραξία των Νομαρχιακών Αυτοδιοικήσεων και του Συνδέσμου Δήμων και Κοινοτήτων της περιοχής, ουδέποτε υποβλήθηκε αίτημα χρηματοδότησης από κοινοτικά κονδύλια της συγκεκριμένης μονάδας. Ουσιαστικά, δηλαδή, το εγχείρημα ήταν –αν μου επιτρέπεται η έκφραση- στον αέρα. Γι’ αυτό και ποτέ δεν προχώρησε. 
      Ευχαριστώ πολύ, κυρία Πρόεδρε. 
      ΠΡΟΕΔΡΕΥΟΥΣΑ (Βέρα Νικολαΐδου): Και εμείς ευχαριστούμε, κύριε Υφυπουργέ. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής της Μεταπολίτευσης» τριάντα επτά μαθητές και μαθήτριες και τρεις συνοδοί δάσκαλοι από το Ιδιωτικό Δημοτικό Σχολείο «Ελληνική Αναγέννηση» Πατρών, καθώς και δύο μαθητές και ένας συνοδός δάσκαλος από το μονοθέσιο Δημοτικό Σχολείο Μαράσλειου Διδασκαλίου. 
      Η Βουλή τους καλωσορίζει.	
      (Χειροκροτήματα από όλες τις πτέρυγες της Βουλής) 
      Επόμενη είναι η τέταρτη με αριθμό 210/19-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Μαυρουδή Βορίδη προς τον Υπουργό Αγροτικής Ανάπτυξης και Τροφίμων, σχετικά με την προσωρινή αναστολή από το Συμβούλιο της Επικρατείας της ρυθμιστικής αποφάσεως που καθορίζει τη διάρκεια της κυνηγετικής περιόδου κ.λπ. 
      Η επίκαιρη ερώτηση του κ. Βορίδη έχει ως εξής:  
      «Με πρόσφατη απόφαση της Επιτροπής Αναστολών του Συμβουλίου Επικρατείας ανεστάλη προσωρινά η ισχύς της ρυθμιστικής αποφάσεως του Υπουργείου Γεωργίας, με την οποία καθορίζεται η διάρκεια της κυνηγετικής περιόδου 2007-2008, τα θηρεύσιμα είδη και ο μέγιστος αριθμός επιτρεπόμενων κατά ημέρα θηραμάτων, η δε σχετική απόφαση επί της αιτήσεως ακυρώσεως δεν αναμένεται να εκδοθεί πριν τα Χριστούγεννα, οπότε το μεγαλύτερο μέρος της περιόδου αυτής θα έχει περάσει. 
      Επιπλέον, η τακτική αυτή της προσβολής των ρυθμιστικών αποφάσεων είναι συνήθης και επαναλαμβανομένη σχεδόν κάθε χρόνο, με αποτέλεσμα οι δεκάδες νόμιμοι χιλιάδες κάτοχοι ετησίων κυνηγετικών αδειών να παρακωλύονται στην άσκηση των δικαιωμάτων τους, για τα οποία και καταβάλλουν ετήσια τέλη. 
      Ερωτάται ο κύριος Υπουργός:
      1) Έχει προγραμματίσει την έκδοση νέας ρυθμιστικής αποφάσεως ώστε να καλυφθούν οι έχοντες άδεια κυνηγοί και πότε θα γίνει αυτό; 
      2) Γιατί δεν έχουν ρυθμιστεί με τυπικό νόμο τα βασικά στοιχεία ασκήσεως της κυνηγετικής δραστηριότητας (π.χ. διάρκεια κυνηγετικής περιόδου, θηρεύσιμα είδη και επιτρεπόμενος αριθμός θηραμάτων), και πότε σκοπεύετε, αν τυχόν υπάρχει τέτοιος σχεδιασμός, να καταθέσετε σχετικό νομοσχέδιο;»
      Ο Υφυπουργός Αγροτικής Ανάπτυξης και Τροφίμων κ. Κιλτίδης έχει το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Ευχαριστώ, κυρία Πρόεδρε. 
      Ευχαριστώ και το συνάδελφο που φέρνει και αυτό το θέμα που απασχολεί από πολλές πτυχές την ελληνική κοινωνία. 
      Κύριε συνάδελφε, στις 13 Αυγούστου είχε εκδοθεί η ρυθμιστική απόφαση για τη θήρα, για το κυνήγι. Βεβαίως, στην πατρίδα μας είχαν συμβεί τότε κάποιες μεγάλης έκτασης πυρκαγιές. Δυστυχώς, όμως, ακολούθησαν και αυτές που σημάδεψαν κατά τον πλέον παραστατικό τρόπο καταστροφικά τη χώρα μας μετά το Β’ Παγκόσμιο Πόλεμο, οι πυρκαγιές της Πελοποννήσου και αυτές της Εύβοιας και άλλων περιοχών ταυτόχρονα. 
      Η πρώτη απόφαση, όπως ήταν φυσικό, περιελάμβανε αυτά που αναφέρονται στο δασικό κώδικα που υφίσταται με το ν.δ. 86/69 και όλες τις κοινές υπουργικές αποφάσεις που ακολούθησαν και το ’85 και την τροποποιητική 6.3.2007 μετά από την ευρωπαϊκή οδηγία για την προστασία της άγριας πανίδας.
      Είναι γνωστό και ορθώς το αναφέρετε ότι σχεδόν κάθε χρόνο προσβάλλονται αυτές οι ρυθμιστικές αποφάσεις και δημιουργούν μια αναστάτωση σε μία καθ’ ολοκληρίαν ευνομούμενη και συγκροτημένη κοινωνία και πολιτεία, όπως είναι η πατρίδα μας. Και ειλικρινώς τίθεται ένα μέγιστο ζήτημα, όπως και το αναφέρετε. Είναι δυνατόν αυτή η ταλαιπωρία να βασανίζει ανθρώπους οι οποίοι νομίμως καταβάλλουν οικονομικό αντίτιμο και μάλιστα με ποσοστό πολύ υψηλό χρηματοδοτούν εν μέρει τη συντήρηση και την ανατροφοδότηση αυτής της άγριας πανίδας εν πολλοίς; 
      Είναι θεμιτό και από τον ομιλούντα και από την πολιτική ηγεσία του Υπουργείου Αγροτικής Ανάπτυξης και από την Κυβέρνηση σε ευρύτερο επίπεδο ότι οι ευαισθησίες περί του φυσικού περιβάλλοντος που περιλαμβάνουν τη χλωρίδα και την πανίδα στη χώρα μας υπάρχουν και δεν ανήκουν σε κανένα κόμμα, σε κανένα φορέα, σε καμμία απόχρωση φιλοσοφική, θεωρητική ή οποιαδήποτε προσέγγιση. 
      Έτσι, ως εντεταλμένος Υφυπουργός για να δώσω λύση στο θέμα που προέκυψε, πολύ πριν και την κατάθεση της ερωτήσεώς σας, στις 14 Ιουνίου, σε γρήγορο διάστημα, γιατί υπήρχαν τα εφόδια, εξέδωσα νέα ρυθμιστική απόφαση. Γιατί είχε ήδη ληφθεί όχι απλώς μέριμνα αλλά στην κυριολεξία μία υπερπροστασία για τις καμένες περιοχές σε περιμετρικές εκτάσεις δε πολλές φορές τριπλάσιες, πενήντα δύο τον αριθμό σε όλη τη χώρα. Και αναφέρονται στο προοίμιο. 
      Υπάρχει η μελέτη περί θήρας και των επιπτώσεων στη θήρα και στην άγρια πανίδα μετά τις πυρκαγιές από το Τ.Ε.Ι. Λαμίας από τον καθηγητή κ. Θωμαΐδη. Λαμβάνουμε βεβαίως υπ΄όψιν μας με σεβασμό την απόφαση του Συμβουλίου της Επικρατείας, η οποία αυτό ακριβώς ανέφερε στον ανασταλτικό της χαρακτήρα, ότι έπρεπε να ληφθούν υπ΄όψιν οι πυρκαγιές, οι δραματικές, οι τραγικές του καλοκαιριού. Αυτό πράξαμε και έχοντας συνείδηση του καθήκοντός μας και της προστασίας όλων των Ελλήνων πολιτών σε μια ευνομούμενη και συγκροτημένη και συντεταγμένη πολιτεία εκδώσαμε ταχύτατα την απόφαση, όχι γιατί είμαστε με τη μία ή την άλλη πλευρά, απλούστατα για να υλοποιήσουμε και να υπηρετήσουμε το θεσμικό μας ρόλο.
      Ευχαριστώ.
     ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
     Το λόγο έχει ο κ. Βορίδης.
     ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε.
     Κύριε Υπουργέ, οφείλω να αναγνωρίσω και να συγχαρώ στο συγκεκριμένο σημείο την Κυβέρνηση για την άμεση διευθέτηση του ζητήματος αυτού. Τονίζω δε ότι η δική μου πρόθεση με την υποβολή αυτής της ερωτήσεως δεν είναι ούτε να ανοίξει αλλά ούτε και να κλείσει μια συζήτηση που να αφορά γενικά τη θήρα και όλο αυτό το σκεπτικό το οποίο υπάρχει. Αφετηρία δική μου είναι οι συγκεκριμένες νομοθετικές ρυθμίσεις που υφίστανται και στο βαθμό που υφίστανται αυτές. Δεν είναι δυνατόν από τη στιγμή που αυτό είναι το νομοθετικό πλαίσιο, να ταλαιπωρούνται χιλιάδες άνθρωποι κάθε χρόνο μέσα απ΄ αυτήν τη διαδικασία των αιτήσεων αναστολών. 
     Και επειδή θεωρώ ότι στο πρώτο μέρος της ερωτήσεώς μου έχω πλήρως καλυφθεί, απλώς θα ήθελα μια περαιτέρω διευκρίνιση για το πώς σκέπτεται η Κυβέρνηση να αντιμετωπίσει αυτό το δεύτερο ζήτημα, όχι πια με την κρισιμότητα και την επικαιρότητα, γιατί αυτό καλύφθηκε και ρυθμίστηκε, αλλά για το μέλλον, ώστε να μην υπάρχει αυτή η πρακτική των επαναλαμβανόμενων προσβολών των ρυθμιστικών αποφάσεων.
     Αντιλαμβάνομαι ότι πρέπει να υπάρξει ένα περιθώριο προκειμένου να προσδιορίζονται με ακρίβεια ορισμένα στοιχεία, τα οποία αφορούν τη θήρα, αλλά θεωρώ ότι θα έπρεπε επίσης τα βασικά στοιχεία να ρυθμιστούν με νόμο, ώστε να μην υφίσταται η διαρκής αυτή προσφυγή στο Συμβούλιο της Επικρατείας και δη στην Επιτροπή Αναστολών που δημιουργεί ανασφάλεια στους ενδιαφερόμενους. Απλώς θα ήθελα τη διευκρίνιση στο συγκεκριμένο σημείο εάν προτίθεται η Κυβέρνησή σας να το ρυθμίσει νομοθετικά αυτό το ζήτημα.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Υφυπουργέ, έχετε το λόγο. 
      ΚΩΝΣΤΑΝΤΙΝΟΣ ΚΙΛΤΙΔΗΣ (Υφυπουργός Αγροτικής Ανάπτυξης και Τροφίμων): Συμπληρωματικά, κυρία Πρόεδρε, και αγαπητέ συνάδελφε, θέλω να αναφέρω τούτο. Και ειλικρινά ευχαριστώ για την επισήμανση ότι πρέπει να δούμε πού θα καταλήξει αυτή η υπόθεση, γιατί η χθεσινή ημερομηνία εκδίκασης, η οριστική, και της νέας ρυθμιστικής από το Συμβούλιο της Επικρατείας έχει αναβληθεί για τις 5 Δεκεμβρίου. Είναι κάτι που πιστεύω ότι δεν τιμά την έννομη τάξη της χώρας απ’ όλες τις πλευρές, είτε με την υπερβολική, θεμιτή, την όποια, αν θέλετε, απόχρωση και ένταση ευαισθησίας γύρω από την προστασία της άγριας πανίδας, είτε από την άσκηση αυτής της συνηθείας, του σπορ, όσον αφορά την αναψυχή του κυνηγιού, της θήρας. 
      Θέλω να θυμίσω προς πάσα κατεύθυνση ότι δεν υπάρχει χώρα στον κόσμο που να μην υπάρχει κυνήγι. Δεν υπάρχει ευρωπαϊκή χώρα, στην οποία ζούμε συντεταγμένα, που να μην υπάρχει κυνήγι. Η νομοθεσία στη χώρα μας είναι η αυστηρότερη στην Ευρωπαϊκή Ένωση. Ενενήντα χρόνια ο φάρος της δασολογικής επιστήμης και του φυσικού περιβάλλοντος, η Δασολογική Σχολή και Φυσικού Περιβάλλοντος του Αριστοτελείου Πανεπιστημίου Θεσσαλονίκης έχει Έδρα Θήρας από υπάρξεως του νεοελληνικού κράτους. Υπάρχει Τμήμα Θήρας στη Διεύθυνση Δασών. Δεν είναι δυνατόν να αγνοούνται, δηλαδή, σταθερές συντεταγμένες αυτής της πολιτείας και της ζωής των νεοελλήνων. Έτσι, λοιπόν, θέλω να διαβεβαιώσω ότι θα ληφθεί μέριμνα κι αν υπάρξει το παραμικρό κενό, αγαπητοί συνάδελφοι, να είστε βέβαιοι ότι δεν θα διστάσουμε, λαμβάνοντας υπ΄όψιν μας όλες τις παραμέτρους, να καθορίσουμε εκείνα τα σταθερά γνωρίσματα και βεβαίως να αφήσουμε στην ετήσια διακριτική ευχέρεια του εκάστοτε αρμοδίου Υφυπουργού ή Υπουργού, που θα εκδίδει τη ρυθμιστική απόφαση, να αλλάζει τους κανόνες τούς χρονικούς, την ποσοστιαία ανά θήραμα ή περίοδο, οποιαδήποτε άλλη ποικιλία. 
      Και διαβεβαιώνω και τους έχοντες την ευαισθησία, την οποία όχι απλώς τη σέβομαι, αλλά θέλω να δηλώσω ότι τη φέρω μέσα μου και τη φέρει και η Κυβέρνηση μέσα στο μυελό των οστών μας για την προστασία της πανίδας και της χλωρίδας της χώρας μας ότι το Υπουργείο δεν θα διστάσει -και μάλιστα θα το πράξει- να προχωρήσει σε μελέτη για τις επιπτώσεις από τις πυρκαγιές, αλλά και από τα νέα δεδομένα που υφίστανται στη χώρα μας, για να ξέρουμε τελικώς πού βρισκόμαστε και για να μην αφεθεί κανένα επιστημονικό κενό έτσι μετέωρο και να δηλητηριάζει την ευνομούμενη και συντεταγμένη, όπως προανέφερα στην πρωτομιλία μου, πολιτεία μας.
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Κι εγώ σας ευχαριστώ, κύριε Υφυπουργέ.
      Κύριοι συνάδελφοι, εισερχόμαστε στις επίκαιρες ερωτήσεις  δεύτερου κύκλου.
      Πρώτη είναι η με αριθμό 209/19-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχαήλ Χρυσοχοΐδη προς τον Υπουργό Υγείας και Κοινωνικής Αλληλεγγύης, σχετικά με τις προσφερόμενες υπηρεσίες στο τομέα της ψυχικής υγείας στη Χώρα μας κ.λπ..
      Το κείμενο της επίκαιρης ερώτησης του κυρίου Χρυσοχοΐδη έχει ως εξής:
      «Η Ελλάδα με σημαντική καθυστέρηση σε σχέση με άλλες χώρες προχώρησε το 1999 στην υιοθέτηση ενός προγράμματος για τον εκσυγχρονισμό των προσφερόμενων υπηρεσιών στον τομέα της ψυχικής υγείας. Βασικός στόχος του προγράμματος ήταν η μετάβαση από το προχωρημένο μοντέλο της ιδρυματικής πρόνοιας σε αυτό της κοινοτικής φροντίδας και αποκατάστασης.
      Δυστυχώς τα τελευταία χρόνια έχουν αναφερθεί προσπάθειες αναστολής της διαδικασίας αποασυλοποίησης. Σύμφωνα με πρόσφατα δημοσιεύματα στο καθημερινό τύπο πολλές από τις κοινοτικές δομές υπολειτουργούν λόγω ελλιπούς χρηματοδότησης από το Υπουργείο Υγείας. Έτσι, οι ψυχικά ασθενείς που φιλοξενούνται σε ξενώνες και οικοτροφεία των μη κερδοσκοπικών εταιρειών του προγράμματος «ΨΥΧΑΡΓΩΣ» αναγκάζονται να παραμείνουν καθηλωμένοι μπροστά στους τηλεοπτικούς δέκτες ελλείψει πόρων για τη δημιουργική απασχόλησή τους. Η κατάσταση αναμένεται να επιδεινωθεί τους επόμενους μήνες, καθώς οι προμηθευτές των ξενώνων απειλούν ότι θα διακόψουν την προμήθεια τροφίμων, ακόμη και του πετρελαίου θέρμανσης. Το πρόβλημα αντιμετωπίζουν τρεισήμισι χιλιάδες ασθενείς, που φιλοξενούνται σε παρόμοιες δομές ανά την Ελλάδα αλλά και οι εργαζόμενοι σε αυτές που συχνά παραμένουν απλήρωτοι επί μήνες.
      Κατόπιν τούτων
      Ερωτάται ο κύριος Υπουργός:
      1. Για την απαράδεκτη κατάσταση λειτουργίας στην οποία έχουν περιέλθει οι μονάδες ψυχοκοινωνικής αποκατάστασης του προγράμματος «ΨΥΧΑΡΓΩΣ» λόγω ελλιπούς χρηματοδότησης.
      2. Υπάρχει αλλαγή στην εκπεφρασμένη πολιτική του Υπουργείου Υγείας για τη σταδιακή αντικατάσταση των ψυχιατρικών  νοσοκομείων από κοινοτικές μονάδες;»
      Ο Υφυπουργός Υγείας και Κοινωνικής Αλληλεγγύης κ. Κωνσταντόπουλος έχει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Υπουργέ, κυρίες και κύριοι συνάδελφοι, η ψυχιατρική μεταρρύθμιση στη χώρα μας ξεκίνησε κάτω από δραματικά γεγονότα, τα οποία είχαν γίνει στο Ψυχιατρικό Νοσοκομείο της Λέρου και τα οποία τράβηξαν το ενδιαφέρον της διεθνούς κοινής γνώμης. Οφείλουμε πολλά εδώ στον καθηγητή της Ψυχιατρικής κ. Στεφανή και τότε Υπουργό Υγείας, ο οποίος έβαλε τις βάσεις της ψυχιατρικής μεταρρύθμισης. Δυστυχώς κάτω από το βάρος εκείνων των δραματικών γεγονότων πολλά πράγματα τότε έγιναν βιαστικά και χωρίς εθνική στρατηγική. 
      Προχωρήσαμε στη λύση των εκμισθώσεων κοιτώντας μόνο το χθες εκείνη τη στιγμή και αδιαφορώντας για το αύριο. Θα μπορούσαμε να είχαμε επιλέξει άλλα χρηματοοικονομικά μοντέλα μέσω τραπεζών, ώστε σήμερα αυτές οι μονάδες να είναι δικές μας και να μην πληρώνουμε αυτά τα υψηλά ενοίκια που πληρώνουμε. Κοιτάμε όμως μπροστά, δεν κοιτάμε το χθες. Δεν κοιτάμε πίσω κυρίως και τις χρηματοδοτήσεις οι οποίες υπήρξαν. 
      Ενδεικτικά θα σας αναφέρω για το ενδιαφέρον μας και το γνωρίζει όλος ο ψυχιατρικός κόσμος και έχουμε πάρει τα εύσημα από όλα τα διεθνή συνέδρια και από τον Παγκόσμιο Οργανισμό Υγείας για την ψυχιατρική μεταρρύθμιση και για τα γοργά βήματα που έχουμε επιτύχει στο χώρο της ψυχιατρικής μεταρρύθμισης. 
      Θα σας αναφέρω και θα σας απαντήσω και στη δευτερολογία μου ενδεικτικά. 
      Το 2003 ο εγκεκριμένος προϋπολογισμός ήταν 11.700 ευρώ και διαμορφώθηκε στα 13.615 ευρώ. Το 2004 ήταν 15.500 εκατομμύρια και διαμορφώθηκε στα 17.849 ευρώ. Το 2005, που άρχισαν τα προβλήματα επειδή είχε τελειώσει η δεκαοκτάμηνη χρηματοδότηση από την Ευρωπαϊκή Ένωση και έπρεπε εξ ολοκλήρου πλέον να πάει στον τακτικό προϋπολογισμό, είχαν εγγραφεί 21.000.000 και διαμορφώθηκε στα 33.996.000. Το 2006 ήταν 22.000.000 εγγεγραμμένοι και διαμορφώθηκε στα 43.299.000 και το 2007 από 23.000.000 που ήταν, διαμορφώθηκε στα 55.000.000.
      Αν προσέξετε τον προϋπολογισμό, ο οποίος κατατέθηκε χθες, στον κωδικό 2544, θα δείτε ότι υπάρχει μία αύξηση από 23.000.000 πέρυσι στα 38.000.000, μία πολύ μεγάλη αύξηση, γιατί πιστεύουμε στην ψυχιατρική μεταρρύθμιση και θέλουμε να είναι βιώσιμες οι μονάδες στα νομικά πρόσωπα ιδιωτικού δικαίου. Δεν μιλάμε για τα νομικά πρόσωπα δημοσίου δικαίου, δηλαδή για τις μονάδες που προέκυψαν από τα ψυχιατρεία τα οποία κλείσαμε κι εμείς πιστοί στις δεσμεύσεις μας έναντι της Ευρωπαϊκής Ένωσης προχωρήσαμε και κλείσαμε και το Θεραπευτήριο Ψυχικών Παθήσεων στα Χανιά και το Ψυχιατρικό Νοσοκομείο            Ολύμπου και το Ψυχιατρικό Νοσοκομείο της Κέρκυρας. Τον Αύγουστο του 2007 έκλεισε η Κλινική Χρόνιων Ασθενών του Παιδοψυχιατρικού Νοσοκομείου της Αττικής στην Πεντέλη και σε λίγους μήνες θα προχωρήσουμε και στο κλείσιμο του Ψυχιατρικού Νοσοκομείου Τρίπολης και στη θέση αυτών γίνεται ένα πλούσιο δίκτυο μονάδων αποασυλοποίησης μέσα στην Κοινότητα, κοινοτικών δομών μέσα στην Κοινότητα. Αν επισκεφθείτε αυτές τις πόλεις που φιλοξενούν αυτές τις δομές που έκλεισαν, θα δείτε ότι καθημερινά –αύριο πάλι θα εγκαινιάσουμε- μία τέτοια δομή, ένα τέτοιο πλούσιο δίκτυο τέτοιων δομών μέσα στην Κοινότητα που δεν υπάρχουν προβλήματα. 
      Υπάρχουν προβλήματα και θα πρέπει να σας το πω –και ευχαριστώ πολύ για το ενδιαφέρον σας, κύριε Χρυσοχοΐδη- αλλά τα προβλήματα αυτά είναι πίσω από την κουρτίνα. Σκοπός είναι να δούμε τι γίνεται μέσα σε αυτές τις δομές.
       Θα σας εξηγήσω πως μπροστά στα γραφεία των προσώπων των διαφόρων νομικών προσώπων ιδιωτικού δικαίου μη κερδοσκοπικού χαρακτήρα, το δικό μου γραφείο –το πρώην δικό σας- ωχριά μπροστά τους και πού πάνε τα χρήματα. Εκεί είναι μία άλλη ιστορία, που στη δευτερολογία μου θα σας αναφέρω τι μέτρα παίρνουμε εμείς ώστε να αλλάξουμε αυτό το τοπίο προχωρώντας και σε άδειες λειτουργίας πλέον των δομών αυτών, ενώ μέχρι χθες λειτουργούσαμε μόνο με άδειες ίδρυσης. Τα προβλήματα είναι πολλά και οι ευθύνες πάρα πολλές, αρκεί να έχετε διάθεση να δείτε τις ευθύνες σας. Σας επαναλαμβάνω όμως ότι κοιτάζουμε μόνο μπροστά, όχι πίσω. 
      ΠΡΟΕΔΡΕΥΟΥΣΑ (Βέρα Νικολαΐδου): Ο κ. Χρυσοχοΐδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Έθεσα με την επίκαιρη ερώτησή μου ένα θέμα βαθιά πολιτικό που έχει σχέση με τη δημόσια υγεία και μία ομάδα πάρα πολύ ευπαθή που είναι οι ψυχασθενείς αλλά και ταυτόχρονα βαθιά ανθρώπινο. 
      Άκουσα με προσοχή τον κύριο Υφυπουργό, αλλά δεν ξέρω πού προσπαθεί να μας πάει, σε ποιο θέμα. Εγώ πιστεύω ότι στην πολιτική κάθε φορά όταν κάνουμε έναν προγραμματισμό και ένα σχεδιασμό πρέπει να έχουμε και ένα αποτέλεσμα. Εδώ, λοιπόν, έχουμε προβλήματα και προφανώς είναι προβλήματα χρηματοδότησης. 
      Διάβασα -αν κάνω λάθος, να με διορθώσετε- ότι το 2005 το έλλειμμα ήταν 1,2 εκατομμύρια ευρώ, το 2006 ήταν 5.000.000 ευρώ και το 2007 είναι 20.000.000 ευρώ. 
Δηλαδή έχουμε ένα συνολικό έλλειμμα της τάξεως του 42% της χρηματοδότησης.
      Kύριε Υφυπουργέ, η γνώμη μου είναι η εξής: Εκείνο που έχει σημασία είναι να προχωρήσει το πρόγραμμα. Εάν δεν έχετε χρήματα, με όσα έχετε, εν πάση περιπτώσει, πρέπει να έχετε ένα σχέδιο. Η άποψή μου είναι ότι δεν έχετε κανένα σχέδιο και ότι απλώς κάνετε αποσπασματικά πράγματα. Αυτό δεν είναι θετικό, όχι γιατί το λέει η Ευρωπαϊκή Ένωση, αλλά γιατί κάθε φορά που κάνουμε κάτι πρέπει να έχει ένα αποτέλεσμα, ένα όφελος σε σχέση με την κοινωνία. Και εδώ δεν έχουμε όφελος αλλά οπισθοδρόμηση. Πάμε προς τα πίσω.
      Συνεπώς, εάν δεν δουλεύουν καλά οι δομές, τότε έχουμε χρέος να τις κάνουμε να δουλέψουν καλά. Εάν κάνουν παρανομίες, επίσης πρέπει να ελεγχθούν. Αυτή είναι η δουλειά σας. Είναι δουλειά του Υπουργείου και των ελεγκτών σας για την εφαρμογή του νόμου. Όμως, δεν μπορούμε να δημιουργούμε αποθήκες ψυχών, να παρατάμε τους ανθρώπους κάπου και απλώς να βλέπουν τηλεόραση. Αυτό δεν είναι σωστό.
      Δεύτερον, δεν είναι σωστό να υπάρχουν εργαζόμενοι, οι οποίοι δεν πληρώνονται.
      Τρίτον, δεν είναι σωστό οι συναλλασσόμενοι της αγοράς με τις συγκεκριμένες δομές να απειλούν, όπως γίνεται στα νοσοκομεία, ότι δεν θα συνεχίσουν τις προμήθειες. 
      Αυτά, λοιπόν, πρέπει να γίνουν. Αυτό που θέλω από εσάς και νομίζω ότι το ζητά όλος ο κόσμος που ασχολείται με αυτά τα ζητήματα, αλλά και η κοινωνία ολόκληρη, είναι να μας πείτε ποιο είναι το σχέδιό σας για την ολοκλήρωση αυτού του εγχειρήματος που λέγεται «ΨΥΧΑΡΓΩΣ».
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε Χρυσοχοΐδη.
      Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος για δύο λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Χρυσοχοΐδη, επειδή πρόσφατα αναλάβατε αυτόν τον τομέα, θα σας προσκαλούσα να έρθετε και στα συνέδρια της ψυχικής υγείας και να  συζητήσετε με τους εργαζόμενους στο χώρο αυτόν, καθώς βλέπετε εντελώς επιφανειακά το πρόβλημα και όχι στο βάθος που χρειάζεται. 
      Θέλω να είμαι σαφής. Για πρώτη φορά στο χώρο αυτόν υπάρχει ένας προγραμματισμός για το τι μέλλει γενέσθαι. Στην τελευταία συνάντηση που είχαμε -γιατί ήταν στο Υπουργείο μας οι εργαζόμενοι που είναι πέντε μήνες απλήρωτοι από τις λεγόμενες εταιρείες μη κερδοσκοπικού χαρακτήρα, οι οποίες έχουν αναλάβει αυτόν το χώρο- βγάλαμε άλλα 10.000.000, για να καλύψουμε τα ελλείμματα του 2006 και του 2007, καθώς και το μικρό έλλειμμα του 2005, χάρη στην καλή χρηματοδότηση και ευχαριστώ τον παριστάμενο Υπουργό Οικονομικών, τον κ. Λέγκα, αλλά και για τη γενναία αύξηση του προϋπολογισμού, όπως σας είπα, στον κωδικό 2544 από 23.000.000 σε 38.000.000, ώστε να μην υπάρχει πλέον πρόβλημα χρηματοδότησης. 
      Όμως, δεν είναι μόνο αυτό. Προχωρήσαμε και στη θεσμοθέτηση τέλους κοινωνικής και ανθρωπιστικής αντίληψης ποσοστού 2% στο νόμο περί προμηθειών του Υπουργείου μας και πιστεύουμε ότι θα εξοικονομήσουμε άλλα 40.000.000 από τις προμήθειες για την κάλυψη των αναγκών που υπάρχουν στο χώρο των λεγόμενων εταιρειών μη κερδοσκοπικού χαρακτήρα. 
      Επίσης, πρέπει να δώσετε μεγάλη βαρύτητα στο γεγονός ότι προχωράμε στην άδεια λειτουργίας πλέον, ώστε να μπορούν να κάνουν και συμβάσεις με τα ασφαλιστικά ταμεία, για να καλύψουν ένα μέρος των μεγάλων ελλειμμάτων τους. 
      Δεν είναι, όμως, μόνο αυτό. Προχωράμε σε συστηματικούς ελέγχους και αυτό πρέπει να σας ενδιαφέρει για τα χρήματα, τα οποία δίνει ο κρατικός προϋπολογισμός, χρήματα που είναι του ελληνικού λαού ο οποίος πιστεύει στην ψυχιατρική μεταρρύθμιση και το γνωρίζει ο ψυχιατρικός κόσμος της χώρας. 
      Σας λέω και πάλι ότι θέλω να δείτε την έκθεση που Παγκόσμιου Οργανισμού Υγείας για το τι κάνει η χώρα μας, γιατί συνεχίζουμε την ψυχιατρική μεταρρύθμιση, την οποία πρώτος ξεκίνησε ο κ. Στεφανής και πιστεύουμε σε αυτήν. 
      Θέλω, όμως, να δείτε πού πηγαίνουν αυτά τα χρήματα, εάν πηγαίνουν στους εργαζόμενους ή εάν πηγαίνουν κατευθείαν στους ασθενείς. Αυτούς τους μηχανισμούς ελέγχου για πρώτη φορά με ένα εθνικό πρόγραμμα, με μία εθνική στρατηγική, πλέον επιβάλλουμε και θα γίνει ουσιαστικός έλεγχος. Οι εργαζόμενοι δεν έχουν σε τίποτα να φοβηθούν, γιατί η Κυβέρνηση για πρώτη φορά σκύβει πραγματικά στα προβλήματά τους, βλέποντας τη βιωσιμότητα αυτών των δομών και όχι απλώς το σήμερα και το πώς θα καλύψουμε, το πώς θα σκεπάσουμε τα προβλήματα τα οποία έχει αυτός ο χώρος. 
      Βάζουμε το μαχαίρι βαθιά στο κόκαλο, για να δούμε τι συμβαίνει σε αυτόν το χώρο. Βλέπουμε τις συμβάσεις που έχουν γίνει μία προς μία και θέλουμε να ξέρουμε πού πηγαίνει και το τελευταίο ευρώ. Βρίσκονται οι ελεγκτικοί μηχανισμοί και με ένα νέο έλεγχο τον οποίο κάνουμε και με ένα νέο θεσμοθετικό πλαίσιο, που θα βάλουμε στο επόμενο νομοσχέδιο το οποίο θα καταθέσουμε, να είστε βέβαιοι ότι η ψυχιατρική μεταρρύθμιση θα συνεχιστεί και ότι δεν κάνουμε πισωγυρίσματα σε αυτόν τον τομέα. Σε αυτό το θέμα θα ήθελα όλος ο πολιτικός κόσμος της χώρας να είναι ενωμένος σαν γροθιά, γιατί εδώ δεν μπορεί να γίνεται μικροκομματική εκμετάλλευση. Η ψυχική υγεία δεν προσφέρεται για μικροκομματική εκμετάλλευση και για εύκολες αντιπολιτευτικές κορώνες. 
      Σας ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ, κύριε  Υφυπουργέ.
      Επόμενη είναι η δεύτερη με αριθμό 227/19-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Ιωάννη Ζιώγα προς τους Υπουργούς Οικονομίας και Οικονομικών και Ανάπτυξης, σχετικά με τη λειτουργία του εργοστασίου Φωσφορικών Λιπασμάτων Καβάλας κ.λπ..
      Η επίκαιρη ερώτηση του κυρίου συναδέλφου έχει ως εξής:
      «Παρά τις προεκλογικές διαβεβαιώσεις της Κυβέρνησης ότι θα εξασφάλιζε τη συνεχή λειτουργία του εργοστασίου Φωσφορικών Λιπασμάτων Καβάλας με την αύξηση του μετοχικού κεφαλαίου και τη μετοχοποίηση των οφειλών προς τη Δ.ΕΠ.Α., οι εργαζόμενοι είναι ανήσυχοι για το μέλλον της βιομηχανίας και της δουλειάς τους, μιας βιομηχανίας βιώσιμης και κερδοφόρας. Γι΄ αυτήν τη λύση είχαμε εκφράσει την αντίθεσή μας. 
      Μετεκλογικά αναδεικνύεται ότι η Κυβέρνηση εμπαίζει τους εκατοντάδες εργαζόμενους, τους μικροεπαγγελματίες, το λαό της Καβάλας, γιατί μεγαλοεπιχειρηματίες, τραπεζίτες, μεγαλέμποροι, εισαγωγείς λιπασμάτων ενδιαφέρονται για την αύξηση των κερδών τους σε βάρος των εργαζομένων, επαγγελματιών, αγροτών, συνολικά της ανάπτυξης της περιοχής. Τα μεγαλοσυμφέροντα αυτά έχουν βάλει στο «μάτι» τις εγκαταστάσεις και την περιοχή του εργοστασίου (λιμάνι κ.ά.) για να προωθήσουν τα επιχειρηματικά τους σχέδια, σχέδια που ίσως δεν συνδέονται με τη συνέχιση λειτουργίας του εργοστασίου παραγωγής λιπασμάτων.
      Ερωτώνται οι κύριοι Υπουργοί: αν θα παρέμβει άμεσα η Κυβέρνηση, ώστε να αποτραπεί το κλείσιμο του εργοστασίου και να αναλάβει με κρατική ευθύνη τη λειτουργία του, την παραγωγή, διακίνηση και διάθεση φθηνών και καλής ποιότητας λιπασμάτων προς όφελος των αγροτών, των εργαζομένων, της περιοχής».
      Στην επίκαιρη ερώτηση του κ. Ζιώγα θα απαντήσει ο Υφυπουργός Ανάπτυξης κ. Καλαφάτης, ο οποίος έχει και το λόγο.
    ΣΤΑΥΡΟΣ ΚΑΛΑΦΑΤΗΣ (Υφυπουργός  Ανάπτυξης): Κυρίες και κύριοι συνάδελφοι, η εταιρεία από τον Ιανουάριο του 2006 έχει ξεκινήσει διαδικασία αναδιάρθρωσης και εξυγίανσης. Στόχος και επιθυμία της Κυβέρνησης, των μετόχων και της εταιρείας της ίδιας είναι να συνεχισθεί βεβαίως η λειτουργία της βιομηχανίας, να υλοποιηθεί πλήρως το νέο επιχειρησιακό της σχέδιο και να διασφαλισθούν με κάθε σαφήνεια τα δικαιώματα των εργαζομένων.
    Παρά το μεγάλο κόστος αδράνειας και τις μεγάλες οικονομικές επιβαρύνσεις που έχει η εταιρεία, είναι πρόθεση όλων η πλήρης λειτουργία του εργοστασίου, χωρίς τη μείωση του παραγωγικού δυναμικού και χωρίς βεβαίως τη μείωση των θέσεων εργασίας. Προς αυτήν την κατεύθυνση δουλεύουμε όλοι.
    Θα πρέπει να επισημάνουμε ότι στη χώρα μας λειτουργούμε, επιχειρούμε και εργαζόμαστε σε μια ελεύθερη οικονομία. Στη διαδικασία αυτή της ελεύθερης οικονομίας το κράτος έχει ως ρόλο να είναι εγγυητής της εύρυθμης και μέσα στα πλαίσια της έννομης τάξης λειτουργίας της αγοράς και βεβαίως να προστατεύει το δημόσιο συμφέρον και κυρίως να διασφαλίζει τα δικαιώματα των εργαζομένων.
    Το κράτος, όμως, δεν είναι και δεν πρέπει να είναι επιχειρηματίας. Να σας θυμίσω ότι και αυτό το πρότυπο είναι το πρότυπο που έχει επιλέξει ο ελληνικός λαός. Ειδικότερα για την περίπτωση της Βιομηχανίας Φωσφορικών Λιπασμάτων να θυμίσω ότι είναι μια ιδιωτική εταιρεία. Το κράτος πήρε πρωτοβουλίες, συντόνισε τα εμπλεκόμενα μέρη, τους πιστωτές, τους μετόχους και τις τράπεζες και κατέληξαν σε μια συμφωνία το προηγούμενο καλοκαίρι, συμφωνία που αφορούσε στη ρύθμιση των χρεών και τη βιωσιμότητα της εταιρείας. Στο πλαίσιο αυτής της συμφωνίας θα κεφαλαιοποιηθεί το 50% των απαιτήσεων των Δ.ΕΠ.Α. και ΕΛ.ΠΕ. προς την εταιρεία, ενώ  το ελληνικό δημόσιο παρέχει εγγυήσεις ύψους 22.000.000 ευρώ προς τις τράπεζες για χορήγηση κεφαλαίου κίνησης. Η συμφωνία αυτή θεωρώ ότι μας φέρνει ένα βήμα πιο κοντά στην οριστική λύση ενός ακανθώδους θέματος, του οποίου οι ρίζες είναι πολύ βαθιά μέσα στο χρόνο και μας φέρνει πιο κοντά και στη βιωσιμότητα της εταιρείας. 
    Αντιλαμβανόμαστε πλήρως και συμμεριζόμαστε τις ανησυχίες των εργαζομένων.
      Αποδεικνύουμε όμως με συγκεκριμένη πρακτική ότι το κράτος ακόμη και σε ένα πλαίσιο ελεύθερης οικονομίας μπορεί, μέσα στα πλαίσια που του επιτρέπουν οι κανόνες της αγοράς, να διαδραματίζει έναν ουσιαστικό κοινωνικό ρόλο.
      Ευχαριστώ. 
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ.
      Το λόγο έχει ο Βουλευτής του Κομμουνιστικού Κόμματος Ελλάδας κ. Ιωάννης Ζιώγας. 
      ΙΩΑΝΝΗΣ ΖΙΩΓΑΣ: Κύριε Υπουργέ, αναφερθήκατε από τον Ιανουάριο για τη δέσμευση και την προσπάθεια της Κυβέρνησης. Να σας θυμίσω ότι ως Κομμουνιστικό Κόμμα είχαμε κάνει δύο επίκαιρες ερωτήσεις πριν από έξι μήνες και είχαμε αναφερθεί στο φλέγον αυτό ζήτημα και σεις είχατε δεσμευθεί το διάστημα εκείνο ότι στις επόμενες μέρες θα είχατε δώσει λύση για τη συνέχιση της ομαλής λειτουργίας του εργοστασίου με τη στήριξη της Δ.ΕΠ.Α. όπως αναφέρατε.
      Όμως, κύριε Υπουργέ, στους νόμους της ελεύθερης αγοράς που εσείς υπερασπίζεστε πρωτεύον είναι το επιχειρηματικό κέρδος. Για μας όμως που δεν ασπαζόμαστε την άποψή σας, γιατί παλεύουμε αυτήν την άποψη και αυτήν την πολιτική, πρωτεύον είναι το δικαίωμα των εργαζομένων για τη δουλειά, κυρίως για τη ζωή. 
      Όπως είχαμε προβλέψει εσείς κερδίσατε ως Κυβέρνηση τέσσερις πολύτιμους για σας μήνες προεκλογικούς και έτσι πέρασε το τετράμηνο και είμαστε στον ίδιο παρανομαστή. Εσείς είστε υπεύθυνοι ως Κυβέρνηση για το αδιέξοδο που έχουμε φθάσει στο εργοστάσιο αυτό που είναι το τελευταίο το οποίο παράγει το απαραίτητο για την αγροτική μας παραγωγή και κτηνοτροφία μας προϊόν, γιατί τα υπόλοιπα τρία το τελευταίο διάστημα, τα τελευταία χρόνια έχουν κλείσει λόγω της πολιτικής σας, της δικής σας Κυβέρνησης, αλλά και του ΠΑ.ΣΟ.Κ. τα τελευταία αυτά χρόνια. 
      Θέλω να ενημερώσω ότι με τον αγώνα τους και την προσπάθειά τους οι εργαζόμενοι κατάφεραν το τελευταίο αυτό τετράμηνο να καταστήσουν κερδοφόρα την επιχείρηση. Γιατί λοιπόν δεν κάνετε το αυτονόητο να στηρίξετε αποτελεσματικά την παραγωγή; Οι χίλιοι εργαζόμενοι μαζί με το λαό της Καβάλας ανησυχούν γιατί πληροφορούνται ότι αντί για λύση, εμπλέκεται ο κ. Λάτσης μέσω των ΕΛ.ΠΕ. και της Δ.ΕΠ.Α. και στρώνει το χαλί σε άραβες μεγιστάνες που στόχο έχουν το λιμάνι. 
      Με τη δική μας στήριξη, με όλες τις δυνάμεις που διαθέτουμε στην περιοχή και όχι μόνο, κύριε Υπουργέ, εμείς θα στηρίξουμε την πάλη που κάνουν οι εργαζόμενοι για να μην αλλάξει το προϊόν, η παραγωγή του εργοστασίου και να μην περάσει το πρόγραμμα εθελούσιας εξόδου, ώστε να χαθούν πολύτιμες, μόνιμες σταθερές θέσεις εργασίας στην περιοχή. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ κύριε Ζιώγα. 
      Το λόγο έχει ο κύριος Υφυπουργός.
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, κατ’ αρχας δεν πιστεύω ότι μπορεί κάποιος σε αυτήν την Αίθουσα, ένας πολιτικός σχηματισμός, ένα πολιτικό κόμμα να διατείνεται ότι διαθέτει την αποκλειστικότητα όσον αφορά το ενδιαφέρον που επιδεικνύεται για τη διασφάλιση των δικαιωμάτων των εργαζομένων.
      Η Κυβέρνηση προσπαθεί μέσα στα πλαίσια αυτά και να διασφαλίσει τα συμφέροντα των εργαζομένων και να προωθήσει τη βιωσιμότητα της εταιρείας. Είναι επιθυμία όλων η συνέχιση της λειτουργίας της εταιρείας και η διασφάλιση των θέσεων εργασίας. Πιο σαφής νομίζω δεν μπορεί να είμαι.
      Απλώς πιστεύω ότι θα πρέπει να αφήσουμε στην άκρη τον κίνδυνο, να μην πέσουμε στην παγίδα, να «εκμεταλλευθούμε», πολιτικά την κατάσταση. Τα δικαιώματα των εργαζομένων είναι πολύ ιερά για να αποτελέσουν αντικείμενο οποιασδήποτε –σε εισαγωγικά ή χωρίς εισαγωγικά- πολιτικής εκμετάλλευσης. 
      Σας διαβεβαιώ ότι οι εργαζόμενοι γνωρίζουν και μάλιστα από πρώτο χέρι την προσπάθεια της Κυβέρνησης μέσα στα πλαίσια που σας περιέγραψα στην πρωτολογία μου και θεωρώ ότι μέσα από επαφές οι οποίες υπάρχουν μεταξύ του Υπουργείου και των εργαζομένων και μάλιστα αυτές έλαβαν χώρα και πολύ πρόσφατα αναγνωρίζουν και αντιλαμβάνονται ότι το ζήτημα προχωράει στην οριστική του λύση. Είναι ενήμεροι σε σχέση με ό,τι έχει διαμειφθεί στη συμφωνία του προηγούμενου καλοκαιριού που σας ανέφερα και αισιοδοξώ ότι και οι ίδιοι οι εργαζόμενοι έχουν διασκεδάσει κατά κάποιον τρόπο τις ανησυχίες τους, ότι σε σύντομο χρονικό διάστημα θα έχουμε τη θετική κατάληξη αυτής της υπόθεσης, η οποία αποτελεί αν θέλετε και ένα στοίχημα που έχουμε κληθεί όλοι μαζί να κερδίσουμε.
      Ευχαριστώ πολύ.
    ΠΡΟΕΔΡΕΥΟΥΣΑ (Βέρα Νικολαΐδου): Και εμείς σας ευχαριστούμε, κύριε Υφυπουργέ.
    Ο  Βουλευτής κ. Ιωάννης Μπανιάς ζητεί άδεια ολιγοήμερης απουσίας στο εξωτερικό. 
    Η Βουλή εγκρίνει; 
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΟΥΣΑ (Βέρα Νικολαΐδου): Συνεπώς, η  Βουλή ενέκρινε τη ζητηθείσα άδεια.
    Ακολουθεί η τρίτη με αριθμό 225/19.11.2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Παναγιώτη Λαφαζάνη προς τους Υπουργούς Ανάπτυξης και Οικονομίας και Οικονομικών, σχετικά με τη συνεργασία της Δ.Ε.Η. με τη γερμανική πολυεθνική «RWE» κ.λπ.. 
    Η επίκαιρη ερώτηση του κυρίου συναδέλφου έχει ως εξής:
    «Πληροφορηθήκαμε με έκπληξη από δημοσιεύματα του Τύπου ότι η Διοίκηση της Δ.Ε.Η. υπέγραψε με πλήρη μυστικότητα και κάτω από το τραπέζι μνημόνιο συνεργασίας με τη γερμανική πολυεθνική «RWE» για το κτίσιμο νέων ηλεκτροπαραγωγικών μονάδων στη χώρα μας και επενδύσεις στο εξωτερικό. 
    Με βάση αυτή τη λεόντειο συμφωνία, για την οποία υπάρχουν εγκληματικές πολιτικές ευθύνες της Κυβέρνησης, η «RWE» θα κατέχει το 51% και το management των νέων μονάδων, ενώ η Δ.Ε.Η. μόνο το 49%.
    Σύμφωνα, επίσης με δημοσιεύματα του Τύπου, οι επενδύσεις για αντικατάσταση παλαιών μονάδων θα αφορούν το «φιλέτο» του ηλεκτροπαραγωγικού δυναμικού της Δ.Ε.Η. και θα φτάνουν το 25% του δυναμικού της. 
    Επειδή με τη σκανδαλώδη και χαριστική αυτή συμφωνία, η Δ.Ε.Η. μετατρέπεται σε «βαποράκι» της «RWE», ενώ ανοίγει ο δρόμος για την πλήρη ιδιωτικοποίησή της.
    Επειδή, με τη συμφωνία αυτή που έγινε μάλιστα χωρίς διαγωνισμό, η «RWE» αποκτά επιπλέον «τζάμπα» και άνευ του παραμικρού τιμήματος το «φιλέτο» του ηλεκτροπαραγωγικού δυναμικού της χώρας.
    Επειδή με τη συμφωνία αυτή και όλα όσα έχουν προηγηθεί ο χώρος συνολικά της ενέργειας παραδίδεται στα ιδιωτικά και μάλιστα πολυεθνικά συμφέροντα, υποθηκεύοντας το μέλλον της χώρας, 
    Ερωτώνται οι κύριοι Υπουργοί:
    1. Σκοπεύουν να περιφρουρήσουν το μέλλον της Δ.Ε.Η. ως δημόσιας επιχείρησης και το μέλλον της χώρας και να μην επικυρώσουν αυτήν τη λεόντειο, σκανδαλώδη και χαριστική συμφωνία Δ.Ε.Η.-«RWE»;
    2. Σκοπεύουν να αυξήσουν τα τιμολόγια της Δ.Ε.Η., όπως επανειλημμένα έχει γραφτεί στον Τύπο;»
    Το λόγο έχει ο Υφυπουργός Ανάπτυξης κ. Καλαφάτης.
    ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κυρίες και κύριοι συνάδελφοι, δεν θα κρίνω το περιεχόμενο της επίκαιρης ερώτησης, δεν αρμόζει άλλωστε. Θα προσπαθήσω να είμαι τόσο σύντομος, περιεκτικός και σαφής, όσο τελικά χαρακτηρίζεται και απ’ αυτά τα ίδια στοιχεία η ερώτηση.
    Το Υπουργείο Ανάπτυξης μεριμνά, τόσο για την ανταγωνιστικότητα της Δ.Ε.Η. όσο και για την προστασία των καταναλωτών. Σε ό,τι αφορά, λοιπόν, το πρώτο σκέλος της ερώτησής σας, θέλω να είμαι σαφής. Δεν έχει υπογραφεί κανένα μνημόνιο συνεργασίας, μεταξύ της Δ.Ε.Η. και της εν λόγω εταιρείας. Θέλω να τονίσω ωστόσο ότι το συμφέρον της εταιρείας, των καταναλωτών αλλά και της εθνικής οικονομίας απαιτεί μια Δ.Ε.Η. όχι μονάχα βιώσιμη αλλά και ανταγωνιστική. 
    Η αγορά ενέργειας παγκοσμίως μεταβάλλεται, οι προκλήσεις συνεχώς ανανεώνονται, είναι πολύ πιο σύνθετες και βεβαίως μας φέρνουν προ των ευθυνών μας να κερδίσουμε τα σύγχρονα στοιχήματα που επιβάλλονται από τη διεθνή πραγματικότητα. Η απελευθέρωση από την άλλη πλευρά των αγορών ενέργειας αποτελεί και ευρωπαϊκή πολιτική. Στο νέο, λοιπόν, αυτό περιβάλλον που διαμορφώνεται, η Δ.Ε.Η., δεν μπορεί να μένει πίσω. Οφείλει να προωθεί νέες επενδύσεις, νέες τεχνολογίες και να εκσυγχρονίζεται διαρκώς.
     Σε ό,τι αφορά τα τιμολόγια της Δ.Ε.Η., οι όποιες ανατιμήσεις προταθούν από την εταιρεία στη Ρ.Α.Ε., θα εξεταστούν ενδελεχώς από το Υπουργείο Ανάπτυξης με γνώμονα το λειτουργικό κόστος της εταιρείας και τη μικρότερη δυνατή επιβάρυνση των καταναλωτών. Και σας διαβεβαιώνω ότι στη διαδικασία αυτή θα τηρηθούν όλοι οι κανόνες και όλες οι νομικές και οι νόμιμες δεσμεύσεις που απορρέουν από το νόμο.
    Ευχαριστώ πολύ.
    ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ, κύριε Υπουργέ.
    Το λόγο έχει ο συνάδελφος κ. Λαφαζάνης.
    ΠΑΝΑΓΙΩΤΗΣ ΛΑΦΑΖΑΝΗΣ: Λυπάμαι πάρα πολύ για την απάντηση του κυρίου Υφυπουργού, ιδιαίτερα στο θέμα των τιμολογίων της Δ.Ε.Η.. 
    Κύριε Υφυπουργέ, ξέρετε πολύ καλά ότι σήμερα είναι ανάστατη όλη η χώρα. Δεν είναι δυνατόν να προτείνει η διοίκηση της Δ.Ε.Η. αυξήσεις στα τιμολόγια μεσοσταθμικά 21% και στα οικιακά τιμολόγια, από 10% έως 30%.
      Και μη μου πείτε ότι αυτά τα κάνει η διοίκηση της Δ.Ε.Η. ερήμην της Κυβέρνησης. Ας μην κρυβόμαστε πίσω από το δάχτυλό μας. Εσείς βρισκόσαστε πίσω από τις προτάσεις της Δ.Ε.Η.. Και ίσως να το κάνετε δηλαδή σαν το Χότζα. Βγαίνει η Δ.Ε.Η. λαγός, προτείνει αυξήσεις μεσοσταθμικές 21%, θα τις κατεβάσετε εσείς μετά λίγο και θα πείτε τι ωραία και καλά! Και όμως αυτήν τη στιγμή με αυτές τις προτάσεις πάτε να λεηλατήσετε τα λαϊκά νοικοκυριά, τα οποία δεν αντέχουν άλλο από το κύμα ακρίβειας. Και αναφορικά με αυτές τις αυξήσεις που προτείνονται από τη Δ.Ε.Η., αντί να έλθετε εσείς εδώ και να δεσμευθείτε ότι δεν πρόκειται να προχωρήσετε σε τέτοιου είδους αυξήσεις και να μας πείτε αν θα αυξηθούν, πότε θα αυξηθούν και πόσο, ερχόσαστε εδώ και λέτε θα το εξετάσουμε! 
      Πάνω στη βάση αυτών των προτάσεων τι να εξετάσετε. Αυτές οι προτάσεις είναι απαράδεκτες και έπρεπε να διώξετε αυτήν τη στιγμή αμέσως τον κ. Αθανασόπουλο ως «τρομοκράτη» απέναντι στον ελληνικό λαό, διότι μόνο τρομοκρατία αποτελούν τέτοιες αυξήσεις. 
      Από κει και πέρα διαλύετε τη Δ.Ε.Η., κύριοι της Κυβέρνησης. Πήρατε ένα γίγαντα. Άρχισε την περιθωριοποίησή του η κυβέρνηση του ΠΑ.ΣΟ.Κ. και εσείς τη συνεχίζετε και πάτε να την καταστήσετε νάνο. Έξι θυγατρικές σχεδιάζετε να κάνετε, προκειμένου να την σπάσετε σε κομματάκια.
      Τι άλλο κάνετε; Αυτή τη στιγμή μου λέτε ότι δεν υπάρχει συμφωνία. Υπάρχουν διαπραγματεύσεις με την «RWE»; Τι είδους διαπραγματεύσεις είναι; Τι λέγεται πίσω από την κουρτίνα; Ο Τύπος αυτά που γράφει, από το μυαλό του τα γράφει; Τα γράφει γιατί θέλετε να συνδέσετε τη Δ.Ε.Η. με πολυεθνικές εταιρείες. Πρόκειται αυτόν το γίγαντα να τον μετατρέψετε σε νάνο και δορυφόρο.
      Αυτή τη στιγμή πρέπει να αναλάβετε δεσμεύσεις. Δεν μπορεί να συνεχιστεί αυτή η κατάσταση, να αποκλείεται η Δ.Ε.Η. από τους διαγωνισμούς, να θέλετε να την διασπάσετε, να μην έχετε πρόγραμμα για πραγματικά νέες μονάδες όχι αντικατάσταση των παλιών- και να επιχειρείτε, εφόσον θα υπάρξει τέτοιο πρόγραμμα, να δορυφοροποιηθεί η Δ.Ε.Η. πίσω από μια πολυεθνική εταιρεία, όπως κάνατε και με την αμερικάνικη «CONTOUR» για τις επενδύσεις στα Βαλκάνια, ατυχώς βέβαια για τη Δ.Ε.Η. γιατί δεν έχει καταφέρει τίποτα με το 50%. 
      Αυτή τη στιγμή χρειαζόμαστε μια δημόσια Δ.Ε.Η., όχι στο όνομα της απελευθέρωσης, της εξυπηρέτησης ιδιωτικών συμφερόντων, της οριακής τιμής του συστήματος να επιδοτεί η Δ.Ε.Η. τους ιδιώτες. Χρειαζόμαστε μια δημόσια Δ.Ε.Η. η οποία θα λειτουργεί με κοινωνικά κριτήρια και όχι σε όφελος των μετόχων της και τη λογική της κερδοσκοπίας. Μια τέτοια Δ.Ε.Η. στήριξε την Ελλάδα μεταπολεμικά. Τώρα χρειάζεται ακόμα περισσότερο μια τέτοια Δ.Ε.Η. για να δώσει μια νέα πνοή στην ενεργειακή βάση της χώρας μας, αντί να την παραδίδετε στα πολυεθνικά συμφέροντα πράγμα που κάνουν μόνο «μπανανίες» και όχι χώρες οι οποίες έχουν υπόσταση και θέλουν να έχουν και μέλλον. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο Υφυπουργός Ανάπτυξης κ. Καλαφάτης. 
      ΣΤΑΥΡΟΣ ΚΑΛΑΦΑΤΗΣ (Υφυπουργός Ανάπτυξης): Κύριε συνάδελφε, κατ΄αρχάς δεν αποδέχομαι και αντιπαρέρχομαι χαρακτηρισμούς που ακούστηκαν για λαγούς και τρομοκράτες σε αυτήν την Αίθουσα. Αλλά αυτό δεν είναι το ζητούμενο όσον αφορά το περιεχόμενο της απάντησης που σας έχω δώσει. 
      Καταθέσατε μια επίκαιρη ερώτηση και βασιστήκατε σε κάποια στοιχεία και αποδεχθήκατε μια παραδοχή η οποία δεν υφίσταται. Σας απαντώ, λοιπόν, στην ερώτησή σας και επαναλαμβάνω ότι δεν έχει υπογραφεί μνημόνιο συνεργασίας μεταξύ των δύο εταιρειών. Πιο σαφής δεν μπορώ να γίνω.
      Όσον αφορά το δεύτερο, δεν μπορώ παρά να επαναλάβω τη θέση την οποία σας είπα και στην πρωτολογία. Εισήγηση, γνωμοδότηση, απόφαση. Αυτή είναι η διαδικασία. Δεν μπορώ να σας πω τίποτα παραπάνω παρά το ότι οι όποιες ανατιμήσεις, επαναλαμβάνω, προταθούν από την εταιρεία στη Ρ.Α.Ε., θα εξεταστούν ενδελεχώς και θα υπάρξει απόφαση από το Υπουργείο Ανάπτυξης. Πιο σαφής νομίζω δεν μπορούσα να γίνω. 
      Ευχαριστώ.
      ΠΡΟΕΔΡΕΥΟΥΣΑ (Βέρα Νικολαΐδου): Επόμενη είναι η τέταρτη με αριθμό 215/19-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Εσωτερικών, σχετικά με τη φύλαξη ιδιωτών επιχειρηματιών και δημοσιογράφων από αστυνομικούς κ.λπ..
      Το κείμενο της επίκαιρης ερώτησης έχει ως εξής:
      «Ένα άτολμο πόνημα, που δεν μπαίνει στην ουσία του θέματος αλλά προσπαθεί με ανώδυνο τρόπο να ικανοποιήσει όλες τις πλευρές, αποτελεί, όπως πληροφορούμεθα από δημοσιεύματα, το πόρισμα της επιτροπής, η οποία συστάθηκε το Σεπτέμβριο του 2005, προκειμένου να εξετάσει το θέμα της χορήγησης αστυνομικής συνοδείας σε τρίτους και να θέσει αντικειμενικά κριτήρια προκειμένου να καταστεί εφικτός ο περιορισμός των αστυνομικών δυνάμεων που διατίθενται για το σκοπό αυτόν. 
      Σύμφωνα με την επίσημη καταγραφή που έγινε από την επιτροπή, ο αριθμός των αστυνομικών που απασχολούνται ως συνοδοί και για τη φύλαξη στόχων ανέρχεται σε δύο χιλιάδες οκτακόσιους σαράντα δύο, ενώ για τους σκοπούς αυτούς διατίθενται εκατόν εβδομήντα ένα αυτοκίνητα και εκατόν δεκατρείς μοτοσυκλέτες της ΕΛ.ΑΣ..
      Σήμερα σε εκδότες-δημοσιογράφους-επιχειρηματίες διατίθενται σαρανταοκτώ αστυνομικοί και εκατόν πενήντα ένα σε διάφορα πρόσωπα (επιχειρηματίες, διοικητές τραπεζικών ιδρυμάτων). Την ίδια ώρα επτακόσιοι επτά αστυνομικοί διατίθενται για την προστασία διπλωματικών αποστολών, ενώ οι εκλεγμένοι Βουλευτές δικαιούνται μόνο έναν αστυνομικό για τη φύλαξή τους. 
      Ταυτόχρονα, όμως, η ανασφάλεια των πολιτών και η εγκληματικότητα ανεβαίνουν στα ύψη.
      Ερωτάται ο κύριος Υπουργός:
      1. Ποια είναι η λίστα των ιδιωτών, επιχειρηματιών και δημοσιογράφων τη φύλαξη των οποίων έχει αναλάβει η ΕΛ.ΑΣ.;
      2. Με ποιους τρόπους σκοπεύει να καλύψει τα «κενά» που δημιουργούνται στο Σώμα της Αστυνομίας;».
      Ο κ. Χηνοφώτης, Υφυπουργός Εσωτερικών, έχει το λόγο. 
      ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Ευχαριστώ, κυρία Πρόεδρε.
      Κύριοι συνάδελφοι, αναφορικά με το άτολμο πόνημα, τα πονήματα μπορεί να είναι άτολμα, αλλά θα χαρακτηριστούν άτολμα ή μη, όταν θα έλθει η βούλα της πολιτικής ηγεσίας. Και οι πολιτικές ηγεσίες πρέπει να είναι τέτοιες, έστω και αν καταστούν αντιπαθείς, ώστε αυτά τα πονήματα να μην είναι άτολμα. 
      Μία προκαταρκτική τοποθέτηση δική μου είναι ότι όλες οι προηγούμενες πολιτικές ηγεσίες του Υπουργείου διαχρονικά είχαν σαν αντικειμενικό σκοπό, σαν κύρια επιδίωξη να αυξήσουν το προσωπικό και τα μέσα τα οποία διατίθενται για την αστυνόμευση εν τη ευρεία εννοία. Συνεχίζουμε στο ίδιο μήκος κύματος, αλλά με προσπάθεια η οποία να μπορέσει να εξοικονομήσει περισσότερο προσωπικό. 
      Και αναφέρομαι εν πρώτοις στο προσωπικό το οποίο διατίθεται για τη φύλαξη προσώπων και πραγμάτων, η οποία απορρέει από την αποστολή της Ελληνικής Αστυνομίας. Το θεσμικό πλαίσιο επ’ αυτών ποιο είναι; Τα δύο προεδρικά διατάγματα, το π.δ. 141/1991 καθώς επίσης και το π.δ. 309/2001, το οποίο  έρχεται και τροποποιεί ορισμένες από  τις διατάξεις που αναφέρεται στα πρόσωπα, πράγματα και τον τρόπο που αυτά φρουρούνται. Και όταν αναφέρομαι στη φρούρηση, αναφέρομαι στις δύο διαστάσεις που εμπεριέχονται στο θέμα της φρούρησης: στη συνοδευτική και προσωπική ασφάλεια, καθώς επίσης και στην επιτήρηση και φύλαξη εγκαταστάσεων κτηρίων κ.λπ..
      Όντως, από τον Οκτώβριο έχει αρχίσει μια μελέτη η οποία υπεβλήθη, αλλά δεν έχει εγκριθεί και δεν πρόκειται να εγκριθεί με τις παραμέτρους τις οποίες εμπεριέχει και τις προτάσεις που κάνει. Ως εκ τούτου, σε πολύ σύντομο χρονικό διάστημα η μελέτη αυτή θα αναθεωρηθεί, παράλληλα όμως θα προχωρήσουμε στην τροποποίηση του π.δ. 309,  που είναι συνυφασμένο με το π.δ. 141, όπως προείπα, προκειμένου να καθορίζονται επ’ ακριβώς πλέον το ποιοι και πώς θα φυλάττονται. Η απόφαση για τη φύλαξη εναπόκειται στον Αρχηγό της Ελληνικής Αστυνομίας και όχι στη Γενική Διεύθυνση Ασφάλειας επισήμων προσώπων, όπως παρατίθεται μέσα στην ερώτηση, με αντικειμενικό σκοπό οι εξοικονομούμενοι αστυνομικοί να διατεθούν σε μάχιμες υπηρεσίες. 
      Επαναλαμβάνω κλείνοντας ότι το όλο θέμα έχει και άλλες δύο διαστάσεις, οι οποίες είναι ο αριθμός και η ονομαστική αίτηση για συγκεκριμένα πρόσωπα. Σας ευχαριστώ .
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ ευχαριστώ, κύριε Υφυπουργέ. 
      Το λόγο έχει ο Βουλευτής του ΛΑ.Ο.Σ. κ. Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κύριε Υπουργέ, άτολμο το χαρακτήρισαν τα δημοσιεύματα και όχι εγώ. Βέβαια, η παρουσία σας ως ναυάρχου είναι αναντίστοιχη με σημερινές δηλώσεις σας. 
      Και το λέω αυτό και λυπάμαι, διότι η ερώτηση ήταν ξεκάθαρη. Γιατί δεν τολμάτε να πείτε επιτέλους ποιοι μεγαλοεπιχειρηματίες έχουν αστυνομικούς; Γιατί φοβάστε εσείς και η Κυβέρνησή σας, κύριε Υπουργέ, να πείτε τα ονόματα; Γιατί δεν λέτε στον ελληνικό λαό ότι ο εκλεγμένος Βουλευτής έχει έναν αστυνομικό και ο επιχειρηματίας των δισεκατομμυρίων μπορεί να έχει και τρεις και τέσσερις; Και ο μεγαλοδημοσιογράφος που παίρνει 30.000 και 40.000 ευρώ έχει δύο αστυνομικούς για οδηγούς και τους κάνετε αχθοφόρους για να κουβαλούν τα ψώνια. Γιατί δεν τα λέτε αυτά τα πράγματα; Γιατί επιτέλους δεν τολμάτε να μιλήσετε; Στο ελληνικό Κοινοβούλιο είμαστε. Φοβόμαστε να πούμε τα ονόματα του κ. Κόκκαλη και του κ. Βαρδινογιάννη και οποιουδήποτε επιχειρηματία έχει αστυνομικούς; Πρέπει και εμείς να μάθουμε ποιοι είναι αυτοί οι κύριοι και αν είναι πάνω από τους Βουλευτές.
      Πηγαίνω στην περιφέρειά μου στη Β΄ Θεσσαλονίκης και μου μιλούν για εγκληματικότητα. Μου μιλούν για ανασφάλεια. Και ειρωνευόμενοι οι πολίτες μου λένε εσείς έχετε τους αστυνομικούς σας να σας φυλάνε. Και όταν τους λέω ότι έχω  έναν αστυνομικό και αυτός πολύς μου είναι κατά το Υπουργείο, λένε τότε: τι Βουλή έχουμε όταν ο Κόκκαλης, ο Βαρδινογιάννης και οι υπόλοιποι μεγαλοεπιχειρηματίες μπορούν και έχουν πολλούς αστυνομικούς. Επιτέλους, γιατί δεν λέτε τα ονόματά τους εδώ μέσα; Πρέπει να τα ανακαλύπτουν οι δημοσιογράφοι; Έγινε και ρεπορτάζ την προηγούμενη εβδομάδα. Συλλήβδην όλοι οι Βουλευτές μέσα, που έχουν τριακόσιους αστυνομικούς, όταν οι επιχειρηματίες και οι δημοσιογράφοι έχουν άλλους τόσους. Αυτή είναι η πραγματικότητα. Και η ανασφάλεια με τα μαγειρεμένα στοιχεία που βρέθηκαν πριν δυο-τρεις μέρες στα κανάλια δεν οφείλεται μόνο στο γεγονός της ανύπαρκτης σε αριθμό παρουσίας των αστυνομικών. Οφείλεται στην ανύπαρκτη βούλησή σας. Δεν αναφέρομαι προσωπικά σε σας, γιατί είστε καινούργιος Υπουργός. Το λέω ευθαρσώς ότι σας τιμώ. Κάποια στιγμή όμως -μπορεί να είστε καινούργιος Υπουργός- αλλά υπάρχει και η συνέχεια του κράτους. Δεν μπορεί μια ζωή η Νέα Δημοκρατία να αποδίδει τις ευθύνες στο ΠΑ.ΣΟ.Κ. και μια ζωή να λέει για τις προηγούμενες κυβερνήσεις. Δεν μας αφορά. Αν δεν το καταλάβετε, εσείς κυβερνάτε. Όχι το ΠΑ.ΣΟ.Κ., όχι εμείς. 
      (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Πείτε επιτέλους τα ονόματα για να μάθει ο ελληνικός λαός ότι οι Βουλευτές έχουν έναν αστυνομικό πλην των πραιτωριανών που έχουν δύο και τρεις περιέργως, αλλά κάποιοι έχουν έναν. Και οι επιχειρηματίες έχουν τρεις και τέσσερις αστυνομικούς. Αυτή είναι η ντροπή μας. Και ο πολίτης νιώθει ανασφάλεια. Καθημερινά γίνονται διαρρήξεις, κλοπές, βιασμοί. Για να είμαστε ξεκάθαροι λοιπόν, επειδή κάποιοι θα μιλήσουν για λα?κισμό πρέπει να πω ότι λαϊκισμός είναι να υπόσχεσαι προεκλογικά και μετεκλογικά με το να παρέχεις ανασφάλεια στον πολίτη. Τίποτε άλλο.
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Γεώργιος Σούρλας): Ο κύριος Υπουργός έχει το λόγο.
        ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Θέλω να υπενθυμίσω στον κύριο συνάδελφοι τα πριν από λίγο λεχθέντα από εμένα. Εγώ δεν απέδωσα καμμία ευθύνη ούτε στο ΠΑ.ΣΟ.Κ. ούτε πουθενά αλλού.
    ΚΥΡΙΑΚΟΣ ΒΕΛΟΠΟΥΛΟΣ: Οι προηγούμενες κυβερνήσεις είπα.
    ΠΑΝΑΓΙΩΤΗΣ ΧΗΝΟΦΩΤΗΣ (Υφυπουργός Εσωτερικών): Με συγχωρείτε, είναι καταγεγραμμένα αυτά που είπα. Είπα ότι όλοι οι προηγούμενοι Υπουργοί διαχρονικά είχαν ως αντικειμενικό σκοπό να μειώσουν αυτήν τη δύναμη, προκειμένου να διατεθεί στο πεδίο. Και επιτρέψτε μου να πω και να δηλώσω ότι δεν αποδέχομαι να εκλαμβάνεται κατ’ αυτόν τον τρόπο η δήλωσή μου.
    Αλλά δεν είναι αυτό το θέμα. Αυτό το οποίο μετράει δεν είναι το να πούμε εδώ τα ονόματα, διότι αντενδείκνυται για δεοντολογικούς λόγους και για λόγους ασφάλειας. Αυτό το οποίο θα μετρήσει είναι να μη διατίθενται αστυνομικοί για τη φύλαξη αυτών των κυρίων. Αυτό είναι το πρόβλημα. Εκεί πάμε. 
    Ως προς το προεδρικό διάταγμα το οποίο εμνημόνευσα προηγουμένως αξίζει να επισημανθεί ότι θεσπίζεται γνωμοδοτική επιτροπή στις έδρες των γενικών αστυνομικών διευθύνσεων, η οποία θα εισηγείται ιεραρχικά στον Αρχηγό της Ελληνικής Αστυνομίας για τα πρόσωπα και τα πράγματα, τα οποία θα πρέπει να φυλάσσονται. Καθορίζονται τα πρόσωπα στα οποία παρέχεται συνοδεία ασφαλείας καθώς και φρουρά φύλαξης των κατοικιών τους. Επίσης καθορίζεται  με σαφήνεια το πλαίσιο φρούρησης των κτηρίων στέγασης Υπουργείων,  κομμάτων, οργανισμών κ.λπ. και το πώς θα διατίθεται το αναγκαίο προσωπικό. Προσδιορίζεται κατ’ ανώτατο όριο ο αριθμός των διατιθεμένων κατά περίπτωση αστυνομικών και συνοδευτικών οχημάτων. Θεσπίζονται κανόνες που ρυθμίζουν τη συνοδευτική ασφάλεια των προσώπων και ιδίως τα ιδιαίτερα καθήκοντα του προσωπικού της συνοδείας και το χρονικό διάστημα διάθεσης του αστυνομικού προσωπικού στα συγκεκριμένα καθήκοντα, ώστε πλέον να αποκλειστεί η περίπτωση να είναι κάποιος επί αρκετό και επί υπερβολικό διάστημα συνεχώς διατιθέμενος, πράγμα που τον αποστερεί από την αστυνομική του ιδιότητα και τα συναφή περί εκπαιδεύσεως, επιμορφώσεως  κ.λπ.. 
      Επιπρόσθετα, ρυθμίζονται θέματα εκπαιδεύσεως του διατεθειμένου προσωπικού με ένα συγκεκριμένο πρόγραμμα και συγκεκριμένο χρονοδιάγραμμα ως προς την εκπαίδευσή τους, ώστε να μπορούν να παρέχουν καλύτερη ασφάλεια. 
      Συγκρατήστε αυτό που είπα στην αρχή, ότι ναι μεν μπορεί να δημιουργήσει μια αντιπάθεια η αποστέρηση αυτών των ανθρώπων, αλλά τουλάχιστον για το αντικείμενο στο οποίο αναφερθήκατε, θα γίνει. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
      Έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος αιώνας – 21ος αι.» και «Πρωθυπουργοί και Πρόεδροι της Βουλής της Μεταπολίτευσης» είκοσι τρεις μαθητές και μαθήτριες και ένας συνοδός δάσκαλος από το 2ο Εξαθέσιο Δημοτικό Σχολείο Μαρασλείου Διδασκαλείου.
       Η Βουλή τους καλωσορίζει και τους εύχεται καλές σπουδές. 
      (Χειροκροτήματα απ΄όλες τις πτέρυγες της Βουλής)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Αύξηση συντάξεων του Δημοσίου από το έτος 2007 και άλλες διατάξεις».
      Το νομοσχέδιο, όπως γνωρίζετε, ψηφίστηκε επί της αρχής στη χθεσινή συνεδρίαση, δηλαδή στη συνεδρίαση της Τετάρτης 21ης Νοεμβρίου 2007. Στη σημερινή συνεδρίαση θα συζητηθούν τα άρθρα, καθώς και οι τροπολογίες του νομοσχεδίου σε μια ενότητα, όπως αποφάσισε χθες ομόφωνα η Βουλή. 
      ΙΩΑΝΝΗΣ ΜΑΓΚΡΙΩΤΗΣ: Όχι ομόφωνα, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Όχι, αποφασίστηκε ομόφωνα. 
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε...
      ΠΡΟΕΔΡΕΥΩΝ (Γεώργιος Σούρλας): Αποφασίστηκε χθες ομόφωνα και δεν μπορεί να τεθεί θέμα σήμερα, ωστόσο...
      ΙΩΑΝΝΗΣ ΜΑΓΚΡΙΩΤΗΣ: Θα ήθελα το λόγο, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Θέλετε το λόγο, κύριε Μαγκριώτη; Έχετε Κοινοβουλευτικό Εκπρόσωπο: τον κ. Πάγκαλο. 
      ΙΩΑΝΝΗΣ ΜΑΓΚΡΙΩΤΗΣ: Δεν μπορώ ως εισηγητής να μιλήσω;
      ΘΕΟΔΩΡΟΣ ΠΑΓΚΑΛΟΣ: Δεν ήμουν παρών. 
      ΠΡΟΕΔΡΕΥΩΝ (Γεώργιος Σούρλας): Υπάρχει μια τάξη. Αν έχετε επί της διαδικασίας...
      ΙΩΑΝΝΗΣ ΜΑΓΚΡΙΩΤΗΣ: Αυτό αφορά εμάς, δεν αφορά εσάς. 
      ΠΡΟΕΔΡΕΥΩΝ (Γεώργιος Σούρλας): Ο κ. Πάγκαλος έχει το λόγο. 
      ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, είχαμε συμφωνήσει ότι θα γίνει η εξέταση κάθε μιας απ’ αυτές τις διατάξεις χωριστά...
      ΠΡΟΕΔΡΕΥΩΝ (Γεώργιος Σούρλας): Πώς είπατε; 
      ΘΕΟΔΩΡΟΣ ΠΑΓΚΑΛΟΣ: Είχαμε αποφασίσει ότι θα γίνει χωριστά η κάθε μία.
      ΠΡΟΕΔΡΕΥΩΝ (Γεώργιος Σούρλας): Όχι, ομόφωνα. 
      ΘΕΟΔΩΡΟΣ ΠΑΓΚΑΛΟΣ: Η συζήτηση θα γίνει ενιαία... 
      ΠΡΟΕΔΡΕΥΩΝ (Γεώργιος Σούρλας): Ενιαία. 
      ΘΕΟΔΩΡΟΣ ΠΑΓΚΑΛΟΣ: ...για τα άρθρα και για τις τροπολογίες χωριστά. 
      ΠΡΟΕΔΡΕΥΩΝ (Γεώργιος Σούρλας): Ως μια ενότητα. 
      ΘΕΟΔΩΡΟΣ ΠΑΓΚΑΛΟΣ: Αυτό σε τι ωφελεί...
      ΠΡΟΕΔΡΕΥΩΝ (Γεώργιος Σούρλας): Ομόφωνη απόφαση ελήφθη χθες. 
      ΘΕΟΔΩΡΟΣ ΠΑΓΚΑΛΟΣ: Εγώ δεν θυμάμαι τέτοια απόφαση.
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε...
      ΘΕΟΔΩΡΟΣ ΠΑΓΚΑΛΟΣ: Βλέπω και τα άλλα κόμματα της Αντιπολίτευσης να συμφωνούν ότι δεν υπάρχει τέτοια απόφαση. Δεν βλέπω σε τι ωφελεί την Κυβέρνηση...
      ΠΡΟΕΔΡΕΥΩΝ (Γεώργιος Σούρλας): Κοιτάξτε, κύριε Πάγκαλε...
      ΘΕΟΔΩΡΟΣ ΠΑΓΚΑΛΟΣ: Αφήστε με να τελειώσω, κύριε Πρόεδρε. 
      Δεν βλέπω σε τι ωφελεί την Κυβέρνηση...
      ΠΡΟΕΔΡΕΥΩΝ (Γεώργιος Σούρλας): Πώς δεν ωφελεί;
      ΘΕΟΔΩΡΟΣ ΠΑΓΚΑΛΟΣ: ...δεδομένου ότι η στάση των κομμάτων της Αντιπολίτευσης είναι διαφορετική για τα άρθρα και τις τροπολογίες. Βεβαίως, αντιλαμβάνεστε ότι θα υπάρχει, ούτως ή άλλως, χωριστή ψηφοφορία για κάθε άρθρο και κάθε τροπολογία. Επομένως τι νόημα έχει...
      ΠΡΟΕΔΡΕΥΩΝ (Γεώργιος Σούρλας): Το Προεδρείο έθεσε χθες το θέμα και ομόφωνα αποφασίστηκε από τους παριστάμενους Βουλευτές...
      ΘΕΟΔΩΡΟΣ ΠΑΓΚΑΛΟΣ: Εγώ δεν ενθυμούμαι...
      ΠΡΟΕΔΡΕΥΩΝ (Γεώργιος Σούρλας): Είναι καταγεγραμμένο στα Πρακτικά. 
      ΘΕΟΔΩΡΟΣ ΠΑΓΚΑΛΟΣ: Εγώ ενθυμούμαι ότι εδεχθήκαμε να γίνει μια συζήτηση...
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πάγκαλε, απουσιάζατε. Δεν είναι κακό.
      ΘΕΟΔΩΡΟΣ ΠΑΓΚΑΛΟΣ: Το ό,τι απουσιάζω, κύριε Πρόεδρε, δεν σημαίνει ότι... 
      ΠΡΟΕΔΡΕΥΩΝ (Γεώργιος Σούρλας): Μα, δεν είναι κακό που απουσιάζατε. 
      ΘΕΟΔΩΡΟΣ ΠΑΓΚΑΛΟΣ: ... δεν παρακολουθώ τη συνεδρίαση. Γιατί και εσείς ασφαλώς...
      ΠΡΟΕΔΡΕΥΩΝ (Γεώργιος Σούρλας): Θέλετε να σας δώσω τα Πρακτικά; Αμφισβητείτε δηλαδή αυτό που λέει ο Προεδρεύων; 
      ΘΕΟΔΩΡΟΣ ΠΑΓΚΑΛΟΣ: Δεν με αφήνετε να μιλήσω. Δεν ξέρετε τι αμφισβητώ...
      ΠΡΟΕΔΡΕΥΩΝ (Γεώργιος Σούρλας): Αμφισβητείτε;
      ΘΕΟΔΩΡΟΣ ΠΑΓΚΑΛΟΣ: ...γιατί δεν έχω μιλήσει. Αφήστε με να μιλήσω. 
      ΠΡΟΕΔΡΕΥΩΝ (Γεώργιος Σούρλας): Αμφισβητείτε όμως και λέτε ότι δεν γνωρίζετε τέτοια απόφαση...
      ΘΕΟΔΩΡΟΣ ΠΑΓΚΑΛΟΣ: Πώς αμφισβητώ, κύριε Πρόεδρε, αφού δεν μιλάω; 
      ΠΡΟΕΔΡΕΥΩΝ (Γεώργιος Σούρλας): ...και το Προεδρείο σας λέει ότι έχει ληφθεί. Δεν αμφισβητείτε; 
      ΘΕΟΔΩΡΟΣ ΠΑΓΚΑΛΟΣ: Πώς αμφισβητώ, κύριε Πρόεδρε, αφού δεν μιλάω; Δεν έχω μιλήσει. 
      Σας λέω, λοιπόν, πως το ότι δεν ήμουν παρών –και πράγματι δεν ήμουν παρών εκείνη τη στιγμή- δεν σημαίνει ότι δεν ξέρω τι έγινε, γιατί έχουμε όλοι τηλεοράσεις στα γραφεία και παρακολουθούμε τη συνεδρίαση. 
      ΠΡΟΕΔΡΕΥΩΝ (Γεώργιος Σούρλας): Τί ξέρετε ότι έγινε; 
      ΘΕΟΔΩΡΟΣ ΠΑΓΚΑΛΟΣ: Έγινε μια συμφωνία να συζητηθούν όλα μαζί τα άρθρα, να γίνει μια ενιαία συζήτηση, όπως και μια ενιαία συζήτηση για τις τροπολογίες, χωριστή όμως συζήτηση. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πάγκαλε. 
      ΘΕΟΔΩΡΟΣ ΠΑΓΚΑΛΟΣ: Αυτό αντελήφθην εγώ και αυτό αντελήφθησαν και όλοι οι άλλοι. 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Πάγκαλε. 
      ΘΕΟΔΩΡΟΣ ΠΑΓΚΑΛΟΣ: Προφανώς εδώ υπάρχει κάποια έλλειψη συνεννόησης, η οποία δεν οδηγεί πουθενά. Γιατί να επιμείνουμε επ’ αυτού; 
      ΠΡΟΕΔΡΕΥΩΝ (Γεώργιος Σούρλας): Κύριε Πάγκαλε, αυτό προκύπτει από τα Πρακτικά. 
      Δεν είναι κακό που απουσιάζατε. Ελήφθη, όμως, ομόφωνη απόφαση να συζητηθούν ως μια ενότητα. Πέρα απ’ αυτό, όμως, όπως πάντα το Προεδρείο θα δώσει όσο χρόνο θέλετε για να συζητηθεί και η τροπολογία. Όταν αποφασίζουμε κάτι, αγαπητοί συνάδελφοι, δεν μπορούμε να θέτουμε πάλι θέμα. Ελήφθη μια ομόφωνη απόφαση. Δεν πρέπει να σεβαστούμε την απόφαση αυτή; 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, θα ήθελα το λόγο επί της διαδικασίας.
      ΠΡΟΕΔΡΕΥΩΝ (Γεώργιος Σούρλας): Όμως ο Προεδρεύων αυτήν τη στιγμή- σας λέει ότι θα έχετε την άνεση χρόνου να μιλήσετε. Θέλετε διπλάσιο χρόνο, τριπλάσιο; Θέλετε είκοσι λεπτά; Μιλήστε, σε μια ενότητα. Δεν το καταλαβαίνω! Όταν το Προεδρείο σάς διαβεβαιώνει ότι θα έχετε όσο χρόνο θέλετε να αναφερθείτε στα άρθρα και στην τροπολογία, τι περισσότερο; Γιατί σας το λέω; Για να γίνει σεβαστή η χθεσινή απόφαση. Γιατί επιμένετε;
      ΘΕΟΔΩΡΟΣ ΠΑΓΚΑΛΟΣ: Και οι δύο –και εσείς ιδιαίτερα- έχουμε μια μακρά κοινοβουλευτική πείρα. 
      Δεν θέλουμε η τροπολογία να συζητηθεί μαζί με τα άρθρα, γιατί θα είναι άλλης ποιότητας ο διάλογος επί των τροπολογιών, από το διάλογο που θα αναπτύξουμε επί των άρθρων. 
      Γιατί, λοιπόν, η Κυβέρνηση επιθυμεί να επιδεινωθεί το κλίμα –γιατί οι τροπολογίες θα επιδεινώσουν το κλίμα- και επί των άρθρων, όπου ενδεχομένως μπορεί πολλοί από εμάς να έχουμε κοινό έδαφος, αν θέλετε, είτε σύμπλευσης με την Κυβέρνηση είτε αντιπαράθεσης, αλλά αντιπαράθεσης σε άλλο επίπεδο;
      Ξέρετε πολύ καλά ότι μία από αυτές τις τροπολογίες δημιουργεί μείζον πολιτικό θέμα. Γιατί να τα βάλουμε μαζί; Δεν βοηθάει τη Βουλή, δεν βοηθάει την Κυβέρνηση. Είναι ακόμα μια επίδειξη προσπάθειας, για να συγκαλυφθούν τα πράγματα και να επιτύχουμε λύσεις μέσα σε ένα θολό περιβάλλον. Δεν είναι καλό αυτό.
      Σας παρακαλώ να λάβετε υπ’ όψιν σας –και για το συμφέρον του Σώματος, στο σύνολο δηλαδή της Βουλής- ότι αυτή η προσπάθεια που κάνετε δεν είναι καλή! Όλα τα κόμματα της Αντιπολίτευσης επιβεβαιώνουν ότι αυτή η εντύπωση που σχηματίστηκε στο Προεδρείο –και ενδεχομένως πέρασε και στα Πρακτικά- δεν είναι η σωστή αντίληψη για τη χθεσινή μας συζήτηση. 
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, θα ήθελα το λόγο επί της διαδικασίας.
      ΠΡΟΕΔΡΕΥΩΝ (Γεώργιος Σούρλας): Για την κοινοβουλευτική τάξη θα μιλήσετε αμέσως. Θέλω να πω το εξής. Χθες που εγώ προήδρευα, είδα -ενώ ήμασταν επί της αρχής- πολλούς συναδέλφους να μιλάνε μόνο για την τροπολογία! Αυτό -τι λέτε εσείς τώρα- κοινοβουλευτικά είναι το πρέπον; 
      Όμως, ο Προεδρεύων, όπως εγώ, δεν εμπόδισα τους συναδέλφους, ενώ μιλούσαν επί της αρχής –και τα άρθρα και οι τροπολογίες ήταν για σήμερα- να μιλάνε μόνο για την τροπολογία. Μην είστε αυστηροί απέναντι στο Προεδρείο. Προσπαθεί να κάνει τη δουλειά του. 
      Αν παρά ταύτα τίθεται θέμα και θέλετε χωριστά, στα χρονικά όρια που ο Κανονισμός ορίζει, να το κάνουμε. Τι λένε τα άλλα κόμματα; 
      Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, αν προκύπτει από τα Πρακτικά ότι υπήρξε τέτοιου είδους συμφωνία και απόφαση, νομίζω ότι θα πρέπει να τη λάβουμε υπ’ όψιν.
      Σε κάθε περίπτωση εμείς δεν έχουμε σκοπό να παρεμποδίσουμε την εξέλιξη της διαδικασίας. Η Κυβέρνηση δεν έχει σε τίποτε να φοβηθεί τα όσα θα συζητηθούν και τα όσα θα ειπωθούν. 
      Θυμίζω στον αξιότιμο συνάδελφο και φίλο κ. Θεόδωρο Πάγκαλο ότι με παρέμβασή του με την ιδιότητα του Κοινοβουλευτικού Εκπροσώπου, απευθυνόμενος προς τον Υπουργό Οικονομίας, τον κ. Αλογοσκούφη, έθιξε το θέμα, το οποίο αφορά το περιεχόμενο μιας συγκεκριμένης τροπολογίας. 
      Κατά συνέπεια η συζήτηση είναι ελεύθερη. Νομίζω ότι το Προεδρείο ασκεί τα καθήκοντά του κατά τον καλύτερο δυνατό τρόπο και, εν πάση περιπτώσει, δεν υπάρχει λόγος να δημιουργήσουμε ένταση γι’ αυτό το θέμα. 
      Κύριε Πρόεδρε, μπορούμε να προχωρήσουμε σε όλα και να υπάρξει ο κατάλληλος χρόνος. 
      ΠΡΟΕΔΡΕΥΩΝ (Γεώργιος Σούρλας): Επομένως, για να μη χρονοτριβούμε και επειδή βλέπω ότι υπάρχει μια τέτοια απαίτηση από το Σώμα, θα πάμε χωριστά τα άρθρα και τις τροπολογίες. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ας το κάνουμε ξεχωριστά.
      ΠΡΟΕΔΡΕΥΩΝ (Γεώργιος Σούρλας): Όμως, θα παρακαλέσω να τηρήσετε τα χρονικά όρια και να δούμε τελικά προς όφελος ποίων είναι η πρόταση του Προεδρείου ή η απόφαση. 
      Το λόγο έχει ο κύριος Υπουργός για μία παρέμβαση. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, επειδή τέθηκε και στην επιτροπή και στην Ολομέλεια ένα θέμα που αφορά στην επανάκριση των καλλιτεχνών, οι οποίοι έχουν απορριφθεί με τις διατάξεις του ισχύοντος καθεστώτος, κάνουμε μια διόρθωση στο άρθρο 2: Στο τέλος της παραγράφου 14 απαλείφεται η τελεία και προστίθεται η φράση «και στην περίπτωση αυτή δεν απαιτείται και πάλι κρίση από την επιτροπή της παραγράφου 3 του άρθρου αυτού». 
      Κατά την άποψή μας, η ρύθμιση αυτή, από τη διατύπωση του άρθρου όπως ήταν, καλυπτόταν. Παρ’ όλα αυτά, επειδή υπήρξε η απαίτηση από πτέρυγες της Βουλής αλλά και από τις συναδέλφους, ικανοποιούμε και αυτό το αίτημα για τους καλλιτέχνες. 
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε, κύριε Υπουργέ. 
      Το λόγο έχει ο εισηγητής της Νέας Δημοκρατίας κ. Ρεγκούζας. 
      ΙΩΑΝΝΗΣ ΜΑΝΩΛΗΣ: Κύριε Πρόεδρε, μου επιτρέπετε; 
      ΠΡΟΕΔΡΕΥΩΝ (Γεώργιος Σούρλας): Όχι, όχι, κύριε Μανώλη! Το λόγο έχει ο κ. Ρεγκούζας!
      ΙΩΑΝΝΗΣ ΜΑΝΩΛΗΣ: Επί της διαδικασίας θα ήθελα το λόγο!
      ΠΡΟΕΔΡΕΥΩΝ (Γεώργιος Σούρλας): Καμία διαδικασία! Καμία διαδικασία! Υπάρχει Κοινοβουλευτικός Εκπρόσωπος της Νέας Δημοκρατίας!
      Κύριε Ρεγκούζα, έχετε το λόγο.
      ΙΩΑΝΝΗΣ ΜΑΝΩΛΗΣ: Θέλω να εγγραφώ! Να μην ξέρω γιατί θα εγγραφώ; 
      ΠΡΟΕΔΡΕΥΩΝ (Γεώργιος Σούρλας): Όχι, κύριε Μανώλη. Καθίστε κάτω, κύριε Μανώλη. Υπάρχουν Κοινοβουλευτικοί Εκπρόσωποι. Σας παρακαλώ πολύ. 
      ΙΩΑΝΝΗΣ ΜΑΝΩΛΗΣ: Θα σηκωθώ και θα μιλήσω για ό,τι θέλω!
      ΑΘΑΝΑΣΙΟΣ ΜΠΟΥΡΑΣ: Διευκρινίστε το, κύριε Πρόεδρε. Χωριστά τα άρθρα.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Ρεγκούζα, έχετε το λόγο.
      ΑΔΑΜ ΡΕΓΚΟΥΖΑΣ: Κυρίες και κύριοι, κατά τη χθεσινή συζήτηση επί της αρχής έγιναν ορισμένες αναφορές και επισημάνσεις σχετικά με τις ρυθμίσεις που περιλαμβάνονται στα άρθρα. Σήμερα, έχουμε την ευκαιρία να πούμε περισσότερες λεπτομέρειες.
      Αρχίζω αμέσως από το άρθρο 1. Όπως ειπώθηκε και χθες, το άρθρο 1 δεν κάνει τίποτα άλλο από το να εφαρμόζει ουσιαστικά, να προχωρεί στην τυπική νομιμοποίηση της εφαρμογής της νομισματικής πολιτικής για το 2007 στους συνταξιούχους του δημοσίου και ταυτόχρονα, να εξασφαλίζει ακριβώς αυτό το 4% μέσω της αναπροσαρμογής του επιδόματος εξομάλυνσης.
      Επίσης, σ’ αυτό το άρθρο τίθεται ασφαλιστική δικλείδα, ούτως ώστε σε ορισμένες οριακές περιπτώσεις να μην μπορεί να μειωθεί η σύνταξη του συνταξιούχου κάτω από το ποσό που έπαιρνε την 31 Δεκεμβρίου 2006. Στους συνταξιούχους αυτούς περιλαμβάνονται βεβαίως και οι σιδηροδρομικοί.
      Πηγαίνω στο άρθρο 2. Το άρθρο 2 αφορά το συνταξιοδοτικό καθεστώς των τιμητικών συντάξεων των λογοτεχνών και καλλιτεχνών. Ουσιαστικά, δηλαδή, τροποποιείται ο νόμος για να αντιμετωπιστούν τα διαδικαστικά προβλήματα και να εξορθολογιστεί ο τρόπος απονομής των συντάξεων στους λογοτέχνες – καλλιτέχνες, ενσωματώνοντας ταυτόχρονα τα  αιτήματα των ενδιαφερομένων. Μερικά από αυτά επιλύονται και σε ορισμένα ξεκαθαρίζονται κάποιες προϋποθέσεις που απέκλειαν καλλιτέχνες–λογοτέχνες από το να τύχουν τιμητικής σύνταξης.
      Προβλέπεται στο άρθρο αυτό η δημιουργία μιας επιτροπής. Επειδή έγινε κουβέντα και στην επιτροπή, αλλά κρίνω σκόπιμο να την επαναλάβω κι εδώ, ειπώθηκε από κάποια πλευρά ότι την πλειοψηφία αυτής της επιτροπής πρέπει να την έχουν οι εκπρόσωποι των φορέων των καλλιτεχνών.
      Εδώ, θα εκφράσω τη διαφωνία του κόμματός μας για τον πολύ απλό λόγο, ότι οι εκπρόσωποι των καλλιτεχνών γνωμοδοτούν -και πρέπει να γνωμοδοτούν και να συμμετέχουν στην επιτροπή- αλλά δεν μπορούν να ασκούν πολιτική. Δεν μπορεί να αποφασίζουν οι καλλιτέχνες για την απονομή συντάξεων σε συναδέλφους τους, με όλη την καλή διάθεση και με μοναδικό γνώμονα τη διαφύλαξη καταστρατηγήσεων αποφάσεων για απονομή συντάξεων.
      Σε ό,τι αφορά τον αριθμό των καλλιτεχνών, στο σχέδιο νόμου προβλεπόταν ότι το ανώτατο όριο απονομής συντάξεων είναι είκοσι κατ’ έτος. Ο Υπουργός Οικονομίας χθες το ανέβασε στα τριάντα. Δεν ξέρω αν καλύπτει αυτό το «τριάντα» τις περιπτώσεις των συνταξιούχων καλλιτεχνών, αλλά θα ήθελα να παρακαλέσω, ακόμα και σήμερα και εγώ την Κυβέρνηση, αυτόν τον αριθμό να τον επανεξετάσει μέχρι το τέλος της συνεδρίασης και αν είναι δυνατόν, να αυξηθεί.
      Υπάρχουν ορισμένες ασφαλιστικές δικλείδες στο νομοσχέδιο για την απονομή αυτών των συντάξεων και νομίζω ότι καλώς μπαίνουν αυτές οι ασφαλιστικές δικλίδες. Διότι, αν πράγματι θέλουμε να μιλάμε για τιμητικές συντάξεις και όχι συντάξεις ανταποδοτικού χαρακτήρα, πρέπει να υπάρχουν και ασφαλιστικές δικλείδες, γιατί η κοινωνική πολιτική πρέπει να έχει και όρια. Δεν μπορεί να είναι τελείως ανοικτά όλα.
      Αυτές οι ασφαλιστικές δικλίδες είναι το πλαφόν εισοδήματος των 25.000 ευρώ που βάζει για την τριετία. Επειδή έγινε παραποίηση από ορισμένους συναδέλφους -πιστεύω αφελώς, όχι σκοπίμως- και ειπώθηκε ότι είναι ετήσιο αυτό το εισόδημα των 25.000 ευρώ, βγάζοντας και μάλιστα με μαθηματικό τρόπο δια της διαιρέσεως, αποδοχές ποσού φτώχειας για τους καλλιτέχνες τα 2.000 και κάτι ευρώ. Δεν είναι έτσι. Κατανείμετε σε τρία χρόνια το ποσό των 25.000 ευρώ και διαιρέστε το μετά διά δώδεκα για να βρείτε το πραγματικό ποσό φτώχειας των καλλιτεχνών.
      Η δεύτερη ασφαλιστική δικλίδα είναι ότι η σύνταξη ανέρχεται στο 50% του βασικού μισθού του 1ου μισθολογικού κλιμακίου των υπαλλήλων του δημοσίου της Π.Ε. κατηγορίας. Και αυτή η ασφαλιστική δικλείδα νομίζω ότι είναι η σωστή.
      Το τρίτο είναι ότι προβλέπεται πλαφόν οροφής. Δηλαδή, αν υπάρχει και άλλη σύνταξη στον συνταξιούχο καλλιτέχνη, προβλέπεται πλαφόν οροφής για τη χορήγησή της το αντίστοιχο ποσόν της σύνταξης του 1ου μισθολογικού κλιμακίου της Π.Ε. κατηγορίας που ισχύει για το δημόσιο.
      Και βέβαια, προβλέπεται στο συγκεκριμένο άρθρο η δυνατότητα να μπορεί να εφαρμοστεί η ετήσια εισοδηματική πολιτική και στις συντάξεις αυτές των καλλιτεχνών. 
      Επίσης, δίδεται η δυνατότητα, σε περίπτωση θανάτου του καλλιτέχνη να μεταβιβαστεί η σύνταξη, όπως ισχύει και για τις υπόλοιπες συντάξεις, στη σύζυγο. 
      Και εδώ θεωρώ, κύριε Υπουργέ, ότι πρέπει να εξομοιωθεί αυτό που ισχύει και στους δημοσίους υπαλλήλους, αλλά και στους συνταξιούχους των υπόλοιπων φορέων, η μεταβίβαση αυτής της σύνταξης να γίνεται και στα ανήλικα τέκνα, όπως συμβαίνει και σε άλλες περιπτώσεις. Θα ήθελα να παρακαλέσω να δείτε και αυτό το αίτημα.
      Σε ό,τι αφορά την επανάκριση των αιτήσεων -ειπώθηκε και πριν από λίγο από τον κύριο Υπουργό- νομίζω ότι το πρόβλημα λύεται και δεν υπάρχει καμμία ένσταση από την πλευρά των ενδιαφερομένων.
      Στο άρθρο 3 προβλέπεται το ειδικό συνταξιοδοτικό καθεστώς του ταμείου πρώην δημοτικών υπαλλήλων και ταυτόχρονα το ειδικό καθεστώς του τακτικού προσωπικού στο Ι.Κ.Α.. 
      Εδώ ήθελα να παρακαλέσω, κύριε Υπουργέ, να εξετάσετε -γιατί υπάρχει αυτή τη στιγμή και μια σχετική αναστάτωση- την ένταξη σ’ αυτή την κατηγορία και του νοσηλευτικού προσωπικού το οποίο διαμαρτύρεται. 
      Στο άρθρο 4 προβλέπεται η χορήγηση πλήρους σύνταξης για υπαλλήλους του δημοσίου με δεκαπενταετή υπηρεσία οι οποίοι πάσχουν από διάχυτο γιγαντιαίο αιματολεμφαγγείωμα και εφόσον βέβαια έχουν 67% αναπηρία. Εγώ θεωρώ ότι υπάρχουν και άλλες σοβαρές ασθένειες που θα έπρεπε να ενταχθούν εδώ. Καταθέτω την πρόταση να το δει η Κυβέρνηση, αν όχι τώρα, τουλάχιστον σε άλλα επόμενα νομοθετήματα.
      Στο άρθρο 8 καθιερώνεται η εκχώρηση του δικαιώματος της σύνταξης που παίρνει η άγαμη θυγατέρα ενός συνταξιούχου που, αν έχει εισόδημα, μπορεί να μεταβιβάζει ακριβώς αυτό το δικαίωμα σύνταξης στις υπόλοιπες άγαμες αδελφές και μάλιστα διατηρεί και το δικαίωμα, αν πάψει να έχει ένα τέτοιο εισόδημα μελλοντικά, να επανακτήσει ακριβώς αυτό το εισόδημα. 
      Επίσης, διευρύνεται η βάση υπολογισμού του επιδόματος βιβλιοθήκης σε όλους τους συνταξιούχους και το επίδομα θέσης.
      Εδώ, κύριε Υφυπουργέ, θα ήθελα να σας επισημάνω ότι σ’ αυτό το επίδομα βιβλιοθήκης που προβλέπεται για τους καθηγητές πανεπιστημίων δεν έχετε προβλέψει τους καθηγητές στρατιωτικών σχολών. Θα παρακαλούσα, επειδή και εκείνοι ουσιαστικά ασκούν ίδιο, θα έλεγα, έργο με τους καθηγητές πανεπιστημίου, να προβλεφθεί και γι’ αυτούς. 
      Η επέκταση επιδόματος επικίνδυνης εργασίας στο πολιτικό προσωπικό, όπως παίρνουν και οι ένστολοι, για περιπτώσεις εξιχνίασης εκρηκτικών μηχανισμών, δηλαδή επικίνδυνης εργασίας, νομίζω ότι είναι μια σωστή ρύθμιση. Και η αναπροσαρμογή της σύνταξης των αναπήρων ειρηνικής περιόδου από το 85% στο 90% νομίζω ότι είναι μια θετική εξέλιξη. 
      Με άλλη διάταξη στο συγκεκριμένο άρθρο προβλέπεται η δυνατότητα λήψης ποσοστού 25% δεύτερης σύνταξης του συζύγου, γεγονός που μέχρι τώρα δεν ίσχυε. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, πιστεύω να έχω λίγο χρόνο ακόμα.
      ΠΡΟΕΔΡΕΥΩΝ (Γεώργιος Σούρλας): Παρακαλώ, όμως, να συντομεύετε.
      ΑΔΑΜ ΡΕΓΚΟΥΖΑΣ: Επίσης, με άλλη ρύθμιση προβλέπεται η εξαίρεση καταβολής εισφοράς για αναγνώριση προϋπηρεσίας τους στην αλλοδαπή καθηγητών πανεπιστημίου, δηλαδή ,όπως αναφέρεται σχετικά, για μέλη Δ.Ε.Π. που διορίστηκαν προ της 1ης Οκτωβρίου 1990. Δεν μπορώ να καταλάβω γιατί μπαίνει αυτός ο περιορισμός, κύριε Υπουργέ και θα ήθελα μια διευκρίνιση, όταν θα πάρετε το λόγο.
      Στο άρθρο 5 αναπροσαρμόζονται από 1η Ιανουαρίου 2008 οι συντάξεις αναπήρων, αμάχου πληθυσμού στο 90%. Είναι κάτι αντίστοιχο μ’ αυτό που ειπώθηκε παραπάνω. Εδώ αναφέρονται και οι συντάξεις των δικαστών.
      Εδώ, κυρίες και κύριοι συνάδελφοι, επειδή έγινε πολύς λόγος, θα ήθελα να παρακαλέσω και να μη συνεχιστούν οι αυθαίρετες ερμηνείες για τα αναδρομικά των δικαστικών, που κατά την εκτίμησή μου δεν ξεπερνούν τα 120.000 ευρώ για πέντε χρόνια και τα οποία θα καταβληθούν σε πέντε ετήσιες δόσεις και ταυτόχρονα, να μη γίνονται αυθαίρετες ερμηνείες σε ό,τι αφορά το δημοσιονομικό κόστος, το οποίο είναι κατανεμημένο και αυτό σε πέντε χρόνια.
     Επίσης, αυξάνονται τα ποσά που λαμβάνουν οι γονείς των αποθανόντων άγαμων τέκνων πολιτικού ή στρατιωτικού Συνταξιούχου ο οποίος είχε πρωτασφαλιστεί πριν την 1η Ιανουαρίου 1993. Και αυτό το επίδομα από 30.000 ευρώ γίνεται 100.000 ευρώ. 
     Δίδεται η δυνατότητα, επίσης, στους προέδρους ή δημάρχους κοινοτήτων να διατηρήσουν τα ασφαλιστικά δικαιώματα που είχαν την εκλογή τους και εφόσον έχουν συμπληρώσει πάνω από τρεις μήνες. 
     Επίσης, δίνεται το δικαίωμα σύνταξης σε μέλη εθνικών ομάδων ολυμπιακών αθλημάτων που έχουν δέκα χρόνια θητεία και δεν παίρνουν άλλη σύνταξη, εφόσον συμπληρώσουν βέβαια το εξηκοστό πέμπτο έτος της ηλικίας τους και έχουν αναπηρία άνω του 67%. 
     Επίσης, κύριε Υπουργέ, ήθελα να επισημάνω ότι στο άρθρο αυτό προβλέπεται μία πολύ καλή ρύθμιση για τα ΔΙΒΕΤ των εφοριακών. Σας έχουμε ζητήσει –δεν δημιουργεί δημοσιονομικό κόστος- να προσθέσετε και τα Δ.Ε.Τ.Ε. των τελωνειακών και τα Δ.Ε.Χ.Ε. των χημικών. Είναι μία ρύθμιση που δεν προκαλεί κανένα δημοσιονομικό κόστος. Δεν μας απαντήσατε και ελπίζω να μας απαντήσετε στη συνέχεια. 
     Επίσης, η ρύθμιση για το πρόγραμμα ευδόκιμης αποχώρησης προσωπικού για τους ασχοληθέντες με τους Ολυμπιακούς Αγώνες και τους εντεταλμένους συμβούλους η οποία γίνεται, νομίζω ότι είναι προς τη θετική κατεύθυνση. 
     Με το άρθρο 6 ρυθμίζονται θέματα Ε.Τ.Ε.Α.Μ.. Δεν θα μπω σε λεπτομέρειες. Δεν δημιουργείται δημοσιονομικό κόστος. 
     ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε συνάδελφε, σας παρακαλώ.
     ΑΔΑΜ ΡΕΓΚΟΥΖΑΣ: Και μπαίνω, κύριε Πρόεδρε, κατευθείαν στα θέματα των τροπολογιών που νομίζω ότι θα μας δοθεί η δυνατότητα να συζητήσουμε...
     ΠΡΟΕΔΡΕΥΩΝ (Γεώργιος Σούρλας): Εννοείτε την τροπολογία;
     ΑΔΑΜ ΡΕΓΚΟΥΖΑΣ: Μάλιστα, κύριε Πρόεδρε. Για τα θέματα της τροπολογίας θα μιλήσουμε χωριστά; 
     ΕΛΠΙΔΑ ΠΑΝΤΕΛΑΚΗ: Ο κύριος Πρόεδρος είπε ότι θα μιλήσουμε χωριστά για τη τροπολογία. 
     ΠΡΟΕΔΡΕΥΩΝ (Γεώργιος Σούρλας): Αυτό θα συζητηθεί χωριστά, κύριε συνάδελφε. 
     ΑΔΑΜ ΡΕΓΚΟΥΖΑΣ: Εντάξει τότε, κύριε Πρόεδρε. Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ρεγκούζα. 
     Το λόγο έχει ο κ. Μαγκριώτης. 
     ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
     Πρώτα απ’ όλα, θέλω να τονίσω ότι αυτό το νομοσχέδιο, παρ’ όλο που δεν έχει τη δομή ενός ενιαίου και ολοκληρωμένου νομοσχεδίου, θίγει πάρα πολλά θέματα. Κάθε άρθρο του θα μπορούσε να είναι και ένα νομοσχέδιο ολοκληρωμένο, όπως και κάθε υποπαράγραφος του νομοσχεδίου αυτού. 
     Δυστυχώς, όμως, ο τρόπος με τον οποίο εισήχθη, η συρραφή δηλαδή και η συγκέντρωση ετερόκλητων και ανομοιογενών διατάξεων σε ένα νομοσχέδιο, δεν επιτρέπει και μία ουσιαστική συζήτηση, μία συζήτηση σε βάθος. 
     Αναφερθήκαμε και στην επιτροπή, αλλά και στη συζήτηση επί της αρχής, στο άρθρο 1 και στις αυξήσεις που έρχεται να νομοθετήσει, στις αυξήσεις που τρέχουν από 1η Ιανουαρίου 2007 στους δημοσίους υπαλλήλους και τους συνταξιούχους.
      Θέλω να τονίσω και πάλι πως είναι εμπαιγμός για την πλειοψηφία των εργαζομένων στο δημόσιο και των συνταξιούχων, γιατί η αύξηση αυτή καλύπτει τα όρια του ονομαστικού πληθωρισμού. Δεν καλύπτει την αφαίρεση του εισοδήματος που υπάρχει από την εκρηκτική ακρίβεια και τη φορολογική πολιτική που ασκεί η Κυβέρνηση. 
     Η αγοραστική δύναμη της μεγάλης πλειοψηφίας των δημοσίων υπαλλήλων και των συνταξιούχων του δημοσίου μειώθηκε και αυτό το χρόνο. Και από ό,τι διαφαίνεται και από τον προϋπολογισμό που έχει καταθέσει η Κυβέρνηση για το 2008 –τον εθνικά κρίσιμο προϋπολογισμό για τον οποίο ο κ. Καραμανλής προκήρυξε και καταμεσής του καλοκαιριού εκλογές- το 2008 θα είναι χειρότερο για την πλειοψηφία των δημοσίων υπαλλήλων, όπως βεβαίως και για όλους τους εργαζόμενους και τους συνταξιούχους. 
     Όσον αφορά στα άλλα άρθρα, υπάρχουν διατάξεις οι οποίες είναι θετικές, αλλά αποσπασματικές βεβαίως. Επειδή η διοίκηση στη χώρα μας λειτουργεί με ένα πλέγμα νόμων, διατάξεων και διαταγμάτων αλληλοαναιρούμενων, ιδιαίτερα ασφυκτικό και γραφειοκρατικό, γι’ αυτό η Βουλή είναι αναγκασμένη –όπως και η εκάστοτε κυβέρνηση- να φέρνει τέτοιες διατάξεις. Κάποια στιγμή πρέπει οι κυβερνήσεις και τα πολιτικά κόμματα να αποφασίσουν να νομοθετούν διαφορετικά, να νομοθετούν πλαίσια μέσα στα οποία να λειτουργεί η διοίκηση, μια διοίκηση βεβαίως ευέλικτη και αποτελεσματική, για να μπορεί να εξυπηρετεί και να υπηρετεί τους πολίτες και την ανάπτυξη της χώρας. 
      Διαφορετικά, κάθε τέτοιο νομοθέτημα «στραγγαλίζει» ακόμη περισσότερο τη διοίκηση, παρ’ ότι μερικές φορές δίνει και λύσεις σε προβλήματα μικρών ομάδων ή και μεμονωμένων ακόμη προσώπων.
      Ειδικότερα, θα ήθελα να αναφερθώ στο θέμα των καλλιτεχνών και των λογοτεχνών. Οφείλω να τονίσω πως η Κυβέρνηση άκουσε τις παρεμβάσεις των κομμάτων της Αντιπολίτευσης, αλλά και αγορητών από τη Συμπολίτευση, όπως επίσης και των εκπροσώπων των καλλιτεχνών, των συγγραφέων στη Διαρκή Επιτροπή της Βουλής και υιοθέτησε μερικά από τα αιτήματά τους. 
      Όμως, θεωρώ ότι αυτή η υιοθέτηση είναι οριακή, παρά το γεγονός ότι τονίζω πως είναι ένα θετικό βήμα και πρέπει, κύριε Υπουργέ, και σήμερα αλλά και στο προσεχές μέλλον -στο βαθμό που δεν μπορείτε να απαντήσετε σήμερα καταφατικά- να υιοθετήσετε το πλαίσιο και τη φιλοσοφία των προτάσεων των φορέων του πολιτισμού, γιατί όπως όλοι τονίσαμε ο πολιτισμός είναι η αξία σ’ αυτόν τον τόπο και τον πολιτισμό τον δημιουργούν οι άνθρωποι διαχρονικά. Πρέπει, λοιπόν, η συντεταγμένη πολιτεία να στέκεται κοντά τους. 
      Ο χρόνος δεν μου επιτρέπει να μπω σε λεπτομέρειες και γι’ αυτό θα τρέξω γρήγορα και θα πω πως και στις προτάσεις της Ο.Λ.Μ.Ε., που δυστυχώς η Πλειοψηφία δεν δέχτηκε να κληθεί στην επιτροπή, υπάρχουν πλευρές που μπορεί η Κυβέρνηση να τις κάνει αποδεκτές. Δεν υπάρχει κανένας λόγος η Κυβέρνηση, η πολιτεία γενικότερα, να κρατά τους επιστήμονες ή να διαμορφώνει επιστήμονες δύο ταχυτήτων. Όταν έχουν τα ίδια μορφωτικά και εκπαιδευτικά προσόντα και προϋποθέσεις, όταν ασκούν το ίδιο ή παρεμφερές έργο, πρέπει να έχουν και τις ίδιες απολαβές από την πολιτεία. Διαφορετικά, δεν είναι παραγωγικοί και βεβαίως, αυτό το εισπράττει αρνητικά η νέα γενιά, η παιδεία της χώρας μας.
      Το τρίτο σημείο που θα ήθελα να τονίσω είναι το επίδομα βιβλιοθήκης, αλλά και άλλα επιδόματα που δίνονται στους καθηγητές των πανεπιστημίων και των Τ.Ε.Ι.. Αυτά, λοιπόν, καλώς δίνονται. Απλώς εδώ είναι ακόμη πιο έντονος ο διαχωρισμός και κακώς η Κυβέρνηση κάνει αυτόν τον διαχωρισμό και δεν συμπεριλαμβάνει τους ερευνητές του ΕΘ.Ι.ΑΓ.Ε., του «ΔΗΜΟΚΡΙΤΟΥ» και άλλων ερευνητικών κέντρων. Έχουμε τους ίδιους τίτλους σπουδών, έχουμε τα ίδια χρόνια υπηρεσίας, τις ίδιες ευθύνες και αρμοδιότητες. Μάλιστα εδώ, ασκείται ένα εξειδικευμένο ερευνητικό έργο. Η χώρα μας έχει μεγάλο έλλειμα σ’ αυτόν τον τομέα. Όλα τα κόμματα και η παρούσα Κυβέρνηση διακηρύσσει την προτεραιότητα στην έρευνα. Δυστυχώς, όμως, ούτε η χρηματοδότησή της αυξάνεται, όπως φαίνεται και από τον συζητούμενο προϋπολογισμό του 2008, αλλά πολύ περισσότερο δεν αναγνωρίζει τη δουλειά και το έργο των ερευνητών. Τονίζουμε πως είναι ένα θέμα πολύ σημαντικό και καθοριστικό. 
      Σ’ αυτή την κατηγορία ανήκουν και οι καθηγητές των στρατιωτικών σχολών. Για τους ίδιους λόγους, είναι μικρός ο αριθμός ειδικά των καθηγητών των στρατιωτικών σχολών –είναι περίπου εβδομήντα- όπως επίσης και του υγειονομικού προσωπικού του Ι.Κ.Α., που σήμερα ολοκληρώνει τη σαρανταοκτάωρη απεργία του. 
      Χαίρομαι γιατί άκουσα και τον εισηγητή της Πλειοψηφίας να αναφέρεται σ’ αυτό το αίτημα. Θεωρώ απολύτως λογικό αυτό το αίτημα και είναι θετικό ότι το δίνετε στους υπαλλήλους του Ι.Κ.Α., με πολύ μεγάλη βέβαια καθυστέρηση και μετά από κινητοποιήσεις και παρεμβάσεις του ΠΑ.ΣΟ.Κ. και όλων των κομμάτων της Αντιπολίτευσης. Θα πρέπει, όμως, να ολοκληρώσετε αυτό το βήμα για να μην έχουμε και στο Ι.Κ.Α. πολλές ταχύτητες, εξαιτίας αυτής της αδικίας.
      Κύριε Υπουργέ και στην επιτροπή σας τονίσαμε την ανάγκη μιας φραστικής βελτίωσης –μάλιστα την καταθέσαμε- στο άρθρο 5 παράγραφος 2. Πρόκειται για μια μικρή λεκτική βελτίωση η οποία δεν αλλάζει την ουσία και την οποία θα πρέπει να αποδεχτείτε και να ενσωματώσετε στο σώμα αυτού του άρθρου και του νομοσχεδίου, γιατί μπορεί αύριο η διοίκηση να κάνει παρερμηνεία, όπως είναι γραμμένη η διάταξη, και επειδή γνωρίζουμε τη θετική σας βούληση. 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Επίσης, εδώ έχει κατατεθεί και μια τροπολογία από αρκετούς συναδέλφους και της Συμπολίτευσης και των κομμάτων της Αντιπολίτευσης, που αφορά τον συνδυασμό των συντάξεων και της αναγνώρισης συντάξιμων χρόνων Βουλευτών που υπήρξαν δημόσιοι υπάλληλοι. Κύριε Υπουργέ, έχει κατατεθεί η τροπολογία και νομίζουμε ότι πρέπει να τη δείτε. 
      Όσον αφορά στο άρθρο 5 παράγραφος 3, θα θέλαμε να προστεθεί η εξής φράση: «από την ημερομηνία διορισμού τους». Πάλι, πρόκειται για μια διάταξη που καλύπτει έναν αριθμό δημόσιων λειτουργών. Όμως, είναι καλό να υπάρξει αυτή η φράση, την οποία και λέω ξανά, κύριε Υπουργέ: «από την ημερομηνία διορισμού τους» -άρθρο 5 παράγραφος 3- προκειμένου να μην υπάρξουν πάλι παρερμηνείες από τη διοίκηση και εμπλακούν οι άνθρωποι σε περιπέτειες χωρίς λόγο, ενώ η διάθεση του νομοθέτη είναι διαφορετική. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, ολοκληρώνω.
     Δύο μικρές παρεμβάσεις να κάνω. Η πρώτη αφορά την εξομοίωση των συντάξεων των αναπήρων και των παραπληγικών που η αναπηρία τους φθάνει στο 100%. Αναπήρων και παραπληγικών που τους συνέβη το ατυχές περιστατικό και είχαν αυτή την τραγική εξέλιξη κατά τη διάρκεια της υπηρεσίας τους. Αναγνωρίζετε και ανεβάζετε το συντελεστή της αναπηρίας στη σύνταξή τους. 
     Νομίζουμε ότι πρέπει να υπάρξει εξομοίωση με τις αντίστοιχες περιπτώσεις, με τους ήρωες των πολέμων. Δεν έχει κανένα ιδιαίτερο κόστος, μάλιστα υπάρχει και μια έκθεση και μια αξιολόγηση όπου 105.000 ευρώ ετησίως θα είναι η πρόσθετη δαπάνη, ενώ η αδικία, έστω κι αν πρόκειται για πολύ λίγους και ευτυχώς πρόκειται για λίγους συμπολίτες μας και συνανθρώπους μας, είναι μεγάλη.
     Τέλος, υπάρχει το θέμα που αφορά μικρό αριθμό συμπολιτών μας, σε δύσκολη και τραγική όμως κατάσταση: τους συγγενείς και τα αδέλφια και ιδιαίτερα τα αδέλφια θανόντων ηρώων των πολέμων και ειδικά του σώματος στη Μέση Ανατολή, τα οποία έχουν 100% αναπηρία. Πράγματι είναι παράληψη του νομοθέτη από τα προηγούμενα χρόνια. Αφορά δύο με τρεις συμπολίτες μας σε όλη τη χώρα. Έχουν κατατεθεί και σχετικές τροπολογίες από συναδέλφους των άλλων κομμάτων. Δεν έχει καθόλου δημοσιονομικό κόστος. Αλλά η αδικία είναι πολύ μεγάλη σ’ αυτούς τους συμπολίτες μας που είναι μετρημένοι στα δάκτυλα του ενός χεριού. 
     Ολοκληρώνω λέγοντας και πάλι ότι τα περισσότερα από τα άρθρα το ΠΑ.ΣΟ.Κ. τα καταψηφίζει για τους λόγους που αναπτύξαμε και στη συζήτηση επί της αρχής. Υπάρχουν, όμως, επιμέρους διατάξεις όπως και οι προσθήκες-παρεμβάσεις που ανέπτυξα τώρα, στις οποίες θα είμαστε θετικοί. 
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μαγκριώτη.
     Το λόγο έχει η ειδική αγορήτρια του Κομμουνιστικού Κόμματος Ελλάδας κ. Ελπίδα Παντελάκη.
     ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
     Και στη συζήτηση επί της αρχής είχαμε αναφέρει ότι το άρθρο 1 έχει όλο το βάρος του νομοσχεδίου γιατί ακριβώς είναι ο καθρέπτης της οικονομικής εισοδηματικής πολιτικής της Κυβέρνησης όσον αφορά τους συνταξιούχους του δημοσίου. Γι’ αυτό ακριβώς, χωρίς να έχει έλθει οποιαδήποτε άλλη τροπολογία, είχαμε πει ότι καταψηφίζουμε επί της αρχής το νομοσχέδιο και πολύ περισσότερο που στη συνέχεια της συζήτησης ήρθε η τροπολογία που αφορά τους τραπεζοϋπαλλήλους.
     Για το άρθρο 1 δεν θα επαναλάβω αυτά που είπαμε στη συζήτηση επί της αρχής. Είναι σαφές ότι προτεραιότητα της οικονομίας είναι η ανταγωνιστικότητα των επιχειρηματικών ομίλων. Γι’ αυτό ακριβώς εδώ η μία πλευρά εκφράζεται με τις συντάξεις πείνας. 
     Εμείς ποτέ δεν εξετάζουμε το ζήτημα αν η μία σύνταξη είναι καλύτερη από την άλλη, γιατί αντιμετωπίζουμε ενιαία τους εργαζόμενους και στον ιδιωτικό και στο δημόσιο τομέα, ενιαία και τους συνταξιούχους και στον ιδιωτικό και στο δημόσιο τομέα. Διαφωνούμε γιατί δεν μπορούν να ζήσουν με αυτές τις συντάξεις. Συντάξεις που αρχίζουν από 330 ευρώ. Δεν μπορεί να υπάρχει σύνταξη κατώτερη των 1.120 ευρώ. Βεβαίως αυτό με ένα συνυπολογισμό παραγόντων -δεν αφορά το άρθρο, είναι γενικότερο ζήτημα- μας αναγκάζει να πούμε ότι δεν μπορεί να τα βγάλει πέρα κανείς παρά μόνο αν υπάρχει κατάργηση της έμμεσης φορολογίας στα καύσιμα και στα βασικά είδη κατανάλωσης σε συνδυασμό με την αύξηση της φορολογίας του μεγάλου κεφαλαίου. 
     Ο νέος προϋπολογισμός είναι μια καταιγίδα σε βάρος συνολικά της λαϊκής οικογένειας και πολύ περισσότερο για τους συνταξιούχους. Γι’ αυτό το λόγο δεν ψηφίζουμε το άρθρο 1.
     Δεν θα κάνω αναφορά σε όλα τα άρθρα γιατί αρκετά απ’ αυτά τα ψηφίζουμε. Είναι ρυθμίσεις και διευθετήσεις που θα έπρεπε να είχαν γίνει εδώ και χρόνια, όπως είναι οι διατάξεις στα άρθρα 3, 4, 6 και 7.
     Θα αναφερθώ στο άρθρο 2 που αφορά τους καλλιτέχνες δημιουργούς. Για να λέμε τα πράγματα με το όνομά τους, εμείς λέμε ότι υπάρχει θέμα και γι’ αυτό συζητάμε το θεσμό των τιμητικών συντάξεων. Παραμένει ανοιχτό ζήτημα και δεν έχει λυθεί το ασφαλιστικό-συνταξιοδοτικό.
      Επομένως, αυτό είναι ανοικτό και πρέπει να αντιμετωπισθεί. Από εκεί και πέρα, εμείς πρέπει να ομολογήσουμε –και δεν έχουμε κανένα πρόβλημα, ίσα-ίσα με χαρά  κάνουμε προτάσεις, πιέζουμε και γίνονται αποδεκτές- ότι έχουμε βελτιώσεις στο αρχικό σχέδιο που έφερε η Κυβέρνηση. Αυτές οι βελτιώσεις είναι σταδιακές και είναι κάτω από την πίεση των καλλιτεχνών, των δημιουργών -ξεκίνησαν από την επιτροπή στην ακρόαση φορέων και τα προηγούμενα χρόνια, ήλθαν στην Ολομέλεια-  γιατί πραγματικά υπάρχει μια μεγάλη αδικία. Μάλιστα, έχει ιδιαίτερη σημασία -και δεν είναι μόνο συμβολικό, είναι και ουσιαστικό ζήτημα- το ότι αυτή τη στιγμή δεκάδες δημιουργοί, καλλιτέχνες, βρίσκονται στην Αίθουσα και παρακολουθούν τις σημερινές εργασίες. Γι’ αυτό λάβετέ το υπ’ όψιν σας για άλλη μια φορά, μια που θα πάρετε το λόγο, κύριε  Υφυπουργέ, και θα μιλήσετε ενώπιος ενωπίω και θα σας ακούσει και αυτός ο κόσμος. Αυτό μας κάνει να μην ψηφίσουμε αυτή τη στιγμή το άρθρο 2 που έχει σχέση με το όριο. Βεβαίως το ανεβάσατε, το βελτιώσατε. Ήταν βασική βελτίωση με την επανάκριση. Ξεκαθαρίστηκε αυτό το θέμα. Όμως, αν μιλάς για ισόβια τιμητική σύνταξη και έχεις όριο, αυτό και μόνο από τα πράγματα –είναι και θέμα αρχής αυτό, πώς να το κάνουμε;- καταργεί αυτό που λες και γι’ αυτό δεν μπορεί να υπάρχει όριο. Αναπτύσσω δύο-τρία ζητήματα που έχουν να κάνουν με την τροπολογία που έχουμε φέρει για συζήτηση στο Σώμα, γιατί μετά δεν θα έχει καμμία αξία να συζητηθεί αυτό το ζήτημα, επειδή θα έχει ψηφιστεί το άρθρο αυτό.
      Δεύτερον, επιμένουμε στο ζήτημα της επιτροπής. Μπήκε από τον εισηγητή της Πλειοψηφίας κ. Ρεγκούζα ένα ζήτημα, ότι δεν μπορούν να αποφασίζουν οι καλλιτέχνες για το ποιος θα κριθεί άξιος τιμής, πώς θα παίρνουν συντάξεις. Δεν ξέρω, ας το σκεφθούμε αυτό καλύτερα: ποιος καλύτερα μπορεί να κρίνει αυτό το χώρο από τους ίδιους τους ανθρώπους; Δεν χρειάζεται μία επιστημονική γνώση γι’ αυτό; Αυτό είναι προϋπόθεση, είναι απαραίτητο. Δηλαδή, τι θα γίνει; Διοικητικοί παράγοντες θα βρίσκονται στην επιτροπή που θα καθορίζει ποιοι θα είναι άξιοι της τιμής, ώστε αυτοί οι άνθρωποι να πάρουν σύνταξη; Νομίζω ότι δεν έχετε κανένα πρόβλημα -απορώ γιατί επιμένετε τόσο πολύ- να δεχθείτε και αυτό, ότι η πλειοψηφία πρέπει να είναι από τους ανθρώπους οι οποίοι είναι δημιουργοί, καλλιτέχνες, στο χώρο. Δεν μπορεί να πλειοψηφούν κυβερνητικοί παράγοντες. Και εδώ δεν είναι ζήτημα πλειοψηφίας, μειοψηφίας, τυπικό, είναι ουσιαστικό: ποιος είναι αυτός ο οποίος μπορεί κατά τεκμήριο να κρίνει ότι υπάρχει μία διακεκριμένη καλλιτεχνική δημιουργία από αυτούς τους δημιουργούς; Γι’ αυτό επιμένουμε σε αυτό, στο ζήτημα της μηνιαίας σύνταξης. Πρέπει να το δείτε. Εμείς δεν συμφωνούμε να μειώνεται στα 50%. Εμείς επιμένουμε να είναι στο 80% του μηνιαίου μισθού του πρώτου μισθολογικού κλιμακίου της Π.Ε. κατηγορίας, όχι στο 50%. Τι να πούμε τώρα; Τα 770 ευρώ είναι πολλά να πάρει η ευχή; Δείτε το.
      Επομένως, θέλω να γίνει κατανοητό από τη μεριά του κόμματός μας ότι αυτές οι βελτιώσεις δημιουργούν μια νέα κατάσταση. Για εμάς δεν θεωρείται δεδομένο αυτό που υπάρχει σήμερα, το οποίο θα ψηφιστεί βεβαίως γιατί έχετε την πλειοψηφία. Εμείς θεωρούμε ανοικτά αυτά τα ζητήματα και τις επιμέρους τροποποιήσεις που έπρεπε να γίνουν και θεωρούμε ακόμα πιο ανοικτό το μεγάλο ζήτημα ασφαλιστικό-συνταξιοδοτικό των καλλιτεχνών. Γι’ αυτό, λοιπόν, το λόγο δεν το ψηφίζουμε.  Η καταψήφιση δεν έχει να κάνει  με τους ανθρώπους που βρίσκονται, μάλιστα ορισμένοι, σε βαθιά γεράματα και περιμένουν από αυτήν τη σύνταξη, έχει να κάνει με το γεγονός ότι θέλουμε ολοκληρωμένα να υιοθετηθούν αυτές οι προτάσεις που είναι και δίκαιες.
      Δύο, τρία ζητήματα που αφορούν την τροπολογία που έχουμε φέρει.
      Επίδομα για την εξωδιδακτική απασχόληση και για την ενημέρωση βιβλιοθήκης: Βέβαια, στάθηκε σ’ αυτό ο Υπουργός. Είπε: «Είναι δίκαιο, θα το δούμε αργότερα και δεν μπορούμε να προχωρήσουμε, γιατί δεν έχουμε εν πάση περιπτώσει την έγκριση από το Γενικό Λογιστήριο του Κράτους». Θέλω να σας θυμίσω ότι γι’ αυτά τα ζητήματα είχαμε κουβεντιάσει και πέρυσι. Μπορούσε να είχε προετοιμαστεί ένα χρόνο ολόκληρο, θα έλεγα, το οικονομικό επιτελείο της Κυβέρνησης. Άρα, είναι ζήτημα πολιτικής βούλησης. Εν πάση περιπτώσει, εδώ μιλάμε για δεκάδες ανθρώπους, δεν είναι πολύς αυτός ο κόσμος και είναι άδικο. Το ερευνητικό προσωπικό στο «ΔΗΜΟΚΡΙΤΟ» και στα υπόλοιπα δημόσια ιδρύματα είναι περίπου σαράντα, ή πενήντα ή εξήντα. Για τέτοιες περιπτώσεις μιλάμε. Αυτοί είναι οι παλιοί δημόσιοι υπάλληλοι. Το άλλο είναι προσωπικό ιδιωτικού δικαίου, που είναι ενταγμένο στο Ι.Κ.Α., να μην το βάλετε μέσα. Επομένως, επιμένουμε. 
      Τέλος, όσον αφορά την παράγραφο 2 του άρθρου 5, για τη θεμελίωση συνταξιοδοτικού δικαιώματος σε περίπτωση αναπηρίας, θα πω ότι η Κυβέρνηση -και το θεωρώ σημαντικό και το ξαναβάζω εδώ στη συζήτηση επί των άρθρων-  κάθε φορά φέρνει και μια καινούργια αναπηρία. Αυτό δεν είναι κάτι το καινούργιο. Δεν είναι η διαφωνία μας εκεί.
      Όμως, είναι ζήτημα. Ο δημόσιος τομέας είναι πίσω σε σχέση με τον ιδιωτικό, στο ζήτημα ότι όταν δουλεύεις και μένεις ανάπηρος δεν παίρνεις σύνταξη. Εμείς λέμε ότι και μία ημέρα εργασίας πρέπει να θεμελιώνει δικαίωμα σύνταξης και όχι βέβαια να την παίρνει στα εξήντα – εξήντα πέντε χρόνια που λέτε εδώ, γιατί λέτε και αυτό το όριο ηλικίας. Δηλαδή, πώς θα ζήσει κανείς μέχρι εκείνη την ηλικία; Είναι ένα ζήτημα. Δεν λέω ότι τώρα μπορεί να περιληφθεί επί των άρθρων, αλλά το θέτουμε τώρα, άλλη μία φορά, γιατί είναι πολύ σοβαρό. Είναι παράλογο και άδικο να υπάρχει ρύθμιση ότι πρέπει να εργάζεσαι πέντε χρόνια ως δημόσιος υπάλληλος, να έχεις κλείσει τα πέντε χρόνια, ώστε αν μείνεις ανάπηρος, μόνο τότε παίρνεις σύνταξη με την πενταετία. Στον ιδιωτικό τομέα, βεβαίως, δεν ισχύει αυτό. Νομίζω ότι αυτό πρέπει να αντιμετωπισθεί. 
      Στην παράγραφο 3 του άρθρου 1 είναι θέση πολιτική, δίνει το προνόμιο στους γενικούς γραμματείς των νομαρχιακών αυτοδιοικήσεων, είναι επέκταση, είχε γίνει και στην Τοπική Αυτοδιοίκηση. Έχουμε επιφυλάξεις σε αυτά τα ζητήματα και δεν συμφωνούμε. Το ζήτημα που θέτουμε εδώ για άλλη μία φορά -χωρίς να το αναλύσω, γιατί και στην επιτροπή και στην Ολομέλεια ανέφερε τα ζητήματα ο Κοινοβουλευτικός μας Εκπρόσωπος σε σχέση με τους δικαστές-  αφορά την πιθανότητα δικαστικής διεκδίκησης αναδρομικών από τους Βουλευτές και έχουμε πει ότι δεν συμφωνούμε σε μία τέτοια εξέλιξη.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Παντελάκη.
      Έχω την τιμή να ενημερώσω το Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομίας και Οικονομικών: «Κύρωση της από 29 Αυγούστου 2007 Πράξης Νομοθετικού Περιεχομένου «Κοινωνικές παροχές και οικονομικές ενισχύσεις στους πληγέντες από τις πυρκαγιές»».
      Το λόγο έχει ο ειδικός αγορητής του Συνασπισμού Ριζοσπαστικής Αριστεράς κ. Παναγιώτης Λαφαζάνης.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κύριοι συνάδελφοι, νομίζω ότι έχουμε κάνει αναλυτική συζήτηση και έχουμε εκθέσει τις απόψεις μας σε αυτό το νομοσχέδιο και επί των άρθρων του.
      Επιτρέψτε μου να επαναλάβω ορισμένες θέσεις, οι οποίες είναι μάλλον οι πλέον κρίσιμες επ’ αυτού του νομοσχεδίου.
      Κατ’ αρχάς, αυτό που ήθελα να τονίσω είναι ότι με το νομοσχέδιο αυτό δίδονται αυξήσεις στους συνταξιούχους, όπως έχουν δοθεί και στους μισθωτούς, πείνας και πενίας, σε μία περίοδο που η ακρίβεια καλπάζει και έχει ξεπεράσει πλέον κάθε όριο. Και από ό,τι φαίνεται θα πάρει εφιαλτικές διαστάσεις το επόμενο διάστημα, όχι μόνο από την εκτόξευση των τιμών του πετρελαίου στα 100 δολάρια, αλλά και από την εγχώρια κερδοσκοπία και αισχροκέρδεια, στην οποία δυστυχώς δίνουν τον τόνο από ό,τι φαίνεται οι δημόσιες επιχειρήσεις. 
      Εμβρόντητος, παγωμένος ο ελληνικός λαός άκουσε χθες τη διοίκηση της Δ.Ε.Η. να εισηγείται αυξήσεις μεσοσταθμικές 21,5% για τα ηλεκτρικά τιμολόγια. Έλεος, κύριοι!  Πού βρισκόμαστε; Μεσοσταθμικές αυξήσεις 21,5% για τα τιμολόγια της Δ.Ε.Η. και ερχόσαστε εδώ και μας λέτε ότι θα πάρουν 4% οι συνταξιούχοι του δημοσίου και ακόμα λιγότερο με τον προϋπολογισμό που καταθέσατε για το 2008 για του χρόνου; Και μιλάμε για συντάξεις των 330 ευρώ η κατώτατη και οι περισσότερες συντάξεις του δημοσίου είναι κάτω από 600 ευρώ; Ποιος είναι ο πρόεδρος, ο Διοικητής της Δ.Ε.Η., ο κ. Αθανασόπουλος; Τρομοκρατία στον ελληνικό λαό ασκεί; Διότι περί αυτού πρόκειται. 
      Προηγουμένως είχα κάνει μία επίκαιρη ερώτηση και αντί να ακούσω από τον αρμόδιο Υφυπουργό Ανάπτυξης που παρευρίσκετο ότι αυτά τα πράγματα δεν γίνονται, ότι οι αυξήσεις αυτές τις οποίες εισηγήθηκε ο κ. Αθανασόπουλος είναι εξωπραγματικές, τις θεώρησε και ως βάση για την τελική έγκριση που θα δώσει το Υπουργείο Ανάπτυξης. Από ό,τι φαίνεται πάμε δηλαδή σε εφιαλτικές καταστάσεις, εάν βεβαίως δίπλα σε αυτές προσθέσουμε και τη φοροεπιδρομή, η οποία υπήρξε και σε αυτό το χρόνο και από ό,τι βλέπω το 2008 θα πάρει ακόμα πιο πρωτοφανείς διαστάσεις με νέες αυξήσεις φόρων, κυρίως έμμεσων, γύρω στα 6,5 δισεκατομμύρια ευρώ τουλάχιστον, διότι στην πράξη θα είναι πολύ περισσότερη. 
      Επομένως, αντί η Κυβέρνηση να έλθει εδώ να εισηγηθεί μία έκτακτη εισοδηματική ενίσχυση, ιδιαίτερα για τα φτωχότερα στρώματα, αντί να έλθει να δώσει επίδομα θέρμανσης για το χειμώνα σε αυτά τα στρώματα που δοκιμάζονται, ιδιαίτερα στη βόρεια Ελλάδα, επιμένει σε αυτές τις αυξήσεις του 4% και επαναλαμβάνω το ίδιο πολιτικό έγκλημα με τον προϋπολογισμό του 2008 για το επόμενο έτος. 
      Αυτός είναι ο βασικός λόγος που καταψηφίζουμε συνολικά το νομοσχέδιο, το οποίο βεβαίως μπορεί να περιέχει κάποιες επιμέρους αποσπασματικές θετικές ρυθμίσεις αλλά και στα άλλα άρθρα του δεν απαντά σε κανένα από τα μεγάλα θέματα που αφορούν τους συνταξιούχους του δημοσίου.
      Όσον αφορά στο άρθρο 2 έχουμε εκθέσει τις απόψεις μας. Έκανε κάποιες τροποποιήσεις εδώ ο κύριος Υπουργός σε θετική κατεύθυνση βεβαίως μετά από τις συζητήσεις και τις παροτρύνσεις που έγιναν και στην επιτροπή και στην συζήτηση εδώ στην Ολομέλεια, όμως είναι ανεπαρκής για δύο βασικούς λόγους. 
      Ο πρώτος λόγος είναι το ύψος της τιμητικής σύνταξης, το οποίο είναι πάρα πολύ χαμηλό, για να μην χρησιμοποιήσω μία βαρύτερη έκφραση, εξευτελιστικό. Δεν μπορεί να είναι 772 ευρώ αυτή η σύνταξη.
      (Στο σημείο αυτό την Προεδρική Έδρα καταλαμβάνει η Ε’ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Το δεύτερο βεβαίως είναι τα πλαίσια, οι προϋποθέσεις και οι όροι που χορηγούνται αυτές οι τιμητικές συντάξεις. Και τα πλαίσια και οι όροι κυρίως και τα κριτήρια που θα δοθούν, ποιος θα αποφασίζει δηλαδή, δεν είναι σε θετική κατεύθυνση και γι’ αυτόν το λόγο εμείς δεν θα ψηφίσουμε το άρθρο 2 διότι θεωρούμε ότι συνεχίζει τον εμπαιγμό στον καλλιτεχνικό κόσμο.
      Βεβαίως το πρόβλημα των συντάξεων για τον χώρο της τέχνης δεν μπορεί να λυθεί με τιμητικές συντάξεις, χρειάζεται μία ριζική τομή, χρειάζεται να υπάρξει ένα συνολικό ασφαλιστικό συνταξιοδοτικό σχέδιο για τον κόσμο των τεχνών. Ούτε καν στο σχεδιασμό δεν έχει ένα τέτοιο σχέδιο να φέρει η Κυβέρνηση και θα διαιωνιστεί το πρόβλημα απ’ ό,τι φαίνεται με βάση την πολιτική της με αυτού του είδους τις τιμητικές συντάξεις.
      Στα επόμενα άρθρα έχω μιλήσει για το επίδομα ευθύνης, το οποίο δίνεται στους προϊσταμένους του δημοσίου χωρίς όρους, προϋποθέσεις και κριτήρια και αυτό, πράγμα που κινδυνεύει, όπως έχω πει, να διαλύσει τη Δημόσια Διοίκηση και θα έχει αρνητικές συνέπειες ακόμα και για τον πολιτικό κόσμο, για το εκάστοτε κυβερνητικό κόμμα το οποίο γίνεται δέκτης πιέσεων από τους Βουλευτές μέχρι τους Υπουργούς. Λένε δηλαδή, κάντε με λιγάκι για έναν χρόνο, για πέντε μήνες πριν βγω στην σύνταξη προϊστάμενο, για να ενσωματώσω αυτό το επίδομα ευθύνης στις συντάξιμες αποδοχές μου, να αυξήσω την σύνταξη. 
      Δεν είναι αυτή λογική για να ασκούμε πολιτική στη Δημόσια Διοίκηση. Αυτή αναβιώνει πελατειακές σχέσεις, οι οποίες έχουν καταστρέψει τη Δημόσια Διοίκηση. 
      Αυτός είναι ο βασικός λόγος για τον οποίο δεν θα ψηφίσουμε το άρθρο 4.
      Όσον αφορά στο άρθρο 3 έχω μιλήσει γι’ αυτήν τη διάταξη επανειλημμένα, που πολλούς από το τακτικό προσωπικό των νομικών προσώπων του δημοσίου δικαίου τους μεταφέρει στο ειδικό συνταξιοδοτικό καθεστώς…
      (Στο σημείο αυτό χτυπάει το κουδούνι λήξεως της ομιλίας του κυρίου Βουλευτή)
      Έχουμε μόνο οκτώ λεπτά για να μιλήσουμε για έξι άρθρα, κυρία Πρόεδρε; Ωραία τακτική αυτή! Για να τα διαβάσω αυτά τα άρθρα, όχι να τα σχολιάσω, θα κάνω περισσότερη ώρα. Δώστε μου λίγο χρόνο για να πω κάποιες απόψεις που έχω.
      ΠΡΟΕΔΡΕΥΟΥΣΑ (Βέρα Νικολαϊδου): Πόσα λεπτά θέλετε, κύριε Λαφαζάνη;
      ΠΑΝΑΓΙΩΤΗΣ ΛΑΦΑΖΑΝΗΣ: Τρία λεπτά και τελειώνω, κυρία Πρόεδρε.
      ΠΡΟΕΔΡΕΥΟΥΣΑ (Βέρα Νικολαϊδου): Σας δίνω τρία λεπτά από τη δευτερολογία σας.
      ΠΑΝΑΓΙΩΤΗΣ ΛΑΦΑΖΑΝΗΣ: Εν πάση περιπτώσει, κυρία Πρόεδρε!
      Κυρία Πρόεδρε, να μην μακρηγορώ. Έχουμε μιλήσει ειδικά για το θέμα των δικαστικών αναλυτικά. Το άρθρο 5 δεν θα το ψηφίσουμε. Θα ψηφίσουμε μόνο το άρθρο 6, το οποίο περιέχει ορισμένα πράγματα θετικά και επομένως από αυτήν την άποψη δεν έχουμε αντίρρηση.
      Θα ήθελα, όμως, να σταθώ σε δύο-τρία θεματάκια, τα οποία είναι συμπληρωματικά και παραλείπονται. Κατ’ αρχάς, για τα αιτήματα που υπέβαλε με υπόμνημά της η Ο.Λ.Μ.Ε. επεχείρησα να κληθεί στην επιτροπή να εκθέσει τις απόψεις της, δεν εξετέθησαν. Επαναλαμβάνω πολύ επιγραμματικά, γιατί δεν έχω χρόνο, τα αιτήματά της: πλήρη σύνταξη στους εκπαιδευτικούς με τριάντα χρόνια ασφάλισης με βάση τις ρεαλιστικές προτάσεις τις οποίες έχουν  καταθέσει, εφόσον τα άλλα πέντε χρόνια καλύπτουν οι ίδιοι τις ασφαλιστικές εισφορές. Να ενταχθεί στις συντάξιμες αποδοχές το επίδομα εξωδιδακτικής απασχόλησης. Το κάνετε αυτό για το προσωπικό των Δ.Ε.Π. και δεν ξέρω γιατί το παραλείπετε από τους ερευνητές των ερευνητικών κέντρων. Εδώ, νομίζω, ομόφωνα η Βουλή σας έχει προτείνει να το κάνετε δεκτό, ειδικά για τους ερευνητές, και δεν το κάνετε δεκτό. Εδώ είναι το ίδιο ακριβώς επίδομα που αφορά και τους καθηγητές. Πρέπει να γίνει δεκτό ένα τέτοιο αίτημα, γιατί είναι δίκαιο. Για λόγους ισοτιμίας νομίζω ότι θα έπρεπε η Κυβέρνηση να το κάνει αποδεκτό. 
      Άλλα αιτήματα: την κατάργηση της διάταξης που απαγορεύει τη συνταξιοδότηση των εκπαιδευτικών κατά τη διάρκεια της σχολικής χρονιάς. Την κατάργηση του χρονικού ορίου της διετίας για την αναγνώριση προϋπηρεσίας από το ΤΑΠΕΔΥ. Η άδεια άνευ αποδοχών που δίνεται για οποιονδήποτε λόγο στους καθηγητές είτε για τη φροντίδα των παιδιών, εφόσον πληρώνουν τα ασφάλιστρα, να αναγνωρίζεται ως συντάξιμος χρόνος. 
      Επαναφέρω εδώ το θέμα που σας είχα θέσει, κύριε Υπουργέ, με τους αναπήρους πολέμου ή τους φονευθέντες στον πόλεμο και τα αδέλφια τους, τα οποία έπαιρναν μια σύνταξη, εφόσον ήταν 100% ανάπηροι –και στη συγκεκριμένη περίπτωση αναφέρομαι στο υπόμνημα του Πανελληνίου Συνδέσμου Τυφλών- και ήρθε το ΠΑ.ΣΟ.Κ. το 2002 και έφερε μια διάταξη που  λέει ότι αν παντρευτούν αυτοί οι 100% τυφλοί, χάνουν το μέρος της σύνταξης που έπαιρναν από τον φονευθέντα στον πόλεμο ή ανάπηρο πολέμου και θανόντα αδελφό τους, γιατί παντρεύτηκαν. Τιμωρούνται δηλαδή γιατί παντρεύτηκαν. Είναι δυνατόν να τιμωρούνται αυτοί οι άνθρωποι που είναι 100% τυφλοί και έχει προσφέρει ο αδελφός αυτή τη σημαντική υπηρεσία στη χώρα και στην πατρίδα, να τιμωρούνται γιατί παντρεύονται; Νομίζω ότι πρέπει να μεριμνήσετε τουλάχιστον αυτό το μέρος της σύνταξης που παίρνουν, δηλαδή μια ελάχιστη σύνταξη, την κατώτατη σύνταξη στην ουσία έπαιρναν, να μπορούν να συνεχίσουν να τη λαμβάνουν. 
      Έχω επίσης εδώ και ένα πολύ δίκαιο αίτημα που υποβάλλουν η Πανελλήνια Ένωση Στρατιωτικών Παραπληγικών και Βαρέως Αναπήρων και Θυμάτων Πολέμου που ζητούν οι άνθρωποι να εξομοιωθούν οι συντάξεις που παίρνουν με αυτούς που έχουν υποστεί αναπηρία ή έχουν φονευθεί σε πόλεμο. Είναι δίκαιο αυτό. Πάτε τη σύνταξη αυτή από το 85% στο 90%. Είναι ένα μικρό βήμα που κάνετε. Να την πάτε στο 100%, να εξομοιωθούν. Μιλάμε για ανθρώπους, οι οποίοι σε ειρηνική περίοδο έχουν 100% αναπηρία και είναι αυτοί που βλέπουμε με τα καροτσάκια που πηγαίνουν στις παρελάσεις.
      ΠΡΟΕΔΡΕΥΟΥΣΑ (Βέρα Νικολαΐδου): Κύριε Λαφαζάνη, παρακαλώ ολοκληρώστε. 
      ΠΑΝΑΓΙΩΤΗΣ ΛΑΦΑΖΑΝΗΣ: Αυτό δεν θα έχει μεγάλη επιβάρυνση για τα δημοσιονομικά της χώρας. Είναι δίκαιο. Νομίζω ότι μπορείτε να το κάνετε δεκτό. 
      Και καταλήγω λέγοντας ότι κάνετε μια ρύθμιση για το ειδικό οικονομικό κίνητρο που το δίνετε πλέον σε όλα μαζί με το Ι.Κ.Α.–Ε.Τ.Α.Μ. ταμεία όσον αφορά τις συντάξεις και εξαιρείτε μόνο ένα ταμείο, το Ν.Α.Τ.. Δεν ξέρω γιατί εξαιρείτε το Ν.Α.Τ. από το οικονομικό κίνητρο. Έχω καταθέσει μια σχετική τροπολογία. Νομίζω ότι μπορείτε να την κάνετε δεκτή για λόγους ισότητας και αποφυγής διάκρισης. 
      Για όλους αυτούς τους λόγους που είπα, καταψηφίζουμε όλα τα άρθρα εκτός από το άρθρο 6 του νομοσχεδίου. 
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστώ, κύριε συνάδελφε. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασπορά 15ος αιώνας – 21ος αιώνας» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» σαράντα δύο μαθητές και μαθήτριες και τρεις συνοδοί δάσκαλοι από το 5ο Δημοτικό Σχολείο Νέας Φιλαδέλφειας. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Ο ειδικός αγορητής του ΛΑ.Ο.Σ. κ. Μαυρουδής Βορίδης έχει το λόγο. 
      ΜΑΥΡΟΥΔΗΣ ΒΟΡΙΔΗΣ: Ευχαριστώ, κυρία Πρόεδρε. 
      Μία απλώς πάρα πολύ σύντομη υπόμνηση της θέσεώς μας ότι αυτό είναι ένα συμπιληματικό νομοσχέδιο χωρίς αρχή, μέση και τέλος με ερανιστικού τύπου διατάξεις, το οποίο σίγουρα δεν προάγει το νομοθετικό μας έργο. Αυτό, όμως, ειπώθηκε. 
      Στο άρθρο 1, το οποίο είναι «εισοδηματική πολιτική» νομίζω τοποθετηθήκαμε εκτενώς. Είναι προφανές ότι αποτελεί την ομολογία της αποτυχίας της οικονομικής πολιτικής της Κυβερνήσεως. Το γεγονός ότι σήμερα δίνονται τέτοιου τύπου αυξήσεις, οι οποίες δεν καλύπτουν καν τον πληθωρισμό, αποτελεί μια ομολογία της χρεοκοπίας της οικονομικής πολιτικής. Με αυτή την έννοια, λοιπόν, εμείς δεν μπορούμε να συμπράξουμε και δεν πρόκειται να το ψηφίσουμε.
      Στο άρθρο 2, κατ’ αρχάς, θα μου επιτρέψει ο εισηγητής της Πλειοψηφίας να πω το εξής: διαβάζω νομικά κείμενα και έχω κερδίσει το ψωμί μου έτσι. Επομένως, να δεχθώ τη δήλωσή σας αυτή σε ό,τι αφορά τα 25.000 ευρώ ως ερμηνευτική δήλωση του κυρίου Υπουργού ότι ερμηνεύεται με τον τρόπο που ανέπτυξε ο εισηγητής της Πλειοψηφίας το συγκεκριμένο άρθρο; 
      ΑΔΑΜ ΡΕΓΚΟΥΖΑΣ: Το λέει μέσα. 
      ΜΑΥΡΟΥΔΗΣ ΒΟΡΙΔΗΣ: Θα σας διαβάσω τώρα τι λέει για να δείτε ότι διαβάζω αρκετά καλά τα κείμενα. Λέει: «Ο μέσος όρος του εισοδήματος που έχει δηλωθεί συνολικά κατά τα τρία προηγούμενα οικονομικά έτη από εκείνο που υποβάλλεται...». Κατ’ αρχάς, όταν λέμε «εισόδημα», εννοούμε πάντοτε το ετήσιο εισόδημα. Άλλο εισόδημα δεν υπάρχει, το ετήσιο είναι. Μιλάει, λοιπόν, για μέσο όρο ετήσιου εισοδήματος, το οποίο δηλώθηκε κατά τα τρία προηγούμενα οικονομικά έτη. Ποιο συμπέρασμα βγάζετε, κύριε εισηγητά; Εγώ το συμπέρασμα που βγάζω είναι ότι αν κάποιος είχε εισόδημα το πρώτο έτος 20.000 ευρώ, το δεύτερο έτος 30.000 ευρώ και το τρίτο έτος 25.000 ευρώ, βγάζει ένα μέσο όρο ετήσιου εισοδήματος 25.000 ευρώ. Άρα, κύριε εισηγητά, κάντε μου τη χάρη, εγώ αντιλαμβάνομαι ότι θέλουμε να πούμε τα πράγματα με έναν ορισμένο τρόπο, αλλά δεν είναι τώρα να με διορθώνετε ως προς το εάν διαβάζω τα νομικά κείμενα! Ναι, τα πράγματα είναι έτσι όπως τα λέω. Και είναι έτσι όπως τα λέω και αυτό να το πει η Κυβέρνηση ότι κατά την άποψη της Κυβερνήσεως η έννοια της απορίας σε ό,τι αφορά τους καλλιτέχνες είναι 2.100 ευρώ μηνιαίο εισόδημα. Έτσι θεωρείται άπορος. 
      ΑΔΑΜ ΡΕΓΚΟΥΖΑΣ: Έχετε δίκιο. 
      ΜΑΥΡΟΥΔΗΣ ΒΟΡΙΔΗΣ: Έχω δίκιο. Σας ευχαριστώ, κύριε εισηγητά. 
      Άρα, λοιπόν, για να το τελειώσουμε το ζήτημα, είναι μια επιλογή αυτή και ξαναλέω ποια είναι η θέση μας: Θα το υπερψηφίσουμε αυτό το άρθρο και θα το υπερψηφίσουμε γιατί; Γιατί ήρθαν οι καλλιτέχνες και το ζήτησαν. Και εμείς θέλουμε να έχουμε ευήκοον ους σε αυτά τα αιτήματα. Αλλά θέλω να το επαναλάβω: αυτή εδώ είναι μια κακή πρακτική, είναι ξεκάθαρο. Η τιμητική σύνταξη πρέπει να είναι τιμητική σύνταξη. Δεν πρέπει να είναι απονομή συντάξεως. Εδώ ομολογήθηκε από τούτο το Βήμα από την αγορήτρια του Κομμουνιστικού Κόμματος ότι στην πραγματικότητα τούτο εδώ είναι ένας έμμεσος τρόπος απονομής συντάξεως. Εμείς λέμε όχι. Ας γίνει απονομή συντάξεως με τον τρόπο που πρέπει. Ας καθίσετε να αναλάβετε τις ευθύνες σας, τις κυβερνητικές, να τακτοποιήσετε το συνταξιοδοτικό ζήτημα των καλλιτεχνών. 
      Να ξεκαθαρίσουμε και κάτι, γιατί ακούστηκε επίσης εδώ ότι υπάρχουν προθέσεις, τις οποίες δήθεν δεν ξέρουμε και αυτό ειπώθηκε, επιτρέψτε μου, σε δικηγόρο πνευματικών δικαιωμάτων που δεν ξέρουμε τι είναι η Α.Ε.Π.Ι.. Σας διαβεβαιώ, λοιπόν, ότι πολύ καλά γνωρίζουμε το τι είναι η Α.Ε.Π.Ι.. Είπαμε, όμως, το εξής: αν η λογική είναι ότι θα υπάρχει μια τάξη του ελληνικού λαού, η οποία θα παίρνει συντάξεις χωρίς να έχει καταβάλλει ένα ένσημο, σας λέμε ότι εμείς δεν είμαστε με αυτή τη λογική. 
      Σας πρότεινε χθες ο Πρόεδρός μας μια συγκεκριμένη ιδέα. Ποια είναι η ιδέα; Ορισμένοι αυταπασχολούμενοι καλλιτέχνες δεν έχουν εργοδότη, πλην όμως εισπράττουν πνευματικά δικαιώματα. Πράγματι αυτό αφορά μόνο τους μουσικούς και μόνο στους μουσικούς αναφέρθηκε χθες ο Πρόεδρός μας. Δεν είπαμε ότι καταθέσαμε κανένα νομοσχέδιο για να είναι το τελικό νομοθετικό κείμενο και να δεχθούμε κριτική. 
      Είπε, λοιπόν, ο Πρόεδρός μας ότι όπως οι εργοδότες, οι οποίοι βαρύνονται με κάποιου είδους εισφορές, έτσι ας αναλάβει μία ευθύνη και η Α.Ε.Π.Ι. από τα έσοδα που έχει από τα δικαιώματα (συγγενικά και κύρια πνευματικά δικαιώματα). Ας γίνει μια ρύθμιση και να πηγαίνει ένα κομμάτι των χρημάτων αυτών για την ασφάλιση ορισμένων καλλιτεχνών. Δεν καταθέσαμε πλήρη πρόταση. 
      Γιατί, όμως, αυτή η έκπληξη; Λέτε ότι η Α.Ε.Π.Ι. είναι ανώνυμη εταιρεία. Γνωρίζουμε πολύ καλά τι είναι η Α.Ε.Π.Ι.. Μήπως είναι το μόνο νομικό πρόσωπο ιδιωτικού δικαίου, το οποίο θα επιβαρυνθεί με μία υποχρέωση αποδόσεως κάποιων εισφορών; Τι είναι τόσο πρωτότυπο; Αλλά εάν εννοούμε πίσω από αυτή τη σθεναρή άρνηση που βλέπω από πτέρυγα του Κοινοβουλίου ότι όχι, ακόμα και εάν έχουν έσοδα οι συγκεκριμένοι καλλιτέχνες, θέλουν τη σύνταξη, αλλά δεν θέλουν ποτέ να έχουν καμία επιβάρυνση, εμείς σ’ αυτή τη λογική δεν προσχωρούμε, χωρίς να θίγουμε την αξία του πολιτισμού.
      Και να σας πω και κάτι ακόμα. Επειδή εγώ τυγχάνει να ασχολούμαι και πολύ συστηματικά με τον πολιτισμό –είμαι συλλέκτης, ξέρω τα εικαστικά, ξέρω τις τιμές της αγοράς, ξέρω λεπτομέρειες- επιτρέψτε μου να σας πω ότι σωστά τίθεται το ορισμένες στιγμές ακραίο ζήτημα πως το να υπάρχει ένας, διακεκριμένος καλλιτέχνης που βρίσκεται σε καθεστώς απορίας, προσβάλλει όλους μας, προσβάλλει τον πολιτισμό. Εγώ, όμως, θα πω, επειδή ετέθη το ζήτημα της κρίσης ότι πάντως είμαστε κάθετα αντίθετοι με το να μπούμε σε μία συντεχνιακή λογική όπου κάποιο σωματείο θα έρχεται να ονοματίζει ποιοι δικαιούνται να παίρνουν συντάξεις και ποιοι δεν δικαιούνται. Δεν θα γίνεται έτσι. 
      Εάν, λοιπόν, μπαίνουν τέτοιοι τύπου λογικές, όπου αναγνωρίζουμε σε σωματειακές οργανώσεις, σε συνδικαλιστικές οργανώσεις να καθορίζουν ποιοι θα συνταξιοδοτούνται με οποιοδήποτε τρόπο, εμείς δεν συμφωνούμε. Είμαστε, όμως, ξεκάθαρα σύμφωνοι στη λογική να ρυθμιστεί το συνταξιοδοτικό των καλλιτεχνών συνολικά, να ρυθμιστεί αποτελεσματικά, να αναγνωριστούν τα πραγματικά προβλήματα και να έρθει υπεύθυνα και σοβαρά η Κυβέρνηση να το λύσει. Από εκεί και πέρα, οι τιμητικές συντάξεις είναι τιμητικές συντάξεις και δεν είναι κάτι άλλο. Δεν είναι τρόπος παροχής συντάξεων, δεν είναι τρόπος για να πάρουν δωρεάν συντάξεις χωρίς καταβολή ενσήμων.
      Χθες τοποθετηθήκαμε για το θέμα των δικαστικών και σήμερα θα αναφέρω για μία ακόμη φορά ένα μόνο σημείο, το οποίο αφορά τη δειλία και το μαγείρεμα των κυβερνήσεων. Γιατί το βαφτίζετε αυτό «έκτακτη παροχή»; Είναι έκτακτη παροχή; Λέτε στην αιτιολογική σας έκθεση ότι δίδεται αυτή η έκτακτη παροχή, διότι είναι εξαιρετικά σκληρές οι συνθήκες εργασίας των δικαστικών και επειδή απαιτείται πρόσθετος κόπος. 
      Τι αφορά αυτή η έκτακτη παροχή; Τα τελευταία πέντε έτη. Δηλαδή, κατέστησαν εξαιρετικά επαχθείς οι όροι εργασίας των δικαστικών την τελευταία πενταετία; Σήμερα πια δεν είναι; Αύριο δεν θα είναι; Πριν από πέντε χρόνια δεν ήταν; Πάλι το λέτε έτσι, γιατί προσπαθείτε να λειτουργήσετε σε ένα επίπεδο αναχωματικό για να μην αναγνωρίσετε δικαιώματα σε συγκεκριμένες τάξεις, τα οποία τα αναγνωρίζουν τα δικαστήρια.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Κυρία Πρόεδρε, ενάμισι λεπτό θα χρειαστώ για να θέσω δύο θέματα.
      Εμείς λέμε να σταματήσει αυτή η πολιτική. Να έρθετε ωραία, σοβαρά και υπεύθυνα και να πείτε στα ίσα στην κάθε τάξη τι μπορείτε να της δώσετε και τι δεν μπορείτε να της δώσετε. Εάν δεν μπορείτε να της τα δώσετε, μην της τα δίνετε και πάρτε την πολιτική ευθύνη. Εάν μπορείτε να της τα δώσετε, δώστε τα με τον τρόπο που πρέπει. 
      Στο σημείο αυτό θα συμφωνήσουμε απόλυτα με μία κριτική, η οποία ακούστηκε από πτέρυγες της Αριστεράς εδώ μέσα. Στην επιδοματική πολιτική η οποία δεν συνδέεται με την πραγματική έννοια του επιδόματος, εμείς θα σταθούμε αντίθετοι. Το επίδομα πρέπει να είναι επίδομα και να δίνεται εξαιρετικά, όταν υπάρχει κάτι εξαιρετικό, όχι, όμως, να είναι συγκεκαλυμμένος μισθός. Εάν είναι μισθός, δώστε το ως μισθό. Δεν είναι δυνατόν να έχετε διαρκώς διαφορετικές ταχύτητες, μόνο και μόνο για να μην έχετε την ευθύνη των πράξεων αυτών.
      Να πω και κάτι ακόμα. Δεν δεχθήκατε, κύριε Υπουργέ, μία τροπολογία η οποία έχει κατατεθεί και η οποία αφορά τους αξιωματικούς, τους καθηγητές των στρατιωτικών σχολών. 
      ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Αποσπασματικού χαρακτήρα δεν είναι αυτή;
      ΜΑΥΡΟΥΔΗΣ ΒΟΡΙΔΗΣ: Πράγματι, σ' αυτό, κύριε Υπουργέ, έχετε δίκιο. Είπα, όμως, ότι την ευθύνη σ’ αυτού του τύπου τις αποσπασματικές ρυθμίσεις τη φέρετε εσείς, γιατί εσείς ακολουθείτε πρωτίστως αυτή την πολιτική και παρασύρετε δυστυχώς και όλη την Αντιπολίτευση σ’ αυτή την τακτική, όπως είδατε από τις αναφορές των ειδικών αγορητών.
      Λέω, όμως, το εξής: Μένω εδώ, στην προφορική σας δέσμευση ότι ο μόνος λόγος που δεν έχετε δεχθεί τη συγκεκριμένη τροπολογία είναι, γιατί δεν έχει ετοιμαστεί από το Ελεγκτικό Συνέδριο και ότι με την πρώτη ευκαιρία θα τακτοποιηθεί αυτό το ζήτημα, το οποίο γεννά μια πολύ μεγάλη αδικία. 
      Ευχαριστώ πολύ. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΟΥΣΑ (Βέρα Νικολαΐδου): Ευχαριστούμε πολύ. 
      Μετά από τους εισηγητές και τους ειδικούς αγορητές των κομμάτων εισερχόμεθα στον κατάλογο των ομιλητών. 
      Το λόγο έχει ο Βουλευτής του ΛΑ.Ο.Σ. κ. Αθανάσιος Πλεύρης. 
      ΑΘΑΝΑΣΙΟΣ ΠΛΕΥΡΗΣ: Ευχαριστώ πολύ, κυρία Πρόεδρε. 
      Πιστεύω ότι ο καθένας εδώ θα πρέπει να μιλά πρωτίστως για τα θέματα που είναι του αντικειμένου του. Εγώ ήθελα να τοποθετηθώ στην κατ’ άρθρον συζήτηση, διότι με ενδιαφέρει άμεσα το θέμα που αφορά τους δικαστικούς λόγω του ότι εξ επαγγέλματος, πριν γίνω Βουλευτής, ασκούσα το δικηγορικό επάγγελμα. 
      Πολλές φορές δημιουργείται μία λανθασμένη εντύπωση και επειδή ακούστηκαν διάφορες θέσεις, ότι οι δικαστικοί κακώς λαμβάνουν κάποια χρήματα ή ότι σε κάθε περίπτωση οι ίδιοι καθορίζουν τα μισθολογικά τους, θα ήθελα να πω ότι αυτό είναι μια ευθύνη της Κυβέρνησης ή, εάν θέλετε, και ημών, του νομοθετικού Σώματος, διότι από τη στιγμή που έχουμε εκχωρήσει στο Μισθοδικείο την αρμοδιότητα να καθορίζει τα οικονομικά των δικαστών είναι εύλογο να σεβόμαστε και τις αποφάσεις, οι οποίες βγαίνουν. Πράγματι, το θεωρώ υποκριτικό, όταν υπάρχει μια δικαστική απόφαση καθ’ όλα σεβαστή που ορίζει τους μισθούς που θα παίρνουν οι δικαστές και τα αναδρομικά, να ερχόμαστε εμείς εδώ πέρα εν είδει στρουθοκαμηλισμού και να μιλάμε για έκτακτο επίδομα. 
      Στην πραγματικότητα τι είναι αυτό; Στην πραγματικότητα είναι μια συμφωνία, που έγινε ανάμεσα στους δικαστικούς και στην Κυβέρνηση, ότι παραιτούνται, ότι απαλλοτριώνεται, τέλος πάντων, ένα τμήμα του δικαιώματός τους να εισπράξουν κάποια χρήματα και έναντι αυτού παίρνουν αυτό που εσείς ονομάζετε «επίδομα». 
      Ο δικαστής είναι γεγονός ότι πρέπει να αμείβεται σωστά και καλά. Όμως θα ρωτήσω ότι ένας δικαστής πρέπει να αμείβεται καλά, για να μην είναι διεφθαρμένος; Διεφθαρμένος μπορεί να είναι ένας δικαστής ακόμη και εάν παίρνει 100.000 ευρώ το μήνα και μπορεί πάλι να παίρνει 1.000 ευρώ το μήνα και να μην είναι διεφθαρμένος. Η στάση ζωής απέναντι στη διαφθορά δεν έχει σχέση με το τι χρήματα παίρνει. 
      Θα πρέπει, όμως, ο δικαστής να αμείβεται ορθώς και αναλόγως της θέσης του, ώστε να δίνεται κίνητρο σε όσους αξιόλογους ανθρώπους να πηγαίνουν στο Δικαστικό Σώμα, διότι πολλές φορές υπάρχει το οξύμωρο να δικάζει ο δικαστής από την έδρα και να ξέρει ότι ο δικηγόρος που είναι μπροστά του παίρνει δέκα φόρες περισσότερα χρήματα από αυτόν, με αποτέλεσμα αυτό που χαριτολογώντας λέγεται και στη νομική «ότι όσοι δεν μπορούν να ασκήσουν τη δικηγορία αναγκάζονται να γίνουν δικαστές». 
      Οι δικαστές πρέπει να πληρώνονται σωστά και καλά. Οπωσδήποτε, υπ’ αυτήν την έννοια, επικροτούμε μια αναβάθμιση στην μισθολογική τους κλίμακα. Δεν επικροτούμε, όμως, σε καμμία περίπτωση να υπάρχει ένα δικαστήριο που θα δικάζει τα χρήματα των δικαστών. Ήδη τέθηκε από το κόμμα μας η πρόταση ότι θα έπρεπε να υπήρχε μια επιτροπή, ενδεχομένως μία επιτροπή της Βουλής, η οποία θα καθόριζε τις αυξήσεις που θα υπάρχουν. 
      Δεν είναι δυνατόν -και το γνωρίζετε- οι δικαστές που δικάζουν να μην δικάζουν υπέρ των συμφερόντων τους, όσο άμεμπτοι και αν είναι. Υπ’ αυτήν την έννοια, ευθύνεστε για την κατάσταση στην οποία οδηγήθηκε αυτήν τη στιγμή ουσιαστικά η εκτελεστική εξουσία και κατ’ επέκταση και εμείς, η νομοθετική εξουσία. Γιατί στην πραγματικότητα αυτό το άρθρο για τους δικαστές δεν μπορούμε, ακόμη και να θέλουμε, να το καταψηφίσουμε και θα μου επιτρέψετε να θεωρήσω λαϊκισμό αυτό που λέγεται, ότι μπορούμε να το καταψηφίσουμε. Διότι, εάν το καταψηφίσουμε, αυτό ξέρετε τι σημαίνει; Να εκτελεστεί η απόφαση του Μισθοδικείου και να πάρουν 100% και όχι σε πέντε έτη. 
      Η πραγματικότητα είναι ότι λόγω της λανθασμένης σας πολιτικής έχουμε οδηγηθεί εδώ και πρέπει να αποδεχθούμε αυτήν τη ρύθμιση, η οποία είναι καλύτερη από την απόφαση του Μισθοδικείου. Η μόνη λύση είναι να υπάρξει μια επιτροπή, ώστε να μην έχουμε αυτό το οξύμωρο, η εκτελεστική εξουσία να φέρνει στη Βουλή ένα νόμο, ο οποίος μας αναγκάζει να τον ψηφίσουμε. 
      Όπως γνωρίζετε, ανάλογα με την εισοδηματική πολιτική που εφαρμόζετε, αναγκάζεστε να δώσετε και αυτές τις αυξήσεις. 
      Σας επεσήμαναν πολλοί από τους αγορητές, αλλά και τους συναδέλφους της αντιπολίτευσης, ότι οι αυξήσεις αυτές στην πραγματικότητα είναι χρήματα τα οποία θα τους τα πάρετε πίσω, βάσει του προϋπολογισμού που καταθέσατε. Και η εύκολη δικαιολογία που μας θέτετε, είναι, «από πού θα τα βρούμε να δώσουμε παραπάνω;». Μα, ναι, εσείς έχετε την οικονομική πολιτική. Εσείς έχετε το πεπόνι, εσείς έχετε και το μαχαίρι. Εάν εμείς είχαμε την οικονομική πολιτική, θα μπορούσαμε να σας υποδείξουμε διαφόρους φορείς που εσείς χαϊδεύετε, όπως είναι οι τράπεζες, οι μεγαλοεπιχειρηματίες, οι μεγάλες εταιρείες στην Ελλάδα και από εκεί, θα μπορούσατε να πάρετε λεφτά και πραγματικά να δώσετε αυξήσεις σε αυτούς τους ανθρώπους.
      Το να έρχεστε τώρα εσείς εδώ και να κάνουμε συζήτηση επί της αρχής, κατ’ άρθρον, στις τροπολογίες και μετά εν συνόλω, για το αν θα πάρουν οι χαμηλοσυνταξιούχοι 20 και 25 ευρώ μηνιαίως, αν μη τι άλλο, εμπαίζει ολόκληρη την κοινωνία και προκαλεί μια εύλογη απορία σε αυτούς που μας παρακολουθούν, εάν πράγματι είμαστε ικανοί, ως νομοθετικό Σώμα και σεις, ως εκτελεστικό Σώμα, να λύσουμε τα προβλήματα που υπάρχουν.
      Κατά την άποψη, λοιπόν, αυτή,  αυτό το νομοσχέδιο που φέρνετε και με τις πλασματικές εικονικές ουσιαστικά αυξήσεις -τις μηδαμινές αυτές αυξήσεις- είναι απόρροια της εν γένει οικονομικής σας πολιτικής. Και επειδή το κράτος έχει συνέχεια, ευθύνες δεν έχουν μόνο οι προηγούμενες κυβερνήσεις, έχει και η δική σας Κυβέρνηση, διότι ήδη κλείνει το τέταρτο έτος της διακυβέρνησης και έχει πάρει και νέα εντολή.
      (Στο σημείο αυτό την Προεδρική Έδρα  καταλαμβάνει ο  Α’ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Επειδή δεν θα ήθελα να κάνω κατάχρηση του χρόνου και στη συνέχεια, θα ήθελα να αναφερθώ -παρ’ όλο που δεν είναι στην ώρα της- όσον αφορά μια τροπολογία στο μισθολόγιο των αξιωματικών. Είναι άλλος ένας εμπαιγμός της Κυβέρνησης. Δεν εφήρμοσε καμμία από τις εξαγγελίες που είχε θέσει -που ανέφερε στην κλίμακα 1 προς 3- φέρνει μια αύξηση στην πραγματικότητα των 60 ευρώ, δεν κάνει καμμία ρύθμιση για το πολιτικό προσωπικό των Ενόπλων Δυνάμεων, δεν κάνει καμμία ρύθμιση για τους υπαξιωματικούς της αεροπορίας και η κλίμακα θα έπρεπε να είναι με βάση τον υπαξιωματικό και όχι τον αξιωματικό. Εσείς δεν το φέρνετε καθόλου. Ωστόσο, το μόνο που τέλος πάντων φέρνετε και είναι θετικό να το πούμε, είναι ότι έχετε μια αύξηση 8,2% στο επίδομα αλεξιπτωτιστών και διαφόρων άλλων κατηγοριών.
       Βέβαια και σε αυτή την αύξηση που κάνετε, θα πρέπει να σας πω ότι αυτοί οι άνθρωποι για να παίρνουν μια μικρή αύξηση της τάξεως του 8,2% -που για να καταλάβουμε τι είναι, σας λέω ότι στα 3000 ευρώ, είναι 200 ευρώ- θέτουν σε κίνδυνο κάθε μέρα τη ζωή τους  και δεν έχουν την υποστήριξη, ούτε της εκτελεστικής εξουσίας, ούτε του νομοθετικού τμήματος, διότι συχνά την ανικανότητα των κυβερνήσεων, προσπαθούμε να τη χρεώσουμε σε αυτούς τους ανθρώπους που άλλοι πέφτουν με τα αλεξίπτωτα, άλλοι βρίσκονται στις ειδικές δυνάμεις των τμημάτων της αστυνομίας και αυτοί έρχονται κάθε μέρα σε επαφή με τον κίνδυνο, όπως έγινε και εσχάτως δυστυχώς στα Ζωνιανά, διότι υπάρχει μια ανίκανη Κυβέρνηση να τους υποδείξει τη σωστή διαδικασία, ώστε οι ίδιοι να μην κινδυνεύουν. Τουλάχιστον, το αντιλαμβάνεστε και δίνετε μια μικρή αύξηση.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πλεύρη.
      Το λόγο έχει ο συνάδελφος κ. Μανώλης.
      ΙΩΑΝΝΗΣ ΜΑΝΩΛΗΣ:  Κύριε Πρόεδρε, για να μην ξαναπάρω το λόγο στη συζήτηση για τις τροπολογίες, θέλω να πω δυο κουβέντες για την τροπολογία και να μιλήσω λίγο για το ασφαλιστικό γενικότερα, επειδή είναι το θέμα μας. 
      ΠΡΟΕΔΡΕΥΩΝ (Γεώργιος Σούρλας): Για την τροπολογία το καταλαβαίνω, αλλά το ασφαλιστικό τι σχέση έχει τώρα με το νομοσχέδιο;
      ΙΩΑΝΝΗΣ ΜΑΝΩΛΗΣ: Μιλάμε για συντάξεις του δημοσίου, για συντάξεις όλων.
      ΠΡΟΕΔΡΕΥΩΝ (Γεώργιος Σούρλας): Ανοίγουμε τώρα θέματα, γιατί προσφέρεται ….
      ΙΩΑΝΝΗΣ ΜΑΝΩΛΗΣ: Για συντάξεις είναι, κύριε Πρόεδρε. Αφήστε, δώστε μου το λόγο.
      ΠΡΟΕΔΡΕΥΩΝ (Γεώργιος Σούρλας): Περιοριστείτε στο νομοσχέδιο στη συζήτηση επί των άρθρων και κατά παρέκκλιση στις τροπολογίες. 
      ΙΩΑΝΝΗΣ ΜΑΝΩΛΗΣ: Κύριε Πρόεδρε, αν αποφασίσατε να εφαρμόσετε τον Κανονισμό της Βουλής σε εμένα, γιατί εγώ ακούω ομιλίες επί του συνόλου που λέει ο καθένας ό,τι θέλει.
      ΠΡΟΕΔΡΕΥΩΝ (Γεώργιος Σούρλας): Όχι σε σας. 
      ΙΩΑΝΝΗΣ ΜΑΝΩΛΗΣ: Δηλαδή δεν μπορώ να πω την άποψή μου για το γενικότερο θέμα;
      ΠΡΟΕΔΡΕΥΩΝ (Γεώργιος Σούρλας): Υπάρχουν όρια.
      ΙΩΑΝΝΗΣ ΜΑΝΩΛΗΣ: Μιλάμε για συντάξεις, κύριε Πρόεδρε. Επιτρέψτε μου, λοιπόν, και μην μου «τρώτε» το χρόνο. 
      Λέω λοιπόν ότι υπάρχει μια διάταξη, η οποία χαρακτηρίζεται από πολλούς, ως χαριστική. Οφείλω να σας πω και να θυμίσω στους συναδέλφους του ΠΑ.ΣΟ.Κ., που ξαφνικά ανέβηκαν στα κεραμίδια και έπεσαν από τα σύννεφα, ότι υπάρχει –το έχω πει χιλιάδες φορές- προεκλογικά, δέκα μέρες πριν τη διάλυση της προ-προηγούμενης Βουλής με υπογραφή του σημερινού διευθυντή του κόμματος του κ. Σπυρόπουλου και του κ. Φαρμάκη, ρύθμιση 600.000.000 αναλογιστικού ελλείμματος για το Ι.Κ.Α. που φορτώθηκε στο Ι.Κ.Α. υπέρ της τράπεζας.
      Κύριε Υπουργέ, τα είπαμε και στην επιτροπή. Υπάρχει μια διαφορά εδώ, σε σχέση με το κόστος. 
    Αποφασίστηκε να γίνει μία συνάντηση των δυο επιτροπών. Θέλω να ξέρω αν έγινε, γιατί μου λέτε ότι έγινε. Οι εργαζόμενοι λένε ότι τους κάλεσε ο γενικός γραμματέας σε προσωπικό επίπεδο, κάλεσε τον πρόεδρο. Είναι σημαντικό αυτό, είναι σημαντικό να ξέρω εγώ ποιος λέει την αλήθεια και ποιος λέει ψέματα. Υπάρχει μία αναφορά ότι το εφάπαξ δεν είναι μέσα, άρα, το 1,6 δεν είναι αυτό από τη νέα μελέτη. Όμως θέλω να ξέρω. Πάντως, σε κάθε περίπτωση διατηρώ επιφυλάξεις και ενστάσεις γιατί θεωρώ ότι πάντα γίνονται ρυθμίσεις υπέρ τραπεζών όπως έγινε και στο παρελθόν. 
    Θέλω να πω ότι γίνονται και άλλες ρυθμίσεις –και θα παρακαλούσα, κύριε Πρόεδρε, να μη με διακόψετε- που δημιουργούν προβλήματα στην κοινωνική ασφάλιση και ξεσηκώνουν τον κόσμο.
    Αν παρακολουθήσει κανείς τις εφημερίδες και την τηλεόραση από χθες, ο Βουλευτής είναι στο επίκεντρο, δέχεται τη μεγαλύτερη επίθεση. Πριν από λίγο καιρό δέχθηκε επίθεση για το μισθό του. Και αναφορικά με το μισθό το καταλαβαίνω και το δέχομαι και εγώ και το λέω και εδώ ότι η δημοκρατία έχει κόστος. Ο εν ενεργεία Βουλευτής πράγματι έχει γραφεία, έχει ανάγκες. Δεν μπορώ όμως να δεχθώ ότι και ο συνταξιούχος Βουλευτής πρέπει να έχει τη λογική ότι η δημοκρατία έχει κόστος, διότι δεν έχει τις ανάγκες που έχει ο εν ενεργεία Βουλευτής. Είναι ένας απλός συνταξιούχος πολίτης, όπως όλοι οι άλλοι συνταξιούχοι. 
    Όταν τέθηκε το θέμα τροποποίησης του Συντάγματος, στην Κοινοβουλευτική Ομάδα της Νέας Δημοκρατίας είχα κάνει μια πρόταση και θέλω να την επαναφέρω σήμερα γιατί γίνεται κουβέντα και να την κάνω πιο συγκεκριμένη.
    Είχα πει τότε, επειδή δεχόμαστε επίθεση, ότι δεν μπορεί κάποιος να παίρνει τρεις συντάξεις. Στο Σύνταγμα πρέπει να μπει μια διάταξη που να λέει μία σύνταξη για όλους τους Έλληνες, σύνταξη της δουλειάς τους και από κει και πέρα να παίρνει μπόνους. Δεν μπορεί δηλαδή εγώ –μιλάω για τον εαυτό μου- να έχω τρεις διαφορετικές συντάξεις. Μπορούσα να έχω από το συνδικαλισμό μετά από δεκαπέντε χρόνια που ήμουν σε συγκεκριμένες θέσεις, 700 ευρώ εκείνη την εποχή, δεν την πήρα. Έχω από τη δουλειά μου. Μπήκα το 1972 στον Ο.Τ.Ε. και έχω σύνταξη από τη δουλειά μου μετά από τριάντα πέντε χρόνια. Και τώρα μετά το Μάρτιο έχω άλλη σύνταξη. Τρεις διαφορετικές συντάξεις. Και επειδή γίνεται αυτό που γίνεται, η συγκυρία είναι δύσκολη και για να πείσουμε τον κόσμο ότι είμαστε εδώ για να σκεφτόμαστε τον κόσμο και να απορρίπτουμε πολλές φορές λογικές όπως ότι ο γραμματέας των Υπουργείων σε τρία χρόνια να θεμελιώνει συνταξιοδοτικό δικαίωμα –δεν είναι σωστά πράγματα αυτά- ή ο δήμαρχος ο οποίος μαζεύει χρόνια είτε έκανε δημοτικός σύμβουλος είτε κοινοτικός σύμβουλος, τρεις διαφορετικές συντάξεις, προτείνω –πρέπει και το ΠΑ.ΣΟ.Κ. να τοποθετηθεί κατά την αναθεώρηση του Συντάγματος- να μπει στο Σύνταγμα ότι θα υπάρχει μία σύνταξη για όλους, της δουλειάς μας. 
    Από κει και πέρα, έχω εγώ ένα χρόνο, τέσσερα χρόνια Βουλευτής, 3% προσαύξηση της σύνταξής μου …
    ΠΡΟΕΔΡΕΥΩΝ (Γεώργιος Σούρλας): Κύριε Μανώλη, σας παρακαλώ. Δεν μπορεί να παραβιάζουμε τον Κανονισμό.
    ΙΩΑΝΝΗΣ ΜΑΝΩΛΗΣ: Τελειώνω, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Βρήκατε ώρα να αναπτύξετε τα των Βουλευτών και των συντάξεων; 
    ΙΩΑΝΝΗΣ ΜΑΝΩΛΗΣ: Ενοχλώ; 
    ΠΡΟΕΔΡΕΥΩΝ (Γεώργιος Σούρλας): Μα, εκτρέπεστε από την ημερήσια διάταξη. Δεν ενοχλείτε εμένα προσωπικά. Ενοχλείτε την κοινοβουλευτική τάξη, κύριε Μανώλη.
    ΙΩΑΝΝΗΣ ΜΑΝΩΛΗΣ: Δεν ενοχλώ τίποτε. Μήπως ενοχλώ τίποτε άλλο, κύριε Πρόεδρε; Μήπως ενοχλώ το σύστημα; Με συγχωρείτε πάρα πολύ.
    ΠΡΟΕΔΡΕΥΩΝ (Γεώργιος Σούρλας): Δεν ενοχλούμαι καθόλου. Ενοχλούμαι διότι ως Προεδρεύων έχω υποχρέωση να τηρήσω τον Κανονισμό. 
    ΙΩΑΝΝΗΣ ΜΑΝΩΛΗΣ: Εδώ εγώ είμαι ελεύθερος. Με προστατεύει το Σύνταγμα και ο Κανονισμός να λέω αυτό που σκέπτομαι. 
    ΠΡΟΕΔΡΕΥΩΝ (Γεώργιος Σούρλας): Ο Κανονισμός δεν λέει τέτοια πράγματα. Σας παρακαλώ πάρα πολύ. Επανέλθετε στο νομοσχέδιο. 
    ΙΩΑΝΝΗΣ ΜΑΝΩΛΗΣ: Κύριε Πρόεδρε, ό,τι και να κάνετε εγώ θα πω την πρότασή μου. 
    ΠΡΟΕΔΡΕΥΩΝ (Γεώργιος Σούρλας): Θα σας αφαιρέσω το λόγο. Σας παρακαλώ επανέλθετε στο νομοσχέδιο. Σας παρακαλώ πάρα πολύ.
    ΙΩΑΝΝΗΣ ΜΑΝΩΛΗΣ: Για συντάξεις, μιλάμε, κύριε Πρόεδρε, του δημοσίου. 
    ΑΙΚΑΤΕΡΙΝΗ ΠΑΠΑΚΩΣΤΑ: Να ανακαλέσει ο κύριος συνάδελφος, κύριε Πρόεδρε. Δεν είμεθα σύστημα εμείς. 
    ΙΩΑΝΝΗΣ ΜΑΝΩΛΗΣ: Δεν μιλάω για σας, κυρία συνάδελφε. Μίλησα για άλλα. Δεν καταλάβατε.
    ΠΡΟΕΔΡΕΥΩΝ (Γεώργιος Σούρλας): Δεν είναι παράθυρο τηλεόρασης η Βουλή. Καταλάβετέ το. 
    ΙΩΑΝΝΗΣ ΜΑΝΩΛΗΣ: Κύριε Πρόεδρε, δεν καταλαβαίνω την πρεμούρα να μην μιλήσω. 
    ΠΡΟΕΔΡΕΥΩΝ (Γεώργιος Σούρλας): Δεν μπορείτε να μιλάτε επί παντός επιστητού. Να το σεβαστείτε επιτέλους!
    ΙΩΑΝΝΗΣ ΜΑΝΩΛΗΣ: Μιλάμε για συντάξεις του δημοσίου αυτή τη στιγμή. Εκτός και αν δεν το καταλάβατε. Μιλάμε για τη σύνταξη του φουκαρά που παίρνει 600 ευρώ. Θα του δώσουμε 100 ευρώ παραπάνω και δεν μιλάμε για μας; 
    Εγώ λέω, αν με αφήσετε, κύριε Πρόεδρε, ένα λεπτό και τελειώνω, ότι κάθε χρόνο που κάνω είτε δήμαρχος είτε νομάρχης, 3% προσαύξηση της πραγματικής μου σύνταξης, για να έχω αγωνία εδώ να αυξάνεται η σύνταξη …
    ΠΡΟΕΔΡΕΥΩΝ (Γεώργιος Σούρλας): Εντάξει, κύριε Μανώλη. Βγάλατε την είδηση, επιτέλους! Σας άκουσαν οι δημοσιογράφοι. Επανέλθετε στο νομοσχέδιο. Επιτέλους! 
    ΙΩΑΝΝΗΣ ΜΑΝΩΛΗΣ: Προχωρώ. Καλό είναι, λοιπόν, όταν συζητάμε εδώ για τους στρατιωτικούς, για τους συνταξιούχους που παίρνουν 3,5% να είμαστε και εμείς εντάξει. Και να είμαστε εντάξει όχι μόνο εμείς, αλλά και οι διορισμένοι σε διάφορες θέσεις. 
      Διάβαζα προηγουμένως στην «ΕΛΕΥΘΕΡΟΤΥΠΙΑ» έξω –και δεν ξέρω αν είναι αλήθεια- ότι πήραν μπόνους 30.000 ευρώ κάποια μέλη του διοικητικού συμβουλίου του Ο.Π.Α.Π.. Δεν μπορεί σε αυτήν την πολύ δύσκολη στιγμή που καλούμε τον Έλληνα συνταξιούχο των 600 ευρώ ή των 700 ευρώ να του δώσουμε σύνταξη 3,5% και 4% -για να πω για το νομοσχέδιο, κύριε Πρόεδρε- να μη μιλάμε και για μας. Για αυτό έκανα αυτή την πρόταση και θα επιμένω μέχρι τέλους, κύριε Πρόεδρε.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, θερμή παράκληση υποβάλλει το Προεδρείο. Δίνεται κάποια δυνατότητα να αναφερόμεθα και σε επίκαιρα θέματα. Μιλάμε επί της αρχής και αναφέρεστε κάποιοι εξ υμών στις τροπολογίες. Μπαίνουμε στα άρθρα και μιλάμε επί της αρχής. Μπαίνουμε στα άρθρα και μιλάμε για το ασφαλιστικό, για τις συντάξεις των Βουλευτών. 
      Επιτέλους! Θα κρατήσουμε ένα επίπεδο στη Βουλή; Θα αναβαθμίσουμε το επίπεδο; Θα μετατρέψουμε και τη Βουλή σε παράθυρα τηλεόρασης; Σας παρακαλώ πάρα πολύ. Οι ευθύνες που αναθέσατε στο Προεδρείο είναι πολύ μεγάλες και σημαντικές. Αυτή είναι η θερμή παράκληση. 
      Να τροποποιήσουμε τον Κανονισμό, να μπορεί ο Βουλευτής, όταν έρχεται στο Βήμα στο οκτάλεπτο που διατίθεται, να μιλά επί παντός επιστητού. Ας ψηφιστεί ο Κανονισμός. Το Προεδρείο δεν έχει καμμιά αντίρρηση. 
      Θερμή παράκληση επιτέλους! Δεν προσφέρεται το Βήμα, για να βγάλουμε ειδήσεις. Ας κρατήσουμε ένα επίπεδο στη Βουλή.
      ΙΩΑΝΝΗΣ ΜΑΝΩΛΗΣ: Βγάζουμε και αλλού, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Πρόεδρος του Συνασπισμού.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Ελπίζω να μη σας στεναχωρήσω, κύριε Πρόεδρε, γιατί είμαι υποχρεωμένος να κάνω αναφορά σε κάτι το οποίο αποτελεί τον πυρήνα ίσως ή την αιχμή αυτού του νομοσχεδίου και το οποίο έρχεται με τροπολογία. 
      Παρ’ όλα αυτά όμως, θα ήθελα πολύ σύντομα να κάνω μερικές επισημάνσεις σχετικά με αυτό το νομοσχέδιο. Η πρώτη επισήμανση είναι ότι οι αυξήσεις που προβλέπονται από αυτό το νομοσχέδιο, ειδικά σε σχέση με τους χαμηλοσυνταξιούχους, είναι αυξήσεις κοροϊδίας και ουσιαστικά έχουν σαν αποτέλεσμα να συνεχίζεται και να οξύνεται αυτή η κατάσταση και τμήματα της κοινωνίας που εργάζονται και στο δημόσιο να ζουν υπό καταθλιπτικές συνθήκες. 
      Το δεύτερο. Να επαναλάβω τη διαφωνία μας, την οποία ανέφερε και ο εισηγητής μας κ. Λαφαζάνης, σε σχέση με τον τρόπο που αντιμετωπίζονται τα θέματα των δικαστικών, με την έννοια ότι πιστεύουμε όχι ότι δεν πρέπει να υπάρξουν αυξήσεις και στους δικαστικούς, αλλά ότι δεν μπορεί να αντιμετωπίζονται με αυτόν τον επιλεκτικό τρόπο σε σχέση ειδικά με άλλες κατηγορίες των εργαζομένων οι οποίες πλήττονται ιδιαίτερα βαριά. Και σε αυτό νομίζω ότι η Βουλή θα έπρεπε να είναι ιδιαίτερα ευαίσθητη και προσεκτική, δεδομένου ότι αυτό που γίνεται στο χώρο των αμοιβών των δικαστικών συμπαρασύρει και τις αμοιβές των Βουλευτών. Εμείς δεν θα το ψηφίσουμε. Θα το καταψηφίσουμε το σχετικό άρθρο, όπως και όλο το νομοσχέδιο, αλλά ζητούμε και μία δέσμευση όλων των πολιτικών δυνάμεων εδώ, ακόμα και αν περάσει, ότι θα δεσμευτούμε να μη συμπαρασυρθούν προς τα πάνω οι αποζημιώσεις των Βουλευτών, κάτι που πιστεύουμε ότι θα ήταν μία πρόκληση στην ελληνική κοινωνία συνολικά, η οποία πλήττεται πολλαχόθεν και πάρα πολύ έντονα. 
      Το τρίτο σημείο που θα ήθελα να αναφέρω έχει σχέση με τα ζητήματα των καλλιτεχνών. Εγώ θα έλεγα ότι δεν είναι τιμητικές συντάξεις. Είναι ένας ατιμωτικός τρόπος με τον οποίο αντιμετωπίζουμε συνολικά τους καλλιτέχνες. Είναι ένας χώρος που έχει μία ιδιαίτερη σημασία για την ίδια την ταυτότητα της χώρας μας. Αποτελείται από ανθρώπους που δίνουν όχι απλώς τον εργάσιμο χρόνο τους, αλλά την πνοή, την ευαισθησία τους και το κάθε τι που έχουν στην καλλιτεχνική παραγωγή, άλλος με μεγαλύτερη, άλλος με μικρότερη επιτυχία και θα έπρεπε, όπως άλλες χώρες, η Ελλάδα να ανταποκριθεί σ’ αυτήν την υποχρέωση. Γι’ αυτό θα έπρεπε να υπάρξουν πρωτοβουλίες. Και εμείς καλούμε και τα κόμματα της Αντιπολίτευσης να επεξεργαστούμε, αν θέλετε, από κοινού πρωτοβουλίες, σχετικά με τη διαμόρφωση ενός μόνιμου σταθερού καθεστώτος, που θα δίνει απάντηση στα προβλήματα των συντάξεων και άλλα προβλήματα των καλλιτεχνών. 
      Τέλος θα ήθελα να αναφερθώ στην περιβόητη τροπολογία που αφορά χαριστικές πράξεις 1.000.000.000 ευρώ προς την ALPHA BANK. Θεωρούμε ότι  αυτό είναι μια πρόκληση. Εάν η Κυβέρνηση είχε κάποια προσχήματα σε σχέση με το ότι υπάρχουν διαφορετικές αναλογιστικές μελέτες, αυτά καταρρέουν γιατί είδαμε χθες να αποποιείται τη  θέση του ο Πρόεδρος της Αρχής για τις αναλογιστικές μελέτες διότι δεν κάνει τίποτα.  Η Κυβέρνηση δεν του ζητάει τίποτα, δεν έχει υπαλλήλους, δεν  έχει παρέμβει καθόλου στο ασφαλιστικό. 
      Ο κ. Αλογοσκούφης είναι εδώ. Μου κάνει εντύπωση ότι έρχεται και αμφισβητεί την αναλογιστική μελέτη που έγινε στην ALPHA BANK και την ίδια στιγμή έναν θεσμό που έχει στην διάθεσή του, έστω και ως διαιτητικό, δεν τον χρησιμοποιεί. Νομίζω δείχνει ότι η Κυβέρνηση έχει μια σαφή κατεύθυνση. Και απορώ εγώ πώς Βουλευτές της Πλειοψηφίας θα στηρίξουν αυτή την τροπολογία. Πώς ο κ. Παυλόπουλος θα εμφανιστεί εδώ και θα πει ψηφίζω την τροπολογία Αλογοσκούφη όταν ο κ. Παυλόπουλος ως νομικός έχει  κάνει γνωμοδότηση ότι αυτή είναι  μία συμφωνία που έχει γίνει ανάμεσα στην ALPHA BANK και στους εργαζόμενους και ατομικά στους εργαζόμενους και δεν έχει κανείς δικαίωμα να το αμφισβητήσει. 
      Εδώ δεν κρίνεται μόνο η στάση των κομμάτων. Εδώ πρόκειται για ένα θέμα συνείδησης του κάθε Βουλευτή. Και θέλω να πιστεύω ότι θα υπάρξουν Βουλευτές και από το κυβερνητικό χώρο οι οποίοι  όσα είπαν από το Βήμα της Βουλής σε ένα βαθμό θα τα τηρήσουν. Εδώ πέρα έχουμε μία προσπάθεια όχι να αξιοποιηθούν τα αποθεματικά ενός ταμείου το οποίο είναι σε καλύτερη  κατάσταση, όπως το Ταμείο Αλληλοβοήθειας των υπαλλήλων στην ALPHA BANK, υπέρ φτωχών ταμείων, αλλά εδώ βουτάμε κυριολεκτικά 1.000.000.000 ευρώ από το Ταμείο Αλληλοβοήθειας και το χαρίζουμε στην ALPHA BANK. Και αυτό έχει την υπογραφή της Κυβέρνησης. 
      Και αυτό το ταμείο δημιουργήθηκε καθ’ υποχρέωση της τράπεζας σε  μια στιγμή κρίσης. Κυριολεκτικά τα αποθεματικά των εργαζομένων οδήγησαν στην επιβίωση αυτής της τράπεζας. Εμείς πήραμε την πρωτοβουλία και ζητήσαμε και από άλλα κόμματα της Αντιπολίτευσης να καταθέσουμε αίτηση για ονομαστική ψηφοφορία πάνω στην τροπολογία. Αυτή η ονομαστική ψηφοφορία θα έλθει. 
      Θέλω να πιστεύω και θα είναι προς τιμήν του ελληνικού Κοινοβουλίου, ότι θα  υπάρξουν όχι μόνο στο χώρο των κομμάτων της λειοψηφίας, αλλά και μέσα από την πλειοψηφία Βουλευτές οι οποίοι θα σταθούν απέναντι στη συνείδησή τους και θα καταψηφίσουν αυτή την απαράδεκτη τροπολογία, εκτός εάν κύριε Αλογοσκούφη, μέσα από την κατακραυγή που  υπάρχει οδηγηθείτε στην απόσυρση αυτής της τροπολογίας και ξαναξεκινήσει ο διάλογος με τους εργαζόμενους στην ALPHA BANK.
      Καταλήγοντας θέλω να πω ότι υπάρχουν προκλήσεις σε όλα τα μέτωπα απανωτές, σε όλες τις κατηγορίες των   εργαζομένων. Η πολιτική του διαίρει και βασίλευε και του κοινωνικού μίσους δεν θα περάσει. Η πολιτική της επίθεσης ιδιαίτερα στη νεολαία με ακραίες ρυθμίσεις που ετοιμάζετε για απώλεια κεκτημένων της νέας γενιάς θα βρει αντίσταση. Ειλικρινά πιστεύω ότι η 12η του Δεκέμβρη στη μεγάλη αυτή μέρα απεργίας που έχουν προκηρύξει η Γ.Σ.Ε.Ε και Α.Δ.Ε.Δ.Υ. θα πλημμυρίσει τους δρόμους της Αθήνας, της Θεσσαλονίκης και άλλων πόλεων. Θα είναι κάτι μεγαλύτερο από αυτό που είδαμε με το νομοσχέδιο Γιαννίτση. Θα σημάνει μια στροφή στην επικίνδυνη πορεία της χώρας μας προς την οποία μας ωθεί η Κυβέρνηση της Νέας Δημοκρατίας. 
      Σας ευχαριστώ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
      Ο Υπουργός Οικονομίας και Οικονομικών έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, επειδή υπήρξε μια αναφορά από τον αξιότιμο Πρόεδρο του Συνασπισμού στην Εθνική Αναλογιστική Αρχή, θέλω να αναφέρω ότι η μελέτη η οποία συντάχθηκε για την ένταξη του ταμείου της ALPHA στο Ε.Τ.Α.Τ. παρελήφθη, όπως προβλέπει ο νόμος, από μια επιτροπή η οποία συνίστατο από το Γενικό Διευθυντή Οικονομικής Πολιτικής του Υπουργείου Οικονομίας και Οικονομικών, το Διευθυντή Κοινωνικής Πολιτικής και τον Πρόεδρο της Εθνικής Αναλογιστικής Αρχής. Η Εθνική Αναλογιστική Αρχή έχει παραλάβει αυτή τη μελέτη και την έχει εγκρίνει. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κύριε Πρόεδρε, θα ήθελα το λόγο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Αυτό που λέτε, κύριε Υπουργέ, νομίζω ότι επιδεινώνει ακόμη περισσότερο την κατάσταση. Αρκεί να δείτε τις σημερινές εφημερίδες ή τα δελτία του Αθηναϊκού Πρακτορείου, στα οποία ο Πρόεδρος της Εθνικής Αναλογιστικής Αρχής λέει ότι δεν έχει το στοιχειώδες προσωπικό για να κάνει το έργο του. Αν τώρα εσείς ζητάτε από αυτές τις αρχές να σας βάζουν και μια υπογραφή, χωρίς να έχουν κάνει αυτές τις μελέτες, είναι ακόμη χειρότερο για σας. 
      ΠΡΟΕΔΡΕΥΩΝ (Γεώργιος Σούρλας): Ο κ. Γεωργιάδης έχει το λόγο.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Πρόεδρε, κυρίες και κύριοι, κατ’ αρχάς θα ήθελα να κάνω μια πρώτη επισήμανση. Με πολύ μεγάλη χαρά βλέπω ότι και άλλες πτέρυγες του Κοινοβουλίου σιγά-σιγά προσχωρούν στις δικές μας θέσεις. Αυτό είναι εξαιρετικά ευχάριστο, διότι μπήκα στην πολιτική ακούγοντας ότι είμαστε λαϊκιστές και ότι είμαστε εκτός του «τόξου». 
      Κύριε Λιβανέ, μια και κατηγορήσατε για λαϊκισμό την περασμένη εβδομάδα, θα ήθελα τώρα, που και ο συνάδελφός σας κ. Μανώλης, μίλησε για το καλό παράδειγμα που πρέπει να δώσουμε πρώτοι εμείς οι Βουλευτές, να δω ποια θα είναι η απάντησή σας στον αγαπημένο σας συνάδελφο.
      Μπαίνω τώρα, κυρίες και κύριοι, στο θέμα που συζητούμε σήμερα. Θα μιλήσω για τρία συγκεκριμένα σημεία, τα οποία θέλω να θίξω. Το πρώτο αφορά τους δικαστικούς. Άκουσα με μεγάλη προσοχή τον Πρόεδρο του Συνασπισμού κ. Αλαβάνο και οφείλω να πω ότι μου έκαναν πολύ μεγάλη εντύπωση αυτά που είπε. Επικροτώ. Άλλωστε είναι στο κλίμα όσων λέγαμε και εμείς όλες αυτές τις μέρες. 
      Όμως, ξέρετε ότι υπάρχει ένα πολύ μεγάλο θέμα το οποίο πρέπει πάντα να έχουμε υπ’ όψιν μας. Ή μας αρέσει η τήρησις των νόμων ή δεν μας αρέσει. Κατά τη γνώμη μου μια ευνομούμενη πολιτεία πρέπει να έχει ως βασικό άξονα την πιστή τήρηση των νόμων σε κάθε επίπεδο και για κάθε περίπτωση. Γιατί; Διότι η νομοθεσία φτιάχτηκε για την προστασία των αδυνάτων από την ισχύ των ισχυρών. Αν δεν τηρούνται οι νόμοι, το αμέσως επόμενο βήμα είναι να επικρατεί ο νόμος της ζούγκλας. 
      Καλώς ή κακώς –κατά τη γνώμη μας πάρα πολύ κακώς- σ’ αυτήν εδώ την Αίθουσα, το 2000, το ΠΑ.ΣΟ.Κ. και η Νέα Δημοκρατία πέρασαν στην Αναθεώρηση του Συντάγματος το θεσμό του Μισθοδικείου. Εμείς πιστεύουμε ότι είναι λανθασμένος θεσμός και ότι πρέπει όχι να καταργηθεί, αλλά να διευρυνθεί, με την παρουσία σ’ αυτόν και εκπροσώπων των υπολοίπων κοινωνικών τάξεων, ώστε να μην φαίνεται ότι μόνο μια κοινωνική τάξη –εν προκειμένω οι δικαστές- δικάζει τα του οίκου της. 
      Εφόσον, όμως, αυτό πέρασε στο Σύνταγμά μας και εφόσον ισχύει το Μισθοδικείο και εφόσον το Μισθοδικείο έβγαλε μια απόφαση και αυτή η απόφαση είναι σύννομη, το να την συζητάμε δείχνει ότι εμείς οι ίδιοι δεν θέλουμε τελικώς την τήρηση των νόμων. Αυτά για το κομμάτι των δικαστικών. 
      Βέβαια ξεκαθαρίζω ότι και οι δικαστικοί, όπως και εμείς οι Βουλευτές, όπως και όλοι μας σ’ αυτή τη δύσκολη οικονομική συγκυρία που περνάει η χώρα πρέπει να δώσουμε το καλό παράδειγμα.
      Πάω τώρα στο δεύτερο θέμα που έχει να κάνει με τους καλλιτέχνες. Χθες είδα την πολύ μεγάλη αντίδραση από την πτέρυγα του Κ.Κ.Ε. στην πρόταση του Προέδρου μας για την Α.Ε.Π.Ι.. Πρέπει να σας πω ότι και εγώ εκδότης είμαι. Ασχολούμαι με τα πνευματικά δικαιώματα πάρα πολύ, υποχρεωτικά εξ επαγγέλματος. 
      Όταν είδα, λοιπόν, αυτή την άξαφνη και έντονη αντίδραση για την Α.Ε.Π.Ι., δεν σας κρύβω ότι μου δημιουργήθηκε μια ασφαλώς λανθασμένη και εξ επαγγελματικής διαστροφής εντύπωση ότι οι καλλιτέχνες αντιδρούν στην Α.Ε.Π.Ι. γιατί οι καλλιτέχνες παίρνουν λεφτά από την Α.Ε.Π.Ι.. 
      Αν μπορούμε, να ξεκαθαρίσουμε ένα πράγμα. Όλοι οι Έλληνες πολίτες είμεθα ισότιμοι. Και όσον αφορά τις συντάξεις μας όλοι οι Έλληνες πολίτες θα πρέπει να συμμετέχουμε με τον έναν ή τον άλλο τρόπο σ’ αυτό το σύστημα. Ουδείς Έλλην μπορεί να παίρνει σύνταξη χωρίς να έχει συμβάλει στον κοινό κορβανά. 
      Βεβαίως, οι καλλιτέχνες είναι μία ειδική κατηγορία, γιατί έχουν περάσει πάρα πολλά χρόνια ανασφάλιστοι για πολλούς και συγκεκριμένους λόγους. Βεβαίως και πρέπει η Κυβέρνηση να λύσει αυτό το θέμα συνολικά και να βρει τον τρόπο σοβαρά να αντιμετωπίσει το ζήτημα του πολιτισμού που αποτελεί, αν θέλετε και τη βαριά βιομηχανία της χώρας, αλλά όλα αυτά δεν μπορεί να γίνονται με αποσπασματικές ρυθμίσεις και με αλλαγές των είκοσι δήθεν τιμητικών συντάξεων σε τριάντα. 
      Αυτό, λοιπόν, που πρέπει να γίνει είναι να ανοίξουμε στην Αίθουσα αυτή ένα διάλογο για το ασφαλιστικό των καλλιτεχνών, όλων των καλλιτεχνών, όχι μόνο των μουσικών, αλλά και των συγγραφέων, των καλλιτεχνών των εικαστικών τεχνών κ.ο.κ., να δούμε πώς θα αντιμετωπίσουμε τα πραγματικά τους προβλήματα και βέβαια το κράτος να αναλάβει τις ευθύνες του.
      Τρίτο κεφάλαιο, όσον αφορά τους στρατιωτικούς. Δεν θα μπω στη συζήτηση επί της τροπολογίας, όπου θα πάρω το λόγο μετά, γιατί με ενδιαφέρει ιδιαίτερα το θέμα. Αλλά πρέπει να σας πω, κύριε Υπουργέ, ότι στο θέμα των στρατιωτικών και των συντάξεών τους υπάρχει ένα πολύ μεγάλο ζήτημα. 
      Ενώ για όλους τους άλλους δημοσίους υπαλλήλους ισχύει το 80% επί του μισθού ως σύνταξη –και μάλιστα, κατ’ εφαρμογή του νόμου Ρέππα, αυτό σιγά-σιγά θα μειώνεται- στους στρατιωτικούς, επειδή ένα μεγάλο τμήμα του μισθού τους δίνεται με αυτήν την άθλια επιλογή των επιδομάτων, αυτό που τελικώς λαμβάνουν είναι το 65% επί του μισθού τους! Είναι δηλαδή οι στρατιωτικοί στην Ελλάδα μία κατηγορία κάτω από όλους τους Έλληνες πολίτες! Και αυτό έχει γίνει εδώ και πάρα πολλά χρόνια. Το έχουμε ανεχθεί όλοι και όλες οι κυβερνήσεις. 
      Νομίζω ότι θα είναι πεδίον δόξης λαμπρόν για την Κυβέρνηση της Νέας Δημοκρατίας, έτσι για να ισοφαρίσει και λίγο τον προεκλογικό εμπαιγμό που έκανε το 2004 στους στρατιωτικούς μας, να δει και ειδικότερα το συνταξιοδοτικό των στρατιωτικών, οι οποίοι είναι σφόδρα αδικημένοι έναντι όλων των άλλων κοινωνικών τάξεων της χώρας μας. Παίρνουν τη λιγότερη σε ποσοστό επί του μισθού σύνταξη έναντι όλων των άλλων δημοσίων υπαλλήλων!
      Κλείνω με το θέμα που θέσαμε και χθες, αλλά και μια σήμερα έχουμε την τιμή να είναι παρών ο ίδιος ο Υπουργός Εθνικής Οικονομίας και Οικονομικών, θα άξιζε τον κόπο μία δέσμευση από αυτόν.
      Ο συνάδελφός μου κ. Ροντούλης, ο οποίος έχει ιδιαίτερη ενασχόληση με τους πολυτέκνους, έθεσε χθες ένα θέμα σε αυτήν την Αίθουσα. Ποιο είναι το θέμα; 
      Από τη μια λέμε όλοι μας και υποκριτικά δεχόμαστε ότι το δημογραφικό είναι το υπ’ αριθμόν ένα ζήτημα της χώρας και σε αυτήν την Αίθουσα είχαμε το 1993 κοινό και ομόφωνο πόρισμα της Βουλής για το πώς επειγόντως θα αντιμετωπισθεί το δημογραφικό –πρέπει όμως να σας πω ότι έκτοτε ελάχιστα πράγματα, έως καθόλου, έχουν γίνει και το δημογραφικό μας εξακολουθεί να είναι ολοένα και χειρότερο και ο δημογραφικός μας δείκτης ολοένα και μικρότερος με πολύ άσχημες συνέπειες για το μέλλον της χώρας- παρ’ όλα ταύτα, όλα τα πάγια αιτήματα των πολυτεκνικών οργανώσεων χρονίζουν. 
      Έρχομαι, λοιπόν, στο συγκεκριμένο νομοσχέδιο. Όταν έχουμε το πολυτεκνικό επίδομα σε μια μητέρα και αυτή φεύγει από τη ζωή, οι πολύτεκνες οικογένειες ζητούν εδώ και χρόνια να δοθεί αυτή η πολυτεκνική σύνταξη της μητέρας και στον πατέρα, γιατί η οικογένεια εξακολουθεί να υπάρχει και η μητέρα δεν έκανε μόνη της τα παιδιά, αλλά τα έκανε όλη η οικογένεια. 
      Χθες, λοιπόν, ο κ. Λέγκας είπε ότι αυτό είναι στις προθέσεις της Κυβερνήσεως, αλλά πρέπει να περάσει πρώτα από το Γενικό Λογιστήριο του Κράτους. 
      Επαναλαμβάνω ότι, αν και έχουν περάσει δεκαπέντε χρόνια από το ομόφωνο πόρισμα της Βουλής και θα ήταν αρκετός χρόνος για να έχει περάσει από το Γενικό Λογιστήριο του Κράτους, έστω και έτσι, εμείς δεχόμεθα τη χθεσινή δέσμευση του Υφυπουργού Οικονομικών εδώ σε αυτήν την Αίθουσα ότι θα το φέρει στο Γενικό Λογιστήριο του Κράτους και θα έλθει μετά εδώ για να το ψηφίσουμε, διότι ήδη χθες, αφού ακούστηκε στην Αίθουσα αυτή, πάρα πολλοί εκπρόσωποι πολυτεκνικών οργανώσεων επικοινώνησαν μαζί μας και μας ζήτησαν διευκρινίσεις επί της δεσμεύσεως της Κυβερνήσεως και της εκπληρώσεως ενός συγκεκριμένου θέματος που αφορά τους πολυτέκνους της πατρίδας μας, ανθρώπους που πρέπει ιδιαιτέρως να φροντίζουμε.
      Σας ευχαριστώ πάρα πολύ.
      (Χειροκροτήματα από την πτέρυγα του ΛΑΟΣ )
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γεωργιάδη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» εβδομήντα τρεις αξιωματικοί των Ενόπλων Δυνάμεων και των Σωμάτων Ασφαλείας από τη Σχολή Εθνικής Άμυνας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει η συνάδελφος κ. Δήμητρα Αράπογλου.
      ΔΗΜΗΤΡΑ ΑΡΑΠΟΓΛΟΥ: Κύριε Πρόεδρε, θα ήθελα και πάλι την κατανόησή σας, λόγω του γεγονός ότι θα μιλήσω στη νοηματική γλώσσα.
      Κατ’ αρχάς, καλημέρα σε όλους, κύριε Πρόεδρε, αγαπητοί κύριοι συνάδελφοι.
      Θα ήθελα τώρα να μιλήσω και εγώ για το σχετικό νομοσχέδιο, για το άρθρο 4 παράγραφος 1, στο οποίο περιλαμβάνονται κάποιες ρυθμίσεις με τις οποίες, βέβαια, ενισχύεται η προστασία των ατόμων με αναπηρίες, που έχουν τουλάχιστον δεκαπενταετή πραγματική συντάξιμη υπηρεσία. Μέσα σε αυτά περιλαμβάνονται κωφοί; Είναι ασαφές σε ποιες ακριβώς κατηγορίες αναπήρων αναφέρεται. Δηλαδή, είναι κωφοί, τυφλοί, παραπληγικοί κ.λπ., βαριές αναπηρίες, κάποιες άλλες κατηγορίες; Θέλω αυτό να αποσαφηνιστεί, ποιοι και πότε ακριβώς συμμετέχουν, τι ακριβώς γίνεται με αυτό.
      Για τις συντάξεις κάποιων που έχουν αιματολεμφαγγείωμα, πρέπει να υπολογίζεται το ποσοστό αναπηρίας 67% και άνω. Αυτοί να έχουν δικαίωμα άμεσης σύνταξης. Επίσης, σχετικά με το άρθρο 4 παράγραφος 4 του Συντάγματος και ειδικότερα, το άρθρο 21 παράγραφος 3, θα πω ότι κατοχυρώνει μεν την προστασία των ατόμων με αναπηρίες, σχετικά με το θέμα των προσλήψεων και των συντάξεων.
      Όμως, θα ήθελα να αναφερθώ σε θέματα που αφορούν τους κωφούς ιδιαίτερα. Ξέρετε ότι η πολιτεία, βέβαια, αναγνωρίζει τις ιδιαιτερότητες ορισμένων ατόμων και τους παρέχει το δικαίωμα σύνταξης με πιο ευνοϊκές προϋποθέσεις, αλλά να ξέρετε ότι οι Έλληνες και οι Ελληνίδες κωφοί κατά κανόνα καθυστερούν να μπουν στην εκπαίδευση, καθυστερούν να αποπερατώσουν τις σπουδές τους, με συνέπεια να υπάρχει και μια φυσιολογική καθυστέρηση και στην ένταξή τους στην παραγωγική διαδικασία.
      Ξέχωρα, λοιπόν, απ’ αυτές τις διακρίσεις και τους αποκλεισμούς που υφίστανται στην εύρεση εργασίας, σε σχέση με άτομα που δεν έχουν κάποια αναπηρία, έχουν και αυτοί δικαίωμα να πάρουν σύνταξη λόγω γήρατος, όπως και τα άλλα άτομα, ανεξάρτητα από την ηλικία. Όταν έχουν δουλέψει είκοσι πέντε χρόνια, νομίζω ότι λόγω γήρατος έχουν δικαίωμα να πάρουν και αυτοί σύνταξη. Θα σας δώσω το σχετικό έγγραφο με λεπτομέρεια που μου έστειλε η Ομοσπονδία Κωφών. Θα το καταθέσω μετά εδώ να περάσει και στα Πρακτικά, ότι και οι κωφοί ασφαλισμένοι σε οποιοδήποτε οργανισμό κύριας ασφάλισης, εφόσον κατά το χρόνο έναρξης της ασφάλισής τους είναι κωφοί που έχουν ποσοστό αναπηρίας 50% και άνω, δικαιούνται και αυτοί σύνταξη, όταν έχουν συμπληρώσει τα είκοσι πέντε έτη που είπαμε στην κύρια ή στην προκείμενη ασφάλιση και να υπολογιστεί σύμφωνα με το νόμο του οικείου αυτού οργανισμού, όταν έχουν κάνει επτάμισι χιλιάδες ημέρες εργασίας. Σας ξαναλέω ότι θα καταθέσω στα Πρακτικά το έγγραφο αυτό.
      Επίσης, το δικαίωμα κοινωνικής πρόνοιας ενισχύθηκε φυσικά με αυτό το νομοσχέδιο, όσον αφορά τα άτομα με αναπηρίες με την παράγραφο 6 του άρθρου 21 του Συντάγματος που αφορά τα επιδόματα. Θέλουμε να εφαρμοστεί το εθνικό πρόγραμμα για την ένταξη στην κοινωνική προστασία των ατόμων με αναπηρία, όπως για παράδειγμα γυναίκες που έχουν αναπηρία, μητέρες που έχουν αναπηρία, που έχουν παιδιά με αναπηρίες, άτομα που έχουν αυτισμό και ακόμα, ανάπηροι που έχουν βαριά αναπηρία. Τι θα γίνει με τα επιδόματα αυτών των ατόμων;
      Ξέρετε ότι εμείς οι κωφοί για παράδειγμα έχουμε ανάγκη να κάνουμε κάποια επιπρόσθετα έξοδα λόγω τεχνικών βοηθημάτων. Πρέπει τα επιδόματα στους κωφούς να δίνονται εφ’ όρου ζωής, δια βίου, λόγω των επιπλέον εξόδων που έχουμε για κειμενοτηλέφωνα, για κινητά, για φλας, τα οποία τα ασφαλιστικά ταμεία δεν καλύπτουν. Γι’ αυτό, το επίδομα για τους κωφούς πρέπει να δίνεται εφ’ όρου ζωής.
      Τώρα θα αναφερθώ σε ένα άλλο θέμα σχετικά με τους πολυτέκνους. Θα πρέπει να έχουν προτεραιότητα στις προσλήψεις και να γίνονται άμεσα οι προσλήψεις. Αναφέρομαι σ’ αυτούς που έχουν από τρία παιδιά και άνω. Έχω δει πολλά παραδείγματα πολύτεκνων οικογενειών που οι γονείς παραμένουν άνεργοι. Γιατί; Δεν πρέπει να υπάρξει μία μέριμνα και γι’ αυτούς; Αυτοί δεν θα πάρουν σύνταξη; Δεν πρέπει να εργαστούν; Έχουν τρία παιδιά ή και παραπάνω. Έχω δει πολλές τέτοιες περιπτώσεις. Πρέπει και αυτοί να έχουν δικαίωμα σύνταξης.
      Επίσης, πρέπει να δοθεί σύνταξη στα ανάπηρα παιδιά που ο ένας ή και οι δύο γονείς έχουν αποβιώσει. Πρέπει και αυτά τα παιδιά να πάρουν σύνταξη, όταν οι γονείς αποβιώσουν. Πρέπει εδώ να εφαρμοστεί ο νόμος. Πώς θα ζήσουν αυτά τα ανάπηρα παιδιά που δεν θα έχουν πια τους γονείς τους; 
      Επίσης, θα ήθελα να αναφερθώ στη σύνταξη του Οίκου Ναύτου.  Οι παράγραφοι 2 και 3 του άρθρου 15 του π.δ. 894/1981 αντικαταστάθηκαν από τις παραγράφους 2 και 3 του άρθρου 13 του π.δ. 296/1985 και από την παράγραφο 8 του ιδίου άρθρου. Αυτή η σύνταξη, λοιπόν, που προανέφερα να δοθεί και σ’ αυτούς που έχουν μονό ακρωτηριασμό. Να τους δώσουμε σύνταξη, ναι, φυσικά. Αυτοί που έχουν μερικώς ακρωτηριασμό, δηλαδή το ένα άκρο, το πάνω ή το κάτω, πρέπει και αυτοί να δικαιούνται σύνταξη. Είναι δυνατόν οι άνθρωποι με τέτοια αναπηρία που δεν έχουν το ένα άκρο, το άνω ή το κάτω, να μην έχουν δικαίωμα σύνταξης; Πρέπει να δουλεύουν τριάντα πέντε χρόνια; Πρέπει να τεθεί ένα όριο ηλικίας, τουλάχιστον είκοσι ή ίσως λίγο περισσότερα χρόνια, για να έχουν δικαίωμα σύνταξης. Δεν μπορεί να δουλεύουν τριάντα πέντε χρόνια, όπως τα κανονικά άτομα. 
      Σε περίπτωση που δεν είναι δυνατή η παροχή αυτής της ειδικής αγωγής του παραπάνω εδαφίου, απαιτείται γνωμοδότηση της ίδιας αυτής της επιτροπής, να τους δίνουμε ανεξαρτήτως ηλικίας, όχι κάθε δίμηνο, αλλά κάθε μήνα, ένα επίδομα. Να δοθεί δηλαδή μηνιαίο επίδομα σ’ αυτά τα άτομα.
      Επίσης, θα αναφερθώ σε ένα άλλο θέμα, για τις συντάξεις ατόμων που έχουν δουλέψει και για κάποιο λόγο διεκόπη η εργασία τους, λόγω γάμου, λόγω μητρότητας κ.λπ. και έχουν μόνο δύο χιλιάδες ή τρεις χιλιάδες ένσημα. Αυτοί τι θα γίνουν; Δεν θα πάρουν ποτέ σύνταξη; Θα χάσουν και αυτά τα ένσημα; Πρέπει να κάνουμε μια ειδική ρύθμιση και γι’ αυτά τα άτομα και για τους αναπήρους και για τους πολυτέκνους και ειδικά για τις μητέρες που είναι ανύπαντρες και έχουν παιδιά. Είναι πολλές κατηγορίες. Να μη σας κουράσω τώρα, αναφερόμενη σε όλες αυτές τις κατηγορίες. Πρέπει να ενισχύσουμε και τις μητέρες αυτές που έχουν πρόβλημα.
      Επίσης, όσον αφορά τους διπλοσυνταξιούχους, γιατί απαγορεύεται να πάρουν και τις δύο συντάξεις, παραδείγματος χάρη Τ.Ε.Β.Ε. και Ι.Κ.Α.; Αφού ξέρετε ότι μπορεί από το ένα ασφαλιστικό ταμείο να παίρνουν μόνο 380 ή το πολύ 400 ευρώ. Σύνολο και από τα δύο ταμεία μπορεί να παίρνουν 700 ευρώ. Γιατί να τους κόψουμε τη δεύτερη σύνταξη, αφού συνολικά είναι τόσο χαμηλό το ποσό της σύνταξης; Αφού είναι 700 με 800 ευρώ, να μην τους κόψουμε το δικαίωμα να έχουν δεύτερη σύνταξη. Έχουν δουλέψει και έχουν καταβάλει εισφορές και στα δύο ταμεία. Γιατί, λοιπόν, να τους κόψουμε τη μία σύνταξη;
      Όσον αφορά τους καλλιτέχνες δημιουργούς που συζητάμε, το άρθρο 2  αναφέρει διάφορα πράγματα για την τιμητική, την προτεινόμενη αυτή διάταξη. Είναι τροποποίηση του άρθρου 1, του ν. 3075/2007 και λέει ότι θα αποδοθεί μία τιμητική σύνταξη από την πολιτεία ως αναγνώριση στους καλλιτέχνες δημιουργούς για τις υπηρεσίες που έχουν προσφέρει. Έχουν δημιουργηθεί πολλές αντιδράσεις γι’ αυτό. Δεν είναι καθαρό σε ποιες κατηγορίες καλλιτεχνών δημιουργών αναφέρεται. Αυτό θέλω να διευκρινιστεί. Δηλαδή, οι καλλιτέχνες μπορεί να είναι τραγουδιστές, να είναι ζωγράφοι, να είναι ηθοποιοί. Δηλαδή τι εννοεί, λέγοντας γενικά καλλιτέχνης, δημιουργός; Υπάρχουν πολλές κατηγορίες, πολλές ομάδες καλλιτεχνών. Πρέπει να αναφέρεται συγκεκριμένα σε ποιους για να μην υπάρχουν αντιδράσεις. Δεν φαίνεται αυτό στο προτεινόμενο άρθρο.
     Επίσης, για παράδειγμα, ξέρουμε για τους ηθοποιούς ότι παίρνουν έναν πολύ χαμηλό μισθό. Είναι εργαζόμενοι και αυτοί και παίρνουν έναν πολύ χαμηλό μισθό. Φυσικά να τους δώσουμε τιμητική σύνταξη. Στους τραγουδιστές, όμως, πρέπει να υπάρξει μια διαφοροποίηση. Σκεφθείτε αυτούς που παίρνουν μεγάλα νυχτοκάματα. Πρέπει σ’ αυτούς να δώσουμε τιμητική σύνταξη; Πρέπει να γίνει κάποιος διαχωρισμός. Είναι μια διαφορετική κατηγορία αυτοί. Δεν το κάνει ξεκάθαρο το νομοσχέδιο.
      Για τους ηθοποιούς, φυσικά το καταλαβαίνω. Σκεφθείτε, ο θείος μου και ο παππούς μου ήταν καλλιτέχνες, βιολιστές και οι δύο. Ήταν καλλιτέχνες και έχω περισσότερη κατανόηση. Το καταλαβαίνω ότι είχαν χαμηλό μισθό. Καταλαβαίνω ότι σ’ αυτούς πρέπει να αποδοθεί τιμητική σύνταξη. Όμως, στους τραγουδιστές υπάρχουν διαφορετικές κατηγορίες. Υπάρχουν αυτοί που παίρνουν παχυλούς μισθούς και σ’ αυτούς πρέπει να υπάρξει μια διάκριση, να γίνει σαφές σε ποιες κατηγορίες αναφέρεται. Άλλο οι ζωγράφοι, άλλο οι καλλιτέχνες, άλλο οι μουσικοί. 
     Να υποστηρίξουμε πραγματικά, λοιπόν, τους καλλιτέχνες δημιουργούς που έχουν ανάγκη και έχουν χαμηλό μισθό. Καταλαβαίνω ότι το έργο τους είναι πολύ δύσκολο. Και πραγματικά προσφέρουν στην Ελλάδα. Σκεφθείτε ότι η Ελλάδα δείχνει προς τα έξω μια εικόνα πολιτισμού πολύ όμορφη, αλλά μέσα αιμορραγεί. Σκεφθείτε ότι πρέπει να μην κρύβουμε κάποια θέματα, γιατί σε πολλά θέματα η Ελλάδα αιμορραγεί. Και πρέπει αυτές τις πληγές που έχει η πατρίδα μας να μην τις κρύψουμε, αλλά να τις ανακουφίσουμε. Πρέπει να απονείμουμε τιμή και να δώσουμε συγχαρητήρια σ’ αυτούς τους καλλιτέχνες που βρίσκονται εν ζωή και να μην τους αναγνωρίσουμε μόνο μετά θάνατον, γιατί περνούν πάρα πολύ δύσκολα. 
     Πριν, λοιπόν, μας αφήσουν, πριν φύγουν από τη ζωή, πρέπει να τους τιμήσουμε και να τους το δείξουμε. Είναι πολύ σημαντικό. Πρέπει όλοι οι άνθρωποι να έχουν το δικαίωμα της σύνταξης. 
     Σας ευχαριστώ πολύ. 
     (Στο σημείο αυτό η Βουλευτής κ. Δήμητρα Αράπογλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      (Χειροκροτήματα)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Αράπογλου για τις πάντα πολύ ενδιαφέρουσες τοποθετήσεις και προτάσεις για έναν κλάδο που ιδιαίτερα πρέπει να τύχει της συμπαράστασης της πολιτείας. Και επιπλέον είναι μια κοινωνική ομάδα. 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, 
καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Έλληνες στη Διασπορά 15ος-21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης», είκοσι τέσσερις μαθητές και μαθήτριες και τρεις συνοδοί δάσκαλοι από το 36ο Δημοτικό Σχολείο Λάρισας.
      Η Βουλή τους καλωσορίζει. 
      Και ιδιαίτερα ο Βόλος που πήραν τους Μεσογειακούς Αγώνες, μαζί με τη Λάρισα. Επίσης και τα Τρίκαλα και όλη η Θεσσαλία!	
     (Χειροκροτήματα απ’ όλες τις πτέρυγες της Βουλής)
     Το λόγο έχει ο Υφυπουργός Οικονομίας και Οικονομικών κ. Λέγκας. 
     ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Κύριε Πρόεδρε, κυρίες και κύριοι συνάδελφοι, θα μου επιτρέψετε να αναφερθώ σε μερικά επιμέρους ζητήματα που τέθηκαν και στην Επιτροπή, αλλά και στην Ολομέλεια. 
     Όσον αφορά στο πρώτο που αφορά την ενσωμάτωση του επιδόματος θέσης στις συντάξιμες αποδοχές, είναι απορίας άξιο να λέγεται ότι αυτή η ρύθμιση είναι ρουσφετολογική με το αιτιολογικό, όπως αναφέρθηκε, ότι ευνοεί τους δικούς μας διευθυντές, αλλά και τους διευθυντές ολίγων ημερών. 
     Κατ’ αρχάς, το δεύτερο δεν μπορεί να ισχύει, γιατί διευθυντές και τμηματάρχες ορίζονται για τρία χρόνια. Όμως και το πρώτο δεν μπορεί να τίθεται. Τι πάει να πει δικοί μας και δικοί σας διευθυντές; Φαίνεται κάπου στη ρύθμιση αυτό το επίδομα να αφορά μόνο τους διευθυντές που θήτευσαν σε περίοδο κυβερνήσεων της Νέας Δημοκρατίας; Φαίνεται κάπου στη ρύθμιση ότι αποκλείονται της ρύθμισης όσοι θήτευσαν ως διευθυντές επί ημερών του ΠΑ.ΣΟ.Κ.; Αλλά είπαμε, αυτή είναι η δική μας λογική και, δυστυχώς, για ακόμα μία φορά εξ ιδίων κρίνετε τα αλλότρια. 
     Εκτός των άλλων, κυρίες και κύριοι συνάδελφοι, εκτιμώ πως είναι μίζερο ή τουλάχιστον αποδίδουμε μίζερες λογικές σε κάποιους ανθρώπους οι οποίοι μάλιστα κάνουν καριέρα στο δημόσιο, όταν τους καταλογίζουμε το ύποπτο ενδιαφέρον να γίνουν διευθυντές, για να ενσωματώσουν σύμφωνα με αυτήν τη λογική στις συντάξιμες αποδοχές ένα επίδομα της τάξης των 120 ευρώ ή 130 ευρώ –και δεν το υποτιμώ, δεν υποτιμώ την αξία του- ή για τους τμηματάρχες για να ενσωματώσουν ένα επίδομα της τάξης των 60 ευρώ.
     Τώρα, σχετικά με τον αριθμό των τιμητικών συντάξεων για το οποίο έγινε πολύς λόγος, δεν θα ήθελα να μπω σε μια διαδικασία πλειοδοσίας, αν αυτές θα έπρεπε να είναι τριάντα, πενήντα, εξήντα ή εκατό, γιατί είμαι σίγουρος πως πάντα θα υπάρχει κάποιος άλλος που θα προτείνει ένα μεγαλύτερο αριθμό.
      Η αλήθεια είναι πως αν εξαιρέσεις τη φύση αυτών των συντάξεων, που είναι τιμητικές ή αν απαλείψεις το σοβαρό δημοσιονομικό λόγο, δεν μπορείς εύκολα να τεκμηριώσεις το όριο που πρέπει να τεθεί. Εγώ θα έλεγα –και το είπα και στην Επιτροπή- να είναι απεριόριστο, να μην υπάρχει όριο. Όμως, τότε δεν θα κάναμε λόγο για τιμητικές συντάξεις, αλλά για ένα ιδιότυπο ασφαλιστικό σύστημα το οποίο νομίζω ότι δεν συζητάμε σήμερα μ’ αυτό το σχέδιο νόμου.
      Εκτιμώ όμως ότι η νέα βελτιωμένη διατύπωση καλύπτει σε μεγάλο βαθμό τα αιτήματα που έχουν διατυπωθεί. Το σίγουρο είναι ότι θα αποδοθούν τιμητικές συντάξεις, σε αντίθεση με το σημερινό καθεστώς, μ’ αυτό που ισχύει μέχρι σήμερα, που δεν επέτρεπε την απονομή αυτών των συντάξεων. Όμως, ας δούμε πώς θα «περπατήσει» αυτό το σύστημα και εδώ είμαστε βεβαίως να αντιμετωπίσουμε τυχόν προβλήματα που θα εμφανισθούν και βεβαίως, να επανεξετάσουμε και τον αριθμό.
      Όμως, σε κάθε περίπτωση –και αυτό πρέπει να το πούμε- οι νέες ρυθμίσεις βελτιώνουν ριζικά το σύστημα απονομής των τιμητικών συντάξεων και περιμένουμε τουλάχιστον αυτό να το αναγνωρίσετε με γενναιότητα. Διότι, πώς να το κάνουμε, είναι θετικό ότι καταργούμε τις διατάξεις που προέβλεπαν ως προϋπόθεση την υποχρεωτική ασφάλιση. Διότι είναι θετικό που μεγενθύνουμε το ετήσιο εισόδημα από τα 16.000 ευρώ στα 25.000 ευρώ -και εδώ δεχόμαστε μία άλλη κριτική από άλλη πλευρά- ποσό πάνω από το οποίο δεν δικαιούται κάποιος αυτήν τη σύνταξη. Και όταν μιλάμε για 25.000 ευρώ –να το πούμε και να το ξεκαθαρίσουμε- αφορά τον ετήσιο μέσο όρο και όχι βεβαίως το άθροισμα της τριετίας. Διότι είναι θετικό ότι επιτρέπουμε την καταβολή δεύτερης σύνταξης, έστω και αν κάποιοι έπαιρναν σύνταξη από άλλο φορέα. 
      Διότι είναι θετικό ότι την πενταετία της επανάκρισης την κάνουμε τριετία με τη νέα ρύθμιση του κυρίου Υπουργού. Διότι, τέλος, είναι θετικό ότι αυτοί που κρίνονται θετικά, θα προτείνονται κάθε χρόνο. Όμως, δυστυχώς η όλη κριτική έμεινε μόνο στον αριθμό.
      Και εδώ θέλω να σας ρωτήσω όλους το εξής: Τι νόημα έχει αυτός ο αριθμός, κυρίες και κύριοι συνάδελφοι, όταν από την άλλη θα είχαμε προϋποθέσεις οι οποίες δεν θα επέτρεπαν την απονομή αυτών των τιμητικών συντάξεων; Τι νόημα θα είχε αν θα λέγαμε ότι θα απονέμουμε ετησίως χίλιες ή δύο χιλιάδες συντάξεις, όταν από την άλλη εξαιτίας των προϋποθέσεων δεν θα μπορούσε ούτε ένας να πάρει αυτήν την τιμητική σύνταξη;
      Και μία τελευταία παρατήρηση που αφορά στην επανάκριση του έργου των λογοτεχνών-καλλιτεχνών μέσα σ’ ένα έτος μετά την απόρριψη. Είχα πει ότι φαινόταν εύλογο αυτό το αίτημα, αλλά είχα εκφράσει και τον εξής προβληματισμό. Αν είναι δυνατόν να προσφερθούν διακεκριμένες υπηρεσίες μέσα σε ένα έτος, στην περίπτωση που απορρίπτεται η αίτηση για απονομή σύνταξης επειδή αυτές δεν έχουν προσφερθεί. Νομίζω πως είναι δύσκολο. Γι’ αυτό και με τη νέα διατύπωση προτείναμε μία μέση λύση, δηλαδή τα τρία χρόνια, από τα πέντε που προβλέπαμε αρχικά.
      Θέλω, επίσης, να κάνω και μία παρατήρηση όσον αφορά τις συγκρίσεις που έγιναν ανάμεσα στο ν. 3234/2004, αλλά και στο ν. 3075/2002 και στις προτεινόμενες ρυθμίσεις.
      Με το ν. 3234/2004 η σύνταξη ανέρχεται σήμερα στο 50% του βασικού μισθού του τρίτου μισθολογικού κλιμακίου της Π.Ε. κατηγορίας και αυτό μεταφράζεται σε 732 ευρώ. Με την προτεινόμενη διάταξη, το ποσό αυτό ανέρχεται στο 50% του πρώτου μισθολογικού κλιμακίου της κατηγορίας Π.Ε., δηλαδή στα 772 ευρώ. 
      Να δούμε όμως ότι στο ν. 3075/2002 όντως υπήρχε εκεί μία ρύθμιση για σύνταξη στο 80% του πρώτου μισθολογικού κλιμακίου της κατηγορίας Π.Ε.. Δηλαδή, πρώτα ήταν 630,96 ευρώ, χωρίς τα χρονοεπιδόματα, επί 80%. Δηλαδή η σύνταξη τότε ήταν 500 ευρώ. Αυτή είναι η σύγκριση και καλό είναι να την κάνουμε στην ίδια βάση και βεβαίως όχι αποσπασματικά, όχι επιλεκτικά.
      Επίσης, νομίζω πως με γενναιότητα θα πρέπει να αναγνωρίσουμε ότι μ’ αυτό το σχέδιο νόμου χορηγούμε δεύτερη σύνταξη στον επιζώντα σύζυγο αλλάζοντας ένα απαρχαιωμένο καθεστώς. Αναπροσαρμόζουμε τις συντάξεις των αναπήρων ειρηνικής περιόδου στο 90% σήμερα και αύριο –το μελετούμε- στο 100%. Ενεργοποιούμε ένα «νεκρό» καθεστώς που αφορούσε τις τιμητικές συντάξεις-όντως, ήταν νεκρό το καθεστώς απονομής των τιμητικών συντάξεων- με μία πρόταση πολύ πιο ρεαλιστική, πολύ πιο λειτουργική και πολύ πιο αποτελεσματική.
      Κάνουμε πράξη επίσης την εισοδηματική μας πολιτική, ρυθμίζουμε δεκάδες εκκρεμότητες, δεκάδες χρονίζοντα προβλήματα.
      Κυρίες και κύριοι συνάδελφοι, τα συνταξιοδοτικά νομοσχέδια δεν προσφέρονται ή τουλάχιστον δεν πρέπει να προσφέρονται για μικροπολιτική εκμετάλλευση. Πολλά από τα εύλογα αιτήματα που ακούστηκαν αποτελούν ήδη αντικείμενο επεξεργασίας από τις υπηρεσίες του Γενικού Λογιστηρίου του Κράτους αλλά και από το Υπουργείο Οικονομικών, προκειμένου να ερευνηθεί η δυνατότητα ικανοποίησής τους σε επόμενο νομοσχέδιο. Μιλάω για τα αιτήματα που διατυπώθηκαν και από πολλούς συναδέλφους που αναφέρονται στους τυφλούς, στις ευαίσθητες κοινωνικές ομάδες αλλά και στα υπόλοιπα αιτήματα για την επέκταση της ρύθμισης των ΔΙΒΕΤ, στα επιδόματα ΔΕΤΕ και ΔΕΧΕ καθώς επίσης και την ενσωμάτωση του επιδόματος βιβλιοθήκης στους καθηγητές των στρατιωτικών σχολών, και στους επιστήμονες των ερευνητικών κέντρων.
      Κυρίες και κύριοι συνάδελφοι, η κοινωνική ευαισθησία που οδήγησε την Κυβέρνησή μας στη σύνταξη του νομοσχεδίου αυτού δεν εξέλιπε. Αντίθετα η ανανέωση της λαϊκής εντολής που μεσολάβησε μέχρι την τελική ψήφισή του μας δυναμώνει αλλά και μας υποχρεώνει να συνεχίζουμε κάθε ημέρα την πορεία μας με στόχο την τελική υλοποίηση όλων των δεσμεύσεών μας απέναντι στους πολίτες αυτής της χώρας.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ.
      Έχω την τιμή να ενημερώσω το Σώμα ότι ο Πρόεδρος της Κοινοβουλευτικής Ομάδας του Λαϊκού Ορθόδοξου Συναγερμού κ. Γεώργιος Καρατζαφέρης και οι Βουλευτές του κόμματός του κατέθεσαν πρόταση νόμου: «Για την εκλογή Βουλευτών (Εκλογικός Νόμος)».
      Παραπέμπεται στην αρμόδια Διαρκή Επιτροπή.
      Το λόγο έχει ο κ. Βελόπουλος.
      ΚΥΡΙΑΚΟΣ ΒΕΛΟΠΟΥΛΟΣ: Κυρίες και κύριοι συνάδελφοι, συζητάμε εδώ και περίπου ενάμιση μήνα το θέμα του ασφαλιστικού στη χώρα μας. Έρχεται η Κυβέρνηση με το συγκεκριμένο νομοσχέδιο, με μια πρεμούρα θα έλεγα, με μια βιασύνη και ίσως να καταγγελθεί από διαφόρους ότι με το νομοσχέδιο αυτό προσπαθούμε να ρυθμίσουμε ισχυρά συντεχνιακά στρώματα. 
      Η δική μου άποψη, για να είμαστε και ξεκάθαροι σε ορισμένα πράγματα, είναι ότι καλώς η Βουλή ενστερνίζεται, αντιλαμβάνεται, θέλει να συμπράξει, να βοηθήσει όλα τα λαϊκά στρώματα. Δυστυχώς όμως, κύριε Υπουργέ, δεν είναι όλα τα λαϊκά στρώματα αυτά που θα μπορούσαν να έχουν παρέμβαση, διότι ούτε τον αγρότη βοηθάνε, ούτε τον συνταξιούχο, ούτε όλους αυτούς που δυστυχώς βογκούν οικονομικά.
      Να πω στον κύριο Υφυπουργό, μια και ο κύριος Υπουργός δεν μας κάνει την τιμή να μας ακούει, ότι επειδή μιλήσατε για «γαλάζιο» κράτος, για «πράσινο» κράτος και για προϊσταμένους κ.λπ., φαντάζομαι ότι όλοι μας ζούμε στην Ελλάδα. Άρα λοιπόν αυτό περί «γαλάζιου» ή «πράσινου» κράτους που αντιμετωπίζουμε λίγο- πολύ όλοι, δεν είναι κάτι αποκομμένο από την ελληνική κοινωνία. Ρωτήστε έξω εάν υπάρχουν «γαλάζιοι» ή «πράσινοι», εάν εν πάση περιπτώσει βολεύονται κάποιοι πιο εύκολα από κάποιους άλλους.
      Θα σας πω επίσης γιατί συμφωνώ με την πτέρυγα του Συνασπισμού ότι για το Ν.Α.Τ. δεν ελέχθη τίποτε, ότι το Ν.Α.Τ. το χρεοκόπησε το ΠΑ.ΣΟ.Κ. με τις παλινωδίες του και δυστυχώς η Νέα Δημοκρατία δεν βοηθάει και δεν ενδιαφέρεται καθόλου για το θέμα αυτό. Θα πω ότι ο κ. Μανώλης, ο καλός συνάδελφος, είπε εν τη ρύμη του λόγου του μια αλήθεια, ότι γίνονται ρυθμίσεις λέει στις τράπεζες. Το είπε, το παραδέχτηκε Κυβερνητικός Βουλευτής. 
      Με μια ευκολία περισσή λοιπόν, παραδεχόμαστε στο ελληνικό Κοινοβούλιο ότι μπορούμε να χαρίζουμε 1.000.000.000 ευρώ με τροπολογία, εάν θέλετε, σε μια τράπεζα, σε έναν επιχειρηματία. Θα πει η Κυβέρνηση, όπως το άκουσα εχθές, ότι και το ΠΑ.ΣΟ.Κ. παλαιότερα χάρισε τα 500.000.000 των ασφαλιστικών εισφορών της Ιονικής, κ.λπ.. Συμφωνούμε, έτσι έχουν τα πράγματα. Γιατί εδώ αποδεικνύεται ότι οι μεγαλοτραπεζίτες δεν συντρώγουν απλά, αλλά ίσως να υπάρχει και μια διαπλοκή μεταξύ μεγάλων κομμάτων και τραπεζών. 
      Εάν κάποιος δει τα διοικητικά συμβούλια συγκεκριμένων τραπεζών, θα δει γιους πρώην Υπουργών, νυν Βουλευτών, θυγατέρες να είναι μέλη διοικητικών συμβουλίων τραπεζών. Θα δει πρώην Βουλευτές να είναι μέλη διοικητικών συμβουλίων τραπεζών ή νομικοί σύμβουλοι. Εγώ δεν λέω να μην είναι οι άνθρωποι, επάγγελμα ασκούν. Αλλά μήπως κάποια φορά η γυναίκα του Καίσαρα …και τα υπόλοιπα;
        Επειδή η πολύ αγάπη για τις τράπεζες εμάς μας ενοχλεί και θεωρούμε ότι αρκετά κερδίζουν, αρκετά τοκογλυφικά συμπεριφέρονται στον ελληνικό λαό, το 1.000.000.000 ευρώ είναι πολλά λεφτά. Αυτή είναι η άποψή μας. Πρέπει, λοιπόν, να είμαστε προσεκτικότεροι όταν ζητάμε από το λαό να παίρνει 350 ευρώ σύνταξη, 200 ευρώ σύνταξη, 400 ευρώ σύνταξη και ταυτόχρονα ο φτωχός κ. Κωστόπουλος και οι άλλοι «Κωστόπουλοι» εν πάση περιπτώσει, να έχουν την αβάντα αν θέλετε, να έχουν τη βοήθεια αν θέλετε, να έχουν τη θετική αντιμετώπιση αν θέλετε, πέστε το όπως θέλετε και να λέει ο κ. Μανώλης μέσα στη Βουλή ότι ρυθμίσεις γίνονται υπέρ των τραπεζών. Ωραία, ρυθμίσεις υπέρ του λαού πότε θα γίνουν; Είναι ένα ερώτημα. Αυτή, λοιπόν, είναι η απάντησή μας.
        Επίσης, να πω για τους καλλιτέχνες κάτι το οποίο διέφυγε της προσοχής όλων. Εγώ δεν διαφωνώ να παίρνουν σύνταξη οι καλλιτέχνες. Αλλά δεν γίνεται από τη μία ο Συνασπισμός να λέει ότι δεν μπορεί οι δικαστές να αποφασίζουν για τη σύνταξή τους και από την άλλη να λέμε ότι οι καλλιτέχνες θα αποφασίζουν για τη σύνταξή τους. Άλλο το ένα, άλλο το άλλο. 
        Να μιλήσω για το Α.Ε.Π.Ι.. Είπε ο Πρόεδρός μας κάτι εκπληκτικό: Δεν πρέπει να συνεισφέρει η Α.Ε.Π.Ι.; Ξέρετε τι σημαίνει Α.Ε.Π.Ι., κύριοι; Ξέρετε ότι πηγαίνει η Α.Ε.Π.Ι. σ’ ένα χωριουδάκι, σε μια ταβέρνα, σ’ ένα καφενείο που παίζει μουσική και παίρνει 300 ή 400 ευρώ το μήνα; Δεν μπορεί να δώσει η Α.Ε.Π.Ι. από τα εκατομμύρια ευρώ που παίρνει εισφορές για το ασφαλιστικό ταμείο, που πρέπει να γίνει, των τραγουδιστών; Έχετε ακούσει εσείς σε χωριά τους ταβερνιάρηδες πόσα λεφτά δίνουν κάθε μήνα υποχρεωτικά για την Α.Ε.Π.Ι.; Δεν πρέπει κάποτε να βάλουμε τέρμα σ’ αυτήν την αισχρή συμπεριφορά αυτών των ανθρώπων, που δεν κοιτούν το μεροκαματιάρη, τον ψιλικατζή και του παίρνουν λεφτά; Και δεν μπορεί η Α.Ε.Π.Ι. να δώσει κάτι για την ασφάλεια των τραγουδιστών!
        Και εδώ, λιοπόν, έχουμε τις ενστάσεις μας. Γιατί να μη συνεισφέρει;
        Συζητούμε για αυξήσεις. Ξέρετε είμαι απ’ αυτούς που πιστεύουν ότι λογικά πρέπει να δίνουμε αυξήσεις. Αλλά ουδέποτε τόλμησε, το είπε και χθες, ούτε το ΠΑ.ΣΟ.Κ. ούτε η Νέα Δημοκρατία να μας φέρουν μια ατζέντα εδώ και να μας πουν πόσα παίρνουν οι πρόεδροι των Δ.Ε.Κ.Ο.. Όταν σήμερα συζητάνε όλοι οι δημοσιογράφοι για τις τρελές αυξήσεις που ζητάει ο κ. Αθανασόπουλος, γιατί δεν μας λέτε τι μισθό παίρνει ο κ. Αθανασόπουλος; Παίρνει τρεις φορές το μισθό του Βουλευτή ο κ. Αθανασόπουλος. Ξέρετε πόσοι Αθανασόπουλοι υπάρχουν; Εκατό. Ξέρετε πόσοι σύμβουλοι σε Υπουργεία παίρνουν τεράστιους μισθούς; Και εμείς μιλάμε για τα 300, τα 400, τα 1.000 ευρώ που παίρνουν κάποιοι συνταξιούχοι.
        Αυτή η ιστορία πρέπει να σταματήσει. Να δούμε τελικά ποιοι παίρνουν τα πολλά και ποιοι παίρνουν τα λίγα. Να ξέρει η Νέα Δημοκρατία με ποιους είναι, με τους πολλούς που παίρνουν λίγα ή με τους λίγους που παίρνουν πολλά. 
        Αυτό που μου προξένησε φοβερή εντύπωση είναι το φοβικό σύνδρομο της Κυβέρνησης σε σχέση με τους δικαστές. Έχει ένα φοβικό σύνδρομο. Το βαπτίζει επίδομα. Δεν καταλαβαίνω, γιατί φοβάστε να πείτε την πραγματικότητα; Ο εισηγητής και οι ομιλητές του κόμματός μας αναφέρθηκαν ενδελεχώς στο θέμα αυτό.
        Μια και μιλάμε για τις συντάξεις και επειδή ακούω πολλά να σας ρωτήσω το εξής: Ξέρετε πόση αύξηση παίρνει ο συνταξιούχος του Ο.Γ.Α.; Παίρνει 52,2 ευρώ το μήνα. Δηλαδή θα πάρει αύξηση κάτι λιγότερο από 2%. Του δίνετε, λοιπόν, δύο παρά κάτι όταν καθημερινά τα καταναλωτικά αγαθά ανεβαίνουν με 5%, 6%, 7%, όταν τα σούπερ μάρκετ και τα μεγάλα καρτέλ του γάλακτος, αλλά και τα καρτέλ των μεγάλων πολυκαταστημάτων ρημάζουν κυριολεκτικά την τσέπη του ελληνικού λαού.
        Αναρωτιέμαι: Δεν μπορεί επιτέλους η Κυβέρνηση με την Επιτροπή Ανταγωνισμού, με αυτήν την περιβόητη επιτροπή, που πρόστιμα βάζει και πρόστιμα δεν βλέπουμε –πρόστιμο 50.000 ευρώ όταν η εταιρεία βγάζει 1.000.000.000 ευρώ- να κάνει κάτι; Και εγώ αν μπορώ και βγάζω 1.000.000.000 ευρώ τι μου είναι να δώσω τα 50.000 ευρώ, αν τα δώσω και όταν τα δώσω;
        Χτυπήστε το καρτέλ του γάλακτος, το καρτέλ των πολυκαταστημάτων. Το θέμα δεν είναι να δώσετε αύξηση 2% ή 3%. Το θέμα είναι αν θα μπορέσουμε να χτυπήσουμε την ακρίβεια. Γιατί η ακρίβεια χτυπάει τα πλατιά λαϊκά στρώματα. Δεν βγάζει ίδια χρήματα ο Κόκκαλης, ο Αλαφούζος και οι υπόλοιποι πλούσιοι Έλληνες για να λέμε ότι πληρώνουν το ίδιο. Δεν είναι λογικές αυτές.
        Θα μιλήσω για την ανεργία. Επίδομα ανεργίας 36,5 ευρώ παραπάνω το μήνα. Δίνουμε και στην κοινωνική αλληλεγγύη 35 ευρώ το μήνα και είμαστε όλοι καλά, ζούμε πολύ καλά.
        Κύριοι συνάδελφοι, πρέπει να ξεκαθαρίσουμε μερικά πράγματα σ’ αυτό το χώρο. Θα ήθελα με τη δική μας παρουσία την καταλυτική, την τεκμηριωμένη επιτέλους να αρχίσουμε να μιλάμε με ονόματα. Πρέπει επιτέλους να ξεσκεπάσουμε αυτήν την ιστορία που λέγεται μεγαλοκαρτέλ στην Ελλάδα. Αν δεν χτυπηθεί αυτό, λύση δεν μπορεί να υπάρξει δυστυχώς για όλους.
        Μέσα στην ανασφάλειά σας, κύριε Υπουργέ, πάτε να λύσετε στο πόδι κυριολεκτικά θέματα ασφαλιστικά, εξασφαλίζοντας ευτυχώς για τον ελληνικό λαό, δυστυχώς για σας, την επερχόμενη ήττα σας. 
        Σας ευχαριστώ.
        (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Γεώργιος Σούρλας): Ο κ. Παπακωνσταντίνου έχει το λόγο.
      ΓΕΩΡΓΙΟΣ ΠΑΠΑΚΩΝΣΤΑΝΤΙΝΟΥ: Κυρίες και κύριοι συνάδελφοι, το σχέδιο νόμου το οποίο συζητάμε έχει τρία χαρακτηριστικά.
      Το πρώτο, όπως όλοι ξέρουμε, είναι ότι είναι ένα νομοσχέδιο εν μέρει διαδικαστικού χαρακτήρα, όπου στο τέλος κάθε έτους επικυρώνουμε κάποιες αυξήσεις οι οποίες ήδη έχουν δοθεί. Αυτό από μόνο του είναι προβληματικό.
      Το δεύτερο είναι το γεγονός ότι αποτελεί ένα συνονθύλευμα ειδικών διατάξεων. Πολλοί ομιλητές αναφέρθηκαν στο γεγονός ότι έχουμε μία σειρά από ειδικές διατάξεις που αφορούν συγκεκριμένες κοινωνικές ομάδες, οι οποίες μπορούν να έχουν δίκιο απολύτως και πρέπει να τους δοθούν αυτά τα οποία τους δίνει το νομοσχέδιο, όμως αυτό που τους λείπει είναι μία συνολική λογική.
       Κάνουμε μία άχαρη συζήτηση εδώ για το κατά πόσον οι τιμητικές συντάξεις στους καλλιτέχνες πρέπει να είναι 20 ή 50 ή 100, χωρίς να βάζουμε το συνολικό ζήτημα. Κάνουμε μία άχαρη συζήτηση και εξαιρετικά προβληματική για τους δικαστικούς αναγκαζόμενοι να μπούμε σε μία λογική η οποία εκ των προτέρων είναι προβληματική.
      Άκουσα τον κύριο Υπουργό να απαντά σε κάποια ζητήματα που θέσαμε. Για παράδειγμα, μίλησε για τη ρύθμιση για το επίδομα θέσης και είπε, μα γιατί διαμαρτύρεστε; Οι θητείες είναι τριετείς. 
      Κύριε Υπουργέ, κανείς δεν εμποδίζει σύμφωνα με το νομοσχέδιο και με τα άρθρα αυτά τα οποία έχετε τμηματάρχες ή διευθυντές να πάρουν τις προαγωγές τους, να μείνουν τρεις μήνες, πριν δηλαδή συνταξιοδοτηθούν και να πάρουν τα επιδόματα της υψηλότερης θέσης. Και ο λόγος για τον οποίον μας βλέπετε τόσο καχύποπτους σε τέτοιου είδους διάταξη είναι ακριβώς γιατί έχουμε δει τον τρόπο με τον οποίο γίνονται οι προαγωγές τα τελευταία τριάμισι χρόνια, έχουμε δει τον τρόπο με τον οποίο αποκεφαλίστηκαν στελέχη στο Υπουργείο Οικονομικών πριν από μερικά χρόνια και επίσης έχουμε δει τον τρόπο με τον  οποίο σήμερα γίνονται οι κρίσεις για τους καθηγητές στο ασφαλιστικό σύστημα. Άρα, θα μας επιτρέψετε να είμαστε εξαιρετικά καχύποπτοι για τέτοιου είδους ρυθμίσεις. 
      Στην εισήγησή του ο εισηγητής της Πλειοψηφίας αναφέρθηκε στην αποσπασματικότητα, λέγοντας ότι κανείς δεν ισχυρίζεται ότι αποτελεί συνολική προσέγγιση. Το πρόβλημά μας είναι όμως ότι αυτήν τη φράση την ακούμε πάρα πολύ τώρα τελευταία. Την ακούσαμε και στο νομοσχέδιο για τη φοροδιαφυγή. Κανείς δεν ισχυρίζεται ότι αποτελεί συνολική προσέγγιση. Και δεν είναι να απορεί ο Πρόεδρος, που η συζήτηση ξεφεύγει από το συγκεκριμένο νομοσχέδιο και μπαίνει στα ευρύτερα ζητήματα συνταξιοδοτικού. Διότι συζητάμε ένα νομοσχέδιο το οποίο έχει πολύ αποσπασματικές διατάξεις, όταν η κοινωνία συζητάει το ευρύτερο ζήτημα του ασφαλιστικού. Είναι πολύ λογικό συνεπώς ότι όλοι μας ξεφεύγουμε και μπαίνουμε στο ευρύτερο ζήτημα. 
      Θα αναφερθώ κυρίως στο άρθρο 1, που αφορά τις αυξήσεις που γίνονται στο δημόσιο και θα κάνω κάποιες αναφορές ευρύτερα για το ύψος των συντάξεων και για το τι έχει γίνει τα τελευταία χρόνια. Και θα ξεκινήσω και πάλι από μία φράση του εισηγητή της  Πλειοψηφίας, ο οποίος είπε ότι το νομοσχέδιο αυτό δίνει μέρισμα στους συνταξιούχους από την ανάπτυξη.
       Θα μου επιτρέψετε να πω ότι οι αυξήσεις 4% με πληθωρισμό 3%, δηλαδή πραγματική αύξηση 1%, δεν αποτελεί μέρισμα στην ανάπτυξη. Και επίσης ότι η έκφραση ότι μάλιστα αυτό το μέρισμα είναι εις βάρος της σύγκλισης, με λίγα λόγια ότι πρέπει να μας ευχαριστούν κιόλας οι συνταξιούχοι γι’ αυτό, είναι εντελώς λανθασμένη. Η αύξηση της αγοραστικής δύναμης των συνταξιούχων είναι συστατικό στοιχείο της ανάπτυξης. 
      Εδώ, λοιπόν, για να συζητάμε πάνω σε πραγματικά δεδομένα, καλό είναι να απαντήσουμε σε δύο θέματα, τα οποία τέθηκαν και χθες και σήμερα.
      Πρώτον, είναι πολλά ή λίγα τα χρήματα που δίδονται;
      Δεύτερον βεβαίως το θέμα το οποίο τέθηκε επανειλημμένως, που θα βρεθούν τα χρήματα. 
      Θα ξεκινήσουμε από το πρώτο. Να θυμίσουμε ορισμένα στοιχεία που νομίζω ότι είναι χρήσιμο να ακούγονται στο Σώμα και να τα ακούει ο κόσμος. Κύρια σύνταξη κάτω των 500 ευρώ παίρνουν πάνω από το 60% των συνταξιούχων του Ι.Κ.Α., περίπου το 60% των συνταξιούχων του Τ.Ε.Β.Ε., πάνω από το 90% των συνταξιούχων του Τ.Σ.Α. και περίπου οι μισοί από τους Συνταξιούχους Ταμείων Εμπόρων. Για όλα τα ταμεία πλην του Ο.Γ.Α. ένας στους τέσσερις συνταξιούχους έχει σύνταξη κάτω από 400 ευρώ, έξι στους δέκα κάτω από 500 ευρώ και μόλις 10% των συντάξεων είναι πάνω από 1000 ευρώ. Για δε τον Ο.Γ.Α., για τον οποίον η Κυβέρνηση κόπτεται για τη μεγάλη αύξηση που θα δώσει το 2008, εννιά στους δέκα συνταξιούχους έχουν σύνταξη κάτω από 400 ευρώ.
      Άκουσα τους συναδέλφους της ελάσσονος Αντιπολίτευσης, τόσο τους συναδέλφους του Κομμουνιστικού Κόμματος και του ΣΥ.ΡΙ.Ζ.Α., όσο και του Λαϊκού Ορθόδοξου Συναγερμού, να κάνουν το γνωστό συμψηφισμό ανάμεσα στο ΠΑ.ΣΟ.Κ. και τη Νέα Δημοκρατία. Μάλιστα, άκουσα τους συναδέλφους τους Λ.Α.Ο.Σ. να αναφέρονται και ονομαστικά σε συγκεκριμένες περιπτώσεις που ευνοούν επιχειρηματίες κ.λπ..
      Είναι πολύ εύκολο, κυρίες και κύριοι συνάδελφοι,  να κάνουμε αυτό το συμψηφισμό. Θα μου επιτρέψετε να σας κάνω μια σύγκριση για τη δεκαετία που είχαμε πριν από την εκλογική νίκη της Νέας Δημοκρατίας, το 2004, σε σχέση με ό,τι έχει γίνει από τότε. Σύνταξη Ι.Κ.Α. και Ε.Κ.Α.Σ. δεκαετία 1993-2003 μέση αύξηση 13% το χρόνο. Από το 2004 μέση αύξηση 6% το χρόνο. Αν θέλουμε να βάλουμε και το 2008 μέσα τα υποσχόμενα, πάμε στο 7% το χρόνο. 
      Συντάξεις Τ.Ε.Β.Ε. μαζί με το Ε.Κ.Α.Σ. δεκαετία 1993-2003 μέση αύξηση 17,6% το χρόνο. Το 2004 με 2007 μέση αύξηση 6,6% το χρόνο. Συντάξεις Ο.Γ.Α. δεκαετία 1993-2003 μέση αύξηση 32% το έτος. Τετραετία 2004-2008 μαζί, δηλαδή, με τις αυξήσεις που ακούμε πως θα δοθούν, 16% το έτος.
      Έχουμε λοιπόν, κυρίες και κύριοι συνάδελφοι, μια διαφορετική πορεία των συντάξεων από τότε που η Νέα Δημοκρατία ανέλαβε την εξουσία. Όσο και αν θέλουμε να παρουσιάζουμε τα νούμερα διαφορετικά από αυτά που είναι οι αυξήσεις που δίνονται είναι λιγότερες. 
      Και έρχομαι στο ερώτημα το οποίο έθεσε ο εισηγητής της Πλειοψηφίας χθες «και πού θα βρούμε τα χρήματα;». Εδώ θα δώσω δύο πολύ απλά παραδείγματα γιατί νομίζω το ζήτημα το πού θα βρεθούν τα χρήματα στη πολιτική είναι πολύ απλά θέμα προτεραιοτήτων. 
      Προτεραιότητα πρώτη: η Νέα Δημοκρατία μείωσε τους φορολογικούς συντελεστές στα μερίσματα. Προσέξτε, όχι στα κέρδη τα οποία μία υγιής επιχείρηση επανεπενδύει, δημιουργεί πλούτο, επενδύσεις και θέσεις εργασίας, αλλά στα μερίσματα των μετόχων. Απ’ αυτήν τη μείωση χάρισε 1.000.000.000 ευρώ το έτος. Και μάλιστα, απ’ αυτό το 1.000.000.000 ευρώ περίπου το 70% αφορά τους μετόχους των διακοσίων μεγαλύτερων ελληνικών επιχειρήσεων. Άρα λοιπόν, πρώτη κυρίαρχη επιλογή της Κυβέρνησης μειώνουμε τη φορολογία στα μερίσματα και δεν δίνουμε αυξήσεις στις συντάξεις. 
      Βεβαίως, η δεύτερη μεγάλη επιλογή, το δεύτερο παράδειγμα επιλογών έχει να κάνει με τη σημερινή τροπολογία την οποία θα συζητήσουμε στη συνέχεια. Έχουμε 1.000.000.000 ευρώ το οποίο χαρίζεται σε μια ιδιωτική τράπεζα όταν είναι πασιφανές ότι η ένταξη στο νέο ταμείο δεν γίνεται με τρόπο έτσι ώστε όλο αυτό το βάρος να το επωμίζεται η τράπεζα.
      Άρα,  και ολοκληρώνω με αυτό, είναι σαφές ότι οι συντάξεις στη χώρα μας είναι χαμηλές. Είναι επίσης σαφές ότι υπάρχουν διαφορετικές πολιτικές αύξησης των συντάξεων. Υπάρχει η πολιτική την οποία επιχειρήσαμε να ακολουθήσουμε στο παρελθόν με ό,τι δημοσιονομικές δυνατότητες είχαμε τότε και υπάρχει η σημερινή πολιτική η οποία είναι μια πολιτική σαφών προτεραιοτήτων και η τελευταία προτεραιότητα σ’ αυτήν την πολιτική είναι να αυξηθούν οι χαμηλές συντάξεις, είτε είναι στο δημόσιο είτε στον ιδιωτικό τομέα.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπακωνσταντίνου.
      Η κ. Μελά  έχει το λόγο.
      ΠΑΝΑΓΙΩΤΑ- ΕΥΑ ΜΕΛΑ: Ευχαριστώ, κύριε Πρόεδρε.
      Κύριοι Βουλευτές, συζητήσαμε χθες επί της αρχής το σχετικό νομοσχέδιο και θα μου επιτρέψετε σήμερα να κάνω μια ειδική αναφορά εκ μέρους του Κομμουνιστικού Κόμματος Ελλάδας, στο άρθρο 2, για το θέμα των καλλιτεχνών και των λογοτεχνών για το οποίο έχει γίνει και πολύ μεγάλος λόγος.
      Κατ’ αρχήν, να ξεκαθαρίσουμε κάτι: Τι είναι αυτές οι συντάξεις; Είπαμε και χθες ότι οι συντάξεις αυτές αναφέρονται στο νομοσχέδιο σε οκτώ ομάδες καλλιτεχνών και δημιουργών, οι οποίοι στην ουσία εκπροσωπούν πάνω από τριάντα πέντε κλάδους λογοτέχνες, μεταφραστές, ιστορικούς συγγραφείς, συγγραφείς θεατρικών έργων και γενικώς ποιητές, λογοτέχνες κάθε είδους, εικαστικούς, ζωγράφους, γλύπτες, χαράκτες, σκηνογράφους, φωτογράφους, σκιτσογράφους, γελοιογράφους, μουσουργούς, αρχιμουσικούς, ερμηνευτές, λυρικούς καλλιτέχνες, συνθέτες, στιχουργούς, ερμηνευτές ελληνικής μουσικής, σκηνοθέτες, ηθοποιούς, χορογράφους, χορευτές, καθώς και την κατηγορία των λαϊκών καλλιτεχνών που είναι πάρα πολλών διαφορετικών τύπων οι λαϊκοί καλλιτέχνες, καραγκιοζοπαίχτες, ξυλογλύπτες, καλλιτέχνες του κουκλοθέατρου, μαριονέτων παντομίμας και άλλους. 
Να ξεκαθαρίσουμε ότι μιλάμε για ένα τεράστιο φάσμα δημιουργών. Επίσης, να ξεκαθαρίσουμε –και ειπώθηκε χθες στη συζήτηση επί της αρχής- ότι το μεγάλο μέρος των δημιουργών είναι ανασφάλιστοι και γι’ αυτό είναι υπεύθυνοι –το είπαμε και χθες- τόσο η Νέα Δημοκρατία, όσο και το ΠΑ.ΣΟ.Κ., που τόσα χρόνια αρνήθηκαν το αυτονόητο. Και ποιο είναι το αυτονόητο; Το αυτονόητο είναι ότι  κάθε εργαζόμενος, ο δημιουργός, να ξέρει πως όταν γίνει εξήντα χρονών θα δικαιούται μία αξιοπρεπή σύνταξη έχοντας –και αυτό το λέω, γιατί δημιουργούν εντυπώσεις εδώ πέρα κάποιοι συνάδελφοι- πληρώσει τη συνδρομή του. Αλλά το μεγάλο ζήτημα είναι ότι ο δημιουργός δεν έχει εργοδότη. Και ο καυγάς όλα αυτά τα χρόνια -και οι θέσεις του Κ.Κ.Ε. που είναι ξεκάθαρα διατυπωμένες-  είναι το μερίδιο του εργοδότη. Αφ’ενός το κράτος κερδίζει από τη χρήση του έργου τέχνης διαχρονικά, αφ’ετέρου, όλοι αυτοί που κερδίζουν από το έργο τέχνης. Και είναι πάμπολλοι αυτοί οι ενδιάμεσοι που κερδίζουν από το έργο τέχνης, που εμπλέκονται στη διακίνησή του. Λοιπόν, σ’ αυτό το κομμάτι υπάρχει κενό. Υπάρχουν κλάδοι παντελώς ανασφάλιστοι. Και εμείς τι λέμε; Και έρχομαι τώρα στο συγκεκριμένο άρθρο. Διαφωνούμε με τον περιορισμό του αριθμού, όπως ορίζεται. Και το ότι το 20 έγινε 30 κάτω από τη συζήτηση και τις πιέσεις, βεβαίως είναι μία επί το θετικότερο βελτίωση του νομοσχεδίου, αλλά δεν απαντάει στο ζήτημα. Αυτές οι συντάξεις, ναι μεν είναι τιμητικές -και αν ήταν τιμητικές καθαρά, έπρεπε να έχουν οικονομικά κριτήρια- αλλά παίζουν και έναν άλλο ρόλο, κοινωνικό. Αν ήταν κοινωνικές, δεν θα έπρεπε να αφορούσαν μόνο σε αυτούς που έχουν διακεκριμένο έργο, διότι δεν συνταξιοδοτείται μόνο αυτός που είναι καλός επαγγελματίας, καλός δικηγόρος, καλός οικοδόμος. Έτσι δεν είναι; Όλοι οι άνθρωποι δικαιούνται μιας σύνταξης. Συνεπώς, λοιπόν, αυτήν τη στιγμή, αυτές οι συντάξεις έρχονται να καλύψουν ένα έλλειμμα. Και στο έλλειμμα αυτό δεν απαντάμε σήμερα, αλλά πιστεύουμε ότι πρέπει άμεσα να μπει στο τραπέζι και να λυθεί κάτω από τις διεκδικήσεις και τους αγώνες και έτσι όπως έχουν στρατευτεί και οι φορείς και έχουν καταθέσει τις προτάσεις τους.
      Εμείς, λοιπόν, πιστεύουμε, κύριε Υπουργέ, ότι ο αριθμός πρέπει να είναι ελεύθερος -και το κόμμα μας κατέθεσε και μια τροπολογία για το συγκεκριμένο- διότι δεν μπορείς να ξέρεις κάθε χρόνο πόσοι είναι αυτοί που έχουν προσφέρει διακεκριμένο έργο. Τους λόγους τους δημοσιονομικούς που επικαλείστε δεν τους αποδεχόμαστε, γιατί ο ν. 3075/2002 του ΠΑ.ΣΟ.Κ., ο οποίος ήταν η ταφόπλακα των συντάξεων των καλλιτεχνών –να το θυμόμαστε αυτό, γιατί όντως δημιούργησε προϋποθέσεις που κανείς δημιουργός δεν μπορούσε να τις έχει- δεν είχε αριθμό. Και αυτό ήταν θετικό. Ένας καλύτερος νόμος, ο ν. 2435, που είχε ψηφιστεί το 1996 κάτω από την πίεση του μαζικού κινήματος, αναγνώριζε εκατό συντάξεις το χρόνο σαν πλαφόν, αναγνωρίζοντας ότι υπάρχει ασφαλιστικό κενό. Εμείς πιστεύουμε ότι ο αριθμός πρέπει να είναι ελεύθερος. 
      Θα έρθω στο δεύτερο ακανθώδες θέμα, που είναι η σύνθεση της επιτροπής. Ακούστηκε από τον κ. Ρεγκούζα κάτι που είναι απαράδεκτο: «Στην Επιτροπή δεν πρέπει να παίρνουν πολιτικές αποφάσεις οι φορείς των καλλιτεχνών». Αντιθέτως, η πρόταση που εμείς έχουμε καταθέσει ως τροπολογία -και το πιστεύουμε ως σωστό-  είναι ότι η πλειοψηφία στην επιτροπή απονομής του Υπουργείου Πολιτισμού πρέπει να είναι οι φορείς των καλλιτεχνών και θα εξηγήσουμε τους λόγους. 
      Κατ’ αρχήν το νομοσχέδιο ορίζει ότι υπάρχει ένας ακαδημαϊκός ως Πρόεδρος και υπάρχουν δύο προτάσεις από τους φορείς, από τους οποίους επιλέγει ο Υπουργός ποιοι θα είναι -άρα δεν είναι εκπρόσωποι με την πραγματική έννοια του όρου- και οι υπόλοιποι είναι πρόσωπα που ορίζει ο Υπουργός, προσωπικότητες του χώρου, με αυτήν την ασάφεια οριζόμενα και επίσης βάζει με ψήφο και τον προϊστάμενο της αρμόδιας διεύθυνσης του Υπουργείου. 
      Εμείς πιστεύουμε ότι για να κρίνει μια επιτροπή ποιοι έχουν προσφέρει τις λεγόμενες «διακεκριμένες υπηρεσίες», θα πρέπει να έχει δύο στοιχεία. Το πρώτο είναι η επιστημονική γνώση του αντικειμένου. Κρίνουν έργο ζωγραφικής. Κρίνουν έργο μουσικής. Κρίνουν μουσική εκτέλεση. Πώς μπορεί να είναι διοικητικοί ή προσωπικότητες του χώρου με μια γενική και ασαφή έννοια; Πρέπει να είναι γνώστες επιστημονικά του αντικειμένου. Το δεύτερο και πολύ σημαντικό στοιχείο είναι ότι πρέπει να είναι γνώστες του χώρου για τους λόγους που προαναφέρατε πολλοί στις ομιλίες σας. Συνεπώς θεωρούμε ότι το να είναι η πλειοψηφία εκπρόσωποι των συλλογικών φορέων, δίνει τα εχέγγυα μιας σωστής επιστημονικά, αλλά και κοινωνικά κρίσης. 
      Από εκεί και πέρα, έχουμε κάνει την πρόταση στις θέσεις αυτές που υπολείπονται να μετέχουν θεσμικοί εκπρόσωποι. Υπάρχει η Σχολή Καλών Τεχνών, η Εθνική Πινακοθήκη, υπάρχουν πανεπιστήμια που το αντικείμενό τους είναι συναφές με τα θέματα που κρίνονται, υπάρχουν εκπρόσωποι νομικών προσώπων δημοσίου δικαίου αντίστοιχων με τα θέματα που κρίνονται.
      Τελειώνοντας, θέλω να τονίσω ότι βεβαίως και είμαστε κατά της μείωσης που γίνεται σε ποσοστό 30% σε σχέση με το ν. 3075, διότι πιστεύουμε ότι τα 770 ευρώ το μήνα, όταν θέλεις να τιμήσεις έναν άνθρωπο –εδώ είναι το οξύμωρο- που δεν έχει κανέναν άλλο πόρο ζωής, είναι ένα χαμηλό ποσό. Βεβαίως, θα μου πείτε ότι υπάρχουν συντάξεις των 330 ευρώ για δημοσίους υπαλλήλους ή θα μου πείτε πως εργαζόμενοι έξω παίρνουν εξευτελιστικές συντάξεις, που είναι απόρροια των εξευτελιστικών μισθών που υπάρχουν. 
      Πιστεύουμε ότι πρέπει να ρυθμιστεί και η υπόθεση με το πέρασμα της σύνταξης στα τέκνα, όταν αυτά είναι ανήλικα, σε περίπτωση απεβίωσης του δικαιούχου. Ακούστηκε από ορισμένους Βουλευτές του ΛΑ.Ο.Σ. μια απαξιωτική αντίληψη για το χώρο των καλλιτεχνών, που προσπάθησε να δημιουργήσει συγχύσεις και μάλιστα στηρίχθηκε στο ότι δεν πρέπει να παίρνουν σύνταξη άνθρωποι που δεν έχουν καταβάλλει ένσημα. 
      Κατ’ αρχάς να ξεκαθαρίσουμε ότι οι δημιουργοί δεν παίρνουν ένσημα. Το πρόβλημα είναι ότι και οι εκτελεστές δεν βάζουν ένσημα, γιατί υπάρχει μαύρη εργασία, ή υπάρχει τεράστια ανεργία, όπως αναλύσαμε χθες. Εν πάση περιπτώσει, κανείς δεν θέλει χαριστικές ρυθμίσεις, αλλά πρέπει η όποια ρύθμιση γίνεται να λαμβάνει υπ’όψιν της την αντικειμενική πραγματικότητα. Βέβαια, έχουμε ακούσει και χειρότερα κατά καιρούς. Από αντιλήψεις τέτοιου τύπου είμαστε σε καλύτερη περίοδο, διότι τουλάχιστον τώρα δεν καίγονται τα βιβλία στην πυρά. Κάποτε καιγόντουσαν.
      Πιστεύουμε ότι το θέμα των τιμητικών συντάξεων πρέπει να το δούμε στο πλαίσιο που είναι. Επιτέλους να ανοίξει το θέμα της καθολικής λύσης του ασφαλιστικού και συνταξιοδοτικού των καλλιτεχνών σε μια βάση που να ανταποκρίνεται στο ύψος του λειτουργήματος που ασκούν, γιατί ξέρετε, ο πολιτισμός -το είπα και χθες- με τα έργα τέχνης και τα έργα της ανθρώπινης εργασίας και της επιστήμης καταγράφεται. 
      Ευχαριστώ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Μελά.
      Ο κ. Παντούλας έχει το λόγο.
      ΜΙΧΑΗΛ ΠΑΝΤΟΥΛΑΣ: Κυρίες και κύριοι Βουλευτές, η απαίτηση των προεκλογικών υποσχέσεων του κ. Καραμανλή από τις εκλογές του 2004 έως και σήμερα για το σύνολο των εργαζομένων στο δημόσιο και όχι μόνο, καταδείχθηκε επαρκώς απ’ όλους τους αγορητές της Αντιπολίτευσης. Άλλωστε αυτό το βιώνουν καθημερινά οι Έλληνες πολίτες στη συντριπτική τους πλειοψηφία.
       Η συγκυρία επέτρεψε το συγκεκριμένο νομοσχέδιο να συζητείται την ώρα που η Κυβέρνηση κατέθεσε τον προϋπολογισμό του 2008, ώστε να διαφανεί προς πάσα κατεύθυνση ότι ο πρώτος προϋπολογισμός της Νέας Δημοκρατίας στη νέα κοινοβουλευτική περίοδο επιφυλάσσει μια απίστευτη φοροκαταιγίδα 6,24 δισεκατομμυρίων ευρώ νέων φόρων, που πιστεύω ότι δεν μπορούσε να φανταστεί ούτε ο πιο ορκισμένος, ο πιο κακοπροαίρετος αντίπαλος της Κυβέρνησης της Νέας Δημοκρατίας.
      Μέσα σε αυτό το τοπίο επιθυμώ να  πω δυο λόγια για μια κατηγορία πολιτών, η οποία εξαπατήθηκε αγρίως από τον κ. Καραμανλή, γιατί πέραν των άλλων επικράτησε και η αντίληψη ότι αυτοί είναι δικοί μας και δεν πρόκειται να αντιδράσουν ποτέ.           
      
      Έλα, όμως, που συμβαίνει ακριβώς το αντίθετο! Γιατί ο λαός το λάθος το συγχωρεί, το ψέμα όμως το σιχαίνεται. Καταθέτω για τα Πρακτικά της Βουλής δύο επιστολές ενδιαφερομένων, διαβάζοντάς σας μερικά χαρακτηριστικά αποσπάσματα. 
      (Στο σημείο αυτό ο Βουλευτής κ. Μιχαήλ Παντούλας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η πρώτη επιστολή έχει τον τίτλο «Εδώ και τώρα». Σας διαβάζω τα εξής αποσπάσματα: «Ο κλάδος των αξιωματικών, αποστράτων και εν ενεργεία, στη συντριπτική τους πλειοψηφία», γράφει κύριε Υπουργέ και κύριε Υφυπουργέ ο συντάκτης της επιστολής, «παραμερίζοντας προσωπικές πικρίες και τη γενική απογοήτευση από την ακύρωση των κυβερνητικών υποσχέσεων του 2003 ψήφισε μαζικά τη Νέα Δημοκρατία».
      Και συνεχίζει: «Και για να εκτιμήσει κανείς καλύτερα το μέγεθος της γενναιοδωρίας της, είναι ανάγκη να αναμνησθεί τη σκαιά και εχθρική συμπεριφορά της Κυβερνήσεως της Νέας Δημοκρατίας προς τον κλάδο μας όλα τα χρόνια που μεσολάβησαν από το 2004 μέχρι σήμερα».
      «Γι’ αυτό», συνεχίζει, «λέμε λοιπόν στους δύο Υπουργούς» «να μην διανοηθούν να φέρουν τις διατάξεις αυτές που έχουν σχεδιάσει στη Βουλή, γιατί θα μας βρουν αντίθετους. Ας συνειδητοποιήσουν, επιτέλους, ότι η αντοχή έχει τα όρια της και ότι οι αξιωματικοί έχουν εξαντλήσει προ πολλού όλα τα ανεκτά όρια».
      Και καταλήγει: «Με λύπη μας, όμως, θα βρεθούμε απέναντι και στον κύριο Πρωθυπουργό, εάν οι αρμόδιοι Υπουργοί με πρώτο και καλύτερο τον εποπτεύοντα τις Ενώσεις μας ΥΠ.ΕΘ.Α. και τον Υπουργό Οικονομίας συνεχίσουν να μας γυρίζουν την πλάτη και να μας αντιμετωπίζουν ως είλωτες της προϊστορικής περιόδου». Το υπογράφει ένας απόστρατος επισμηναγός. 
      Η δεύτερη επιστολή έχει τον τίτλο: «Φτάνει πια αυτός ο ευτελισμός και ο εμπαιγμός». Είναι δημοσιευμένη και η δεύτερη επιστολή, όπως και η πρώτη.
      Ακούστε ένα μικρό απόσπασμα: «Δεν πρόκειται» -αναφέρεται σε αυτό το οποίο προβλέπει το νομοσχέδιο- «για νέο μισθολόγιο, αλλά για μια μικρή αύξηση στο βασικό μισθό του ανθυπολοχαγού, η οποία εάν εκινείτο ομαλά, η φορά της φυσιολογικής της ανόδου θα έφτανε από μόνη της και ενδεχομένως θα ξεπερνούσε τα περιβόητα 860 ευρώ, που προτείνονται και θεσπίζονται από 1-1-2008» σ’ αυτό. 
      Και καταλήγει: «Είναι δηλαδή» -αυτό το οποίο προτείνετε- «με λίγα και απλά λόγια στάχτη στα μάτια του προσωπικού των Ενόπλων Δυνάμεων και των Σωμάτων Ασφαλείας».
      Θέλω να θυμίσω στο Σώμα ποιες ήταν οι υποσχέσεις του ιδίου του κ. Καραμανλή από τον Ιούνιο του 2003 για το μισθολόγιο των στρατιωτικών και των Σωμάτων Ασφαλείας.
      Πρώτη υπόσχεση: Από 1-1-2004 ο βαθμός του ανθυπολοχαγού θα υπολογιστεί στα 860 ευρώ.
      Δεύτερη υπόσχεση του κ. Καραμανλή: Από 1-1-2004 οι μισθολογικοί συντελεστές μεταξύ των βαθμών ανθυπολοχαγού, αντιστράτηγου και προς τα κάτω από την κλίμακα 1:1,95 θα διαμορφωθεί στην κλίμακα 1:3.
       Τέσσερα ολόκληρα χρόνια πέρασαν από τότε και η Νέα Δημοκρατία αθέτησε πλήρως αυτές τις υποσχέσεις, με αποτέλεσμα το προσωπικό των Ενόπλων Δυνάμεων και των Σωμάτων Ασφαλείας, εν ενεργεία και απόστρατοι, να υποστούν τεράστιες απώλειες. Γιατί, εάν ο βασικός μισθός του ανθυπολοχαγού είχε διαμορφωθεί τότε, το 2004, κατά τη δέσμευση του κ. Καραμανλή, στα 860 ευρώ, σήμερα η αφετηρία, για να κάνουμε συζήτηση σε αυτό το νομοσχέδιο, θα είχε διαμορφωθεί στα 950 ευρώ με βάση τις αναπροσαρμογές και μόνο της εισοδηματικής πολιτικής. Όμως, η κυβερνητική πρόταση επιμένει ξανά σήμερα στα 860 ευρώ. 
      Ας πάρουμε, λοιπόν, τρία ενδεικτικά παραδείγματα, κύριε Υπουργέ, για να διαπιστώσουμε το μέγεθος της απάτης του κ. Καραμανλή και της Νέας Δημοκρατίας σε συνδυασμό με το ύψος των απωλειών στην τετραετία που πέρασε. 
      Ένας ανθυπολοχαγός με χρονοεπίδομα 8% είχε απώλειες την τετραετία 8.484 ευρώ, ένας συνταγματάρχης εν ενεργεία με χρονοεπίδομα 60% είχε απώλειες 19.054 ευρώ, ένας απόστρατος του ίδιου βαθμού 14.000 ευρώ, ένας αντιστράτηγος εν ενεργεία περίπου 25.000 ευρώ και ένας απόστρατος του ίδιου βαθμού περίπου 20.000 ευρώ. Για το 2008, εφόσον συνεχιστεί η αθέτηση των υποσχέσεων από τον κύριο Πρωθυπουργό, θα προκύψουν και πρόσθετες ετήσιες απώλειες από τη μη αναμόρφωση των συντελεστών του μισθολογίου. 
      Δύο παραδείγματα. Ένας συνταγματάρχης εν ενεργεία θα χάσει το 2008 σε ετήσια βάση, εφόσον  δεν θα γίνει η αναπροσαρμογή στο 1 προς 3, 17.000 περίπου ευρώ και ένας απόστρατος του ίδιου βαθμού, 14.000 ευρώ. Ένας αντιστράτηγος 23.000 ευρώ και ένας απόστρατος 18.000 ευρώ. 
      Θα πρέπει επίσης, κύριε Υπουργέ, να επισημανθεί το γεγονός ότι επειδή η αποζημίωση ειδικών επιδομάτων, όπως είναι το πτητικό, το καταδυτικό και άλλα αντίστοιχα των Σωμάτων Ασφαλείας, ναρκοσυλλεκτικό κ.λπ., συνδέονται με το ύψος του βασικού μισθού, θα προκύψει επιπλέον μισθολογική απώλεια για μια σημαντική κατηγορία ατόμων υψηλής επικινδυνότητας. Γι’ αυτό και ο κύριος Υπουργός, όταν γράφει στην εισηγητική έκθεση, ότι τα επιδόματα αυτά θα αυξηθούν, προφανώς δεν λέει την αλήθεια. 
      Κυρίες και κύριοι Βουλευτές, θα καταθέσω στη Βουλή αντίγραφο εμπεριστατωμένης μελέτης για τις απώλειες που υπέστη το προσωπικό αυτού του χώρου, από την αθέτηση των υποσχέσεων του κ. Καραμανλή. Το ίδιο προφανώς ισχύει και για το σύνολο των εργαζομένων στο δημόσιο, τους συνταξιούχους κ.λπ.. 
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Δυστυχώς η πολιτική τους εξαπάτηση δεν συνετελέσθη άπαξ, δηλαδή το 2004. Έχει μία διάρκεια. Φθάνει πλέον τα πέντε χρόνια και η πανηγυρική επικύρωση γίνεται με τη ψήφιση του συγκεκριμένου νομοσχεδίου. 
      (Στο σημείο αυτό ο Βουλευτής κ. Παντούλας  καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Το προσωπικό των Ενόπλων Δυνάμεων, των Σωμάτων Ασφαλείας, το σύνολο των εργαζομένων στο δημόσιο, οι πολύτεκνοι, τα άτομα με αναπηρίες, οι συνταξιούχοι του Ο.Γ.Α. και του Ι.Κ.Α., όλες οι ευαίσθητες κοινωνικές ομάδες διαπιστώνουν ότι η εξαπάτησή τους δεν είναι στιγμιαία. Μετετράπη από την Κυβέρνηση δυστυχώς σε πολιτική εξαπάτηση διαρκείας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΩΝ (Αναστάσιος Νεράντζης):  Το λόγο έχει τώρα ο συνάδελφος κ. Ιωάννης Κουτσούκος.
      ΓΙΩΝΝΗΣ ΚΟΥΤΣΟΥΚΟΣ: Κυρίες και κύριοι συνάδελφοι, πριν τρία χρόνια ακριβώς, τελευταίο δεκαήμερο του Νοέμβρη του 2004, ο Πρωθυπουργός της χώρας ο κ. Κωνσταντίνος Καραμανλής, από το Βήμα του τακτικού συνεδρίου της Α.Δ.Ε.Δ.Υ. δεσμεύθηκε ότι από το 2006 θα έθετε σταδιακά σε εφαρμογή ένα νέο μισθολόγιο για τους δημοσίους υπαλλήλους. 
      Κύριε Υπουργέ, και κύριε Υφυπουργέ, φαντάζομαι ότι γνωρίζετε τις δηλώσεις και τις δεσμεύσεις του Πρωθυπουργού, αλλά όπως και ο Πρωθυπουργός το ίδιο και σεις, ως κορυφαίος Υπουργός της Κυβέρνησης, είστε ασυνεπής απέναντι σε αυτές τις δεσμεύσεις και σε αυτές τις εξαγγελίες. 
      Θα μου πείτε, αγαπητοί συνάδελφοι, έχει σχέση με το συζητούμενο  νομοσχέδιο η υπενθύμιση αυτής της δήλωσης-δέσμευσης του Πρωθυπουργού; Είναι μόνο για μια πολιτική χρήση; Όχι, αγαπητοί συνάδελφοι. Έχει ακριβώς σχέση με τη συζήτηση των διάσπαρτων και αποσπασματικών ρυθμίσεων που περιλαμβάνει αυτό το νομοσχέδιο σε όλα του σχεδόν τα άρθρα. Διότι κάνει μια προσπάθεια απέναντι στην πίεση που δέχεται η Κυβέρνηση να δώσει ορισμένες παροχές σε κατηγορίες συνταξιούχων, δημοσίων και πολιτικών υπαλλήλων μ’ ένα τρόπο, όμως, που αναπαράγει το δομικό πρόβλημα των συντάξεων στο δημόσιο και καθηλώνει τις συντάξεις εκεί που τις έχει οδηγήσει η πολιτική της λιτότητας της Νέας Δημοκρατίας.
      Και βεβαίως έχει σχέση η συζήτησή μας με τη συγκυρία της κατάθεσης του προϋπολογισμού, όπου οι αυξήσεις που περιλαμβάνονται για τους δημοσίους υπαλλήλους κινούνται στα επίπεδα του 3%, την ίδια στιγμή που η ακρίβεια, η έμμεση και η άμεση φορολογία θα κατασπαράξουν αυτήν τη μικρή αύξηση. 
      Κυρίες και κύριοι συνάδελφοι, επίσης στη συγκυρία που συζητούμε, γίνεται συζήτηση για την κρυφή ατζέντα της Κυβέρνησης στο ασφαλιστικό. Έχουν δει το φως της δημοσιότητας τα σενάρια για μείωση των συντάξεων σε βασικές κατηγορίες εργαζομένων και αυτή η μεθόδευση έχει να κάνει ακριβώς, με την αλλαγή του τρόπου υπολογισμού των συντάξεων και τη διεύρυνση της βάσης υπολογισμού στα τελευταία δέκα χρόνια και γι’ αυτό είναι εύλογες οι ανησυχίες της κατηγορίας εκείνης των εργαζομένων, είτε αυτοί είναι δημοσιογράφοι, είτε είναι μηχανικοί, είτε είναι γιατροί, είτε είναι νομικοί που αντιδρούν σε αυτές τις μεθοδεύσεις, μέσω του σχεδίου που έχει εξαγγείλει ο κ. Μαγγίνας και η Κυβέρνηση. 
    Θέλω όμως να ενημερώσω το Σώμα, ότι αυτή ακριβώς η μεθόδευση της υποβάθμισης των συντάξεων ισχύει εν τοις πράγμασι για τους εργαζόμενους στο δημόσιο, κύριε Υπουργέ.
    Θα σας δώσω ένα απλό παράδειγμα: ΄Ενας εκπαιδευτικός πανεπιστημιακής εκπαίδευσης με τριάντα πέντε χρόνια υπηρεσία, έχει βασικό μισθό, πάνω στον οποίο θα υπολογιστεί η σύνταξη, 1.580 ευρώ. Με 80% αυτό κάνει 1260 ευρώ σύνταξη. Αυτός  ο εκπαιδευτικός παίρνει 300 ευρώ επίδομα εξωδιδακτικής απασχόλησης, 150 ευρώ κίνητρο απασχόλησης, ήτοι 2.030 ευρώ συνολικές αποδοχές. Η σύνταξή του, κύριε Υπουργέ, είναι στο 62%. Και αν σας πάω σε άλλες κατηγορίες, εργαζομένων που παίρνουν και άλλα επιδόματα, πέραν των θεσμοθετημένων του μισθολογίου, βγαίνει αβίαστα το συμπέρασμα –και βάλτε έναν απλό υπάλληλο του Υπουργείου σας, έχει άξιους υπαλλήλους το Υπουργείο σας, να κάνει έναν απλό λογαριασμό- ότι οι συντάξεις των εργαζομένων στο δημόσιο είναι κάτω του 50% στις περισσότερες των περιπτώσεων.
    Δεν είναι, λοιπόν, μόνον ότι έχει βγει στον αέρα η κρυφή ατζέντα της Κυβέρνησης. Είναι ότι αθετεί τις υποσχέσεις της μέσω των οποίων θα μπορούσε να αντιμετωπίσει το δομικό πρόβλημα των συντάξεων στο δημόσιο. Γιατί πρέπει να ξέρετε, κύριε Υπουργέ, ότι τα μισθολόγια που έγιναν το 1986, το 1987 και το τελευταίο το 2004, έδωσαν σημαντικές αυξήσεις στη βάση υπολογισμού των συντάξεων, δηλαδή που είναι ο βασικός μισθός, αυξήσεις που ήταν διπλάσιες του τρέχοντος πληθωρισμού και έτσι έδωσαν μια ανακούφιση στους συνταξιούχους. 
    Εσείς σήμερα, όχι μόνον φέρνετε αποσπασματικές ρυθμίσεις οι οποίες αναπαράγουν το δομικό πρόβλημα, αλλά έχουν και αντιασφαλιστικό χαρακτήρα οι ρυθμίσεις σας.
    Προσέξτε με, αν έχετε την καλοσύνη. Μας φέρνετε τη ρύθμιση όπου θα υπολογίζεται στη βάση υπολογισμού των συντάξεων το επίδομα θέσης. Το επίδομα θέσης, ως γνωστό, είναι ένα πρόσκαιρο επίδομα που λαμβάνουν οι υπάλληλοι, γιατί δεν έχουμε μια πάγια και σταθερή ιεραρχία στο δημόσιο. Και προσέξτε την αντίφαση της Κυβέρνησης η οποία για άλλες κατηγορίες εργαζομένων, προσπαθεί να περικόψει τις συντάξεις με τη λογική ότι δεν καταβάλουν ασφαλιστικές εισφορές και από την άλλη έρχεται εδώ πέρα να θεσπίσει μια διάταξη όπου στη βάση υπολογισμού θα μπει ένα επίδομα για το οποίο, όχι μόνον δεν έχει καταβληθεί ασφαλιστική εισφορά, αλλά και δεν είναι μόνιμο και σταθερό. 
    Προφανώς, κύριε Υπουργέ και αγαπητοί συνάδελφοι, δεν είναι κανένας αντίθετος με το να αυξηθεί η βάση υπολογισμού των συντάξεων. Το επισημαίνω όμως ως μια κυρίαρχη αντίφαση της πολιτικής της Νέας Δημοκρατίας, ως μια επιπόλαιη αντιασφαλιστικού χαρακτήρα ρύθμιση που έρχεται να ανακουφίσει βεβαίως μια κατηγορία εργαζομένων, στην οποία απέδειξα με το παράδειγμα που ανέφερα νωρίτερα πόσο έχουν μειωθεί οι συντάξεις. Και έτσι, ενώ εμφανίζεστε για τους ένστολους ότι υλοποιείτε τις προεκλογικές σας δεσμεύσεις για μισθολόγιο, δηλαδή που θα καλύπτει στρατιωτικούς, λιμενικούς, αστυνομικούς και πυροσβέστες, μια ρύθμιση η οποία όμως απέχει κατά τέσσερα χρόνια από τις προεκλογικές σας δεσμεύσεις, όπως κάνει συστηματικά η Κυβέρνηση. Λέει στον ελληνικό λαό ότι υλοποιεί τις προεκλογικές της δεσμεύσεις, το ίδιο κάνει με τις συντάξεις στον Ο.Γ.Α., το ίδιο κάνει με το Ε.Κ.Α.Σ., αλλά με καθυστέρηση τεσσάρων ετών, λες και οι τακτικές αυξήσεις στη διάρκεια της τετραετίας, αν ακολουθούσαν τον πληθωρισμό και την εξέλιξη των τιμών, δεν θα κάλυπταν αυτό το επίπεδο των αμοιβών. Με τον ίδιο τρόπο λοιπόν υλοποιεί τις δεσμεύσεις της στους ένστολους, ξεχνάει, όπως συνηθίζει να κάνει, όμως στους εργαζόμενους στο δημόσιο. Αλλά πρέπει να σας ενημερώσω, κύριε Υπουργέ, ότι ούτε οι εργαζόμενοι στο δημόσιο ξεχνάνε, ούτε ο ελληνικός λαός ξεχνάει.
    Δεν ξέρω σε ποιο επίπεδο θα κινηθεί η εκπροσώπηση της Κυβέρνησης στο συνέδριο της Α.Δ.Ε.Δ.Υ. την επόμενη εβδομάδα, διότι στο προηγούμενο είχε πάει ο Πρωθυπουργός. ΄Ηταν φρέσκια και νωπή τότε η εντολή του ελληνικού λαού προς την Κυβέρνησης και μεγάλες οι προσδοκίες των εργαζομένων. Και πήγε εκεί ο κ. Καραμανλής να τις πιστωθεί. Δεν ξέρω ποια θα είναι η εκπροσώπηση σ’ αυτό το συνέδριο την επόμενη εβδομάδα. Είμαι βέβαιος όμως ότι εκεί θα πρέπει να απολογηθείτε σε μια μεγάλη κατηγορία των εργαζομένων για την ανακολουθία και την πολιτική της εξαπάτησης που έχετε ακολουθήσει. Ευχαριστώ, κύριοι συνάδελφοι.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και εκτιμώ το ότι τελειώσατε την αγόρευσή σας εγκαίρως.
    Το λόγο έχει ο Κοινοβουλευτικός Εκπρόσωπος της Νέας Δημοκρατίας, τέως Υπουργός και Βουλευτής Β΄ Αθηνών, κ. Πάνος Παναγιωτόπουλος.
    ΠΑΝΟΣ ΠΑΝΑΓΙΩΤΟΠΟΥΛΟΣ: Κυρίες και κύριοι συνάδελφοι, συζητούμε σήμερα στη Βουλή ένα νομοσχέδιο που έχει την εξής ιδιομορφία. Έχει λίγες διατάξεις, αλλά οι διατάξεις αυτές είναι πάρα πολύ σημαντικές.
      Διά των διατάξεων του υπό συζήτηση νομοσχεδίου επιτυγχάνεται η ενσωμάτωση της εισοδηματικής πολιτικής του 2007 για τους συνταξιούχους στην ελληνική έννομη τάξη. Την αύξηση τη γνωρίζετε. Είναι 4%. Η Κυβέρνηση στα πλαίσια των όποιων θεσμικών αλλαγών κάνει ό,τι είναι δυνατόν και δι’ αυτού του νομοσχεδίου, για να διευρύνει τη βάση υπολογισμού, ώστε αυτό το 4% να οδηγήσει πρακτικά σε μία όσο το δυνατόν πιο σημαντική αύξηση. 
      Ερώτημα: «Είστε ικανοποιημένοι ως κόμμα, ως παράταξη, είναι ικανοποιημένη η Νέα Δημοκρατία από την αύξηση που δίνετε φέτος στους συνταξιούχους;» Απάντηση: Όχι. Ούτε ο Πρωθυπουργός, ούτε η πολιτική ηγεσία του Υπουργείου Οικονομικών. Κανείς από μας. Η πολιτική βούληση της Κυβέρνησης, η δέσμευσή της ενώπιον του ελληνικού λαού -και σας θυμίζω ότι ο Καραμανλής και η Κυβέρνηση της Νέας Δημοκρατίας έχουν μια ανανέωση της λαϊκής εντολής από την κάλπη της 16ης Σεπτεμβρίου- είναι να εξαντλούμε σε κάθε περίπτωση τα όρια, τις δυνατότητες της οικονομίας και να προσπαθούμε συνεχώς, αφού η οικονομική κατάσταση που μας κατέλιπαν οι κυβερνήσεις του ΠΑ.ΣΟ.Κ. μέχρι το Μάρτη του 2004 δεν μας επιτρέπει να πάμε με άλματα προς τα μπρος σε επίπεδο αυξήσεων και ενισχύσεως του εισοδήματος των συνταξιούχων, να πάμε με σταθερά βήματα να βελτιώνουμε από στάδιο σε στάδιο όλο και πιο αποφασιστικά το εισόδημα των συνταξιούχων και ιδιαίτερα των χαμηλοσυνταξιούχων.
      Η Κυβέρνηση, λοιπόν, τι κάνει; Η Κυβέρνηση επιχειρεί να πετύχει το εφικτό εξαντλώντας τα όρια της οικονομίας, να δώσει ό,τι είναι δυνατόν περισσότερο και καλύτερο κάτω από τις υπάρχουσες συνθήκες. Δεν θέλω να μπω στη διαδικασία να σας θυμίσω σε τι κατάσταση παρέλαβε αυτή η Κυβέρνηση την ελληνική οικονομία. Ακούω το πολιτικό επιχείρημα ότι «μη τα λέτε αυτά, γιατί το ΠΑ.ΣΟ.Κ. καταψηφίστηκε το Μάρτιο του 2004 και ο λαός επανέλαβε την αρνητική ψήφο προς το ΠΑ.ΣΟ.Κ. στις 16 Σεπτεμβρίου πριν από λίγους μήνες». Μα, με την αρνητική ψήφο, με την ψήφο αποδοκιμασίας του ελληνικού λαού, κυρίες και κύριοι συνάδελφοι, μπορούν να τιμωρούνται κοινοβουλευτικά και πολιτικά κυβερνήσεις και να βρίσκονται από το πηδάλιο της εξουσίας στα έδρανα της Αντιπολίτευσης, αλλά αυτόματα δεν γεμίζουν τα άδεια ταμεία του ελληνικού κράτους, αυτόματα δεν αποκαθίστανται οι ζημιές, δεν αποκαθίστανται τα τεράστια ελλείμματα, δεν αποκαθίσταται το δημόσιο χρέος. 
     Κακά τα ψέματα. Η Νέα Δημοκρατία το Μάρτιο του 2004 ανέλαβε ένα τεράστιο πολιτικό και οικονομικό βάρος, ένα τεράστιο δημοσιονομικό βάρος. Με σκληρή δουλειά ο Πρωθυπουργός, η πολιτική ηγεσία του Υπουργείου Οικονομικών βήμα με βήμα αποκατέστησαν τη δημοσιονομική τάξη, αποκατέστησαν τη σωστή εικόνα της χώρας σε ολόκληρη την Ευρωζώνη και βεβαίως στην καρδιά της Ευρωπαϊκής Ένωσης, στις Βρυξέλλες και ήταν απαραίτητο. Η χώρα μας δεν είναι μια αυτόνομη νησίδα στο καθημερινό πολιτικό και οικονομικό ευρωπαϊκό γίγνεσθαι. Ο ελληνικός λαός το θέλησε -και ορθώς το θέλησε- να αποτελούμε έναν αρμό σημαντικό και κρίσιμο του καθημερινού ευρωπαϊκού βηματισμού. Η χώρα πέτυχε, λοιπόν, μέσα από σκληρές προσπάθειες των τριάμισι ετών -και επιτρέψτε μου να πω- και με θυσίες του ελληνικού λαού, τον οποίο πρέπει να ευχαριστήσουμε από αυτό το Βήμα σε αυτήν τη συζήτηση, να επανέλθει σταδιακά στη δημοσιονομική ευταξία και σιγά-σιγά, βήμα με βήμα να βελτιώνεται η θέση του συνταξιούχου. 
     Σας θυμίζω και πρέπει να κρίνεται και η κάθε κυβέρνηση από τη συνέπειά της, από την αξιοπιστία του λόγου της, από την αξιοπιστία της πολιτικής της επαγγελίας. Είπαμε προεκλογικά, πριν από το Μάρτιο του 2004: Σαφής δέσμευση Καραμανλή ότι θα καταργήσουμε το Λ.Α.Φ.Κ.Α., την ίδια στιγμή που το Φλεβάρη του 2004, δηλαδή λίγες εβδομάδες πριν από τη λήξη της κυβερνητικής του θητείας το ΠΑ.ΣΟ.Κ. είχε έλθει να δώσει νέα παράταση στην κράτηση υπέρ του Λ.Α.Φ.Κ.Α.. Το είπαμε, δεσμεύθηκε ο Καραμανλής, το κάναμε. Δεσμευθήκαμε ότι θα αυξήσουμε τις προνοιακές συντάξεις του Ο.Γ.Α., δεσμευθήκαμε ότι θα αυξήσουμε το Ε.Κ.Α.Σ., δεσμευθήκαμε ότι θα αυξήσουμε το κατώτατο επίδομα ανεργίας. Τα κάναμε. 
      Μακάρι να μπορούσαμε να δώσουμε περισσότερα. Όλοι το θέλουμε. Κανείς μας δεν είναι απόλυτα ικανοποιημένος απ’ αυτά που μπορούμε και δίνουμε. Αλλά σας θυμίζω ότι η Νέα Δημοκρατία παρέλαβε μια οικονομία υπερχρεωμένη με ένα χρέος σε δυσθεώρητα ύψη, με φανερά ελλείμματα αλλά κυρίως με κρυφά, με προβλήματα της ελληνικής οικονομίας δημοσιονομικά και διαρθρωτικά τα οποία οι κυβερνήσεις του ΠΑ.ΣΟ.Κ. σήκωναν το χαλί τα έβαζαν από κάτω, γνωρίζοντας όμως ότι κάποια μέρα θα έλθει ο λογαριασμός στον ελληνικό λαό και στην καινούργια Κυβέρνηση. 
      Για το απαράδεκτα χαμηλό επίπεδο των χαμηλοτέρων συντάξεων δεν ευθύνεται η Νέα Δημοκρατία, αλλά ευθύνονται αυτοί που άφησαν αυτήν την κατάσταση στα χέρια μας το Μάρτιο του 2004. Θεωρώ δεδομένη, κύριε Υπουργέ, τη συνεχή σας προσπάθεια μέρα με την ημέρα, μήνα με το μήνα για να βελτιώσουμε ιδιαίτερα τις συνθήκες καθημερινής διαβίωσης των χαμηλοσυνταξιούχων. Γιατί, οφείλουμε να πούμε ότι υπάρχει πρόβλημα. Η χώρα μας έχει μια ιδιομορφία σε ολόκληρη την Ευρώπη. Έχουμε ορισμένες από τις υψηλότερες εισφορές με ορισμένες από τις χαμηλότερες συντάξεις. Και αυτό αποτελεί διαρκή δέσμευση της Νέας Δημοκρατίας ότι θα το βελτιώσουμε. Το βελτιώνουμε και θα το βελτιώσουμε ακόμη περισσότερο.
      Τώρα σε αυτούς που μιλούν για ευαισθησία και ανακάλυψαν την ευαισθησία τους στα κοινωνικά θέματα για τους χαμηλοσυνταξιούχους τώρα τελευταία, θέλω να τους θυμίσω ότι έπρεπε να έλθει η Κυβέρνηση της Νέας Δημοκρατίας το καλοκαίρι του 2005 με το ν. 3385 που είχα την τιμή να είμαι ένας εκ των συντακτών του για να μπορέσουμε να βελτιώσουμε κοινωνικές αδικίες και να κλείσουμε χάσματα κοινωνικής αδικίας τα οποία είχαν διευρυνθεί επί ΠΑ.ΣΟ.Κ., χάσματα που αφορούσαν πολλές κατηγορίες του πληθυσμού.
      Σας θυμίζω ότι μέχρι να έλθει η Κυβέρνηση Καραμανλή την οποία κοσμούν οι συνάδελφοι του ΠΑ.ΣΟ.Κ. με τόσα επίθετα «κοινωνικά ανάλγητη» κ.λπ. όταν μια γυναίκα έχανε τον άνδρα της και ήταν κάτω των σαράντα ετών έπαιρνε για τρία μόνο χρόνια τη σύνταξη η οποία διεκόπτετο και επαναλαμβανόταν η συνταξιοδότηση μόλις συνεπλήρωνε το εξηκοστό έτος της ηλικίας. Και δεν μας είπαν οι εμφανιζόμενοι σήμερα ως κοινωνικά ευαίσθητοι –μιλάω για τα στελέχη της ηγετικής ομάδας του ΠΑ.ΣΟ.Κ. διότι θεωρώ ότι οι απλοί συνάδελφοι Βουλευτές του ΠΑ.ΣΟ.Κ. έχουν μια ειλικρινή κοινωνική ευαισθησία γι’ αυτά τα θέματα- όπως ο κ. Χριστοδουλάκης που απουσιάζει απ’ αυτήν την Αίθουσα –θα ήθελα να είναι εδώ για να τα ακούσει- τι θα έκαναν αυτές οι γυναίκες από το τεσσαρακοστό έως το εξηκοστό έτος της ηλικίας τους. Πού θα έβρισκαν δουλειά; Σε μία ελληνική οικονομία όπου επί των ημερών του ΠΑ.ΣΟ.Κ. χαρακτηριζόταν από την ένταση της ανεργίας και μάλιστα από την ένταση της ανεργίας των γυναικών;
      Κλείνοντας κύριε Υπουργέ, θα ήθελα να σας παρακαλέσω να ξαναδούμε το θέμα των τιμητικών συντάξεων των καλλιτεχνών. Θα ενώσω και εγώ τη φωνή μου με τη φωνή πολλών συναδέλφων. Το οικονομικό βάρος είναι δεδομένο, αλλά είναι ελάχιστο σε σχέση με άλλα κονδύλια. Θα συμφωνήσω με αυτό που ειπώθηκε από πλευράς της ηγεσίας του Υπουργείου ότι η αποτίμηση του έργου των καλλιτεχνών δεν μπορεί να γίνεται από συνδικαλιστικούς φορείς. Δεν μπορεί να είναι αντικείμενο συνδικαλιστικής έριδας. 
      Όμως από την άλλη πλευρά θα προσθέσω και εγώ τη φωνή μου στη φωνή του εισηγητού μας του κ. Ρεγκούζα και θα σας παρακαλέσω στην ευθεία του χρόνου να ξαναδούμε το θέμα. Επίσης, πρέπει να ξαναδούμε το θέμα των υγειονομικών του Ι.Κ.Α., των νοσηλευτών, αλλά και του ιατρικού προσωπικού του Ι.Κ.Α.. 
      Είναι πολλά τα θέματα που επιλύει αυτό το νομοσχέδιο. Αφορούν μεγάλες κατηγορίες του πληθυσμού. Η Κυβέρνηση δείχνει έμπρακτα τη βούλησή της να βελτιώσει πολλά από τα κακώς κείμενα τα οποία παρέλαβε. Το θεωρούμε ως ένα από τα βήματα τα οποία γίνονται καθημερινά. Θα συνεχιστούν με μεγαλύτερη ένταση στην πορεία για τη βελτίωση της θέσης και της κοινωνικής καθημερινότητας ιδιαίτερα εκείνων των στρωμάτων του πληθυσμού τα οποία δοκιμάζονται και από την ακρίβεια και από την ανέχεια.
Αυτό αποτελεί τον ακροτελεύτιο θεμέλιο λίθο της πολιτικής επαγγελίας της Νέας Δημοκρατίας.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Παναγιωτόπουλε.
      Κυρίες και κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Παρασκευής 23 Νοεμβρίου 2007.
      Α. Επίκαιρες Ερωτήσεις Πρώτου Κύκλου (Άρθρα 129 παράγραφος 2 και 3, 130 παράγραφος 2 και 3 του Κανονισμού της Βουλής)
      1. Η με αριθμό 231/18/19-11-2007 επίκαιρη ερώτηση του πρώην Προέδρου της Βουλής και Βουλευτή του Πανελλήνιου Σοσιαλιστικού Κινήματος κ. Απόστολου Κακλαμάνη προς τον Πρωθυπουργό, σχετικά με τις Ανεξάρτητες Αρχές και την παραίτηση του Προέδρου και μελών της Αρχής Προστασίας Δεδομένων Προσωπικού Χαρακτήρα κ.λπ..
      (Θα απαντήσει ο Υπουργός Δικαιοσύνης)
      2. Η με αριθμό 230/17/19-11-2007 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Χαλβατζή προς τον Πρωθυπουργό, σχετικά με τη λήψη μέτρων για την αποζημίωση των πληγέντων από τις πρόσφατες πλημμύρες και την προώθηση ολοκληρωμένου σχεδίου αντιπλημμυρικών υποδομών κ.λπ.. 
      3. Η με αριθμό 229/16/19-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τον Πρωθυπουργό, σχετικά με τις προθέσεις της Κυβέρνησης για την αλλαγή του εκλογικού νόμου. 
      4. Η με αριθμό 235/20-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Εσωτερικών, σχετικά με τους ελέγχους για τον εντοπισμό φυτειών ινδικής κάνναβης στην περιοχή των Ζωνιανών κ.λπ.. 
      Β. Επίκαιρες Ερωτήσεις Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 238/20-11-2007 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Χρήστου Χάϊδου προς τον Υπουργό Πολιτισμού, σχετικά με τα προβλήματα των επιχειρήσεων που καλούνται να καταβάλουν Πνευματικά Δικαιώματα για χρήση μουσικής κ.λπ..
      2. Η με αριθμό 249/20-11-2007 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Υγείας και Κοινωνικής Αλληλεγγύης, σχετικά με την πρόσληψη του αναγκαίου προσωπικού στο Νοσοκομείο «Άγιος Σάββας» κ.λπ..
      3. Η με αριθμό 240/20-11-2007 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Εσωτερικών, σχετικά με την Παραίτηση-Διαμαρτυρία του Προέδρου και μελών της Αρχής Προστασίας Δεδομένων Προσωπικού Χαρακτήρα κ.λπ..
      4. Η με αριθμό 244/20-11-2007 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Αστέριου Ροντούλη προς τον Υπουργό Εσωτερικών, σχετικά με τους Σχολικούς Τροχονόμους κ.λπ..
      Το λόγο έχει ο Πρόεδρος του ΛΑ.Ο.Σ. κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Πληθωρισμός λόγου, κύριε Πρόεδρε και λιτότητα πραγματικής αξίας.
      Ακούσαμε όλοι με προσοχή και την Κυβέρνηση και τους Βουλευτές της Νέας Δημοκρατίας και τον Κοινοβουλευτικό Εκπρόσωπο που μίλησε για ευθεία χρόνου. Πολύ φοβούμαι ότι δεν είναι ευθεία, είναι στροφές και δεν υπάρχει και χρόνος. 
      Αυτό καταδεικνύεται από τις μεθοδεύσεις, κύριε Κοινοβουλευτικέ Εκπρόσωπε της Νέας Δημοκρατίας, ότι φέρατε άρον- άρον τον εκλογικό νόμο, γιατί φοβάστε μήπως σε κάποια από αυτές τις στροφές που υπάρχουν μπροστά σας, φύγει το όχημα και βρεθείτε εκτός τροχιάς και πρέπει να είστε εξασφαλισμένοι ότι τουλάχιστον δεν θα αντιμετωπίσετε στο άμεσο μέλλον κάποια δυσκολία.
      Βεβαίως, βλέπουμε ότι είναι τόση η αγάπη του λαού προς το πρόσωπό σας που αυξάνετε κατά δέκα τις έδρες που χρειάζεστε. Αυτή τη φορά πενήντα, ενδεχομένως την άλλη φορά να χρειαστείτε εξήντα ή εβδομήντα. Τόση δημοκρατία υπάρχει που δεν δεχόσαστε την απλή αναλογική, την ευθεία δηλαδή κρίση του λαού και θέλετε πριμοδότηση. Δεν σας φθάνουν τώρα σαράντα έδρες, μετά πενήντα και δεν ξέρω μέχρι πού θα φθάσετε. Αυτό είναι δημοκρατία, αυτός είναι εκλογικός νόμος.
      Εν πάση περιπτώσει, εμείς καταθέσαμε μία πρόταση για εκλογικό νόμο. Αν θέλετε να δείτε τι σημαίνει δημοκρατία και τι σημαίνει αξιολόγηση των πραγματικών περιστατικών, πηγαίνετε να διαβάσετε.
      Τώρα επί του θέματος. Κύριε Υπουργέ, θα κουραστείτε να πείσετε για το θέμα της ALPHA BANK. Αυτό το οποίο βγαίνει στον κόσμο είναι ότι ωφελείται η ALPHA BANK περίπου 1000.000.000. Αυτό βγαίνει. Παρακολουθώ τις θέσεις σας, τις αναλύσεις σας για την αναλογιστική μελέτη, που λέτε ότι η Κομισιόν είναι μαζί σας κ.λπ.. 
      Κύριε Υπουργέ, αν τόσο εύκολα παίρνετε το πράσινο φως από την Κομισιόν, γιατί δεν παίρνατε και πράσινο φως για αιτήματα του λαού στα οποία λέτε ότι δεν επιτρέπει η Κομισιόν και ο κ. Αλμούνια να ικανοποιήσουμε. Αν με τόση άνεση πάτε στην Κομισιόν και σας δίνει το πράσινο φως για 1.000.000.000 για τον κ. Κωστόπουλο της ALPHA BANK, γιατί δεν πάτε να διεκδικήσετε ώστε να μπορέσουμε να πάρουμε κάτι για τους αγρότες που βάλλονται και προσβάλλονται και δεν ικανοποιούνται με το άλλοθι ότι δεν μας αφήνουν οι Βρυξέλλες και η Κομισιόν;
      Έχει γίνει πολύ κουβέντα για τους καλλιτέχνες. Θα ήθελα να πω στους νέους που μπαίνουν στην Αίθουσα πως καλό θα ήταν να γνωρίζουν την επαγγελματική πορεία κάποιων, γιατί κάποιοι μέσα σ’ αυτόν τον χώρο έχουν να επιδείξουν χρόνο δουλειάς και παραμονής. Δεν είμαστε όλοι προϊόν του νεποτισμού. 
      Για περισσότερα από δεκαπέντε χρόνια ήμουν στην Α.Ε.Π.Ι.. Δεκαπέντε χρόνια έπαιρνα χρήματα στην Α.Ε.Π.Ι., γιατί ανάμεσα σε όλα τα άλλα που έκανα ως νεαρός, όταν ήμουν D.J. –και ο Γρηγόρης ο Ψαριανός θυμάται- ήμουν και συνθέτης. Είχα γράψει μια σειρά μουσικών συνθέσεων. 
      Άρα, λοιπόν, ήξερα καλά τι γίνεται. Θυμάμαι την Α.Ε.Π.Ι. στα Εξάρχεια σ’ ένα μικρό τριάρι, η οποία τώρα έχει ολόκληρο πύργο. Χρήματα υπάρχουν πολλά. Το θέμα είναι πώς θα βρούμε τα χρήματα για να μπορέσουμε να έχουμε συντάξεις. Όλοι θέλουμε καλή σύνταξη. Όλοι θέλουμε καλή περίθαλψη. Δεν υπάρχει κανείς που να θέλει το ένα ή το άλλο. Το θέμα είναι πού θα βρούμε τα λεφτά. 
      Κύριε Υπουργέ, ακούστε την πρότασή μας. Μην πηγαίνετε επί των εισφορών κατά αριθμό εργαζομένων. Πηγαίνετε στο τζίρο. Ο τζίρος να πληρώνει τα ασφάλιστρα. Γιατί είπαμε ότι η Α.Ε.Π.Ι. δεν πληρώνει μία, λόγω των σχέσεων που έχει. Ο τζίρος, όμως, της Α.Ε.Π.Ι. είναι μεγαλύτερος από τον τζίρο μιας μεγάλης τράπεζας. Υπάρχουν χρήματα εκεί, αν θέλετε. 
      Ανοίγοντας κάποιος μια επιχείρηση, έπαιρνε κάποτε χίλιους εργαζόμενους και πλήρωνε χίλιες εισφορές. Τώρα, όμως, κάνει τον ίδιο τζίρο των χιλίων εργαζομένων με δέκα εργαζόμενους και δέκα κομπιούτερ και δεν πληρώνει εισφορά. 
      Ο τζίρος να πληρώνει, κύριε Υπουργέ. Σας το λέω για άλλη μία φορά, ο τζίρος να πληρώνει. Έτσι λύνεται το θέμα της εισφοράς. Έτσι αποφεύγουμε όλους εκείνους οι οποίοι δεν θα πληρώσουν. Αναγκαστικά όπως ήταν κάποτε ο φόρος κύκλου εργασιών. 
      Δεν μ’ ενδιαφέρει αν έχει δύο εργαζόμενους ή εκατό εργαζόμενους. Θα πληρώσει βάσει του τζίρου, γιατί τον τζίρο τον κάνουμε όλοι εμείς οι άλλοι Έλληνες. Εμείς κάνουμε τον τζίρο. Άρα, λοιπόν, εμείς δικαιούμαστε να ωφεληθούμε από αυτόν τον τζίρο, τουλάχιστον για τη σύνταξη και για τα φάρμακά μας. Αυτή είναι η δικιά μας διαφορά. 
      Για το θέμα των δικαστικών, εγώ βεβαίως εξ αρχής ήμουν εναντίον μισθοδικείου. Είμαι αυτός που τότε είχα ψηφίσει αρνητικά. Κατ’ αρχήν, πιστεύω ότι φέρνουμε σε δύσκολη θέση τους τίμιους δικαστές, όταν οδηγούνται να δικάσουν υπόθεση που αφορά τον εαυτό τους. 
      Θα έλεγα, λοιπόν, ότι μπορεί να υπάρξει μια ευρύτερη επιτροπή, η οποία να αποτυπώνει τις πραγματικές ανάγκες και αν θέλετε και τους μισθούς σε κάθε κλάδο, αναλόγως αντικειμενικών κριτηρίων. 
      Όμως, σήμερα είναι νόμος. Καλός νόμος, κακός νόμος, είναι νόμος. Άρα, λοιπόν, κάποια χρήματα θα τα πάρουν. Παραιτήθηκαν, απ’ ό,τι είπαν σε ένα ποσοστό 55%, δεν παύει όμως να είναι πολλά λεφτά. 
      Θέλω, όμως, να ελπίζω ότι επειδή έχουμε συνδέσει την τύχη μας με τους δικαστικούς, δεν θα τα πάρουν και οι Βουλευτές. Πρέπει να βρούμε τον τρόπο και το θάρρος να βγούμε απ’ αυτήν την Αίθουσα με ασφαλή συμπεράσματα. Δεν μπορούμε να παίρνουμε λεφτά εμείς, όταν στο Πέραμα ο άλλος είναι επτά χρόνια στη ναυπηγοεπισκευαστική ζώνη άνεργος. Δεν καταλαβαίνετε ότι είναι άκομψο να παίρνουμε χρήματα οι Βουλευτές; 
      Χαίρομαι που μέσα σ’ αυτήν τη μία εβδομάδα που συζητήσαμε το θέμα στον προϋπολογισμό της Βουλής, είδα απ’ όλες τις πτέρυγες να συγκλίνουν άνθρωποι με τις δικές μας απόψεις που τότε χαρακτηρίστηκαν λίγο λαϊκίστικες. Και είναι ένα βήμα προόδου. Φαίνεται, πήγαν κάποιοι στις γειτονιές και είδαν ποια είναι η άποψη του κόσμου για όλα αυτά τα προνόμια, τα οποία διαρκώς τα πολλαπλασιάζουμε. 
      Πρέπει, κύριε Υπουργέ –και επειδή είστε ο αρμόδιος, εσείς έχετε το πεπόνι, εσείς έχετε και το μαχαίρι- να αλλάξετε ρότα και να βοηθήσουμε όλοι εμείς. Πράγματι υπάρχει μια ρότα ενός ελιτισμού. Εξυπηρετείται το κεφάλαιο, εξυπηρετούνται οι κατέχοντες και μένουν στην «άγονη γραμμή» πάντα οι ίδιοι. 
      Έχω κουραστεί στη γειτονιά μου στην Αμφιθέα –από την οποία δεν έφυγα, κύριε Υπουργέ, σε αντίθεση με κάποιους άλλους που από μη προνομιούχα προάστια έχουν εγκατασταθεί μονίμως στη Φιλοθέη, στο Ψυχικό και στην Εκάλη- να συναντώ τους φίλους μου –θυμάμαι μια οικογένεια, παππού, πατέρα, γιο συμμαθητή μου, παιδί- και να ζουν στην ίδια ανέχεια. 
      Για όλους αυτούς δεν πρέπει να κάνουμε κάτι; Πρέπει να τους αφήνουμε στο περιθώριο της ζωής; ΠΑ.ΣΟ.Κ., είκοσι χρόνια σοσιαλιστές. Κυβέρνηση δική σας, καπιταλιστική. Τι δώσαμε σ’ αυτό τον κόσμο, στο λαό; Ποια είναι η ευκαιρία; Φέρνετε διαρκώς νομοσχέδια. Η ωφελιμότητα του λαού ποια είναι; Μπορεί να το έχουμε, λοιπόν, σαν πυξίδα, σαν μπούσουλα ότι θα ενδιαφερθούμε κάποια στιγμή για τον μη κατέχοντα; Να δούμε!
      Βλέπετε τι γίνεται με τις τράπεζες. Κύριε Υπουργέ, είστε Υπουργός της Εθνικής Οικονομίας. Μιλάμε ότι φέτος τα κέρδη των τραπεζών θα είναι περισσότερα από 6.000.000.000 ευρώ. Εμείς τι παίρνουμε απ’ αυτά τα 6.000.000.000 ευρώ; Ο λαός τι παίρνει από αυτά τα 6.000.000.000 ευρώ; Ποιος δημιουργεί; Και ξέρετε ότι αυτό είναι προϊόν και κλοπής, αν θέλετε και μιας περίεργης διαφημιστικής καμπάνιας που επιτρέπεται. 
      Εγώ στη θέση σας θα απαγόρευα την καμπάνια των τραπεζών, όπως απαγορεύουμε για το αλκοόλ. Ακούει ο άλλος για εορτοδάνειο, «έλα να πάρεις και θα δώσουμε και 1.000 από πάνω, έλα να συμβιβαστείς και θα σου δώσουμε και 1.000». Και τρέχει ο φτωχός και ο ανήμπορος και ο έχων ανάγκη. Είναι σαν να κάνετε διαφήμιση στην ηρωίνη! Γιατί όποιος πάει στην ηρωίνη, υπάρχει μια περίπτωση να σωθεί. Όποιος μπει στην τράπεζα, κύριε Υπουργέ, δεν σώζεται! Δεν υπάρχει έξοδος. Εάν μπεις στο τραπεζικό κύκλωμα, δεν υπάρχει έξοδος. 
      Θα έλεγα, λοιπόν, να δείτε λίγο σοβαρά πώς θα αντιμετωπίσουμε αυτό τον πλουτισμό, τον εξέχοντα πλουτισμό των τραπεζών. Υπάρχουν κεφάλαια, αρκεί να τα πάρουμε από τους λίγους και να μπορέσουμε μ' αυτόν τον τρόπο να τα διανέμουμε σωστά στους πολλούς. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Πρόεδρε. 
      Κυρίες και κύριοι συνάδελφοι, θα ήθελα να ανακοινώσω στο Σώμα ότι οι Υπουργοί Δικαιοσύνης, Εσωτερικών, Οικονομίας και Οικονομικών, Εθνικής Παιδείας και Θρησκευμάτων και Υγείας και Κοινωνικής Αλληλεγγύης κατέθεσαν σχέδιο νόμου: «Κύρωση, εφαρμογή του Προαιρετικού Πρωτοκόλλου στη Σύμβαση για τα Δικαιώματα του Παιδιού σχετικά με την εμπορία παιδιών, την παιδική πορνεία και παιδική πορνογραφία και άλλες διατάξεις».
      Παραπέμπεται στην αρμόδια Διαρκή Επιτροπή.
      Το λόγο ζήτησε και έχει τώρα ο Κοινοβουλευτικός Εκπρόσωπος του ΠΑ.ΣΟ.Κ. κ. Θεόδωρος Πάγκαλος, Βουλευτής Περιφέρειας Αττικής, τέως Υπουργός. 
      ΘΕΟΔΩΡΟΣ ΠΑΓΚΑΛΟΣ: Ευχαριστώ, κύριε Πρόεδρε. 
      Τις μέρες αυτές ακούγοντας τους συναδέλφους της Νέας Δημοκρατίας και ενίοτε τους Υπουργούς έκανα σκέψεις απογοητευτικές, γιατί σκεπτόμουν ότι τριάμισι σχεδόν χρόνια από εκείνη την ημέρα που η Νέα Δημοκρατία κατάφερε να βγει από την αντιπολίτευση και να σχηματίσει την πρώτη της Κυβέρνηση, δεν ακούσαμε ούτε έναν ομιλητή αυτής της παράταξης –ούτε έναν- ο οποίος να μην υποκύψει στον πειρασμό να αναφερθεί στην κακή κατάσταση, την ελεεινή κατάσταση που είχε παραδώσει το ΠΑ.ΣΟ.Κ. και πως όλα όσα συμβαίνουν σ’ αυτήν τη χώρα, όλα τα δυσμενή και δυσάρεστα πράγματα που αντιμετωπίζει ο Έλλην στην καθημερινότητά του, οφείλονται στη προηγούμενη διαχείριση και όχι στη δική τους. 
      Βεβαίως, είναι αδύνατον, όπως καταλαβαίνετε, αυτό το τροπάρι, αυτήν την ιδεολογική κατασκευή και τα διάφορα τεχνάσματα που τη συντηρούν σε επίπεδο στατιστικών κ.λπ., να τα ανασκευάσει κάποιος μέσα στο πλαίσιο ενός τέτοιου λόγου. Απλώς θέλω να πω ότι αυτή η «τραβεστί» οικονομία -όπως λέγατε εκ των προτέρων και είχατε στενή σχέση μαζί της, τη γνωρίζατε καλά, για να της έχετε βγάλει και όνομα και δεν την ανακαλύψατε μετά τις εκλογές, όπως ψευδέστατα ισχυρίζεστε- είναι αυτή που οδήγησε την Ελλάδα στη Νομισματική Ένωση της Ευρώπης, στο σκληρό πυρήνα των πιο ανεπτυγμένων και των πιο δυναμικών οικονομιών του κόσμου.
      Έκτοτε, το κρίσιμο σημείο για εσάς δεν είναι, βέβαια, αν είστε καλύτεροι από αυτούς τους οποίους ενικήσατε δύο φορές κοινοβουλευτικά. Στοιχειώδης κοινοβουλευτική συνείδηση και δημοκρατική αυτοπεποίθηση έπρεπε αυτό το πρόβλημα να σας το είχε λύσει. Το θέμα για σας είναι αν πάμε καλύτερα, γιατί γι’ αυτό εξελέγητε από τον ελληνικό λαό, για να είσαστε καλύτεροι από τους αντιπάλους σας, όχι για να είσαστε ίδιοι με τους αντιπάλους σας. Και αυτού του είδους η προσέγγιση με δυσαρεστεί λιγάκι και με στεναχωρεί -ξέρετε- και για ένα άλλο λόγο. Διότι είναι προσβλητική για τη νοημοσύνη μας και για την ποιότητα, το επίπεδο του δημόσιου διαλόγου σ’ αυτήν τη χώρα.
      Σήμερα ευτύχησα. Σήμερα, ακούγοντας τον κ. Παναγιωτόπουλο, κάτι έλαμψε μέσα στο μυαλό μου και είπα: «Βρε αδελφέ, να μια φορά που αυτό το τροπάρι δεν το ακούμε άδικα, πάμε για εκλογές». Είναι σαφές ότι πάμε για πρόωρες εκλογές. Ακούσαμε τον Κοινοβουλευτικό Εκπρόσωπο της Νέας Δημοκρατίας να εκφωνεί έναν περίλαμπρο προεκλογικό λόγο. Και αν αυτός ο λόγος δεν είναι προεκλογικός, θα μου πείτε επιτέλους ποιος είναι ο προεκλογικός λόγος;
      Λοιπόν, είναι προφανές ότι μέσα στη γενική καταισχύνη, αφού επιδιώξατε χωρίς ντροπή, αυξημένη πλειοψηφία, για να επιβάλλετε τις μεταρρυθμίσεις τις οποίες δήθεν είχατε στο μυαλό σας, βρισκόσαστε σε πλήρη αδυναμία να κυβερνήσετε τη χώρα και το μόνο που δεν ξέρουμε είναι η ημερομηνία των εκλογών. Όμως, ξέρουμε πολύ καλά και είναι σαφές ότι έχει ξεκινήσει…
      ΕΥΑΓΓΕΛΟΣ ΜΕΪΜΑΡΑΚΗΣ (Υπουργός Εθνικής Άμυνας): Και το έτος.
      ΘΕΟΔΩΡΟΣ ΠΑΓΚΑΛΟΣ: Ορίστε, γνωρίζετε εσείς, κύριε Μεϊμαράκη; Δεν το αποκλείω. Έχετε κάνει προβλέψεις στο παρελθόν που ήταν σωστές. Εσείς είχατε αρχίσει πολύ νωρίς να λέτε ακριβώς τι θα γίνει. Και συνέβη πράγματι.
      Λοιπόν, γι’ αυτό έχουμε και αυτό το νομοσχέδιο εδώ, νομοσχέδιο ανάξιο λόγου, αποσπασματικό, περιστασιακό, που προσπαθεί να μαζέψει ψήφους δεξιά και αριστερά. Είναι πολλές οι ανακρίβειες και πολλά τα ψεύδη.
      Μιλάτε για τους αξιωματικούς, λέγοντας ότι θα πάτε το βασικό μισθό από τα 740 ευρώ στα 860 ευρώ. Μα αυτήν τη στιγμή, ο βασικός μισθός των αξιωματικών, με τις ωριμάνσεις και τις άλλες αναπροσαρμογές, αν δεν κάνω λάθος είναι 830 ευρώ. Δηλαδή, τους δίνετε 30 ευρώ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Είναι 795 ευρώ.
      ΘΕΟΔΩΡΟΣ ΠΑΓΚΑΛΟΣ: Ορίστε;
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Είναι 795 ευρώ.
      ΘΕΟΔΩΡΟΣ ΠΑΓΚΑΛΟΣ: Λέτε ότι θα τους δώσετε, λοιπόν, 795 ευρώ και μέχρι τέλους 2008 άλλα 50 ευρώ. Που είναι η αύξηση; Που είναι η αύξηση την οποία διαφημίζετε; Και που είναι, εν πάση περιπτώσει, η αιτιολογία ή η οργανωμένη αντιμετώπιση όλων των άλλων ρυθμίσεων;
      Εγώ, κύριε Πρόεδρε, δεν θα θέσω σε αμφισβήτηση τη ρύθμιση που αφορά τους δικαστικούς. Αυτό λέει το Σύνταγμα, αυτό λέει ο νόμος. Η δικαιοσύνη απεφάνθη. Είναι δυσάρεστο το θέαμα των δικαστών να απονέμουν μισθούς στον εαυτό τους. Όμως, εν πάση περιπτώσει, δεν θα έπρεπε η Κυβέρνηση να μας εξηγήσει πως περιήλθε εις την θέση, ώστε να εξαναγκασθεί να δεχθεί το αίτημα των δικαστικών για αναπροσαρμογή δικαστικώς κατοχυρωθέντων; Γιατί έδωσε σε άλλους παράγοντες του δημόσιου χώρου, του δημόσιου τομέα αυτές τις αυξήσεις μισθών, τις οποίες οι δικαστικοί αξιοποίησαν και μας οδηγούν μπροστά σε αυξήσεις οι οποίες είναι προκλητικές και άδικες, όταν ο λαός αντιμετωπίζει μια τέτοια καθημερινότητα;
      Μιλάμε τώρα για αυξήσεις 3%, με έναν πληθωρισμό ο οποίος υποτίθεται ότι θα είναι 1,7%, αν δεν κάνω λάθος. Δεν είμαι και τελείως σίγουρος, γιατί τα νούμερα η Κυβέρνηση τα παίζει λίγο αυτές τις τελευταίες ημέρες. Πολύ αμφιβάλλω αν θα είναι ο πληθωρισμός αυτός. Σπρώχνει το πετρέλαιο προς την κατεύθυνση των 100 δολαρίων, προς το ψυχολογικό όριο των 100 δολαρίων, υπάρχουν σοβαρά προβλήματα που αφορούν την ξέφρενη πορεία του ευρώ προς τα εμπρός, παντού σε όλες τις χώρες της Ευρώπης αναγγέλλεται ύφεση και οικονομικό πρόβλημα -και πέρα από την Ευρώπη- και μόνον εμείς εδώ πλέουμε στα πελάγη της «Αλογοσκούφιας» αισιοδοξίας και προβλέπουμε ένα έτος λαμπρής οικονομικής ανάπτυξης. Πουθενά αλλού, αν διαβάσετε τον ξένο Τύπο, δεν υπάρχουν τέτοιες προβλέψεις.
      Ας πούμε όμως ότι έστω, αυτές οι εξελίξεις θα είναι έτσι όπως τις ονειρεύεται ο κ. Αλογοσκούφης και το οικονομικό επιτελείο της Κυβέρνησης. Είναι προφανές ότι αυτήν τη στιγμή, το βασικό πρόβλημα των εργαζομένων σε αυτήν τη χώρα – και όταν μιλώ για εργαζόμενους ομιλώ με μια πολύ ευρεία έννοια του όρου- είναι το κόστος της ζωής, κύριε Πρόεδρε. Σήμερα δημοσιεύεται έκθεση του Ο.Ο.Σ.Α. η οποία δείχνει ότι απέκλινε η χώρα κατά έξι ολόκληρες θέσεις σε ό,τι αφορά το κόστος ζωής. Όλοι, όπου και αν στραφείς, διαπιστώνουν ότι η Ελλάδα έχει γίνει μια από τις ακριβότερες χώρες της Ευρωπαϊκής Ένωσης, ότι η Αθήνα είναι μια από τις ακριβότερες πρωτεύουσες της Ευρώπης και μόνο η Κυβέρνηση είναι ευτυχής με αυτούς τους περίεργους δείκτες που κατασκευάζει, μαζί με τους δείκτες για την ανεργία και άλλους παράξενους δείκτες, ο κ. Κοντοπυράκης. 
      Ζει σε έναν τεχνητό κόσμο η Κυβέρνηση, σ’ έναν κόσμο που έχει κατασκευάσει για τον εαυτό της, έναν κόσμο προπαγάνδας, αλλοίωσης της πραγματικότητας και πιστεύει ότι ο κόσμος αυτός είναι χρήσιμος και ωφέλιμος γι αυτήν και τα συμφέροντά της και θα δικαιωθεί ακόμη μια φορά αυτή η πολιτική και αυτή η προσέγγιση των πραγμάτων. 
      Γι’ αυτόν το λόγο σπεύδει μέσα στο χρόνο αυτό που της μένει να ρυθμίσει και τα ζητήματα των φίλων της, με τροπολογίες επαίσχυντες σαν αυτή που πρόκειται να συζητήσουμε, κύριε Πρόεδρε, στην οποία δεν θα αναφερθώ, γιατί θα αναφερθούν οι συνάδελφοι που θα ακολουθήσουν.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Πάγκαλε.
      ΠΑΝΟΣ ΠΑΝΑΓΙΩΤΟΠΟΥΛΟΣ: Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Αναστάσιος Νεράντζης): Το λόγο ζήτησε και έχει ο Πρόεδρος κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, ακούσαμε όλα όσα ανέφερε πριν ο Κοινοβουλευτικός μας Εκπρόσωπος για τη μετεκλογική τακτική της Κυβερνήσεως, τα τρικ που παρουσιάζει στην υπόθεση του ασφαλιστικού, τις προεκλογικές της δεσμεύσεις που με τρόπο πρωτοφανή για την πολιτική ζωή της χώρας εγγυήθηκε με την ένταξη στο ψηφοδέλτιο της Επικρατείας του Αρχηγού των Ενόπλων Δυνάμεων της χώρας υποσχέσεις τις οποίες, όμως και αυτές, δεν ετήρησε. 
      Θα δώσω για τα Πρακτικά το υπόμνημα προς τον Πρωθυπουργό της Ένωσης Αποστράτων Αξιωματικών Αεροπορίας, που ούτε λίγο ούτε πολύ καταγγέλλουν ότι εξαπατήθηκαν. Αυξήσεις που τους είχαν υποσχεθεί ότι θα δοθούν αναδρομικά από το 2004 τις φαλκιδεύουν και θα αρχίσουν να δίδονται -και όχι στην κλίμακα που είχε δεσμευτεί η Νέα Δημοκρατία ως Κυβέρνηση προ της 16ης Σεπτεμβρίου- από την 1η Ιανουαρίου 2008.
      Αλλά το ίδιο συμβαίνει και με τον πνευματικό κόσμο, τους λογοτέχνες, τους καλλιτέχνες, όπως έχει ήδη εκτενώς αναλυθεί από συναδέλφους όλων των πλευρών και φυσικά, από συναδέλφους Βουλευτές του ΠΑ.ΣΟ.Κ..
      Εγώ νομίζω ότι το πρόβλημα που τίθεται αυτή τη στιγμή και που η Κυβέρνηση είναι σε πλήρη αδυναμία να αντιμετωπίσει –γι’ αυτό και διαφωνώ με τον κ. Πάγκαλο που είπε «όταν βγήκε η Νέα Δημοκρατία από την Αντιπολίτευση»- είναι ότι η Νέα Δημοκρατία συνεχίζει να αισθάνεται και να λειτουργεί ως Αντιπολίτευση, Αντιπολίτευση προς την Αντιπολίτευση, Αντιπολίτευση με υποσχέσεις, με δεσμεύσεις, απλώς και μόνο ελπίζοντας –όπως έπραξε στις τελευταίες εκλογές- να εξασφαλίσει την πλειοψηφία του εκλογικού σώματος.
      Ο εκλογικός νόμος, αυτός ο περίφημος εκλογικός νόμος που ετοιμάζει ώστε το 38% να έχει πλήρη κοινοβουλευτική αυτοδυναμία και το 62% να αποτελεί την κοινοβουλευτική μειοψηφία, παραπέμπει στην προ ημίσεως αιώνος νομοθεσία της ιδίας παρατάξεως, η οποία όμως τότε είχε συγκεντρώσει το 47% του εκλογικού σώματος έναντι του 48% της Αντιπολιτεύσεως, αλλά έλαβε εκατόν εξήντα πέντε έδρες στο Κοινοβούλιο, διότι στις μεγάλες περιφέρειες ήταν απλή αναλογική, στις μεσαίες ενισχυμένη και στις μικρότερες το πλειοψηφικό.
      Ανάλογες είναι και οι μεθοδεύσεις, αφού προσπαθεί να νομοθετήσει, αλλάζοντας ένα σύστημα που είχε και το αναλογικό στοιχείο αλλά μπορούσε να δώσει και μία αυτοδύναμη κυβέρνηση, εξασθενίζοντας πλήρως τον αναλογικό χαρακτήρα του συστήματος, γιατί όπως πολύ σωστά ελέχθη, δεν αισθάνεται ασφαλής και έχει μπροστά της ως μόνη διέξοδο τις εκλογές.
      Όμως, τι θα επιτύχει με τις εκλογές η Κυβέρνηση; Βλέπουμε σήμερα μία τακτική, της οποίας η λογική είναι οφθαλμοφανής και υποτιμά σαφώς τη νοημοσύνη του ελληνικού λαού. Βλέπουμε ότι η Κυβέρνηση βάζει στο στόχαστρό της για την αντιμετώπιση του ασφαλιστικού ζητήματος ορισμένους επιστημονικούς ή άλλους κλάδους που έχουν υγιή ταμεία και τους στοχοποιεί, ιδιαίτερα τον κλάδο των δημοσιογράφων.
      Κύριε Πρόεδρε, δημιουργεί την εντύπωση ότι από δω είναι οι εργαζόμενοι που τα ασφαλιστικά τους ταμεία δεν έχουν προνόμια και από κει είναι οι δημοσιογράφοι. Δυστυχώς, η ελληνική κοινωνία ταυτίζει τους δημοσιογράφους με τα αφεντικά τους, με τις ευθύνες των αφεντικών, των δημοσίων προαγωγών που είπε ο κύριος Πρωθυπουργός. Ταυτίζει αυτούς με τα θύματά τους ουσιαστικά, διότι γνωρίζουμε όλοι πολύ καλά ότι η συντριπτική πλειονότητα των δημοσιογράφων πένεται. Υπάρχουν βέβαια οι ολίγοι, με τους οποίους μπορούν τα αφεντικά να συναλλάσσονται με την Κυβέρνηση. Οι καταγγελλόμενοι για όσα καταγγέλλονταν και ως Αντιπολίτευση όταν ήταν η Νέα Δημοκρατία, αλλά και τώρα που ισχυρίζεται ότι είναι η Κυβέρνηση, αυτοί είναι η δύναμη.
      Δεν είναι η δύναμη οι δημοσιογράφοι, για να πουλάει στον απλό πολίτη: «Να, ξέρετε εμείς τα βάζουμε με τους δημοσιογράφους». Οι δημοσιογράφοι θα γράψουν ή θα πουν αυτό που θέλουν τα αφεντικά τους. Κι αν δεν το κάνουν, θα πάνε σπίτι τους. Και είναι ελάχιστοι εκείνοι που ανθίστανται και ακολουθούν αυτό το δρόμο. Οι υπόλοιποι είναι θύματα. 
      Κύριε Πρόεδρε, κλείνοντας θα ήθελα να σας πω ότι υπάρχει και το θέμα το οποίο θα θιγεί και στη συνέχεια της τροπολογίας για την «ALPHA BANK». Υπήρξε και μία άλλη κακή ρύθμιση στο παρελθόν επί κυβερνήσεως ΠΑ.ΣΟ.Κ. και ήταν λάθος. Όμως, η αντιπολίτευση που στηλίτευε εκείνο το λάθος, τώρα ως Κυβέρνηση –Κυβέρνηση ή Αντιπολίτευση, δεν μπορώ να καταλάβω ακριβώς πώς σκέφτεστε, κ. Αλογοσκούφη- έρχεται και λέει: «τόσα στοίχισε το Τ.Α.Π.Υ.Λ.Τ.; Τριπλάσια θα δώσουμε εμείς στην ALPHA BANK» και «χορεύουν» στο Χρηματιστήριο, καθώς και ακούγονται διάφορες φήμες περί συγχωνεύσεων κ.λπ., δίνουν τη δυνατότητα σε διάφορους να «τσοντάρουν» πάνω σε τέτοια ενδεχόμενα. 
      Τέλος, κύριε Πρόεδρε, υπάρχει και το θέμα των δικαστών. Δεν υπάρχει το τμήμα εκείνο, έτσι όπως το είπαν.
      ΕΥΣΤΑΘΙΟΣ ΚΟΥΤΜΕΡΙΔΗΣ: Μισθοδικείο. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεν λέγεται Μισθοδικείο. Είναι το Τμήμα του Ανωτάτου Ειδικού Δικαστηρίου εκείνο που παίρνει αυτές τις αποφάσεις. 
      Παρ’ όλα αυτά, κανένας δεν ξέρει πώς ελήφθη εκείνη η απόφαση, η απόφαση βάσει της οποίας ο κύριος Υπουργός Εθνικής Οικονομίας και ο κύριος Υπουργός Μεταφορών έσπευσαν να δώσουν πάνω από 10.000 ευρώ μισθό στον Πρόεδρο της Εθνικής Αρχής Ελέγχου Ταχυδρομείων και Τηλεπικοινωνιών, της Αρχής που προσπαθεί και αντιμάχεται μαζί της ο εκλεκτός, επίσης, της Κυβέρνησης κ. Βουρλούμης. Έτσι απέρριψε αυτό το θέμα. 
      Και εν πάση περιπτώσει, νομίζω ότι αν και είναι, πράγματι, εκ του νόμου, τυπικώς, υποχρεωμένη η Κυβέρνηση να προχωρήσει σ’ αυτήν τη ρύθμιση όσον αφορά τους δικαστές, δεν θα πρέπει ο πολιτικός κόσμος να γίνει άθυρμα σ’ αυτούς τους σχεδιασμούς, ανάλογους μ’ αυτούς που σας είπα πριν για τους δημοσιογράφους, να λέει δηλαδή ο λαός: «οι δημοσιογράφοι, οι πολιτικοί, οι Βουλευτές». Γι’ αυτό είπα ότι είναι μία πολιτική η οποία πιστεύω ότι δεν τιμά γενικά την πολιτική μας ζωή, αλλά είναι χαρακτηριστική του τρόπου με τον οποίο κυβερνά σήμερα η Νέα Δημοκρατία.
     (Χειροκροτήματα από την πτέρυγα του ΠΑ.ΣΟ.Κ.)
      (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά το προαναφερθέν υπόμνημα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, καθώς και στις εκθέσεις της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» με θέματα: «Οι Έλληνες στη Διασποράς 15ος -21ος αι.» και «Πρωθυπουργοί και Πρόεδροι της Βουλής των Ελλήνων της Μεταπολίτευσης» τριάντα τέσσερις μαθητές και μαθήτριες και τέσσερις συνοδοί καθηγητές από τα Γυμνάσια Φαναρίου και Μεσενικόλα Καρδίτσης. 
      Η Βουλή τους καλωσορίζει.	
      (Χειροκροτήματα απ’ όλες τις πτέρυγες της Βουλής)
      Το λόγο έχει ζητήσει για δευτερολογία ο Κοινοβουλευτικός Εκπρόσωπος της Νέας Δημοκρατίας κ. Πάνος Παναγιωτόπουλος. 
      ΠΑΝΟΣ ΠΑΝΑΓΙΩΤΟΠΟΥΛΟΣ: Ευχαριστώ, κύριε Πρόεδρε. 
      Δεν θα έπαιρνα το λόγο αν ορισμένα απ’ αυτά που ακούστηκαν από τους αξιότιμους συναδέλφους του ΠΑ.ΣΟ.Κ. δεν μπορούσαν να ελεγχθούν για την ακρίβειά τους, αλλά και για τον ορθολογισμό των επιχειρημάτων που περιείχαν. Άρα, θα κάνω ορισμένες χρήσιμες –νομίζω- παρατηρήσεις. 
      Πρώτη παρατήρηση. Ακούστηκαν ορισμένα περί εκλογών. Δύο μήνες μετά την έκφραση της νωπής λαϊκής εντολής και την ανανέωση της εμπιστοσύνης στο πρόσωπο του Κώστα Καραμανλή και ενώ η Κυβέρνηση προγραμματίζει και εφαρμόζει το πρόγραμμά της στην πράξη με ορίζοντα τετραετίας, επανέρχεται ξαφνικά η εκλογολογία με πρωτοβουλία στελεχών του ΠΑ.ΣΟ.Κ..
      Θυμίζω ότι κατά τον ίδιο τρόπο η εκλογολογία είχε υπεισέλθει στον καθημερινό κοινοβουλευτικό λόγο έναν χρόνο πριν τις εκλογές της 16ης Σεπτεμβρίου, πάλι με πρωτοβουλία της ηγεσίας του ΠΑ.ΣΟ.Κ.. Η Κυβέρνηση δεν έστερξε να ικανοποιήσει το επιχείρημα παρ’ όλο που το αίτημα είχε διατυπωθεί ένα χρόνο πιο πριν και έγιναν οι εκλογές λίγους μήνες πριν ολοκληρωθεί η πρώτη κυβερνητική θητεία.
      Τι θέλει το ΠΑ.ΣΟ.Κ. να επιδιώξει, επαναφέροντας τον καθημερινό κοινοβουλευτικό λόγο στον αστερισμό της εκλογολογίας; Ό,τι και να θέλει, η Κυβέρνηση δεν θα μπει σ’ αυτήν τη συζήτηση και δεν θα μπει σε αυτήν τη διαδικασία. Η Κυβέρνηση εφαρμόζει το πρόγραμμά της με ορίζοντα τετραετίας. Θεωρούμε ότι η εκλογολογία δεν ενδιαφέρει κανέναν γιατί η Κυβέρνηση δεν προγραμματίζει εκλογές. Ελπίζω να μην ισχύει αυτό για το οποίο ομιλούν ειδικοί επιστήμονες που προέρχονται από τον επιστημονικό κλάδο της ψυχολογίας, ότι έρχεται και ξορκίζει κάποιος αυτό που φοβάται περισσότερο.
      Προς τι λοιπόν η αλλαγή του εκλογικού νόμου, αναρωτήθηκαν κάποιοι συνάδελφοι του ΠΑ.ΣΟ.Κ. που μίλησαν πριν. Η αλλαγή του εκλογικού νόμου σύμφωνα με την πάγια πολιτική δέσμευση του Πρωθυπουργού Κώστα Καραμανλή, που είναι ένας πολιτικός ηγέτης που διακρίνεται για την αξιοπιστία των λόγων του και των πράξεών του, γίνεται στην αρχή της τετραετίας. Ναι, με πρωτοβουλία της κυβερνητικής Πλειοψηφίας. Γιατί; Διότι από την πρώτη εφαρμογή στην πράξη του νεοπαγούς εκλογικού νόμου Σκανδαλίδη προέκυψε ότι υπάρχουν προβλήματα με την ανάδειξη ισχυρών, άρα και αποτελεσματικών Κυβερνήσεων στη χώρα.
      Οι Έλληνες πολίτες, κύριε Πρόεδρε και κυρίες και κύριοι συνάδελφοι, δεν θέλουν μόνο να ψηφίζουν και να εκλέγουν με βάση το αντιπροσωπευτικό σύστημα της αστικής Κοινοβουλευτικής Δημοκρατίας. Θέλουν και να μπορούν να κυβερνηθούν. Να έχουν ισχυρές και σταθερές Κυβερνήσεις, οι οποίες θα αναλάβουν το βάρος να αντιμετωπίσουν και να επιλύσουν τα προβλήματα της καθημερινότητας του Έλληνα και της Ελληνίδας. Γι’ αυτό λοιπόν, με αυτήν τη δεδομένη διαυγέστατη, διαφανέστατη συλλογιστική προχωρεί η Κυβέρνηση στην αλλαγή του εκλογικού συστήματος. Δέχεται προτάσεις απ’ όλες τις πλευρές και στο κάτω-κάτω, υλοποιεί μία προβληματική της την οποία έχει καταστήσει δημόσια εδώ και πολύν καιρό.
      Τώρα, σε όσα ακούσθηκαν, εάν η Κυβέρνηση εννοεί τι σημαίνει Δημοκρατία και αν δεν εννοεί, σας θυμίζω ότι αυτή η παράταξη, η Νέα Δημοκρατία που κυβερνάει σήμερα τον τόπο, έχοντας –θα το επαναλάβω πάλι γιατί ορισμένοι το έχουν ξεχάσει- νωπή τη λαϊκή εντολή της 16ης Σεπτεμβρίου, είναι η παράταξη που ιδρύθηκε από τον Κωνσταντίνο Καραμανλή, έναν από τους βασικούς θεμελιωτές της μεταδικτατορικής Ελληνικής δημοκρατικής πολιτείας και έναν από τους εξέχοντες συνδιαμορφωτές του ευρωπαϊκού οράματος. Αυτά, για να μην ξεχνάμε και να μην προσβάλλουμε τη συλλογική μνήμη του ελληνικού λαού, αλλά και του πολιτικού κόσμου.
      Τώρα, ακούσθηκαν ορισμένα πράγματα υπό τη μορφή κατηγοριών για την ανάπτυξη της οικονομίας. Μα, κύριε Πρόεδρε, κυρίες και κύριοι συνάδελφοι, ποιοι κάνουν μάθημα στην Κυβέρνηση για δήθεν εικονική πραγματικότητα, για δήθεν πλαστογραφημένα νούμερα και δήθεν πλαστογραφημένες επιδόσεις στο χώρο της οικονομικής πολιτικής; Αυτοί που χειροκροτούσαν τους προϋπολογισμούς του κ. Χριστοδουλάκη και του κ. Σημίτη, τη στιγμή που όλα τα ευρωπαϊκά όργανα διαπίστωσαν ότι τα εικονικά ελλείμματα του 1,7% που εμπεριείχοντο στους πλαστούς, στους πλασματικούς προϋπολογισμούς του κ. Χριστοδουλάκη τελικά στην πραγματικότητα ήταν πάνω από το 5% και το 6%;
      Επιπλέον, δεν καταλαβαίνω γιατί η σημερινή Αντιπολίτευση δεν μπορεί να κοιτάξει γύρω της και να αντιληφθεί την πραγματικότητα, σε μία Ελλάδα στην οποία υπάρχουν προβλήματα, υπάρχουν κοινωνικές αδικίες που κληρονομήσαμε από τις Κυβερνήσεις του ΠΑ.ΣΟ.Κ. και κοιτάμε να τις βελτιώσουμε, μία ελληνική πραγματικότητα στην οποία η ελληνική κοινωνία αλλάζει και αλλάζει προς το καλύτερο με το μόχθο ολόκληρου του ελληνικού λαού και με μία πολιτική σημαντικών μεταρρυθμίσεων που κατατείνουν στη βελτίωση της καθημερινότητας του Έλληνα και της Ελληνίδας.
     Η Κυβέρνηση είτε το βλέπουν είτε το ομολογούν είτε όχι, οι συνάδελφοι του ΠΑ.ΣΟ.Κ., έχει να επιδείξει έργο. Έργο που καταγράφεται στη δραστική μείωση της ανεργίας, η οποία είχε φθάσει σε δραματικά ύψη επί των ημερών του ΠΑ.ΣΟ.Κ. Έργο που καταγράφεται στους ταχύτατους ρυθμούς ανάπτυξης, πολύ υψηλότερους από τον ευρωπαϊκό μέσο όρο. Έργο που καταγράφεται στην αύξηση των αμέσων και εμμέσων ξένων και εθνικών επενδύσεων.
     Βεβαίως υπάρχουν προβλήματα. Βεβαίως η ακρίβεια είναι ένα πρόβλημα που χτυπάει την πόρτα του ελληνικού λαού. Αλλά να θυμίσω ότι οι ρίζες της ακρίβειας ξεκίνησαν από τον τρόπο και όχι από την είσοδο της Ελλάδος στην Ο.Ν.Ε.. Η είσοδος της Ελλάδος στην Ο.Ν.Ε. υπήρξε ακόμη ένα επίτευγμα του ελληνικού λαού κι αν υπήρξαν πράξεις θετικές από την πλευρά των τότε Κυβερνήσεων τις αναγνωρίζουμε, γιατί υπήρξαν. Αλλά αν ανατρέξουμε στον τρόπο με τον οποίο μπήκε η Ελλάδα στην Ο.Ν.Ε. –ισοτιμίες δραχμής προς ευρώ κ.ο.κ.- θα δούμε πώς προέκυψε σε μια νύχτα τότε ο τριπλασιασμός πολλών τιμών σε είδη πρώτης ανάγκης και βασικής διατροφής του Έλληνα και της Ελληνίδας.
     Και σε ό,τι αφορά τα μέτρα υπέρ της κοινωνικής δικαιοσύνης αυτής της Κυβέρνησης, μην ξεχνάμε -γιατί σωστά προβληματιζόμαστε και για τις συντάξεις των καλλιτεχνών κ.ο.κ. και χαίρομαι γιατί η πολιτική ηγεσία του Υπουργείου Οικονομικών έχει αναλάβει τη δέσμευση να δει το θέμα- ότι είναι αυτή η Κυβέρνηση, η Κυβέρνηση Καραμανλή που έκανε πράξη ένα νέο καθεστώς εξαγοράς ενσήμων από τους καλλιτέχνες για να μπορούν περισσότεροι να βγάζουν σύνταξη. Το αναγνώρισε ο Πρόεδρος της Π.Ο.Θ.Α. κατά την ακρόαση στην αρμόδια Διαρκή Επιτροπή Οικονομικών. Και είναι αυτή η Κυβέρνηση που με ένα ισχυρό πλέγμα νόμων και διατάξεων, μεταξύ των οποίων και οι διατάξεις του ν.3385 το καλοκαίρι του 2005, βοήθησε να αποκατασταθούν πολλές αδικίες στο σύστημα κοινωνικής ασφάλισης.
     Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Παναγιωτόπουλε.
    Το λόγο έχει η κυρία Άννα Φιλίνη, Βουλευτής του ΣΥ.ΡΙΖ.Α..
    ΑΝΝΑ ΦΙΛΙΝΗ: Κύριε Πρόεδρε, κύριοι συνάδελφοι, ζήτησα το λόγο κυρίως για να μιλήσω σχετικά με τις τιμητικές συντάξεις των καλλιτεχνών. Αλλά πριν απ’ αυτό ήθελα και εγώ να πω ότι η αύξηση κατά 4% στις συντάξεις των χαμηλοσυνταξιούχων αποτελεί μια ντροπή νομίζω για την κοινωνία μας, τη στιγμή που έχουμε μια τέτοια αύξηση στους έμμεσους φόρους και τη στιγμή που ξέρουμε ότι το βιοτικό επίπεδο ιδιαίτερα των συνταξιούχων, είναι πάρα πολύ χαμηλό.
    Θα μπω, όμως, στη συζήτηση του άρθρου 2, που σ’ αυτό αναφέρθηκαν αρκετοί συνάδελφοι. Ομολογώ ότι με παραξένεψε πάρα πολύ ο καταιγισμός των επικρίσεων που άκουσα γενικά κατά των καλλιτεχνών. Ουσιαστικά όταν μιλάμε για τον αριθμό των τιμητικών συντάξεων αναφερόμαστε σε μια μείωση, από εκατό συντάξεις που ήταν προηγουμένως, σε είκοσι συντάξεις. Και τώρα, ύστερα από πιέσεις και μεγάλες συζητήσεις, έχουμε τον αριθμό των τριάντα τιμητικών συντάξεων. Αυτό είναι που μας προτείνει η Κυβέρνηση. 
    Δεν υπάρχει αμφιβολία ότι πίσω απ’ όλη αυτήν τη συζήτηση κρέμεται το πρόβλημα των συντάξεων των καλλιτεχνών γενικότερα. Όντως αυτό είναι ένα θέμα που υπάρχει εδώ και πάρα πολλά χρόνια και που πρέπει, επιτέλους, η Κυβέρνηση να δώσει μια λύση. 
    Θα ήθελα να επικεντρώσουμε την προσοχή μας σ’ αυτό το θέμα των τιμητικών συντάξεων. Είναι ένα θέμα με μια ιδιαιτερότητα όχι μόνο επειδή γενικά είναι πάρα πολλοί οι καλλιτέχνες οι οποίοι δεν παίρνουν συντάξεις. Πιστεύω ότι ο αριθμός των τιμητικών διατάξεων αποτελεί ένα μέτρο ποιότητας για την κοινωνία μας. 
Και αν ο αριθμός αυτός έρχεται σήμερα από τις εκατό να πέσει στις τριάντα, σημαίνει το μέτρο ακριβώς του πόσο εκτιμά η κοινωνία μας την προσφορά αυτών των ανθρώπων μέσα στον τόπο που ζούμε και ειδικά αυτή τη στιγμή που ζούμε. Οι καλλιτέχνες προσφέρουν, καλλιεργούν –είναι η λέξη «κουλτούρα» που σημαίνει καλλιεργώ- τις τέχνες,  καλλιεργούν την παιδεία. Αν δείξουμε στα παιδιά ότι ακριβώς εμείς  μειώνουμε με έναν τρομερό τρόπο από τις εκατό στις τριάντα, δείχνουμε ότι δεν τιμούμε καθόλου ούτε τους ανθρώπους αυτούς που παράγουν με μεγάλο κόπο, που παράγουν συχνά στην αφάνεια και που μετά από πάρα πολλά χρόνια, και αφού έχουν πεθάνει, έχουμε δει να τους αναγνωρίζει η κοινωνία, ή να τρέχουν κατά χιλιάδες στα μουσεία να δουν το έργο τους. 
      Υπάρχουν όμως σίγουρα και πάρα πολλοί καλλιτέχνες, οι καραγκιοζοπαίχτες, για παράδειγμα, στους οποίους αναφέρεται αυτό το νομοσχέδιο, ή οι ξυλογλύπτες, που είναι καλλιτέχνες, που δεν πρόκειται να αναγνωριστούν πλατιά, ούτε να πάρουν υψηλές τιμές για τα προϊόντα τους, που όμως αξίζουν να τιμηθούν, όχι μόνο επειδή είναι καλοί καλλιτέχνες στον τομέα τους, αλλά και για άλλους λόγους επειδή έχουν προσφέρει στη λαϊκή παράδοση, επειδή στον τομέα όπου αφιέρωσαν τη ζωή τους έχουν δώσει, για παράδειγμα, σημαντικά πράγματα για την ψυχή, για τη ζωή, για την παιδεία Ελλήνων μεταναστών και άλλων. Είναι πολύ σημαντικά αυτά τα πράγματα. Δεν μπορεί η Κυβέρνηση να μειώνει αυτό το έργο και μεγαλύτερων βέβαια καλλιτεχνών -δεν αναφέρθηκα σε αυτούς-  που για αυτούς είναι αυταπόδεικτο ότι πρέπει να τους φροντίσει η κοινωνία, να τους δώσει  ό,τι τους οφείλει με κάποιο τρόπο, έστω και σε προχωρημένη ηλικία. 
      Ήθελα επίσης να αναφερθώ και στην επιτροπή που αποφαίνεται για αυτές τις συντάξεις. Πρόκειται για μια εννιαμελή επιτροπή. Όντως, δεν νομίζω ότι θα μπορούσαν μόνο οι συνδικαλιστικοί φορείς των καλλιτεχνών να αποφασίσουν. Όμως, δεν μπορούν να αποφασίζουν και κατά συντριπτική πλειονότητα άνθρωποι που έχουν διοριστεί από  μία Κυβέρνηση. Όσο και αν θεωρούνται άνθρωποι του πνεύματος, είναι  άνθρωποι διορισμένοι από μία Κυβέρνηση σε συγκεκριμένη στιγμή. Θα ήταν σωστό τα μέλη αυτής της επιτροπής -πέρα από το ότι πρέπει όντως να συμμετέχουν και εκπρόσωποι συνδικαλιστικών φορέων των καλλιτεχνών- να είναι εκπρόσωποι των Ανώτατων Εκπαιδευτικών Ιδρυμάτων. Να είναι, δηλαδή, θεσμοθετημένοι οι φορείς που θα συμβάλουν στη διαμόρφωση αυτών των προτάσεων και που τελικά θα αποφαίνονται. Ξαναλέω ότι θεωρώ πώς είναι άδικο αν μία συγκεκριμένη στιγμή  μία συγκεκριμένη πολιτική αποφαίνεται με συγκεκριμένα κριτήρια, που είναι πολλές φορές και πολιτικά κριτήρια, για ένα τόσο σημαντικό ζήτημα, που δεν έχει να κάνει μόνο με μία δεδομένη στιγμή, αλλά που έχει να κάνει με πιο μακροπρόθεσμα  κριτήρια, που έχει να κάνει με το μέλλον αυτού του τόπου. 
      Θα ζητούσα και εγώ να υπάρξει ήδη σε αυτό το νομοσχέδιο -και όχι στο μέλλον- αλλαγή του αριθμού των καλλιτεχνών που παίρνουν τις τιμητικές συντάξεις, να μην υπάρχει όριο ουσιαστικά, γιατί δεν θα έρθουν αυτές οι συντάξεις να καλύψουν προβλήματα γενικά συνταξιοδοτικά, αλλά θα δώσουν το μέτρο του σεβασμού της  κοινωνίας μας απέναντι στην τέχνη και απέναντι στους ανθρώπους που την παράγουν και την καλλιεργούν. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Κεγκέρογλου έχει το λόγο.
      Απών, διαγράφεται. 
      Η κ. Πατριανάκου διαγράφεται επίσης.
      Ο κύριος Υπουργός έχει το λόγο.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, το νομοσχέδιο το οποίο συζητούμε σήμερα ασφαλώς δεν είναι ένα προεκλογικό νομοσχέδιο όπως άφησε να εννοηθεί ο πρώην Πρόεδρος της Βουλής, ο κ. Κακλαμάνης. Είναι όμως ένα νομοσχέδιο το οποίο είχε κατατεθεί, πράγματι, από την Κυβέρνηση προ των εκλογών. Είναι στη σειρά εκείνη των νομοσχεδίων τα οποία πολλοί από την Αντιπολίτευση τότε, ισχυρίζονταν ότι κατατέθηκαν για προεκλογικούς λόγους και ότι δεν επρόκειτο η Κυβέρνηση να τα φέρει στη Βουλή για να ψηφιστούν. Είναι ένα σημαντικό νομοσχέδιο διότι αφορά, βεβαίως, τις αυξήσεις των συντάξεων του Δημοσίου για το έτος 2007 αλλά έχει και μια σειρά από άλλες ρυθμίσεις που συζητήθηκαν εκτενώς. Και θέλω να ευχαριστήσω όλους τους συναδέλφους για τις τοποθετήσεις που έκαναν οι οποίες αναφέρονται και στις συντάξεις των λογοτεχνών καλλιτεχνών, στις τιμητικές αυτές συντάξεις και στις συντάξεις των καθηγητών Α.Ε.Ι. και στο ειδικό επίδομα που δίνεται στους δικαστικούς και λύνουν πολλά άλλα ζητήματα. 
      Το σχέδιο νόμου αυτό συζητήθηκε εκτενώς. Η Κυβέρνηση άκουσε τις απόψεις που διατυπώθηκαν. Έγιναν και κάποιες αλλαγές και πιστεύω ότι πια μπορούμε να το ψηφίσουμε. Παράλληλα με το νομοσχέδιο συζητούνται σε λίγο και θα τοποθετηθούμε αναλυτικά και σε τρεις τροπολογίες. Η μια τροπολογία αφορά την υλοποίηση μιας σημαντικής μεταρρύθμισης για την Κυβέρνηση της ίδρυσης του Ε.Τ.Α.Τ. και της ενοποίησης των Επικουρικών Ταμείων των Τραπεζοϋπαλλήλων, ώστε να μην υπάρχουν τραπεζοϋπάλληλοι και μισθωτοί πολλών ταχυτήτων. Αυτή η τροπολογία δεν είναι κάτι καινούργιο. Έρχεται σε εφαρμογή ενός νόμου που ψηφίστηκε το 2005 και απασχόλησε την προηγούμενη Βουλή. Είναι μια σημαντική μεταρρύθμιση για την Κυβέρνηση αυτή και είναι αρκετά επίκαιρη δεδομένου ότι σήμερα συζητείται και πάλι γενικότερα το ασφαλιστικό και ένα από τα στοιχεία του ασφαλιστικού είναι και η ενοποίηση των ταμείων. 
      Μια δεύτερη τροπολογία είναι τεχνική και αφορά την εξομάλυνση του τρόπου καταβολής ενός ποσού για την εξυπηρέτηση διαδρομών στις αστικές συγκοινωνίες. 
      Η τρίτη τροπολογία είναι μια σημαντική προσθήκη διότι αφορά την αύξηση του μηνιαίου μισθού του Ανθυπολοχαγού που ανεβαίνει στα 860 ευρώ. Είναι και αυτή μια βασική δέσμευση της Κυβέρνησης η οποία πάλι είχε επικριθεί ως προεκλογική πομφόλυγα από την Αντιπολίτευση. Όμως, η Κυβέρνηση αυτή έχει αποδείξει όπως και με τα άλλα σχέδια νόμου που ψήφισε αυτή η Βουλή ότι αυτά τα νομοσχέδια τα οποία είχε καταθέσει προ των εκλογών έρχεται και τα υλοποιεί, σήμερα, ως πολιτική διότι η πολιτική της σημερινής Κυβέρνησης έχει και συνέχεια και συνέπεια και δεν επηρεάζεται από την πολιτική συγκυρία. 
      Θα ήθελα να καλέσω όλους τους συναδέλφους της Βουλής να ψηφίσουμε το νομοσχέδιο τώρα και επί των άρθρων ώστε να εισέλθουμε στη συζήτηση των τροπολογιών όπου εκεί θα δοθούν αναλυτικές απαντήσεις σε όλα τα θέματα που έχουν τεθεί. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, δεν ξέρω πώς εισέπραξε ο κ. Αλογοσκούφης και ο κ. Μαγγίνας  τη μομφή που διατύπωσε, προηγουμένως, ο Κοινοβουλευτικός Εκπρόσωπος της Νέας Δημοκρατίας ο κ. Παναγιωτόπουλος, λέγοντας πως από τις πρώτες μέρες της νέας κυβερνητικής θητείας αλλάζουν τον εκλογικό νόμο διότι θέλουν μια πιο ισχυρή Κυβέρνηση, μια πιο ισχυρή πλειοψηφία διότι δεν είναι ισχυρή η Κυβέρνηση. Πράγματι, τέτοια ομολογία αποτυχίας από εκπρόσωπο της Νέας Δημοκρατίας δεν την έχουμε ακούσει μέχρι τώρα. Ελπίζουμε να μην ευθύνεται σε παραδρομή του λόγου, να είναι ειλικρινής εξομολόγηση. 
      Ξέρουμε, ότι νοιώθει ανίσχυρη η Κυβέρνηση κύριε Πρόεδρε, γιατί δεν εκλέχθηκε με ένα καθαρό πρόγραμμα με σαφείς προτάσεις. Εκλέχθηκε λέγοντας κατά συρροή ψέματα στον κόσμο. Είπε ο Κοινοβουλευτικός Εκπρόσωπος της Νέας Δημοκρατίας ότι το ΠΑ.ΣΟ.Κ. τα προβλήματα τα έβαζε «κάτω από το χαλί». Φοβάμαι πως μαζί με τα «χρυσαφικά και τα ασημικά της οικογένειας» που πουλάτε καθημερινά για να κλείνετε τις «μαύρες τρύπες» της οικονομικής πολιτικής, κύριε Παναγιωτόπουλε, «πουλήσατε και το χαλί» και τώρα είστε γυμνοί πλέον.
      Είστε γυμνοί ως Κυβέρνηση και ως Πλειοψηφία παραπαίουσα και γι’ αυτό ακριβώς αναζητείτε σωσίβια. Δεν θα σας τα δώσει κανείς τα σωσίβια αυτά και δεν θα βρείτε και χαλί βεβαίως για να κρυφτείτε από κάτω.
      Κύριε  Πρόεδρε, μας είπε ο κ. Αλογοσκούφης ότι πληρούν όλες τις προεκλογικές τους υποσχέσεις και ότι, να το 4% που δίνουν στους μισθούς και στις συντάξεις των δημοσίων υπαλλήλων ήταν η προεκλογική τους υπόσχεση. Μα, αυτό είναι κατ’ εφαρμογή μιας πολιτικής που από την 1η Ιανουαρίου 2007 αρχίζει να υλοποιείται, κύριε Υπουργέ. Και το 4%, βεβαίως, το έχετε πάρει πίσω από τους δημοσίους υπαλλήλους και την πλειοψηφία τους από την οικονομική πολιτική γενικότερα, τη φορολογική πολιτική και την ακρίβεια. Μόνο οι αυξήσεις στα τιμολόγια της Δ.Ε.Η. που ανακοίνωσε πως χρειάζεται για να διασωθεί από την κατάρρευση που την έχει οδηγήσει η πολιτική σας, η ηγεσία της Δ.Ε.Η. που εσείς διορίσατε, ψαλιδίζει κάθε αύξηση σε κάθε νοικοκυριό, σε κάθε εργαζόμενο και βεβαίως κάνει λιγότερο ανταγωνιστική την οικονομία μας, όπως ξέρετε πολύ καλά. Κατ’ εφαρμογή λοιπόν την πολιτικής σας εξυγιάνατε και την οικονομία. Και το είδαμε βέβαια στο σχέδιο του προϋπολογισμού που καταθέσατε για το 2008. σε δύο μήνες από τον Οκτώβριο που καταθέσατε το προσχέδιο, το μόνο που καταφέρετε ήταν να προσθέσετε και άλλους φόρους, άμεσους, αλλά κυρίως έμμεσους φόρους.
      Ψηφίστε γρήγορα και αποχωρείστε, κύριοι Υπουργοί, γιατί κάθε δίμηνο που περνά προσθέτετε και νέους φόρους και είναι βέβαιο ότι δεν πρόκειται αυτός ο προϋπολογισμός να υλοποιηθεί και γι’ αυτό έχετε ετοιμάσει και νέες φορολογικές επιβαρύνσεις. 
      Κύριε Πρόεδρε, είπε ο κ. Λέγκας μιλώντας, προηγουμένως, ότι δεν υπάρχουν «φωτογραφικές» διατάξεις για προϊσταμένους και διευθυντές που είναι διατυπωμένες στο συζητούμενο νομοσχέδιο, για προϊσταμένους και διευθυντές περιορισμένου χρόνου που θα πάρουν τα επιδόματα τα οποία  θα ενσωματωθούν αύριο στις συντάξεις, ότι για τρία χρόνια επιλέγονται οι προϊστάμενοι και οι διευθυντές. Βεβαίως επιλέγονται για τρία χρόνια. Το θέμα όμως είναι πόσα από τα τρία χρόνια θα διανύσουν και θα βγουν στη σύνταξη. Αυτό κάνετε, κύριοι της Πλειοψηφίας, τα κομματικά σας ρουσφέτια και τις υποσχέσεις των προηγούμενων χρόνων που προεκλογικά σας γκρίνιαζαν και σας κατηγορούσαν, έρχεστε και τα νομοθετείτε. Και βεβαίως υπάρχουν πολλές περιπτώσεις.
      Θα σας πω μία χαρακτηριστική στο Θεαγένειο Νοσοκομείο Θεσσαλονίκης. Τριάμισι χρόνια δεν προκηρύσσεται η διαδικασία για να πληρωθούν οι θέσεις διευθυντών γιατί δεν είναι έτοιμοι οι «ημέτεροί» σας. Προηγούνται σε προσόντα, πάρα πολλά προσόντα, που δεν πρόκειται να τα υπερσκελίσετε, εργαζόμενοι που δεν ανήκουν στο στενό κομματικό σας πυρήνα. Περιμένετε να βγουν στη σύνταξη, για να έλθουν στη συνέχεια τα δικά σας κομματικά στελέχη.
      Ολοκληρώνω και λέω και πάλι ότι ζητήσαμε μία διευκρίνιση για τη διάταξη εκείνη που θα πάρουν αποζημιώσεις στελέχη της Οργανωτικής Επιτροπής του 2004. Δεν είμαστε κατά στο να πάρουν εάν αυτές είναι θεσμοθετημένες και μέσα από συμβάσεις κατοχυρωμένες. Επειδή όμως δεν βλέπουμε ποιο είναι το ύψος των αμοιβών στην έκθεση του Γενικού Λογιστηρίου του Κράτους γι’ αυτό ζήτησα και χθες και ξαναζητώ διευκρινήσεις. Δεν μπορεί η Βουλή να ψηφίζει «τυφλά» δαπάνες, όταν 105.000 ευρώ δεν δίνετε σε αναπήρους 100%, αδέλφια θυμάτων πολέμου. Δεν μπορεί λοιπόν να νομοθετείτε τα οποιαδήποτε επιδόματα και αποζημιώσεις χωρίς να αναγράφετε το ποσό. Είμαστε υπέρ να δοθούν εάν από τις συμβάσεις τους προβλέπονται. Να μας πείτε όμως γιατί δεν αναγράφεται το ποσό και γιατί δεν παίρνουν από τα οικεία Υπουργεία ή από τον κρατικό προϋπολογισμό και παίρνουν αυτές τις αποζημιώσεις από τα Ολυμπιακά Ακίνητα. Γιατί από μία ανώνυμη εταιρεία του δημοσίου; Τι υποκρύπτεται;
      Τελειώνω, λέγοντας ότι η Κυβέρνηση, παρότι έκανε μερικά θετικά βήματα σε σχέση με τους λογοτέχνες και ορισμένες άλλες κατηγορίες πολιτών, δυστυχώς άφησε εκτός όλους τους ερευνητές, τους υγειονομικούς και άλλες μεγάλες κατηγορίες. Άφησε ακάλυπτα πολλά από τα αιτήματα των λογοτεχνών και των καλλιτεχνών. Ακούσαμε πως τα εύλογα θα τα συζητήσει. Δεν μας έχει πει, όμως, πότε και πώς θα τα συζητήσει.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Μαγκριώτη.
      Το λόγο έχει η Βουλευτής του Κουμουνιστικού Κόμματος Ελλάδας κ. Παντελάκη.
      ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
      Είναι φανερό ότι στη συζήτηση επί των άρθρων γενικεύτηκε ακόμη περισσότερο η συζήτηση που έγινε χθες επί της αρχής. Γι’ αυτό είμαστε υποχρεωμένοι να θέσουμε και εμείς ορισμένα ζητήματα, κύριε Πρόεδρε, για αυτά που ακούστηκαν.
      Με βάση, λοιπόν, τις συντάξεις των δημοσίων υπαλλήλων γενικεύτηκε το πού βρίσκεται η οικονομία και ποιος είναι ο καθρέπτης της οικονομίας. Η αντιπαράθεση που υπήρξε μεταξύ της Νέας Δημοκρατίας και του ΠΑ.ΣΟ.Κ. για άλλη μία φορά στην κυριολεξία αποδεικνύει ότι όχι μόνο έστω και για το θεαθήναι δεν μπορούν να αναλάβουν τις πιο ελάχιστες ευθύνες απέναντι σ’ αυτόν τον κόσμο, αλλά και ότι βάζουν μπροστά τα προβλήματα που αντιμετωπίζουν αυτοί οι άνθρωποι και μαλώνουν σ’ αυτήν την Αίθουσα. Συμπεράσματα δεν μπορεί να βγάλει ο κόσμος, γιατί δεν νομίζω να έχει κάποιος την αντοχή να παρακολουθήσει αυτές τις συζητήσεις. 
      Εν πάση περιπτώσει, να πούμε ότι ο καθρέπτης της οικονομίας είτε για τους συνταξιούχους του Δημοσίου είτε για τους συνταξιούχους του ιδιωτικού τομέα, για το σύνολο των εργαζομένων, είναι το αποτέλεσμα των πολιτικών σας όλων αυτών των χρόνων, είναι οι δεσμεύσεις που έχετε και ως Κυβέρνηση και ως Αντιπολίτευση απέναντι στη Ευρωπαϊκή Ένωση, όπου μαζί με τις άλλες ηγέτιδες δυνάμεις έχετε υπογράψει αυτή την πολιτική. Η ανταγωνιστικότητα της ελληνικής οικονομίας είναι η επιλογή του δυτικοευρωπαϊκού κεφαλαίου μέσα στο πλαίσιο της Ευρωπαϊκής Ένωσης και παγκόσμια, στο πλαίσιο της Συνθήκης της Λισαβόνας  και τρέχετε και δεν φθάνετε για να προλάβετε δεσμεύσεις. Ο καυγάς γίνεται για το ποιος θα είναι στο πηδάλιο της κυβερνητικής εξουσίας για να ασκήσει αυτή την πολιτική.
      Δεν είναι η πρώτη φορά, αλλά θα συνεχίσετε και με μεγαλύτερη κλιμάκωση το επόμενο διάστημα, όπου υπάρχει αντιπαράθεση εντός του σώματος των εργαζομένων, ανάμεσα σε προνομιούχους και μη προνομιούχους, σε ανώτατα κλιμάκια και σε κατώτατα κλιμάκια. Το ίδιο περιστατικό με τους δικαστές είχαμε, τους προηγούμενους μήνες, με τους εργαζόμενους στις πρώην Δ.Ε.Κ.Ο., για να καλύψετε το ζήτημα των ιδιωτικοποιήσεων και το ξεπούλημα στρατηγικών τομέων της οικονομίας. Το ίδιο είχε γίνει και με τους λιμενεργάτες με τους υψηλούς μισθούς που φθάνουν τους μισθούς των δικαστών, ενώ κάποιοι άλλοι πεινάνε. 
      Όλα αυτά, όμως, γίνονται με στόχο να μπει στη σκιά το κύριο, η βασική αντίθεση που υπάρχει στην κοινωνία μας, ότι όντως ο πλούτος συγκεντρώνεται σε λίγα χέρια και μεγαλώνει η φτώχεια των πολλών. Αλλά για αυτό δεν φταίει κανένας άλλος. Φταίει η καπιταλιστική εξουσία που υπάρχει, την οποία στηρίζετε με «νύχια και με δόντια», για να πούμε την πραγματικότητα, διότι δεν βλέπετε άλλο δρόμο ανάπτυξης, μόνο αυτόν και γι’ αυτό μαλώνετε, δηλαδή για το πώς σε αυτό το δρόμο ανάπτυξης θα πορευτείτε και οι δύο. 
      Γι’ αυτό έγινε και η συζήτηση για το εκλογικό σύστημα. Μάλιστα, άκουσα τον πρώην Πρόεδρο κ. Κακλαμάνη να κάνει κριτική στο εκλογικό σύστημα. Μα, αυτό που έδωσε το ΠΑ.ΣΟ.Κ. στη δημοσιότητα, είναι ακόμη χειρότερο και ακόμη πιο αντιδραστικό. Αυτό, όμως, που επιδιώκετε και οι δύο με το εκλογικό σύστημα, είναι πρώτον, να είναι καλπονοθευτικό και δεύτερον και η Κοινοβουλευτική Πλειοψηφία να είναι μειοψηφία. Ουσιαστικά θέλετε να θωρακίσετε το σύστημα είτε μέσα στο πλαίσιο μίας δικομματικής εναλλαγής είτε αργότερα στο πλαίσιο ενός διπολικού συστήματος, που να υπηρετεί τους επιχειρηματικούς ομίλους και να μεγαλώνει τη φτώχεια στην πλειονότητα του ελληνικού λαού. 
      Αλλά εδώ είναι το μεγάλο ζήτημα για εμάς. Πρέπει ο εργατόκοσμος που πλήττεται και επηρεάζεται από αυτή την πολιτική να λύσει αυτή την αντίφαση που έχει να σας στηρίζει και τους δύο. Το θέμα είναι ότι πρέπει μαζικά, γιατί δεν υπάρχει άλλη ελπίδα, να σας εγκαταλείψει -όχι τα κόμματα, γιατί και ένα κόμμα να πέσει από τον ουρανό με την ίδια πολιτική, τα ίδια πράγματα θα είναι- να εγκαταλείψει αυτή την πολιτική που τον έχει στη ανέχεια, να βγει στο δρόμο και να ξεσηκωθεί με οργανωμένο τρόπο, χωρίς συμβιβασμούς, χωρίς αυταπάτες με κλιμάκωση, για να μπορέσει να κερδίσει σήμερα ορισμένα πράγματα και να ανοίξει το δρόμο για να διεκδικήσει την εξουσία και τον πλούτο που παράγει.
    Όμως, επιτρέψτε μου να πω κάτι, επειδή άκουσα με ιδιαίτερη προσοχή τους Βουλευτές του ΛΑ.Ο.Σ. και ιδιαίτερα τον κ. Καρατζαφέρη, που σε κάθε νομοσχέδιο έρχεται και βάζει τα ζητήματα για τους ανθρώπους που πεινούν, που υποφέρουν. 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Κύριε Πρόεδρε, δείξτε κατανόηση, τελειώνω. Εξάλλου, δεν μίλησε και η Κοινοβουλευτική μας Εκπρόσωπος.
    ΠΡΟΕΔΡΕΥΩΝ (Αναστάσιος Νεράντζης): Υπάρχει μεγάλο περιθώριο για συζήτηση. Εάν όμως παραβιάζουμε έτσι το χρόνο, κ. Παντελάκη, δεν θα τελειώσουμε. Σας παρακαλώ πολύ να τελειώνετε.
    ΕΛΠΙΔΑ ΠΑΝΤΕΛΑΚΗ: Νομίζω ότι υπάρχει ένα ζήτημα ουσιαστικό. Ειπώθηκε μία πρόταση και έρχεται και συνέχεια από όλους τους Βουλευτές του ΛΑ.Ο.Σ. Ο τζίρος, λέει, να πληρώνει τα ασφάλιστρα. Φαντάζομαι ότι πρόκειται για το πιο εξωφρενικό αξίωμα που θα είχαν οι βιομήχανοι. Ωραίο κι αυτό! 
    Ο κόσμος ακούει, λοιπόν, ότι λέτε όλα αυτά τα ωραία, γιατί έτσι το «φαίνεσθαι», προσπαθείτε να καλύψετε και όχι την ουσία. Δεν είναι, δηλαδή, αυτό το κόμμα σπλάχνο από τα σπλάχνα της Νέας Δημοκρατίας; Με συγχωρείτε, αλλά εσείς δεν έχετε στηρίξει αυτή την οικονομία που υπάρχει στην Ευρώπη, τα θεμέλιά της, με «νύχια και με δόντια» και στη Βουλή και στην Ευρωβουλή; Δεν είστε εσείς που έχετε στηρίξει τη μήτρα που γέννησε όλα αυτά τα ζητήματα, τη Συνθήκη του Μάαστριχτ, την απελευθέρωση του κεφαλαίου και το μηδενισμό των δικαιωμάτων των εργαζομένων και έρχεστε και μας λέτε σήμερα για τους εργάτες στη ναυπηγοεπισκευαστική ζώνη που πεινάνε και κακώς οι Βουλευτές δέχονται τις αυξήσεις που δεν παίρνει ο κόσμος; 
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Κλείνοντας, θέλω να σας πω και κάτι άλλο. Η Κοινοβουλευτική Ομάδα του Κομμουνιστικού Κόμματος, όπως γνωρίζετε και για να το μάθουν και όσοι μας ακούν, ο καθένας ξεχωριστά από εμάς και όλοι μαζί παίρνει το μεσαίο μισθό δημοσίου υπαλλήλου, γιατί έτσι έχουμε κρίνει και είναι δική μας επιλογή. Αυτά που λέτε δεν αφορούν εμάς. Κάνετε την αυτοκριτική σας, λοιπόν, απέναντι στον κόσμο. 
    (Θόρυβος από την πτέρυγα του ΠΑ.ΣΟ.Κ.)
    Στο κοινό ταμείο του Κόμματος δεν μπαίνουν. Θέλετε να πηγαίνουν στη «μαύρη τρύπα» του κρατικού προϋπολογισμού; 
    Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο κ. Λαφαζάνης.
    ΠΑΝΑΓΙΩΤΗΣ ΛΑΦΑΖΑΝΗΣ: Νομίζω ότι ο μόνος άνθρωπος, ο οποίος αισθάνεται περήφανος γι’ αυτό το νομοσχέδιο και τις αυξήσεις του 4% σ’ αυτήν τη χώρα –απευθύνομαι και στους συναδέλφους της Πλειοψηφίας- είναι ο κ. Αλογοσκούφης.
    Κύριε Υπουργέ Οικονομίας και Οικονομικών, βλέπετε τα κέρδη των τραπεζών που καλπάζουν; Η ALPΗA BANK, στην οποία δωρίζετε περίπου 1.000.000.000 ευρώ, προϋπολόγιζε κέρδη για όλο αυτόν το χρόνο της τάξης των 600.000.000 ευρώ. Στο εννεάμηνο τα κέρδη της προσεγγίζουν στο 1.000.000.000 ευρώ, αυξημένα κατά 70%. 
    Δεν ξέρω πώς ο κύριος Υπουργός Οικονομίας και Οικονομικών αναλύει τα πράγματα. Αυτή η οικονομία αντέχει αυξήσεις των κερδών –ας μην πάω ευρύτερα- των τραπεζών, τα οποία καλπάζουν εδώ και πάρα πολλά χρόνια, και επί κυβερνήσεων του ΠΑ.ΣΟ.Κ., με απίστευτους, ιλιγγιώδεις, πρωτοφανείς ρυθμούς; Έχουμε τράπεζες που αυξάνουν τα κέρδη τους κατά 400% ή και 600%, όπως η MARFIN BANK, η οποία ασκεί πλέον συνδιοίκηση στον Ο.Τ.Ε. με την επέλαση που έχει κάνει στο μετοχικό του κεφάλαιο, ενώ εσείς αδρανείτε. Δεν μπορείτε να μου εξηγήσετε, λοιπόν, πώς αντέχει η οικονομία αυτά τα καλπάζοντα υπερκέρδη των τραπεζών και δεν αντέχει αυξήσεις παρά μόνο 4% για τους συνταξιούχους, την ώρα που καλπάζει η ακρίβεια στην αγορά. 
    Ο κύριος Υπουργός Οικονομίας και Οικονομικών διάβασε τις εισηγήσεις του Προέδρου της Δ.Ε.Η., του κ. Παπαθανασόπουλου, ο οποίος αύξησε από μόνος του το μισθό στα 500.000 ευρώ ετησίως και έρχεται και εισηγείται μεσοσταθμικές αυξήσεις στη Δ.Ε.Η. 21% και ειδικότερα αυξήσεις στα οικιακά τιμολόγια της Δ.Ε.Η. από 10% έως 30%; 
    Και ερωτώ τον Υπουργό Οικονομίας και Οικονομικών το εξής. Πώς θα τα βγάλει πέρα ο συνταξιούχος με 4%, όταν το 2008 έχετε ακόμη μικρότερες αυξήσεις, την ώρα που έχει ξεφύγει ακόμη και ο επίσημος τιμάριθμος; Πώς θα τα βγάλει πέρα, λοιπόν, ο συνταξιούχος με 4%, όταν του χρόνου θα είναι και κάτω από 4%, με τιμολόγια τα οποία θα αυξηθούν, όπως είπε ο κύριος Υπουργός στην απάντησή του το πρωί σε επίκαιρη ερώτησή μου και εξετάζει να είναι για τα οικιακά τιμολόγια από 10% μέχρι 30%; Ας μη μιλήσω για τα εμπορικά που θα είναι στο 22%, για τα βιομηχανικά κ.λπ., κάτι που θα συμπαρασύρει την ακρίβεια στα ύψη πλέον.
      Έχουμε να κάνουμε με  μία Κυβέρνηση, η οποία βλέπει τα πάντα μέσα από τα κέρδη των μεγάλων επιχειρηματικών ομίλων. Βλέπει τα πάντα μέσα από τα κέρδη των τραπεζών και θεωρεί ότι όσο αυξάνουν αυτά τα κέρδη πάει καλύτερα η οικονομία. Η οικονομία, όμως οδηγείται σταδιακά, κύριε Υπουργέ της  Οικονομίας, σε ύφεση. Φτιάχνετε όνειρα μέσα από τον Προϋπολογισμό και πλαστά νούμερα που θα αποδειχθούν εφιάλτες. Δυστυχώς, όμως, αυτούς τους εφιάλτες θα τους πληρώσει ο ελληνικός λαός. Δεν έχει μέλλον αυτή η πολιτική, όπως δεν είχε μέλλον και η πολιτική που άσκησαν οι κυβερνήσεις του ΠΑ.ΣΟ.Κ. Έρχεται η ώρα της  μεγάλης κρίσης και η ώρα και η ανάγκη νέων προοδευτικών πολιτικών, οι οποίες για να μπορέσουν να εφαρμοστούν, θέλουν άλλους πολιτικούς συσχετισμούς δυνάμεων. Με το δικομματισμό σε ήττα, τον οποίο προσπαθείτε να διασώσετε με όλο και μεγαλύτερα πριμ στον νέο εκλογικό νόμο. 
      Στο τέλος θα δώσετε πριμ και τις διακόσιες πενήντα έδρες, για να διασωθείτε έτσι όπως πάτε. Δεν διασώζονται, όμως, έτσι κυβερνήσεις. Δεν υπάρχει λαϊκή βούληση με αυτόν τον τρόπο, δεν μπορεί να εκφραστεί λαϊκή βούληση. Βλέπω την ώρα που έρχεται πολύ πιο γρήγορα απ’ ό,τι φανταζόσαστε, όπου ήττα και της πολιτικής της Κυβέρνησης …
      ΠΡΟΕΔΡΕΥΩΝ (Αναστάσιος Νεράντζης):  Παρακαλώ να δείτε και την ώρα που προβλέπει ο Κανονισμός και εκείνη του ρολογιού της Βουλής. Σας παρακαλώ τελειώνετε. 
      ΠΑΝΑΓΙΩΤΗΣ ΛΑΦΑΖΑΝΗΣ: Τελείωσα, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ.
      Το λόγο έχει ζητήσει από το ΛΑ.Ο.Σ. ο ειδικός αγορητής κ. Μαυρουδής Βορίδης.
      ΜΑΥΡΟΥΔΗΣ ΒΟΡΙΔΗΣ: Κυρίες και κύριοι συνάδελφοι, δεν θα επαναλάβω, όπως νομίζω εν πολλοίς έπραξαν, προλαλήσαντες τις θέσεις μας μία ακόμη φορά, για το θέμα της εισοδηματικής πολιτικής. Τα είπαμε, δεν νομίζω ότι υπάρχει λόγος να επαναληφθούν. Εκείνο, όμως, για το οποίο -και αυτός είναι ο μόνος λόγος, αν θέλετε- για τον οποίο ζήτησα να τοποθετηθώ, είναι, για να δοθούν ορισμένες, κατά την κρίση μας, οφειλόμενες διευκρινίσεις. 
      Εγώ θα υπέθετα ότι όλοι όσοι αγωνιούν για τους φτωχούς, για τους μη έχοντες, για τις λαϊκές τάξεις, θα καλωσόριζαν τοποθετήσεις σε αυτήν την κατεύθυνση, απ’ όπου και αν αυτές προέρχονται. Διότι φαντάζομαι ότι το ενδιαφέρον όλων μας εδώ, δεν είναι να μονοπωλήσει την έκφραση των λαϊκών τάξεων, μία συγκεκριμένη πτέρυγα του Κοινοβουλίου. Φαντάζομαι ότι το ενδιαφέρον μας εδώ όλων, είναι να ασκηθεί πίεση στην Κυβέρνηση, προκειμένου να υπάρξει μία αποτελεσματικότερη πολιτική σ’ αυτήν την κατεύθυνση. Άρα, δεν κατανοώ προς τι οι αντιδράσεις, εκεί που φαίνεται κατ’ αρχήν να υπάρχει μία συμφωνία στην κατεύθυνση.
      Δεύτερον, καλώς ή κακώς την πρόταση για την επιβολή ενός τέλους επί του κύκλου εργασιών, το οποίο θα έλθει να λύσει το ζήτημα της εισφοροδιαφυγής, το οποίο θα έλθει να απεμπλέξει το πρόβλημα του ασφαλιστικού και της χρηματοδοτήσεώς του, την κατέθεσε ο Πρόεδρός μας. Μπορείτε να την αξιολογήσετε, μπορείτε να την κρίνετε, μπορείτε να πείτε ότι είναι σωστή ή είναι εσφαλμένη, μπορείτε να συζητήσετε ως προς αυτό, αλλά τώρα να την αρνείστε επί τη βάσει των κινήτρων, γιατί τάχα την κατέθεσε, ποιος είναι ο μύχιός του σκοπός, μήπως δεν είναι ανιδιοτελή τα κίνητρα; Άραγε, τι σημασία έχει αυτή η δύσκολη συζήτηση, όπως όλοι γνωρίζουμε, περί των μυχίων της ψυχής του ανθρώπου; Έχει καμμία σημασία; Σημασία έχει να κριθούν αυτές οι πολιτικές. Αν είστε σύμφωνοι μια χαρά. Αν δεν είστε, πείτε ότι δεν είμαστε σύμφωνοι και προτείνουμε μία άλλη λύση. 
      Περαιτέρω άλλη οφειλόμενη διευκρίνιση. Επιτρέψτε μου, εμείς δεν τοποθετηθήκαμε ποτέ έτσι όπως αφέθηκε να εννοηθεί, εναντίον των καλλιτεχνών ή πολλώ μάλλον εναντίον του πολιτισμού. Ίσα-ίσα. Αλλά εδώ δεν συζητάμε, ούτε για πολιτιστικές πολιτικές ούτε συζητάμε για την εν γένει αναγνώριση του έργου των καλλιτεχνών που όλοι είπαμε σε όλους τους τόνους ότι το αναγνωρίζουμε. Συζητάμε κάτι πιο τεχνικό και πιο ειδικό. Εκεί εκφράσαμε την άποψή μας. Πιστεύουμε στην κατεύθυνση μιας εποικοδομητικής κριτικής και τονίσαμε και από την αρχή, για να είμαστε όλοι συνεννοημένοι, πρώτον, ότι εμείς ούτως ή άλλως θα το υπερψηφίσουμε αυτό το άρθρο, με όλες τις επιφυλάξεις που έχουμε, τις οποίες εκθέσαμε και δεύτερον, είπαμε ότι, πράγματι, πρέπει το συνταξιοδοτικό των καλλιτεχνών να τεθεί στο τραπέζι, προκειμένου να τελειώνουμε με αυτό και να υπάρξει μία συνολική ρύθμιση και μία, αν θέλετε, συνολική προσέγγιση.
       Σε ό,τι αφορά δε τους ισχυρισμούς με τα καμένα βιβλία, γιατί ακούστηκαν και αυτά, πέρα από το ότι, πράγματι, είναι μία καλύτερη εποχή, η εποχή που δεν καίγονται βιβλία, να σας πω ότι, δυστυχώς, αυτή η εποχή δεν έχει φτάσει ακόμα. Γιατί αν κάποιοι έχουν καμένα βιβλία μέσα σε αυτήν την Αίθουσα, είναι ο κ. Άδωνις Γεωργιάδης, ο οποίος έχει δεχθεί δεκαεπτά τρομοκρατικές επιθέσεις στο βιβλιοπωλείο του.
      Εμείς έχουμε, λοιπόν, καμένα βιβλία και κανείς άλλος μέσα σ’ αυτήν την Αίθουσα. Και δυστυχώς εμείς είμεθα εκείνοι που υφιστάμεθα πνευματική τρομοκρατία, γιατί προφανώς σε κάποιους δεν αρέσουν οι ιδέες μας.
      (Χειροκροτήματα από την πτέρυγα του ΛΑΟΣ)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος κ. Ρεγκούζας.
      ΑΔΑΜ ΡΕΓΚΟΥΖΑΣ: Κύριε Πρόεδρε, πίστευα μέχρι τώρα ότι τον αντιπολιτευτικό λόγο της Αξιωματικής Αντιπολίτευσης τον συνόδευε ένας ιδιότυπος αρνητισμός, ένας ξεχωριστός μηδενισμός. Σήμερα διαπίστωσα ότι γίνεται και μια προσπάθεια ανεύρεσης παραπλανητικών επιχειρημάτων μέσω των δήθεν εκλογών και αυτό βέβαια εγώ το ερμηνεύω ως συγκάλυψη της ανυπαρξίας επιχειρημάτων και προτάσεων. Ωστόσο όμως πρέπει να υπενθυμίσουμε στους συναδέλφους, ειδικά της Αξιωματικής Αντιπολίτευσης και ειδικότερα σε αυτούς που μίλησαν σήμερα, ότι δεν έχουν προέλθει από παρθενογένεση. 
      Τα προβλήματα στην οικονομία δεν ξεκινάνε σήμερα ούτε ξεκίνησαν χθες. Έχουν μια διαχρονική συνέχεια. Έχουν ένα διαχρονικό αλληλοεπηρεασμό. Και επομένως και οι οικονομικοί δείκτες δεν γεννήθηκαν τώρα. Τα δημοσιονομικά ελλείμματα που πήρε η προηγούμενη Κυβέρνηση, δηλαδή το 2004, ήταν υπαρκτά, κατεγράφησαν, αναγνωρίστηκαν και δεν αμφισβητούνται πλέον από κανέναν. Άρα λοιπόν η προσπάθεια και οι προτεραιότητες της οικονομικής πολιτικής αυτής της Κυβέρνησης είναι στο να αυξήσουμε το εθνικό προϊόν. Και εμείς πιστεύουμε ότι για να αυξήσουμε το εθνικό προϊόν πρέπει να ακολουθήσουμε αυτή την πολιτική που ακολουθεί σήμερα η Κυβέρνηση, την ανάπτυξη δηλαδή της οικονομίας, την μεγέθυνση του κοινωνικού προιόντος για να μπορούμε να μοιράσουμε και να κάνουμε απλόχερη κοινωνική πολιτική, να μπορούμε να δώσουμε και πέραν του 4%, γιατί και εμείς είμαστε ευαίσθητοι και εμείς θέλουμε να επιδαψιλεύουμε  την ακοή των ευαίσθητων οικονομικά μονάδων για να μας ψηφίζουν και στις επόμενες εκλογές, αλλά, δυστυχώς, υπάρχουν οι προτεραιότητες. Αυτό εξηγεί, ακριβώς, πολλές φορές και την χρονική αλλαγή των προτεραιοτήτων αυτής της Κυβέρνησης.
      Όμως θέλω να κάνω και μια ακόμη διαπίστωση. Έγινε πολύς λόγος για τους δικαστές. Ακούστηκε σ’ αυτήν την Αίθουσα ότι οι δικαστές έχουν αξιόλογο ρόλο, κάνουν σημαντικό έργο, ότι πρέπει να είναι καταρτισμένοι, ότι πρέπει να είναι ανεπηρέαστοι, ανεξάρτητοι και όλα αυτά. Ταυτόχρονα άκουσα και μια υποκρισία από την άλλη πλευρά που άγγιζε τα όρια της υποκριτικής, ότι κακώς υπάρχει το Μισθοδικείο, κακώς γίνεται το ένα, κακώς το άλλο. Και για να λυθούν ορισμένες απορίες ή εν πάση περιπτώσει να ακονίσουμε λίγο τη μνήμη ορισμένων συναδέλφων να πούμε κάτι σχετικό με το Μισθοδικείο. 
      Επειδή κατηγορούνται οι δικαστές αναφορικά με το Μισθοδικείο, ότι το επηρεάζουν, ότι δηλαδή «Γιάννης πίνει Γιάννης κερνάει» με άλλα λόγια, όπως λέει και η λαϊκή παροιμία, θα σας πω ότι αποτελείται από εννέα δικαστές. Μόνο οι τρεις είναι από το Δικαστικό Σώμα. Από τους υπόλοιπους οι τρεις είναι δικηγόροι και οι υπόλοιποι τρεις καθηγητές Πανεπιστημίου. Αυτή είναι η εννεαμελής σύνθεση του Μισθοδικείου. 
      Και κάτι ακόμη, επειδή έγινε πολύς λόγος για τα αναδρομικά. Τα αναδρομικά, τα οποία αναφέρονται εξάλλου και στην έκθεση του Γενικού Λογιστηρίου, δεν ξεπερνούν τα 800.000.000 ευρώ. Αυτά θα τα μοιραστούν, τα δικαιούνται 7.472 δικαιούχοι. Σε αυτούς είναι και οι συνταξιούχοι. Και επειδή γίνεται λόγος για υπερβολικά ποσά, να σας πω τι αναδρομικά θα πάρει ένας Ειρηνοδίκης Δ΄ Τάξεως για πέντε χρόνια χωρίς να υπολογίζεται το 25% της φορολογίας που πρέπει να παρακρατηθεί. Θα πάρει 55.686,53 ευρώ. 
      Να σταματήσει, λοιπόν, αυτός ο λαικισμός, αυτές οι υπερβολές που λέγονται για τους δικαστές και κυρίως να σταματήσει η υποκρισία που έχει αναπτυχθεί κατά κόρον και σε αυτή την Αίθουσα, αλλά και τις προηγούμενες μέρες στην επιτροπή μας.
      Σας ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε  Ρεγκούζα.
      Τη συζήτηση επί των άρθρων στο νομοσχέδιο αυτό θα κλείσει ο Υπουργός Οικονομίας και Οικονομικών κ. Γεώργιος Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, δεν θα χρησιμοποιούσα το δικαίωμα της τριτολογίας, εάν δεν είχα προκληθεί, προσωπικά, από κάποιους συναδέλφους. Ακούστε, κύριοι συνάδελφοι. Κανένας από σας δεν έχει την αποκλειστικότητα της ευαισθησίας.  Από το ρόλο του ο Υπουργός Οικονομίας και Οικονομικών πρέπει να φροντίζει, ώστε αυτά τα οποία φέρνει εδώ στη Βουλή και ζητά να νομοθετηθούν, να τα αντέχει ο Προϋπολογισμός του Κράτους. Πρέπει να φροντίζει όχι μόνο για τις δαπάνες του κράτους -οι οποίες όλοι θα θέλαμε να είναι μεγαλύτερες- αλλά και για το από πού θα χρηματοδοτηθούν αυτές οι δαπάνες και για τα έσοδα. Και οι ίδιοι οι οποίοι πλειοδοτούν πολλές φορές για τις δαπάνες του κράτους και για την ενίσχυση του κοινωνικού κράτους και για την αύξηση των μισθών, όταν έρχεται η ώρα να μιλήσουμε για τα έσοδα, μειοδοτούν, διότι θεωρούν ότι οι φόροι είναι πάρα πολύ υψηλοί. Πρέπει λοιπόν, μια δημοσιονομική πολιτική, η οποία είναι ισορροπημένη και αποτελεσματική, να ισορροπεί ανάμεσα σ’ αυτές τις δύο ανάγκες. 
      Ο Υπουργός Οικονομίας και Οικονομικών εκ των πραγμάτων πρέπει να λειτουργεί και ως θεματοφύλακας των συμφερόντων των φορολογουμένων και να φροντίζει, βεβαίως, για την καλύτερη δυνατή χρηματοδότηση του κοινωνικού κράτους. Δεν μπορούν όμως να γίνουν τα πάντα σ’ αυτήν την κοινωνία μόνο μέσω του προϋπολογισμού. Αυτό ως γενική αρχή και θα έχουμε την ευκαιρία αυτή την αρχή να την ξανασυζητήσουμε, όταν θα συζητήσουμε τον προϋπολογισμό. 
      Τώρα για τα ειδικότερα θέματα που ακούστηκαν και ειδικά για τα θέματα των δικαστών, έχω και εγώ πει πολλές φορές ότι καλό θα ήταν να μην έρχονταν αυτές οι εκ των υστέρων δικαστικές αποφάσεις που  δημιουργούν βάρη στον προϋπολογισμό. Ωστόσο, δεν παύει να είναι γεγονός ότι το Σύνταγμα έχει  μια συγκεκριμένη πρόβλεψη, η οποία ερμηνεύεται από τα αρμόδια όργανα με τον τρόπο που ερμηνεύεται. Και δεν κάνουμε τίποτα άλλο εδώ παρά να εφαρμόζουμε μετά από συζητήσεις που είχαμε με τις ενώσεις των δικαστικών, στις οποίες επιδείχθηκε και από τη δική τους πλευρά ένας ρεαλισμός και μία διάθεση καλής συνεργασίας, να αντιμετωπίσουμε με τον καλύτερο δυνατό  τρόπο το πρόβλημα που ανέκυψε. 
      Βεβαίως, το πρόβλημα δεν λύνεται οριστικά με τη ρύθμιση που έχουμε εδώ. Το πρόβλημα θα λυθεί με ένα νέο μισθολόγιο για τους δικαστές, όπως και για άλλες κατηγορίες, που θα ισχύσει από την 1η Ιανουαρίου 2008 και στο οποίο θα προβλέπεται πια ρητά, διότι θα φέρουμε ρύθμιση γι’ αυτό, με δεδομένη πια την εμπειρία που έχουμε αποκτήσει, ότι κανένας δημόσιος λειτουργός δεν θα μπορεί να έχει αποδοχές που είναι πάνω από το όριο που θα τεθεί για τον Πρόεδρο του Αρείου Πάγου και αυτό θα ισχύει και για τους Προέδρους των Ανεξαρτήτων Αρχών. Η «πέτρα του σκανδάλου», εάν θέλετε, ή η βάση πάνω στην οποία στηρίχθηκαν οι προσφυγές των δικαστών για την αύξηση των αποδοχών τους ήταν ο μισθός του Προέδρου Τηλεπικοινωνιών και Ταχυδρομείων, ο οποίος όμως δεν είχε καθοριστεί από τη σημερινή Κυβέρνηση, αλλά από την προηγούμενη κυβέρνηση. Και αυτό θέλω να το ξεκαθαρίσω .
      Σε κάθε περίπτωση πάντως, από την 1η Ιανουαρίου 2008 θα ισχύσει ένα νέο μισθολόγιο για τους δικαστές, όπως και για άλλα ειδικά μισθολόγια. Προχωρά και η συζήτηση και θέλω να ελπίζω ότι θα επιδειχθεί καλή διάθεση και με την Α.Δ.Ε.Δ.Υ., ώστε να πάμε και στο νέο μισθολόγιο των δημοσίων υπαλλήλων και να αντιμετωπίσουμε με τον καλύτερο δυνατό τρόπο τις μεγάλες αδυναμίες που  έχουν τα μισθολόγια στον ευρύτερο δημόσιο τομέα, πάντοτε, βεβαίως, στο πλαίσιο του προϋπολογισμού και των δυνατοτήτων του. 
      Δεν μπορούμε να ξεπεράσουμε αυτά τα πλαίσια.  Δεν υπάρχουν οι δυνατότητες να χρηματοδοτούμε δαπάνες από δανεικά. Έχουμε συγκεκριμένες δεσμεύσεις στο πλαίσιο της συμμετοχής μας στην Ευρωζώνη, για την οποία νομίζω ότι η μεγάλη πλειονότητα του ελληνικού λαού είναι σύμφωνη, και βεβαίως έχουμε και συγκεκριμένους περιορισμούς στο τι μπορούμε να κάνουμε από την πλευρά της φορολογίας, διότι σε καμμία περίπτωση δεν μπορούμε να πάμε σε υπερβολικές αυξήσεις φόρων. 
      Έχουμε αδυναμίες στο φορολογικό σύστημα. Υπάρχει μεγάλη φοροδιαφυγή. Κάνουμε μεγάλη προσπάθεια. Προσφάτως ψηφίσαμε νόμο για την αντιμετώπιση της φοροδιαφυγής. Είναι μία συνεχής προσπάθεια αυτή για το λαθρεμπόριο και βεβαίως, θα πρέπει να συνεχίσουμε αυτές τις προσπάθειες, αλλά τα δημοσιονομικά όρια είναι συγκεκριμένα, τα όρια της οικονομίας είναι συγκεκριμένα.
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Και εγώ, κύριε Πάγκαλε, είμαι της άποψης να συντομεύουμε. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ακούστηκαν διάφορες υπερβολές στις οποίες πρέπει να απαντήσω, για τη ρύθμιση που αφορά την ένταξη του Ταμείου της ALPHA BANK στο Ε.Τ.Α.T.. Γι’ αυτό το ζήτημα θα έχουμε την δυνατότητα να συζητήσουμε σε λίγο και σ’ αυτή τη συζήτηση θα έχω την ευκαιρία να καταθέσω όλα τα στοιχεία τα οποία αποδεικνύουν ότι η άκριτη υιοθέτηση της μελέτης την οποία προκάλεσε το σωματείο των εργαζομένων στην ALPHA BANK δεν έχει καμμία σχέση με την πραγματικότητα. 
      ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της ενότητας των άρθρων του νομοσχεδίου.
      Η ψήφισή τους θα γίνει χωριστά.
      Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΛΠΙΔΑ ΠΑΝΤΕΛΑΚΗ: Κατά πλειοψηφία.
    ΜΑΥΡΟΥΔΗΣ ΒΟΡΙΔΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 1 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 2, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΕΛΠΙΔΑ ΠΑΝΤΕΛΑΚΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 2 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 3, ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 3 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 4, ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 4 έγινε δεκτό ως έχει κατά πλειοψηφία.
    Ερωτάται το Σώμα: Γίνεται δεκτό το άρθρο 5, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
    ΕΛΠΙΔΑ ΠΑΝΤΕΛΑΚΗ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 5 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 6, όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 6 έγινε δεκτό κατά πλειοψηφία, όπως τροποποιήθηκε από τον κύριο Υπουργό.
    Ερωτάται το Σώμα: Γίνεται δεκτό το άρθρο 7, ως έχει;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Αναστάσιος Νεράντζης): Συνεπώς το άρθρο 7 έγινε δεκτό κατά πλειοψηφία ως έχει.
    Εισερχόμεθα τώρα στη συζήτηση των τροπολογιών. Προτείνω να συζητηθούν οι τρεις υπουργικές τροπολογίες από κοινού, προκειμένου να εξοικονομηθεί χρόνος του οποίου όλοι κηδόμεθα. 
    Ο κ. Πάγκαλος έχει ζητήσει το λόγο.
    ΘΕΟΔΩΡΟΣ ΠΑΓΚΑΛΟΣ: Κύριε Πρόεδρε, όπως βλέπετε, έχουμε περάσει κάθε όριο διάρκειας συνεδριάσεως. Συνεδριάζουμε για έξι συνεχείς ώρες. Επιπλέον, όπως ξέρετε και διαπιστώνετε αυτήν τη στιγμή, υπεβλήθηκε από το ΠΑ.ΣΟ.Κ. και το Συνασπισμό μια κοινή πρόταση για ονομαστική ψηφοφορία επί των τροπολογιών. Υποθέτω ότι δεν θα γίνει αυτή η ψηφοφορία, προβλέποντας ότι η Πλειοψηφία δεν είναι παρούσα. Επομένως, φαντάζομαι ότι θα αναβληθεί η ψηφοφορία για την επόμενη συνεδρίαση. Ας αναβάλουμε και τη συζήτηση των τροπολογιών, ώστε να υπάρχει συνέχεια μεταξύ της συζητήσεως και της ψηφίσεως της τροπολογίας με ονομαστική ψηφοφορία και να τηρήσουμε έτσι και τον Κανονισμό της Βουλής ο οποίος προβλέπει σαφή διάρκεια των συνεδριάσεων. Η διάρκεια των συνεδριάσεων δεν είναι απεριόριστη. Την έχουμε υπερβεί την προβλεπόμενη διάρκεια.
    (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης):  Η Διάσκεψη των Προέδρων έχει προσδιορίσει τον χρόνο εντός του οποίου πρέπει να διαρκέσει η συζήτηση. Άλλωστε, η ανακοίνωση της υποβολής, αυτή καθ’ εαυτή, της αιτήσεως ονομαστικής ψηφοφορίας έπεται της συζητήσεως των τροπολογιών. Εσείς ζητήσατε την ξεχωριστή συζήτηση των τροπολογιών. Εγώ, για την οικονομία του χρόνου, φέρνω την πρόταση: 
      Θέλετε να συζητηθούν και οι τρεις υπουργικές τροπολογίες μαζί, ώστε να εξοικονομήσουμε χρόνο; Παρακαλώ το Σώμα να ακουστεί επ’ αυτής της προτάσεως.
      ΠΟΛΛΟΙ ΒΟΥΛΕΥΤΕΣ: ‘Όχι, όχι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Προχωρούμε λοιπόν στη συζήτηση μιας εκάστης των υπουργικών τροπολογιών, ξεχωριστά.
      Πρώτη είναι η τροπολογία με αριθμό 32 και υπογράφεται από τους Υπουργούς κυρίους Αλογοσκούφη, Μεϊμαράκη και Βουλγαράκη. Αφορά αναπροσαρμογή του βασικού μισθού του Ανθυπολοχαγού των Ενόπλων Δυνάμεων και του προσωπικού των Σωμάτων Ασφαλείας, αναπροσαρμογή των εισοδημάτων κινδύνου των στελεχών των Ενόπλων Δυνάμεων και των Σωμάτων Ασφαλείας.
      Ο εισηγητής της Πλειοψηφίας, κ. Ρεγκούζας, έχει το λόγο.
      ΑΔΑΜ ΡΕΓΚΟΥΖΑΣ: Κύριε Πρόεδρε, όπως έχει ειπωθεί, αυτή η τροπολογία έρχεται να κάνει πράξη την προεκλογική υπόσχεση της Νέας Δημοκρατίας και να αυξήσει τους βασικούς μισθούς των ενστόλων. Είναι γεγονός ότι αυτή η τροπολογία έρχεται κάπως καθυστερημένα.
      Οι προτεραιότητες, όμως, της οικονομικής πολιτικής της Κυβέρνησης με τα ελλείμματα, τα οποία παρέλαβε το 2004, δεν επέτρεπαν τη συντόμευσή της. Λυπούμαστε και ζητούμε και συγγνώμη, εάν θέλετε, για την καθυστέρηση, όπως και γιατί δεν μπορούμε να ικανοποιήσουμε όλα τα αιτήματα των ενστόλων. Δεν επιτρέπουμε, όμως, και σε καμμία άλλη πολιτική δύναμη να οικειοποιείται τους ενστόλους. 
      Έχουμε και εμείς την ευαισθησία, πασχίζουμε και εμείς για την καλυτέρευση των συνθηκών, αλλά και των αμοιβών των ενστόλων και μ’ αυτήν την έννοια η τροπολογία βάζει τέλος και ταυτόχρονα σηματοδοτεί τη συνέπεια των προεκλογικών λόγων της Νέας Δημοκρατίας, με την πράξη που κάνουμε σήμερα, μέσω αυτής της τροπολογίας. 
      Ευχαριστώ. 
      ΠΡΟΕΔΡΕΥΩΝ (Αναστάσιος Νεράντζης): Και εμείς ευχαριστούμε. 
      Ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε. 
      Η συζητούμενη τροπολογία για τους μισθούς των Αξιωματικών των Ενόπλων Δυνάμεων είναι μια άλλη απόδειξη ενός ψέματος διαρκείας της Νέας Δημοκρατίας. Η προεκλογική υπόσχεση έγινε το 2004. Μάλιστα, η Νέα Δημοκρατία έλεγε στο προεκλογικό της πρόγραμμα πως τους πρώτους τρεις μήνες της διακυβέρνησής της θα φέρει τη διάταξη για την αύξηση του βασικού μισθού του Ανθυπολοχαγού κατά 8,2%. Βρισκόμαστε περίπου τέσσερα χρόνια μετά και τώρα φέρνουν αυτή τη διάταξη. 
      Εν τω μεταξύ, όπως καταλαβαίνετε όλοι, από τις ονομαστικές ετήσιες μισθολογικές αυξήσεις έχει υπερκαλυφθεί σχεδόν αθροιστικά το ποσοστό της αύξησης. Συνεπώς, η κοροϊδία με την ψήφιση της σημερινής τροπολογίας ολοκληρώνεται απέναντι στο Σώμα, απέναντι στα στελέχη των Ενόπλων Δυνάμεων. 
      Επίσης, κύριε Πρόεδρε, το προεκλογικό πρόγραμμα της Νέας Δημοκρατίας του 2004 –γιατί το 2007 η Νέα Δημοκρατία δεν κυκλοφόρησε προεκλογικό πρόγραμμα- έλεγε επί λέξει πως θα προχωρήσει στην κατάργηση των κλιμακίων Α/ΓΕ.Ε.Θ.Α., Α/Γ.Ε.Ν., Διοικητού Στρατιάς, Αρχηγού Στόλου, Α.Τ.Α. και Επιθεωρητού Στρατού. 
      Διαβάζω το πρόγραμμα της Νέας Δημοκρατίας, κύριε Πρόεδρε. Εκεί γράφει ότι θα προχωρήσει στην ουσιαστική βελτίωση των βασικών μισθών με αφετηρία το βασικό μισθό του Ανθυπολοχαγού -τα 860 ευρώ, αυτά που σήμερα νομοθετεί, τέσσερα χρόνια μετά- την αλλαγή της σχέσης βασικού μισθού Αντιστρατήγου σε σχέση με τον Ανθυπολοχαγό, σε τρία προς ένα, με ανάλογη προέκταση της κλίμακας στους μισθούς των μονίμων Υπαξιωματικών. Ούτε αυτό έρχεται σήμερα. Παραμένει η μεγάλη ψαλίδα. Ουσιαστικά, δηλαδή, οι αυξήσεις του μεγάλου αριθμού Αξιωματικών και Υπαξιωματικών δεν έχει καμμία σχέση και με τη συζητούμενη τροπολογία. 
      Τέλος, κύριε Πρόεδρε, η Κυβέρνηση δεν κάνει ούτε την προοδευτική ενσωμάτωση, στο βασικό μισθό των εν ενεργεία στελεχών, του επιδόματος ειδικής απασχόλησης, ώστε να μεταφερθεί και στις συντάξεις. 
      Τέσσερα χρόνια ψέματα και εξαπάτηση των στελεχών των Ενόπλων Δυνάμεων. Κατά τα άλλα, τιμά τις Ένοπλες Δυνάμεις και το ανθρώπινο δυναμικό. Ακούσαμε σήμερα, παρουσία του κυρίου Πρωθυπουργού, τον Υπουργό Εθνικής Άμυνας να λέει πως «η πολιτική μας είναι ανθρωποκεντρική για τις Ένοπλες Δυνάμεις». 
      Είναι απάνθρωπη, κύριε Πρόεδρε, η πολιτική της Νέας Δημοκρατίας για τις Ένοπλες Δυνάμεις, για τα στελέχη και τους υπαξιωματικούς, άντρες και γυναίκες. Αυτή είναι η πραγματικότητα. Νομίζοντας ότι τα στελέχη των Ενόπλων Δυνάμεων είναι κομματικό φέουδο της Νέας Δημοκρατίας, συμπεριφέρονται απαξιωτικά απέναντί τους, καταλύοντας την υψίστη αποστολή τους. Αυτή είναι η Νέα Δημοκρατία και αυτή είναι η πολιτική της. 
      Κύριε Πρόεδρε, παρ’ όλα αυτά θα ψηφίσουμε τη διάταξη αυτή. Παρά το ότι την καταγγέλλουμε, θα την ψηφίσουμε για το ελάχιστο οριακό 1,2% περίπου που προστέθηκε στις αυξήσεις των βασικών μισθών των Ανθυπολοχαγών και των άλλων στελεχών. 
      Καταθέτω αναλυτικό πίνακα για τους μισθούς των Αξιωματικών, που αποκαλύπτει το μέγα και διαρκές ψέμα της Νέας Δημοκρατίας. 
      Ευχαριστώ, κύριε Πρόεδρε. 
      (Στο σημείο αυτό ο Βουλευτής κ. Ιωάννης Μαγκριώτης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Μαγκριώτη. 
      Η κυρία Ελπίδα Παντελάκη από το Κ.Κ.Ε. έχει το λόγο.
      ΕΛΠΙΔΑ ΠΑΝΤΕΛΑΚΗ: Κύριε Πρόεδρε, καταρχήν θα ήθελα να σας πω 
–γιατί προηγουμένως δεν πήρα το λόγο επί της διαδικασίας- ότι έχει καταθέσει και το Κόμμα μας πρόταση για ονομαστική ψηφοφορία για το ζήτημα της «ALPHA BANK». Πιστεύω ότι βρίσκεται στο Προεδρείο. Θα το δούμε, βεβαίως, μετά. 
      Όσον αφορά την τροπολογία που συζητάμε για τις Ένοπλες Δυνάμεις, είχαμε τοποθετηθεί συγκεκριμένα και αναλυτικά επί της αρχής γιατί δεν θα ψηφίσουμε αυτή την τροπολογία. Η καταψήφιση αυτή δεν στρέφεται σ’ αυτό τον κόσμο που έχει ανάγκη. 
      Εμείς δεν υποτιμούμε ούτε 1 ευρώ παραπάνω που μπορεί να πάρει ένας εργαζόμενος. Η κριτική μας δεν εστιάζεται στο γιατί δεν έχει υλοποιήσει τις υποσχέσεις τις η Κυβέρνηση και τις υλοποιεί με καθυστέρηση πέντε χρόνων. Υπάρχει, βέβαια, και θέμα δική σας αξιοπιστίας. Όμως το ζήτημα για εμάς είναι ουσιαστικό. 
      Εμείς θέτουμε ζήτημα αποδέσμευσης από το στρατιωτικό μισθολόγιο με ύψος στρατιωτικού μισθού που να ξεκινά από Αστυνομία, Λιμενικό και Πυροσβεστική. Από εκεί να ξεκινά και για εμάς ο κατώτατος μισθός δεν μπορεί να είναι κάτω από 1.400 ευρώ.
      Σκεφτείτε, κυρίες και κύριοι Βουλευτές, ότι τα τρία Σώματα που σας είπα –Αστυνομία, Λιμενικό, Πυροσβεστική- παίρνουν σήμερα 604 ευρώ βασικό μισθό. Με την αύξηση που προτείνετε, θα πάρουν 653 ευρώ, δηλαδή είναι κάτω και από τη Γενική Συλλογική Σύμβαση Εργασίας. Αυτό είναι το ουσιαστικό ζήτημα για εμάς. 
      Στη δεύτερη πλευρά της τροπολογίας που βάζετε το ζήτημα του επιδόματος κινδύνου, το πτητικό, των αλεξιπτωτιστών, το καταδυτικό, υποβρυχίων, ναρκοπεδίων κ.λπ., εδώ υπάρχει το εξής θέμα: Το αίτημα που υπήρχε ήταν να θεωρηθεί ως βαρύ, ανθυγιεινό και επικίνδυνο το επάγγελμα, κάτι το οποίο είχατε υποσχεθεί. Όντως ήταν δίκαιο να γίνει αυτό. Δεν έγινε και αντ’ αυτού είχατε δώσει αυτό το περιβόητο επίδομα ειδικών συνθηκών με τα 14,5 ευρώ το χρόνο σε διάστημα τετραετίας. Ένα το κρατούμενο. Αυτό ήταν το ζήτημα, αυτό ζητούσαν.
      Βεβαίως, εδώ φαίνεται γι’ αυτές τις κατηγορίες που είναι μικρές. Εμείς δεν λέμε όχι γι’ αυτό, αλλά το πρόβλημα είναι ότι εσείς, αφού δεν κάνετε το κύριο που χρειάζεται, σαλαμοποιείτε τώρα και ανάλογα με την κατηγορία, κάθε χρόνο πριν από τον προϋπολογισμό, εντάσσετε και ορισμένες κατηγορίες.
      Όμως, είναι εντυπωσιακό και θλιβερό το εξής γεγονός: Για σκεφθείτε ότι περάσαμε το διάστημα με τις φωτιές και την τραγωδία της χώρας μας και είχαμε θύματα και πυροσβέστες.
      Άρα, το ζήτημα της επικινδυνότητας δεν είναι απλώς να δίνεις χρήματα μόνο ως κίνητρο, ως ανταπόδοση αυτών που κάνουν, γιατί με τα χρήματα δεν αντισταθμίζεται. Όταν κάποιος δουλεύει «παρέα» με το θάνατο, χρειάζεται -και το προσθέτουμε εμείς- ζητήματα αυξημένα που να έχουν σχέση με την υγιεινή και την ασφάλεια και βεβαίως αυτό αφορά το σύνολο των εργαζομένων.
      Γι’ αυτούς τους λόγους, λοιπόν, δεν ψηφίζουμε την τροπολογία. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κυρία συνάδελφε.
      Ο κ. Παναγιώτης Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, η τροπολογία αυτή, την οποία έχουμε μπροστά, είναι δείγμα της μεγάλης αναξιοπιστίας της Κυβέρνησης. Και μιλάω για αναξιοπιστία όχι με αυτά που διεκδικούμε εμείς, αλλά με αυτά που είχε υποσχεθεί η ίδια η Κυβέρνηση προς τον κόσμο των αξιωματικών.
      Έρχεται με καθυστέρηση τεσσάρων σχεδόν χρόνων, για να δώσει μία πενιχρή αύξηση της τάξης των 60, περίπου, ευρώ στον Ανθυπολοχαγό, χωρίς όμως ταυτόχρονα να εκπληρώσει και την άλλη δέσμευσή της για τη διαμόρφωση των συντελεστών από 1 έως 3, δηλαδή Ανθυπολοχαγός 1 – Αντιστράτηγος 3, με γραμμική αύξηση 0,25 ανά βαθμό, όπως το είχε υποσχεθεί. Αυτή η υπόσχεσή της παραπέμπεται στις καλένδες.
      Πέραν αυτού, θέλω να υπογραμμίσω ότι από αυτές τις αυξήσεις δεν θα έχουν να λάβουν, απολύτως, τίποτα οι απλοί αστυφύλακες και οι απλοί πυροσβέστες, οι οποίοι είναι εκτός αυτών των διαδικασιών. Και μιλάμε για τους αστυφύλακες, των οποίων ο βασικός μισθός –βεβαίως παίρνουν και κάποια επιδόματα- είναι, όπως ξέρετε, κάτω από το μισθό που παίρνει ο εργάτης με την κατώτατη Εθνική Συλλογική Σύμβαση. Αυτοί εγκαταλείπονται πλήρως.
      Εμείς πιστεύουμε ότι χρειάζεται ένα νέο μισθολόγιο στο χώρο αυτό, το οποίο θα συμπεριλαμβάνει τους πάντες, όλους τους ένστολους και όχι μόνο τους αξιωματικούς και που ασφαλώς αυτό το νέο μισθολόγιο θα πρέπει να είναι επαρκές και να ανοίγει δρόμους αξιοπρεπούς διαβίωσης. Διότι και με αυτές τις αυξήσεις που δίδονται, αυτές τις ελάχιστες αυξήσεις, δεν πρόκειται να δούμε τον αξιωματικό –πολύ περισσότερο, όπως σας είπα, τον αστυφύλακα ή τον απλό πυροσβέστη- να έχει μία αξιοπρεπή ζωή.
      Γι’ αυτό το λόγο, κύριε Πρόεδρε, εμείς παρά το ότι είμαστε θετικοί και στην αύξηση που δίνεται –αλίμονο αν δεν ήμασταν και μικρότερη να ήταν, εμείς θα ήμασταν θετικοί για την όποια αύξηση μπορούν να πάρουν- αλλά επειδή θεωρούμε ότι είναι απολύτως ανεπαρκής και πίσω από τις ανάγκες που έχει σήμερα ο κόσμος των αξιωματικών, πίσω από τις καταστάσεις που αντιμετωπίζει σήμερα ο εργαζόμενος γενικά άνθρωπος, συμπεριλαμβανομένων των αξιωματικών μέσα στο κύμα αυτό της γενικότερης ακρίβειας, δεν πρόκειται να συναινέσουμε σ’ αυτήν την τροπολογία.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Λαφαζάνη.
      Το λόγο έχει τώρα ο ειδικός αγορητής του Λαϊκού Ορθόδοξου Συναγερμού κ. Μαυρουδής Βορίδης.
      ΜΑΥΡΟΥΔΗΣ ΒΟΡΙΔΗΣ: Ευχαριστώ κύριε Πρόεδρε.
      Κυρίες και κύριοι συνάδελφοι, αν ερχόταν αυτή η τροπολογία απλώς ως μία ρύθμιση, με την οποία αυξάνεται ο συγκεκριμένος μισθός, δε νομίζω ότι θα γινόταν και πάρα πολύ μεγάλη συζήτηση. Το θέμα είναι ότι η Κυβέρνηση αποπειράται να εμφανίσει τη συγκεκριμένη ρύθμιση ως εκπλήρωση προεκλογικών υποχρεώσεων.
      Να το ξεκαθαρίσουμε, δεν εκπληρώνετε καμμία προεκλογική σας υποχρέωση μ’ αυτόν τον τρόπο. Αυτή η δέσμευση την οποία έχετε αναλάβει, την έχετε αναλάβει εδώ και τέσσερα χρόνια και την εκπληρώνετε μεταχρονολογημένα, σε μία χρονική στιγμή που σχεδόν έχει καταστεί άνευ αντικειμένου, τουλάχιστον δεν έχει το δέλεαρ το οποίο είχε αρχικώς τότε, προ τεσσάρων ετών, όταν την υπεσχέθητε.
      Το δεύτερο είναι το εξής, ότι, μιας και έρχεσθε και το εμφανίζετε ως εκπλήρωση προεκλογικής σας υποχρεώσεως, τότε διερωτάται κάποιος, όπως επισημάνθηκε από όλες τις πτέρυγες, γιατί δεν εκπληρώνετε το σύνολο των προεκλογικών σας υποχρεώσεων. Και παρεμπιπτόντως, για να είμαστε δίκαιοι προς την Κυβέρνηση, επειδή αυτό, πράγματι, ήταν μια δέσμευση η οποία εδόθη το 2004, δεν επανελήφθη το 2007. Πλην, όμως, εκ νέου δεσμευτήκατε -και απαντώντας σε συγκεκριμένη ερώτηση συναδέλφου μου και συγκεκριμένα, του κ. Γεωργιάδη- πρώτον, ότι το 1 προς 3 εξακολουθείτε να το θεωρείτε δέσμευσή σας και δεύτερον, ότι επίκειται η ρύθμισή του στο εγγύς μέλλον. Βέβαια, όταν λέμε εγγύς, υποθέτουμε ότι αυτό πρόκειται να συμβεί μέσα στον επόμενο χρόνο, διότι άλλως, δεν έχει νόημα η εγγύτης σε μια χρονική προοπτική τετραετίας.
      Άρα, λοιπόν, επισημαίνουμε. Πρώτον, είσθε έκθετοι ως Κυβέρνηση, γιατί δεν έχετε εκπληρώσει την προεκλογική σας υποχρέωση και αυτό βάζει το ζήτημα της αξιοπιστίας σας και δεύτερον, εν όψει του ότι έχετε αποδεχτεί αυτή την υποχρέωσή σας, τη δεύτερη, του 1 προς 3, μένει να την εκπληρώσετε μέσα στον επόμενο χρόνο. Άλλως, θα είσθε έκθετοι για δεύτερη φορά και στο συγκεκριμένο σημείο.
      Εμείς, βεβαίως, θα υπερψηφίσουμε τη συγκεκριμένη τροπολογία ως αυτονόητη εκπλήρωση -ας το πω- υποχρεώσεως συγκεκριμένης.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ.
      Έχουν εγγραφεί τρεις συνάδελφοι να ομιλήσουν επί της τροπολογίας αυτής. Οι δύο συνάδελφοι προέρχονται από το ΛΑ.Ο.Σ. και ο άλλος από το ΠΑ.ΣΟ.Κ.
      Κατά σειρά, λοιπόν, εγγραφής, το λόγο έχει ο κ. Άδωνις Γεωργιάδης, Βουλευτής του ΛΑ.Ο.Σ.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, κύριε Πρόεδρε, κατ’ αρχάς, πρέπει να ξεκαθαρίζουμε ορισμένα πράγματα. Η Ελληνική Γλώσσα έχει μία ακρίβεια και μία ομορφιά.
      Όταν μιλάμε για νέο μισθολόγιο των αξιωματικών, μιλάμε για κάτι συγκεκριμένο. Είχαμε ένα παλαιό και ερχόμαστε να φτιάξουμε κάτι νέο. Αυτό το οποίο έρχεται σήμερα, προφανώς δεν είναι νέο μισθολόγιο αξιωματικών, διότι δεν λύνει κανένα από τα εκκρεμή ζητήματα. Είναι απλώς μία αύξηση επί του μισθού του Ανθυπολοχαγού.
      Προηγουμένως, όταν υπήρξε μία διένεξη με τον κ. Πάγκαλο, ο οποίος ανέφερε ότι θα ήταν 830 ευρώ ο μισθός και είπατε, κύριε Υφυπουργέ: «Όχι, είναι 795 ευρώ», ο κ. Πάγκαλος είχε δίκιο. Διότι από 1 Ιανουαρίου 2008, με την απλή εφαρμογή της εισοδηματικής πολιτικής, θα ήταν 830 ευρώ. Άρα, δεν πάτε το 795 στο 860, αλλά πάτε το 830 στο 860.
      Άρα, πρέπει να ξέρουμε για τι μιλάμε ακριβώς. Μιλάμε για μία επιπλέον αύξηση 30 ευρώ. Και για να είμαι και πιο ακριβής ακόμα, η προεκλογική σας δέσμευση του 2004 ήταν αύξηση από τα 720 ευρώ στα 860 ευρώ, δηλαδή ήταν υπόσχεση για 140 ευρώ.
      Άρα, τελικώς, αυτό το οποίο κάνετε -και μου κάνει ιδιαίτερη εντύπωση, γιατί το πανηγυρίζετε κιόλας, ενώ θα έπρεπε κανονικά να το κρύβετε- είναι ότι, αντί για τα 140 ευρώ δίνετε 30. Άρα, μιλάμε για μια πολύ μεγάλη κοροϊδία!
      Πρέπει δε να σας πω, κύριε Υπουργέ, ότι -επειδή θαυμάζουμε όλοι την αρχαία Ελλάδα και μιλάμε για τη Δημοκρατία που γεννήθηκε σ’ αυτόν εδώ τον τόπο- σας παραπέμπω στο έργο του Αριστοτέλους, τα «Πολιτικά». Εκεί, υπάρχει μία νομοθετική δέσμευση της αρχαίας Αθηναϊκής Πολιτείας που φοβάμαι ότι, αν ίσχυε σήμερα, θα είχαμε πρόβλημα ελλείψεως πολιτικών.
      Όποιος πολιτικός στην αρχαία Αθήνα, προεκλογικώς, υποσχόταν κάτι και δεν το τηρούσε, τότε υπήρχε ειδικό δικαστήριο που του αφαιρούσε τα πολιτικά δικαιώματα. Αριστοτέλης, «Πολιτικά», Βιβλίο Β΄.
      Προτείνω, λοιπόν, στο Σώμα, για να αποκτήσει αξιοπιστία ο πολιτικός κόσμος, να φέρουμε κάποτε μια τέτοια διάταξη εδώ και να ξέρουμε πια ότι όταν υποσχόμαστε σε κάποιον πρέπει να το τηρούμε. Εάν δεν έχουμε σκοπό να το τηρήσουμε να μην το υποσχόμαστε.
      Προχωρώ σε ένα δεύτερο θέμα. Γιατί δεν είναι αυτό νέο μισθολόγιο; Πρώτα από όλα, διότι βασική δέσμευση και αίτημα των στρατιωτικών είναι να μπουν τα επιδόματα μέσα στο βασικό μισθό. Με τον τρόπο που υπολογίζονται σήμερα, οι ένστολοι γενικά και οι στρατιωτικοί και των Σωμάτων Ασφαλείας και του Πυροσβεστικού Σώματος είναι η πιο αδικημένη κατηγορία Ελλήνων πολιτών, διότι η σύνταξή τους υπολογίζεται τελικά στο 65% επί του βασικού και όχι στο 80%, όπως των υπολοίπων. Πρέπει κάποτε να απαντήσει η Κυβέρνηση αν κατ’ εφαρμογή του νόμου Ρέππα θα γίνει μείωση και στους αξιωματικούς, άρα θα πάνε στο 55% σε βάθος χρόνου.
      Εμείς καταθέσαμε χθες μια πρόταση και είπαμε να μπει ως βάση ο μισθός του μονίμου Λοχία και όχι του Ανθυπολοχαγού. Γιατί το είπαμε αυτό; Διότι έτσι όπως το κάνουμε τώρα, χωρίζουμε το στράτευμα σε δύο κατηγορίες, στους αξιωματικούς που πάνε -αν ποτέ γίνει αυτή η δέσμευση του 1 προς 3- κάπως ψηλότερα και στους υπαξιωματικούς οι οποίοι μονίμως είναι οι αδικημένοι. Αν, όμως, ο μη γένοιτο κάποτε τους χρειαστούμε, όλοι μαζί θα πάνε στη μάχη, κύριε Υφυπουργέ. Δεν θα πάνε μόνο οι αξιωματικοί.
      Εμείς, λοιπόν, τι προτείναμε;  Προτείναμε να μπει ως βάση ο μισθός του μονίμου Λοχία και να πάρει ο μόνιμος Λοχίας 860 ευρώ και όχι ο Ανθυπολοχαγός. Κάποιοι το χαρακτήρισαν υπερβολικό. Ακούστε, όμως, μια λεπτομέρεια. Ο αντίστοιχος δημόσιος υπάλληλος στο αντίστοιχο κλιμάκιο του δημοσίου, με τις ίδιες ακριβώς σπουδές παίρνει 853 ευρώ. Τι ζητάμε δηλαδή; Να εξομοιωθούν οι ένστολοι με όλους τους άλλους δημοσίους υπαλλήλους. Κανένα επιπλέον προνόμιο. Ζητάμε να τους αντιμετωπίσει επιτέλους η ελληνική πολιτεία με τη δικαιοσύνη που ξέρει και που πρέπει να έχει, διότι για πάρα πολλά χρόνια, δυστυχώς, τους έχουμε αδικήσει κατάφορα.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε συνάδελφε.
      Το λόγο έχει ο Βουλευτής του ΛΑ.Ο.Σ. κ. Αθανάσιος Πλεύρης.
      ΑΘΑΝΑΣΙΟΣ ΠΛΕΥΡΗΣ: Κύριε Υπουργέ, δεν θα έπαιρνα το λόγο και δεν θα χρησιμοποιήσω όλο το χρόνο μου, αλλά θέλουμε μία διευκρίνιση.
      Με ειδοποίησαν κάποιοι αξιωματικοί των καταδρομών, οι οποίοι έχουν άμεση σχέση με την παράγραφο 2 της τροπολογίας ότι διαρρέει ότι στις προθέσεις της Κυβέρνησής σας είναι να πάψουν να ισχύουν τα χρόνια, τα εξάμηνα αυτά διπλά, που σημαίνει ότι βγαίνουν και νωρίτερα στη σύνταξη. Είναι κάτι που κατά την άποψή μου θα πρέπει να το διευκρινίσετε. Διότι αν θέλετε στρατό των βυσμάτων, που θα πηγαίνει ο κόσμος να υπηρετεί σε μη μάχιμες μονάδες, τότε κόψτε και τα επιδόματα, κόψτε και τα διπλά χρόνια. Εάν θέλετε, όμως, ο Ελληνικός Στρατός να εξακολουθήσει να έχει καταδρομές, συγχαρητήρια μεν που βάζετε αυτό το 8,2% στα επιδόματα, αλλά να ξεκαθαρίσετε, αν προτίθεστε να κόψετε τη διάταξη που ισχύει τώρα ότι τα εξάμηνα αυτά λογίζονται ως διπλά. Διότι αν υπάρχει κάτι τέτοιο, αυτομάτως γεννάται πολύ μεγάλο πρόβλημα.
      Ως προς τα άλλα που αναφέρθηκαν στο μισθολόγιο, καλύφθηκα πλήρως. Απλώς, επειδή εδώ είχαμε μια γενικότερη κουβέντα, κύριε Υπουργέ, θα πρέπει να ξέρετε ότι αν έρθει μια δύσκολη στιγμή, ούτε οι καλλιτέχνες και οι συγγραφείς ούτε οι δικαστές θα βγάλουν το «φίδι από την τρύπα». Αυτό θα το κάνουν οι αξιωματικοί και γι’ αυτό, όταν αναφερόμαστε σε μισθολόγιο αξιωματικών, θα έπρεπε να είμαστε πιο πλουσιοπάροχοι.
      ΠΡΟΕΔΡΕΥΩΝ (Αναστάσιος Νεράντζης):  Ευχαριστώ, κύριε συνάδελφε.
      Ο κατάλογος εξαντλείται με το Βουλευτή Λασιθίου του ΠΑ.ΣΟ.Κ. κ. Μιχάλη Καρχιμάκη.
      ΜΙΧΑΛΗΣ ΚΑΡΧΙΜΑΚΗΣ:  Κύριε Πρόεδρε, με την τροπολογία αυτή η Κυβέρνηση αποκαλύφθηκε, γιατί εδώ και τέσσερα χρόνια, από την ημέρα δηλαδή που έγινε Κυβέρνηση η Νέα Δημοκρατία, κάθε εβδομάδα βλέπαμε στο φιλικό της Τύπο να εξαγγέλλεται το μισθολόγιο των στελεχών των Ενόπλων Δυνάμεων, το οποίο έπαιζε και το ρόλο ενός δολώματος και της προσμονής, θα έλεγα, μέχρι να έρθουν οι επόμενες εκλογές. Είχαμε δηλαδή, μία διαρκή εξαπάτηση, είχαμε πραγματικά μια κρυφή ατζέντα, όπου εξαγγελλόταν κάθε εβδομάδα το μισθολόγιο των στελεχών των Ενόπλων Δυνάμεων, χωρίς στην ουσία να υλοποιείται.
     Ερχόμαστε, λοιπόν, σήμερα που η Κυβέρνηση κατέθεσε αυτήν την τροπολογία. Και ουσιαστικά, όπως ανέφερε και κάποιος συνάδελφος, εάν δεν είχε κατατεθεί η τροπολογία, ο μισθός του Ανθυπολοχαγού από 1η Ιανουαρίου του επόμενου χρόνου θα ήταν στα 830 ευρώ και του μόνιμου στρατιώτη η διαφορά θα ήταν περίπου 10 ευρώ αύξηση. 
     Ερχόμαστε, λοιπόν, σήμερα και ουσιαστικά η Κυβέρνηση εξαπατώντας τα στελέχη των Ενόπλων Δυνάμεων, ζητάει συγγνώμη δια του εισηγητή λέγοντας: «βεβαίως καθυστερήσαμε. Αλλά ξέρετε πόσο κοστίζει αυτή η καθυστέρηση σε σχέση με την αύξηση του βασικού μισθού από τα 720 ευρώ στα 860 ευρώ, την ενσωμάτωση στο βασικό μισθό του επιδόματος ειδικής απασχόλησης και του συντελεστή 1 προς 3;». Δεν σημαίνει για τον Ανθυπολοχαγό 140 ευρώ, αλλά σημαίνει αύξηση 377 ευρώ. Αυτή είναι η μισθολογική απώλεια του Ανθυπολοχαγού. Και βεβαίως, η μισθολογική απώλεια επίσης του μόνιμου στρατιώτη είναι 248 ευρώ. 
     Εξαπατήσατε τον ελληνικό λαό. Βεβαίως, θα μπορούσατε να πείτε την αλήθεια, δηλαδή: «δεν μπορούμε να τα δώσουμε». Δεν το είπατε. Κρίνεστε απ’ αυτό. Μη νομίζετε ότι όσοι μας ακούνε σήμερα και όσα στελέχη των Ενόπλων Δυνάμεων μας παρακολουθούν δεν γνωρίζουν ποια είναι η εξαπάτηση που τους κάνετε. Το γνωρίζουν και αντιλαμβάνονται τι έχει συμβεί. Βεβαίως, δεν μπορούν και να μη δεχτούν αυτά τα χρήματα τα οποία δίδονται και με τα οποία συμφωνούμε και εμείς. 
     Βεβαίως θα την ψηφίσουμε την τροπολογία, αλλά δεν θα σταματήσουμε να σας υπενθυμίζουμε τη μεγάλη εξαπάτηση που κάνατε προς τα στελέχη των Ενόπλων Δυνάμεων. 
     Ευχαριστώ. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ τον κ. Καρχιμάκη. 
     Το λόγο έχει ο Υπουργός Οικονομίας και Οικονομικών κ. Γεώργιος Αλογοσκούφης. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κύριε Πρόεδρε, χαίρομαι που η μεγάλη Πλειοψηφία των πτερύγων της Βουλής υπερψηφίζει αυτή τη διάταξη. Άλλωστε, όπως αναφέρθηκε από πολλούς συναδέλφους, είναι υπερήμερη αυτή η αύξηση. Βέβαια, καθυστέρησε λόγω των μεγάλων προβλημάτων που αντιμετωπίζαμε, ως τώρα, στον προϋπολογισμό. Με την πρώτη ευκαιρία που είχαμε τη δυνατότητα μέσω του προϋπολογισμού να πληρώσουμε τα 360.000.000 ευρώ περίπου –γιατί τόσο θα στοιχίσει στον προϋπολογισμό η αύξηση η οποία νομοθετούμε σήμερα- το ενσωματώσαμε και υλοποιούμε βεβαίως την προεκλογική μας δέσμευση. Υπάρχουν και άλλες προεκλογικές δεσμεύσεις, οι οποίες σταδιακά υλοποιούνται στο πλαίσιο των δυνατοτήτων του Προϋπολογισμού. 
     Θεωρώ ότι με αυτή την αύξηση υλοποιείται η βασικότερη από τις δεσμεύσεις όσον αφορά τις Ένοπλες Δυνάμεις. Θα ήθελα, απλώς, να διευκρινίσω ότι στην αύξηση αυτή που θεσμοθετείται –και το έχουμε πει πολιτικά και πριν από τις εκλογές και μετά τις εκλογές- θα υπάρξει η οποιαδήποτε αύξηση υπάρξει στην εισοδηματική πολιτική του 2008. 
     Επειδή άκουσα κάποιους συναδέλφους –ιδιαίτερα κάποιους νέους συναδέλφους οι οποίοι είναι και κάπως πιο ενθουσιώδεις- να κάνουν κάποιους υπολογισμούς, σ’ αυτή την αύξηση των 860 ευρώ θα υπάρξει μια επιπλέον αύξηση πάλι από 1 Ιανουαρίου που θα υπολογιστεί με την εισοδηματική πολιτική του 2008. 
     Ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Υπουργέ. 
     Το λόγο έχει ο Υφυπουργός Εθνικής Άμυνας κ. Κώστας Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Κύριε Πρόεδρε, η αύξηση που δίνεται στο μισθό του Ανθυπολοχαγού δεν είναι αύξηση των 30 ευρώ -για να πάρω τη σκυτάλη από τον κύριο Αλογοσκούφη και να διορθώσω τους ενθουσιώδεις συναδέλφους που θέλησαν να πουν ότι στην ουσία είναι αύξηση 30 ευρώ- γιατί, ούτως ή άλλως από 1η Ιανουαρίου θα έπαιρναν την εισοδηματική πολιτική. Διότι ενώ είπαν ότι θα έπαιρναν την εισοδηματική πολιτική, παρουσίασαν την αύξηση με την εισοδηματική πολιτική στα 860 ευρώ, ενώ με την εισοδηματική πολιτική η αύξηση θα προσεγγίσει τα 900 ευρώ. Πιθανότατα, θα είναι 890 ευρώ. 
      Συνεπώς όταν παίρνεις το μισθό του Ανθυπολοχαγού –και εξηγώ ότι ο μισθός του Ανθυπολοχαγού είναι μισθός βάσεως για τους μισθούς όλων των βαθμών όλης της ιεραρχίας στις Ένοπλες Δυνάμεις, στο Λιμενικό Σώμα, στην Πυροσβεστική και στα Σώματα Ασφαλείας- το 2004 νομοθετημένο στα 720 ευρώ και εν συνεχεία με την εισοδηματική πολιτική του 3% κάθε χρόνο πάει στα 746 ευρώ, στα 768 ευρώ και στα 795 ευρώ σήμερα και αίφνης αυτό από τα 795 ευρώ πάει στα 860 ευρώ, δεν μπορεί να πει κάποιος ότι αυτό μόνο του λύνει τα προβλήματα των Ενόπλων Δυνάμεων ή ότι πρέπει κάποιος να είναι εξόχως υπερήφανος γι’ αυτή την αύξηση εν σχέσει με τις ανάγκες και κυρίως εν σχέσει με την προσφορά των αξιωματικών. Όμως, δεν μπορεί κανείς και με το ζόρι να ολοφύρεται που έφερε αυτήν την αύξηση στις Ένοπλες Δυνάμεις, η οποία αύξηση –διευκρινίζω- είναι της τάξεως των 360.000.000 ευρώ ετησίως, μαζί με την αύξηση των επιδομάτων επικινδυνότητας. 
      Οι αυξήσεις στους μισθούς των αξιωματικών είναι 350.000.000 ευρώ ετησίως με συνέπειες ευνοϊκές και στις συντάξεις των αξιωματικών και στις πολεμικές συντάξεις. Και αυτό το κόστος επιμερίζεται ως εξής: Στους μισθούς των εν ενεργεία στελεχών πάνε 200.000.000 ευρώ και 150.000.000 ευρώ ετησίως πάνε από το δημόσιο προϋπολογισμό στην αύξηση των στρατιωτικών και πολεμικών συντάξεων. Αυτή είναι η ανταπόκριση της Κυβέρνησης στην ανάγκη των αξιωματικών, στην ανάγκη των στελεχών των Ενόπλων Δυνάμεων και των Σωμάτων Ασφαλείας να έχουν αξιοπρεπείς μισθούς. 
      Δεν παριστάνουμε ότι αυτή η αύξηση είναι αυτό που θα θέλαμε να μπορούσαμε να δώσουμε, αλλά δεν δημαγωγούμε κιόλας να πούμε ότι υπήρχε δυνατότητα, με την οικονομία που παραλάβαμε πριν τέσσερα χρόνια, να γίνει αυτό αυτομάτως, την επόμενη μέρα των εκλογών του 2004, λες και τα προεκλογικά προγράμματα, λες και οι προεκλογικές δεσμεύσεις είναι σαν το «ΞΥΣΤΟ λαχείο» που αμέσως κάποιος έχει αποτελέσματα. 
      Η βελτίωση των αποδοχών των στελεχών των Ενόπλων Δυνάμεων είναι μία συνεχής προσπάθεια. Αυτό που γίνεται σήμερα εδώ και το οποίο ψηφίζεται από τη μεγάλη Πλειοψηφία της Βουλής είναι ένα πρώτο αξιοπρεπές βήμα. Δεν παριστάνουμε, όπως θέλησαν να μας δείξουν, πως θεωρούμε ότι ξεχρεώσαμε με τις Ένοπλες Δυνάμεις. Δεν ξεχρεώνει κανείς με το ένδοξο Σώμα των Ελλήνων Αξιωματικών -και δεν ξεχρεώνει κανείς όχι τόσο με τις ανάγκες, όσο με την προσφορά των στελεχών των Ενόπλων Δυνάμεων και των Σωμάτων Ασφαλείας- με 60 ευρώ ή με 70 ευρώ ή με 80 ευρώ ετησίως. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Δεν πρόκειται περί αυτού. Πρόκειται, όμως, περί της ανάγκης να δοθεί η αίσθηση ότι η πολιτεία με βάση τις δυνατότητές της εξαντλεί αυτές τις δυνατότητες, προκειμένου να βοηθήσει τα στελέχη των Ενόπλων Δυνάμεων και των Σωμάτων Ασφαλείας να ζουν αξιοπρεπέστερα από χθες. Αυτό είναι το νόημα αυτής της αλλαγής, αυτής της βελτιώσεως, του εισοδήματος.
      Και τονίζω ότι η βελτίωση του εισοδήματος των στελεχών των Ενόπλων Δυνάμεων δεν γίνεται «επιδοματικώ τω τρόπω». Γίνεται με αύξηση του βασικού μισθού, κάτι το οποίο έχει να συμβεί δεκαετίες. Και να ξέρετε ότι η αύξηση του βασικού μισθού παρασύρει και το επίδομα ειδικών συνθηκών, το οποίο δεν είναι 14 ευρώ κάθε χρόνο. Ξεκίνησε πριν τρία χρόνια στα 14 ευρώ από 1η Σεπτεμβρίου του 2005, έγινε 28 ευρώ τον επόμενο χρόνο, έγινε 45 ευρώ φέτος και μ’ αυτήν την τροπολογία κάθε 1η Σεπτεμβρίου επόμενου έτους θα φτάνει στο 8% του βασικού μισθού του Ανθυπολοχαγού, δηλαδή περί τα 70 ευρώ από τον επόμενο χρόνο.
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, σας παρακαλώ, κύριε Υπουργέ.
      ΚΩΝΣΤΑΝΤΙΝΟΣ ΤΑΣΟΥΛΑΣ (Υφυπουργός Εθνικής Άμυνας): Συνεπώς είναι μία απόφαση της πολιτείας που δείχνει τη στοργή της εντός των δυνατοτήτων της έναντι των στελεχών των Ενόπλων Δυνάμεων. Και γι’ αυτό το λόγο, ζητώ από τη Βουλή να την υπερψηφίσει.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ.
      Το λόγο έχει ζητήσει ο κ. Ιωάννης Μαγκριώτης.
      Κύριε Μαγκριώτη, έχετε το λόγο.
      ΙΩΑΝΝΗΣ ΜΑΓΚΡΙΩΤΗΣ: Πολύ γρήγορα, κύριε Πρόεδρε, θα πω μόνο τα εξής: Πρώτον, δεν δίνετε την αίσθηση, κύριε Υπουργέ, στα στελέχη των Ενόπλων Δυνάμεων, την ψευδαίσθηση θέλετε να πείτε. Και δεύτερον, δεν εξαντλείτε τα όρια του προϋπολογισμού, εξαντλείτε τα στελέχη του στρατού. Αυτό για να απαντήσω. Τρίτον, εάν θα έδιναν και την ονομαστική αύξηση του 2008, το 3% της εισοδηματικής πολιτικής, θα είχαμε μείωση επί των ονομαστικών μισθών με την ψήφιση αυτής της τροπολογίας, κύριε Υπουργέ.
      Και τέλος, επειδή τα ψέματα έχουν κοντά ποδάρια, μπορείτε να μας πείτε σε ποιον κωδικό του προϋπολογισμού υπάρχει αυτή η αύξηση των 360.000.000 ευρώ για τους μισθούς των στελεχών των Ενόπλων Δυνάμεων για το 2008; Είναι το άθροισμα των τεσσάρων ετών τα 360.000.000 ευρώ και μην ψεύδεστε ασυστόλως. Αλλιώς, καταθέστε τον κωδικό του προϋπολογισμού του 2008 που καταδεικνύει αυτήν την αύξηση. 
      ΠΡΟΕΔΡΕΥΩΝ (Αναστάσιος Νεράντζης): Κηρύσσεται περαιωμένη η συζήτηση επί της τροπολογίας με ειδικό αριθμό 32 και ειδικό 8 και ερωτάται το Σώμα εάν γίνεται δεκτή.
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΕΛΠΙΔΑ ΠΑΝΤΕΛΑΚΗ: Κατά πλειοψηφία.
      ΠΡΟΕΔΡΕΥΩΝ (Αναστάσιος Νεράντζης): Συνεπώς, η  τροπολογία με ειδικό αριθμό 32 και ειδικό 8 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
      Εισερχόμαστε τώρα στη συζήτηση της τροπολογίας με γενικό αριθμό 33 και ειδικό 9, η οποία αφορά τροποποίηση της ρύθμισης σχετικά με τη διάθεση των αποδιδομένων από τον Ευρωπαϊκό Οργανισμό για την Ασφάλεια της Αεροναυτιλίας EUROCONΤROL στον ειδικό λογαριασμό που έχει συσταθεί στην Τράπεζα της Ελλάδος για την χρηματοδότηση των δαπανών της Υπηρεσίας Πολιτικής Αεροπορίας. 
      Το λόγο έχει ο εισηγητής της Πλειοψηφίας κ. Ρεγκούζας.
      ΑΔΑΜ ΡΕΓΚΟΥΖΑΣ: Κύριε Πρόεδρε, η τροπολογία αυτή έχει μόνο τεχνικά χαρακτηριστικά, δεν προκαλεί καμμία δαπάνη για τον κρατικό προϋπολογισμό. Απλά μετατρέπει την περίοδο εκκαθάρισης από έξι μήνες σε δώδεκα μήνες και γι’ αυτό προτείνω να υπερψηφιστεί αυτή η τροπολογία.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ και για τη συντομία σας, κύριε Ρεγκούζα.
      Το λόγο έχει τώρα ο εισηγητής της Μειοψηφίας ο συνάδελφος κ. Μαγκριώτης.
      ΙΩΑΝΝΗΣ ΜΑΓΚΡΙΩΤΗΣ: Την υπερψηφίζουμε και εμείς κύριε Πρόεδρε, γιατί κινδυνεύουν χρήματα που βγάζουν οι υπάλληλοι της Υπηρεσίας Πολιτικής Αεροπορίας διευθύνοντας τις υπερπτήσεις πάνω από τη χώρα μας να τα χάσουν. Απλώς θα ήθελα, πρώτον, να μας εξηγήσει η Κυβέρνηση γιατί προέκυψε αυτό το διαχειριστικό πρόβλημα και δεύτερον, να μας καταθέσει τη διαχείριση των προηγούμενων χρόνων, γιατί πράγματι είναι ένας κωδικός που δεν γνωρίζουμε τη διαχείρισή του, γιατί δεν υπάγεται στη γενικότερη λειτουργία του ελληνικού δημοσίου.
      Ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και για τη συντομία σας.
      Το λόγο έχει η κ. Ελπίδα Παντελάκη από το Κ.Κ.Ε.
      ΕΛΠΙΔΑ ΠΑΝΤΕΛΑΚΗ: Συμφωνούμε, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία Παντελάκη.
      Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Δεν καταλαβαίνω γιατί χρειάζεται ένας ειδικός λογαριασμός εκτός προϋπολογισμού, για να πηγαίνουν τα χρήματα αυτά. Πότε μας δώσατε διαχείριση αυτού του λογαριασμού για να το γνωρίζουμε, γιατί δεν ξέρουμε τη διαχείριση γενικά των ειδικών λογαριασμών. Και το τελευταίο που θέλω να πω, είναι εάν είναι δεσμευμένα πλέον, εάν έχουν προεισπραχθεί αυτά τα έσοδα. Διότι, θυμάμαι ότι είχε γίνει τιτλοποίηση των εσόδων από το EUROCONTROL. Επί Κυβερνήσεων του ΠΑ.ΣΟ.Κ. είχε γίνει; 
      ΑΔΑΜ ΡΕΓΚΟΥΖΑΣ: Δεν έχει σχέση με αυτό.
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, κύριε Ρεγκούζα, ρωτάω την Κυβέρνηση να απαντήσει …
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, μη διακόπτετε τον ομιλητή.
      Κύριε Λαφαζάνη, συνεχίστε παρακαλώ.
      ΠΑΝΑΓΙΩΤΗΣ ΛΑΦΑΖΑΝΗΣ: Εάν είστε διατεθειμένος να απαντήσετε εσείς, ευχαρίστως να σας ακούσω. Εάν έχουν δηλαδή προεισπραχθεί τα έσοδα για να καλύψουν μαύρες τρύπες του προϋπολογισμού. Θα ήθελα αυτές τις απαντήσεις για να ξεκαθαρίσουμε τη στάση μας. 
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Λαφαζάνη.
      Το λόγο έχει ο Υφυπουργός κ. Λέγκας.
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε.
    Πρόκειται για μία τροπολογία διαχειριστικού θα έλεγα, χαρακτήρα. Με την προτεινόμενη ρύθμιση επιδιώκεται η άρση των προβλημάτων προκειμένου να επιτευχθεί η εξομάλυνση του τρόπου καταβολής των 10 ευρώ ανά μονάδα εξυπηρέτησης διαδρομής σε ετήσια βάση. Στην εν λόγω διάταξη προβλέπεται η εκταμίευση 10 ευρώ ανά μονάδα εξυπηρέτησης διαδρομής ως κίνητρο για τη διατήρηση της υψηλής αποδοτικότητας, αλλά και για την αύξηση της παραγωγικότητας και αποδοτικότητας των συστημάτων παροχής υπηρεσιών αεροναυτιλίας. 
    Όπως είπε ο εισηγητής μας, το σύνολο του ποσού δεν βαρύνει τον κρατικό προϋπολογισμό, αλλά προέρχεται στο σύνολό του από έσοδα που εισπράττει ο ευρωπαϊκός οργανισμός EUROCONΤROL ως διαχειριστής των μελών του και αποδίδει στην ΥΠΑ για την εξυπηρέτηση χρήσης του ελληνικού εναέριου χώρου από τη διερχομένη εναέρια κυκλοφορία. Οι προβλεπόμενες από το νόμο καταβολές διενεργούνται σε δύο εξαμηνιαίες δόσεις. Σύμφωνα όμως με στοιχεία του Γενικού Λογιστηρίου διαπιστώθηκε ότι ενώ τα ετησίως συνολικά αποδιδόμενα από το EUROCONΤROL ποσά επαρκούν για την κάλυψη των προβλέψεων του νόμου, η διάσπασή τους σε δύο εξάμηνα δημιουργεί πρόβλημα. Έχει ως αποτέλεσμα το μεν πρώτο εξάμηνο να έχει έσοδα, να είναι ιδιαιτέρως πλεονασματικό, ενώ παρατηρείται το αντίθετο για το δεύτερο ως άνω εξάμηνο, οπότε τα αποδιδόμενα από το EUROCONΤROL ποσά δεν επαρκούν για να καλύψουν τις προβλέψεις του νόμου. Γι’ αυτό και έρχεται αυτή η τροπολογία, η οποία επιδιώκει να εξαλείψει τις προαναφερθείσες δυσχέρειες, προβλέπει ότι σε περίπτωση που δεν επαρκεί το ποσό επιστροφής ενός εξαμήνου, αυτό μπορεί να συμπληρωθεί…
    ΘΕΟΔΩΡΟΣ ΠΑΓΚΑΛΟΣ:… (δεν ακούστηκε)
    ΝΙΚΟΛΑΟΣ ΛΕΓΚΑΣ (Υφυπουργός Οικονομίας και Οικονομικών): Ζητήσατε κάποιες εξηγήσεις.
    Αυτό μπορεί να συμπληρωθεί από το επιστρεφόμενο ποσό του προηγούμενου ή επόμενου εξαμήνου του ιδίου οικονομικού έτους.
    Όσον αφορά για την εταιρεία «ΑΙΟΛΟΣ» και για τη διαχείριση του ειδικού λογαριασμού, είναι η εταιρεία συμφερόντων του δημοσίου που της παραχωρήθηκαν τα έσοδα από το EUROCONΤROL από το έτος 2001 έως το 2019. Εξέδωσε τίτλους και τους έχει πουλήσει.
    Ευχαριστώ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ.
    Και η Έδρα, ως εκ της προηγουμένης θητείας της, γνωρίζει το θέμα και συντάσσεται με το αντικείμενο της τροπολογίας.
    Μη υπάρχοντος άλλου ομιλητή, κηρύσσεται περαιωμένη η συζήτηση της τροπολογίας.
    Ερωτάται το Σώμα: Γίνεται δεκτή η τροπολογία με γενικό αριθμό 33 και ειδικό 9;
    ΠΟΛΛΟΙ ΒΟΥΛΕΥΤΕΣ: Δεκτή, δεκτή.
    ΠΑΝΑΓΙΩΤΗΣ ΛΑΦΑΖΑΝΗΣ: Κατά πλειοψηφία.
    ΠΡΟΕΔΡΕΥΩΝ (Αναστάσιος Νεράντζης): Συνεπώς, η τροπολογία με γενικό αριθμό 33 και ειδικό 9 έγινε δεκτή κατά πλειοψηφία και εντάσσεται στο νομοσχέδιο ως ίδιο άρθρο.
    Εισερχόμαστε στη συζήτηση της τροπολογίας με γενικό αριθμό 34 και ειδικό 10, που αφορά την υποχρεωτική υπαγωγή στο ενιαίο Ταμείο Ασφάλισης Τραπεζοϋπαλλήλων των συνταξιούχων και των ασφαλισμένων του Ταμείου Αλληλοβοηθείας Προσωπικού Τράπεζας Πίστεως, επέκταση και στο διοικητικό προσωπικό του ΙΚΑ-ΕΤΑΜ της χορήγησης του μηνιαίου κινήτρου που καταβάλλεται στους υπαλλήλους των φορέων κοινωνικής ασφάλισης.
    Το λόγο έχει ο εισηγητής της Πλειοψηφίας κ. Αδάμ Ρεγκούζας.
    ΑΔΑΜ ΡΕΓΚΟΥΖΑΣ: Κύριε Πρόεδρε, παρά την εκπεφρασμένη ουσιαστικά…
    ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, πόσο χρόνο θα μας δώσετε;
    ΠΡΟΕΔΡΕΥΩΝ (Αναστάσιος Νεράντζης): Τέσσερα λεπτά. Και παρακαλώ, υπάρχει Βουλευτής ο οποίος ήδη ομιλεί. Δεν μπορεί να παίρνετε το λόγο όποτε θέλετε. 
    Ορίστε, κύριε Ρεγκούζα.
    ΑΔΑΜ ΡΕΓΚΟΥΖΑΣ: Κύριε Πρόεδρε, παρά την εκπεφρασμένη ουσιαστικά αντίθεση του συνόλου της Αντιπολίτευσης γι’ αυτή την τροπολογία, η τροπολογία αυτή σηματοδοτεί μία πολιτική αποφασιστικότητα της Κυβέρνησης να προχωρήσει στις μεταρρυθμίσεις που έχει ανάγκη ο τόπος. Αυτή ήταν η εντολή του ελληνικού λαού και με αυτή πορευόμαστε.
    Από την άλλη η μεταρρύθμιση αυτή αποτελεί και ένα είδος προοιμίου για το ασφαλιστικό σύστημα, για τη μεγάλη τομή στο ασφαλιστικό σύστημα, μιας και ενοποιεί τα ταμεία των τραπεζοϋπαλλήλων και ταυτόχρονα υποχρεώνει τον εργοδότη, όπως είναι εν προκειμένω η ALPHA BANK στην καταβολή περισσότερων από 500.000.000 ευρώ. Με την τροπολογία, λοιπόν, αυτή δίνεται συνέχεια σ’ αυτήν ακριβώς τη μεταρρύθμιση της ενοποίησης των ασφαλιστικών ταμείων και η Κυβέρνηση, παρά τα περί αντιθέτου λεγόμενα, προχωρά χωρίς κανένα είδος ντροπής, όπως θα ήθελαν κάποιοι να εμφανίσουν τη Νέα Δημοκρατία σήμερα.
      Με την έννοια αυτή λοιπόν και παρά τις διαμαρτυρίες που θα ακουσθούν στη συνέχεια, εμείς είμαστε υπερήφανοι, γιατί είμαστε συνεπείς με τις προεκλογικές δεσμεύσεις και με τη λαϊκή εντολή για τη συνέχιση των μεταρρυθμίσεων.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ και για τη συντομία σας.
      Ο εισηγητής της Αξιωματικής Αντιπολίτευσης ο κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, η Κυβέρνηση καθημερινά λέει ψέματα μικρά, μεσαία και μεγάλα. Εδώ θέλουμε να της πούμε ότι δεν μπορεί σ’ αυτό τουλάχιστον το θέμα να λέει τόσο μεγάλα ψέματα.
      Δεν εφαρμόζετε το νόμο Ρέππα. Δεν θα σας επιτρέψουμε να βρείτε συνενόχους,  κύριοι συνάδελφοι της Νέας Δημοκρατίας. Η απουσία από τα έδρανα της Βουλής των Βουλευτών της Νέας Δημοκρατίας και ιδιαίτερα των Βουλευτών εκείνων που τις τελευταίες μέρες περιδιάβαιναν όλα τα τηλεοπτικά παράθυρα και δήλωναν πως δεν πρόκειται να ψηφίσουν την τροπολογία αυτή προσπαθώντας να συμμαζέψουν τη λαϊκή δυσφορία προς την Κυβέρνηση δείχνει, κύριε Πρόεδρε, πόσο εννοούν τα στελέχη της Νέας Δημοκρατίας αυτά που λένε δημοσίως και ειδικώς προεκλογικά.
      Θα έρθει όμως η ώρα της κρίσης με την ονομαστική ψηφοφορία που έχουμε ήδη καταθέσει εμείς, ο ΣΥ.ΡΙΖ.Α. και το Κομμουνιστικό Κόμμα γι’ αυτούς τους συναδέλφους και τότε θα καταλάβουν πόσο νόημα είχε η προειδοποίηση του κ. Παναγιωτόπουλου προηγουμένως ότι πρέπει να αλλάξουμε τον εκλογικό νόμο, γιατί θέλουμε ισχυρή Κυβέρνηση. Μα, γι’ αυτό το λόγο διέλυσε καταμεσής του καλοκαιριού ο κ. Καραμανλής τη Βουλή και πήγε σε πρόωρες εκλογές με μία συρρικνωμένη μηδενική ουσιαστικά προεκλογική περίοδο για να επανακτήσει ισχυρή πλειοψηφία, ισχυρότερη από τους εκατόν εξήντα πέντε Βουλευτές που είχε. Και τώρα θρηνεί πως δεν έχει πλειοψηφία. 
      Μα, πώς να έχετε πλειοψηφία, αφού είσθε μειοψηφία μέσα στον ελληνικό λαό με την πολιτική που εφαρμόζετε με τα συνεχή σας ψεύδη; 
      (Στο σημείο αυτό, την Προεδρική Εδρα  καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
      Δεν εφαρμόζετε το νόμο Ρέππα. Τον εφαρμόζετε καλύτερα επιλεκτικά και αντίστροφα. Ο νόμος Ρέππα λέει πολύ χαρακτηριστικά, πως όταν προχωρούμε στις ενοποιήσεις τόσο των ταμείων κύριας ασφάλισης όσο και επικουρικής προηγούνται αναλογιστικές πιστοποιημένες μελέτες. Εδώ υπάρχουν δύο μελέτες μία που αναθέσατε και σας βγάζει τα 500.000.000 περίπου ευρώ και μία των εργαζομένων που ανεβάζει τα χρωστούμενα της τράπεζας στο επικουρικό ταμείο πάνω από το 1.500.000.000 ευρώ. 
      Και θέλω να σας πω, κύριοι της Κυβέρνησης και κύριοι της κυβερνητικής Πλειοψηφίας ότι αυτό το 1,1 δισεκατομμύριο ευρώ αθροιστικά είναι πολύ περισσότερο από τις αυξήσεις στο Ε.Κ.Α.Σ., από τις αυξήσεις στον Ο.Γ.Α., από τις ανάγκες για το επίδομα για το πετρέλαιο θέρμανσης, για τις φτωχές οικογένειες σε όλη την Ελλάδα. Αθροιστικά τα τελευταία τέσσερα χρόνια δεν πήραν τόσες αυξήσεις όλες αυτές οι λαϊκές κατηγορίες από το χρυσό δώρο που κάνατε σε μία ιδιωτική τράπεζα. Καταδεικνύεται για άλλη μία φορά πως άλλα λέγατε προεκλογικά και άλλα κάνατε. Καταδεικνύεται ακόμη μία φορά ποια συμφέροντα υπηρετείτε.
      Κυρία Πρόεδρε, θέλω ακόμη να τονίσω πως ο κύριος Υπουργός  μας είπε ότι η πολιτική του αυτή είναι εγκεκριμένη από την Ευρωπαϊκή Ένωση. Ψεύδεται! Η Ευρωπαϊκή Ένωση πουθενά δεν αναφέρεται στα σχετικά έγγραφα και αποφάσεις της ότι αυτό που κάνει η Κυβέρνηση είναι σωστό στην ουσία της πράξης της. Η Ευρωπαϊκή Ένωση μίλησε για τη διαδικασία. Δεν μίλησε για την ουσία. Αλίμονο αν η Ευρωπαϊκή Ένωση επικύρωνε τα χρυσά δώρα της Κυβέρνησης προς τις ιδιωτικές τράπεζες! Τότε δεν θα μπορούσε σε καμμιά περίπτωση να εκπροσωπεί τις αγωνίες των πολιτών της Ευρώπης και φυσικά του ελληνικού λαού.
      Γι’ αυτό, κυρία Πρόεδρε, το ΠΑ.ΣΟ.Κ. και καταψηφίζει και έχει καταθέσει την πρόταση για ονομαστική ψηφοφορία. Ειδικότερα μάλιστα σε μία συγκυρία, όπου σχεδιάζει η Κυβέρνηση να περιστείλει κάθε παροχή προς τους ασφαλισμένους ειδικότερα σε μία περίοδο που η Κυβέρνηση δεν θέλει να χρηματοδοτήσει με τους θεσμοθετημένους και νομοθετημένους πόρους τόσο το 1% του Ι.Κ.Α. όσο και το Ταμείο των Ελεύθερων Επαγγελματιών, πολύ περισσότερο τους πόρους της τριμερούς χρηματοδότησης. Την ίδια εποχή ένα γενναίο ποσό, ένα χρυσό δώρο σε μία ιδιωτική τράπεζα, συνέχεια ανάλογου δώρου που έκανε σε ιδιωτικές τράπεζες για να τις πουλήσει στη συνέχεια, βεβαίως, χαρακτηριστικότερα της Εμπορικής. Αυτή η πολιτική έχει ένα όριο, έχει ένα τέλος. Γι ‘αυτό ακριβώς και την καταψηφίζουμε, αλλά να ξέρετε ότι ο ελληνικός λαός σύντομα θα ανατρέψει και την πολιτική και την Κυβέρνηση.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαϊδου): Ευχαριστούμε τον κ. Μαγκριώτη. 
      Η κ. Παντελάκη έχει το λόγο.
      ΕΛΠΙΔΑ ΠΑΝΤΕΛΑΚΗ: Ευχαριστώ, κυρία Πρόεδρε.
      Η τροπολογία που φέρνει η Κυβέρνηση είναι ένα μικρό μέρος του αντιασφαλιστικού οικοδομήματος που έχει κτίσει μαζί και το ΠΑ.ΣΟ.Κ. και η Νέα Δημοκρατία, αντιασφαλιστικό οικοδόμημα με κορμό τους νόμους Σιούφα και Ρέππα. Η σημερινή τροπολογία αποτελεί εξειδίκευση του ν. 3371/2005 σε πιο αρνητική, σε πιο αντιδραστική κατεύθυνση, κύριε Μαγκριώτη, προσθέτουμε εμείς, που έχει όμως κοινή γραμμή. Είχαν προηγηθεί η Εμπορική Τράπεζα, η Αγροτική, η Αττική, προχωράμε στην ALPHA BANK, μένει η Εθνική. Ποια είναι η συνέπεια αυτή τη στιγμή: Η συνέπεια είναι ότι το όριο ηλικίας συνταξιοδότησης αυξάνεται κατά επτά χρόνια για τους άνδρες και δώδεκα χρόνια και περισσότερα για τις γυναίκες. Άρα, έχουμε, πρώτον, αύξηση των ορίων ηλικίας. Ακολουθείται η ίδια γραμμή με τις προηγούμενες ενοποιήσεις και αποδεικνύεται άλλη μία φορά ότι όταν ακούει κανείς ενοποίηση ταμείων, σημαίνει ακριβώς αύξηση των ορίων ηλικίας, σημαίνει και μείωση των συντάξεων. Για παράδειγμα, μειώνονται οι συντάξεις στους μετά το 1993 ασφαλισμένους, καθώς πλέον θα υπολογίζονται επί του μέσου όρου των αποδοχών της τελευταίας πενταετίας και όχι επί του τελευταίου μισθού. Γι’ αυτό διαφωνούμε. Προκαλείται ακόμη μεγαλύτερη επιβάρυνση στο Ι.Κ.Α.. Απαλλάσσονται με ποσοστό 50% οι εργοδοτικές εισφορές των τραπεζιτών. Δίνετε 543.000.000 ευρώ στην τράπεζα, σε δέκα ισόποσες δόσεις. Σας θυμίζω ότι όταν είχε γίνει η ιδιωτική συμφωνία μεταξύ τους, που με αυτήν την τροπολογία υπάρχει ανατροπή μονομερώς της συμφωνίας εργαζομένων και της τράπεζας, είχε δώσει το ταμείο που είχαν τότε 500.000.000 δραχμές μετρητά, μετοχές και ακίνητα, όταν το μετοχικό κεφάλαιο της ALPHA BANK ήταν 600.000.000 δραχμές. Αυτό αποτελεί σκάνδαλο, γιατί ακριβώς έδωσαν μία τράπεζα στην τράπεζα. Αυτό είναι το ζήτημα. 
      Βεβαίως, η αντιπαράθεση εδώ απ’ όλα τα πολιτικά κόμματα, απ’ ό,τι άκουσα και στην επιτροπή, θα ακούσουμε και τους άλλους που θα μιλήσουν, εστιάζεται κυρίως στο οικονομικό ζήτημα, αλλά δεν είναι μόνο αυτό. Βεβαίως, το οικονομικό ζήτημα είναι και το σκάνδαλο του σκανδάλου, η πολιτική η ίδια που έχει κάνει την «ALPHA BANK» να είναι η τρίτη τράπεζα σε κέρδη. Αλλά δεν είναι μόνο το οικονομικό. Το ζήτημα είναι ότι η τροπολογία αυτή είναι μέρος ενός συνολικότερου σχεδιασμού. Σωστά είπε ο εισηγητής της Νέας Δημοκρατίας ότι είναι προοίμιο για το ασφαλιστικό σύστημα. Βεβαίως είναι αυτό. Είναι το υπ’ αριθμόν ένα ζήτημα για την ανταγωνιστικότητα της ελληνικής οικονομίας, το ασφαλιστικό. Εμείς βεβαίως αυτό το συνδέουμε με τις εξελίξεις που υπάρχουν στα ζητήματα των εργασιακών σχέσεων. Κι επειδή υπάρχει η επιχειρηματολογία ότι «προσπαθούμε να νοικοκυρέψουμε, να εξορθολογίσουμε τα ταμεία, να έχουμε άρση των κοινωνικών ανισοτήτων», όλα αυτά είναι προσχήματα για να ρίξουν σκιά στο κύριο ότι οι ενοποιήσεις και όλη η συνολική αντιασφαλιστική λαίλαπα και από τη σημερινή Κυβέρνηση και από την προηγούμενη -γιατί τώρα το ΠΑ.ΣΟ.Κ. δεν αντιπολιτεύεται επί της ουσίας την πολιτική της Νέας Δημοκρατίας- έχει να κάνει με το γεγονός ότι θέλουν πραγματικά να πάρουν πίσω και αυτά τα τελευταία ζητήματα που υπάρχουν. Εξ άλλου, αυτές οι αλλαγές δεν είναι πρωτοτυπία για τη χώρα μας, σε όλη την Ευρωπαϊκή Ένωση προχωρούν και με μέτρα που θα πάρετε αργότερα, μόλις περάσετε απ’ αυτό το κύμα, όπως αύξηση των ορίων ηλικίας με την παράταση του χρόνου εργασίας κ.λπ..
      (Στο σημείο αυτό την Προεδρική Έδρα  καταλαμβάνει ο  Γ΄ Αντιπρόεδρος της Βουλής κ.  ΑΝΑΣΤΑΣΙΟΣ ΝΕΡΑΝΤΖΗΣ)
      Όμως, πρέπει να βγουν συμπεράσματα από τους εργαζόμενους. Εμείς έχουμε βάλει εδώ και χρόνια το ζήτημα για το ταμείο και των τραπεζοϋπαλλήλων. Χρειάζεται ένα ενιαίο ταμείο κύριας και επικουρικής ασφάλισης για όλους τους τραπεζοϋπαλλήλους με τριάντα χρόνια εργασίας. Και αυτά είναι πολλά. Πόσα πρέπει να δουλεύει κανείς για την ανταγωνιστικότητα της ελληνικής οικονομίας; Μέχρι το θάνατο; Όχι. 
      Εμείς ζητήσαμε την απόσυρση της τροπολογίας. Δεν την αποσύρετε, τη συζητάμε και την καταψηφίζουμε. Προκαλούμε και ονομαστική ψηφοφορία, για να υπάρχει και ανάληψη ατομικής ευθύνης. Όμως, η ανάληψη της ατομικής ευθύνης είναι κριτήριο στην πράξη τι κάνει ο καθένας. Εμείς ζητάμε από τους εργαζόμενους να βγάλουν συμπεράσματα, όχι μόνο από τους τραπεζοϋπαλλήλους, αλλά συνολικά να υπάρχει γενικός ξεσηκωμός με κεντρικό ζήτημα το ασφαλιστικό, για να υπάρξει ένα φρένο σήμερα απέναντι σε αυτές τις εξελίξεις και το επόμενο διάστημα να δημιουργηθούν οι πολιτικές προϋποθέσεις, ώστε να υπάρξει συνολικά η κατάργηση του αντιασφαλιστικού αυτού οικοδομήματος -γιατί εμείς πιστεύουμε ότι αυτή είναι η ρίζα, η πηγή του κακού, πέρα από την πολιτική και την εξουσία που υπάρχει- για να μπορείς να έχεις θετικές αλλαγές τα επόμενα χρόνια.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Παντελάκη.
      Ο κ. Λαφαζάνης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, η τροπολογία που έχουμε ενώπιον μας είναι αντισυνταγματική, είναι χαριστική και είναι σκανδαλώδης. 
      Θεωρώ αδιανόητο το γεγονός ότι φέρατε μία τόσο σημαντική διάταξη εν είδει τροπολογίας. Γιατί δεν μας τη φέρνατε ενσωματωμένη στο νομοσχέδιο, ώστε να συζητηθεί κανονικά στην επιτροπή, κανονικά στις συνεδριάσεις της Ολομέλειας και να γίνει πλήρη ανάλυση και πλήρης συζήτηση επί της τροπολογίας αυτή; Θέλατε να την κρύψετε και μας την φέρατε την τελευταία στιγμή για να τη συζητήσουμε εδώ σε τρία λεπτά!
      Λέω ότι είναι αντισυνταγματική αυτή η τροπολογία -πέραν του γεγονότος ότι όλος ο ν. 3371/05 είναι αντισυνταγματικός- και παρεμβαίνει κατάφορα και κατά παραβίαση του άρθρου 5 παράγραφος 1 του Συντάγματος στις συλλογικές διαπραγματεύσεις και σε ιδιωτικά συμφωνητικά. Αυτή όμως η τροπολογία ξεπερνά κάθε όριο σε αντισυνταγματικότητα, διότι εδώ έχουμε να κάνουμε σε μία σύμβαση ανάμεσα σε ιδιωτική τράπεζα και ένα Νομικό Πρόσωπο Ιδιωτικού Δικαίου, στο οποίο προσχώρησαν ονομαστικά ένα-ένα τα μέλη αυτού του Ταμείου, που είναι το Νομικό Πρόσωπο Ιδιωτικού Δικαίου και έρχεστε εσείς δια νόμου να αλλοιώσετε το περιεχόμενο, να παραβιάσετε το περιεχόμενο αυτής της συμφωνίας χωρίς τη θέληση των δύο πλευρών. Και αυτά δεν τα λέω μόνο εγώ, ο οποίος άλλωστε δεν είμαι νομικός, δεν είμαι συνταγματολόγος. Βεβαίως, δεν ομιλούν επί των θεμάτων αυτών μόνο οι νομικοί και οι συνταγματολόγοι, αλλά τα λέει ως νομικός και ως Συνταγματολόγος ο νυν Υπουργός Εσωτερικών κ. Προκόπης Παυλόπουλος. Διότι ανάλογο θέμα είχε προκύψει το 1992 με το Ταμείο και ο Σύλλογος τότε προσέφυγε στον κ. Παυλόπουλο και του ζήτησε γνωμάτευση. Αν είναι δυνατόν να γίνει παρέμβαση στη σύμβαση. Και έδωσε γνωμοδότηση ο κ. Παυλόπουλος, την οποία έχω εδώ –την έχω καταθέσει από χθες στα Πρακτικά- η οποία είναι καταπέλτης κατά οποιασδήποτε νομοθετικής παρέμβασης που να αλλοιώνει το περιεχόμενο της συμφωνίας ερήμην των μερών. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Και τι λέει ο κ. Προκόπης Παυλόπουλος, ο Συνταγματολόγος; Λέει:  Κατ’ εφαρμογή των διατάξεων του άρθρου 5, παράγραφος 1, του Συντάγματος, που κατοχυρώνει την οικονομική ελευθερία και άρα την ελευθερία των συμβάσεων, δεν είναι συνταγματικώς επιτρεπτή η επέμβαση του νομοθέτη στο περιεχόμενο της σύμβασης που έχει συναφθεί μεταξύ της Τράπεζας, του Ταμείου και του Συλλόγου, έστω και αν η επέμβαση αυτή εντάσσεται στο πλαίσιο εφαρμογής των διατάξεων του άρθρου 22. παράγραφος 4 του Συντάγματος για την κοινωνική ασφάλιση των εργαζομένων. Επομένως, είναι διάτρητη. Και συνταγματικά λαμβάνοντας υπ’ όψιν την εγκυρότητα του νυν Υπουργού Εσωτερικών ως Συνταγματολόγου, εκφράζω την απορία, τι θα κάνει στην ονομαστική ψηφοφορία ο πολιτικός και Υπουργός, έναντι του Συνταγματολόγου και του νομικού; 
      Πέραν αυτών, όσον αφορά τώρα στις διαδικασίες τις οποίες ακολουθήσατε, όσον αφορά την προσχώρηση του Ταμείου στο Ε.Τ.Α.Τ., θέλω να σας ρωτήσω, πώς επιλέξατε την εταιρεία η οποία έκανε την αναλογιστική μελέτη; Προφανώς τη διαλέξατε με ανάθεση. Και ερωτώ, γιατί με ανάθεση και δεν προσφύγατε σε έναν στοιχειώδη διαγωνισμό σε αυτήν την περίπτωση; Και εν πάση περιπτώσει, γιατί δεν πήγατε σε μία συνεννόηση με την Τράπεζα και με το Σύλλογο των Εργαζομένων, ώστε να βρείτε έναν τρίτο αντικειμενικό μελετητή με παραδεκτές κοινές προδιαγραφές, προκειμένου να εκπονήσει τη μελέτη; Γιατί μονομερώς το Υπουργείο Οικονομίας και Οικονομικών ανάθεσε αυτήν τη μελέτη σε μία εταιρεία να την κάνει; Και γιατί όλο αυτό το διάστημα και μετά την εκπόνηση της μελέτης, μετά την κρούση που έκανε ο Σύλλογος να λάβει γνώση της μελέτης, να διατυπώσει τις απόψεις επ’ αυτής της μελέτης, δεν κάνατε κανέναν διάλογο μαζί του, όπως τα γράφει αναλυτικά στην προσφυγή την οποία έκανε ο Σύλλογος στην Ευρωπαϊκή Επιτροπή επί του θέματος; Είναι ένα έγγραφο το οποίο και αυτό το έχω καταθέσει από χθες στα Πρακτικά και είναι αναλυτικότατο. 
    Γιατί, λοιπόν, ακολουθήσατε αυτές τις μονομερείς διαδικασίες και παραμερίσατε τους εργαζόμενους, οι οποίοι είναι η κύρια πλευρά που έχει συμφέροντα; Διότι απ’ αυτή την τροπολογία που φέρνετε όχι μόνο χαρίζονται χρήματα σε μια ιδιωτική τράπεζα, αλλά ζημιώνονται οι ίδιοι οι εργαζόμενοι, οι οποίοι, όπως καταγγέλλουν, θα δουν στα επόμενα έτη να μειώνονται κατά 40% οι συντάξεις τους και θα χάσουν και άλλες παροχές, οι οποίες είναι δεσμευτικές με βάση τον Κανονισμό Λειτουργίας του Ταμείου.
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε, κύριε Λαφαζάνη. Ο χρόνος πέρασε.
    ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, τελειώνω, αλλά πρέπει να πούμε ορισμένα πράγματα.
    Αυτή η τροπολογία επισύρει την κατακραυγή γενικότερα. Επισύρει την κατακραυγή όχι μόνο τη δική μας, που είμαστε Αντιπολίτευση εδώ, αλλά και της Διεθνούς Οργάνωσης Εργασίας, η οποία σας έχει καταγγείλει. Έχει καταγγείλει ως μεθόδευση αυτήν την τροπολογία.
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, σας παρακαλώ. Περιμένουν και άλλοι συνάδελφοί σας να μιλήσουν. Σεβαστείτε τους. 
    ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Μα, κάθε φορά παρατείνετε το χρόνο αυθαιρέτως. 
    ΠΑΝΑΓΙΩΤΗΣ ΛΑΦΑΖΑΝΗΣ: Αφήστε με να τελειώσω, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Πότε θα τελειώσετε; Αυτό είναι το πρόβλημα.
    ΠΑΝΑΓΙΩΤΗΣ ΛΑΦΑΖΑΝΗΣ: Μα, δεν μπορούμε να μιλήσουμε, κύριε Πρόεδρε; 
    ΠΡΟΕΔΡΕΥΩΝ (Αναστάσιος Νεράντζης): Μιλήσατε. Ο Κανονισμός λέει τέσσερα λεπτά. Μιλάτε εξίμισι λεπτά και παραπονείστε κιόλας. Έχετε υπερβεί όλους τους χρόνους που υπάρχουν. Για όνομα του Θεού!
    ΠΑΝΑΓΙΩΤΗΣ ΛΑΦΑΖΑΝΗΣ: Ένα λεπτό χρειάζομαι για να εκθέσω ένα σκεπτικό.
    ΠΡΟΕΔΡΕΥΩΝ (Αναστάσιος Νεράντζης): Είναι διαρκείας ο χρόνος που επικαλείσθε.
    ΠΑΝΑΓΙΩΤΗΣ ΛΑΦΑΖΑΝΗΣ: Με συγχωρείτε, αλλά το θέμα είναι πάρα πολύ σοβαρό.
    ΠΡΟΕΔΡΕΥΩΝ (Αναστάσιος Νεράντζης): Υπάρχει Κανονισμός που ρυθμίζει το χρόνο και είστε υποχρεωμένος να τον σεβαστείτε. Δεν είναι ακορντεόν ο Κανονισμός για να τον ανοιγοκλείνουμε κατά τη βούλησή μας. Σας παρακαλώ! Τελειώνετε. 
    ΠΑΝΑΓΙΩΤΗΣ ΛΑΦΑΖΑΝΗΣ: Σας καταγγέλλει η Διεθνής Οργάνωση Εργασίας, σας καταγγέλλει η Ευρωπαϊκή Ένωση Τραπεζοϋπαλλήλων για τη μεθόδευση. 
    Κύριε Πρόεδρε, θα καταθέσω ένα έγγραφο, το οποίο δεν έχω καταθέσει στα Πρακτικά, σχετικά με το τι λέει ο Πρόεδρος της Επιτροπής Αναφορών του Ευρωπαϊκού Κοινοβουλίου, στον οποίο έγινε καταγγελία από το Σύλλογο και ο οποίος θεωρεί παραδεκτή την καταγγελία. 
    ΠΡΟΕΔΡΕΥΩΝ (Αναστάσιος Νεράντζης): Καταθέστε το έγγραφο και τελειώστε. Διπλάσιο χρόνο έχετε καταναλώσει.
    ΠΑΝΑΓΙΩΤΗΣ ΛΑΦΑΖΑΝΗΣ: Θεωρεί παραδεκτή την καταγγελία και τη διαμαρτυρία του Συλλόγου και λέει…
    ΒΑΣΙΛΕΙΟΣ ΜΑΓΓΙΝΑΣ (Υπουργός Απασχόλησης και Κοινωνικής Προστασίας): Κάνετε διακρίσεις, κύριε Πρόεδρε.
    ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, σας παρακαλώ μη με αναγκάσετε να πω να μη γράφεται τίποτε στα Πρακτικά. Από εδώ και πέρα πάτε να θεσμοποιήσετε αυτή την αυθαίρετη παράταση του χρόνου. 
    ΠΑΝΑΓΙΩΤΗΣ ΛΑΦΑΖΑΝΗΣ: Δεν είναι αυθαίρετη. 
    ΠΡΟΕΔΡΕΥΩΝ (Αναστάσιος Νεράντζης): Σας παρακαλώ! Όσο είμαι εγώ στην Έδρα δεν θα το επιτρέψω. Τελειώνετε, ειδάλλως θα δώσω εντολή να μη γράφεται τίποτε στα Πρακτικά. Επτά λεπτά μιλάτε.
    ΠΑΝΑΓΙΩΤΗΣ ΛΑΦΑΖΑΝΗΣ: Ομιλώ πάντοτε επί της ουσίας.
    ΠΡΟΕΔΡΕΥΩΝ (Αναστάσιος Νεράντζης): Επί της ουσίας, αλλά εκπροθέσμως!
    ΠΑΝΑΓΙΩΤΗΣ ΛΑΦΑΖΑΝΗΣ: Όπως βλέπετε, δεν φλυαρώ και φέρνω συνεχώς επιχειρήματα για να στηρίξω ορισμένα πράγματα. 
    ΠΡΟΕΔΡΕΥΩΝ (Αναστάσιος Νεράντζης): Να το κάνετε εντός του χρόνου. Πρέπει να το καταλάβετε αυτό. 
    ΠΑΝΑΓΙΩΤΗΣ ΛΑΦΑΖΑΝΗΣ: Τελειώνω, κύριε Πρόεδρε.
    Εδώ υπάρχουν δικαστικές προσφυγές στο Συμβούλιο της Επικρατείας. Έχει σταλεί εξώδικο στον εθνικό διαμεσολαβητή. Έχει γίνει προσφυγή στην Ευρωπαϊκή Ένωση. Σας καλούμε αυτή την τροπολογία να την αποσύρετε. Εάν δεν την αποσύρετε, θα διασυρθείτε διεθνώς, διότι θα καταπέσει στα δικαστήρια. 
    Εν πάση περιπτώσει, εμείς θα συνεχίσουμε  τον αγώνα ανεξάρτητα από το τι θα κάνει σήμερα η κυβερνητική Πλειοψηφία στην ονομαστική ψηφοφορία. Θα συνεχίσουμε τον αγώνα, διότι θεωρούμε ότι όλο αυτό το σκηνικό που στήνεται με τις τράπεζες …
    ΠΡΟΕΔΡΕΥΩΝ (Αναστάσιος Νεράντζης): Κύριε Λαφαζάνη, τελειώνετε. Συνεχίστε τον αγώνα, αλλά διακόψτε την ομιλία σας.
    ΠΑΝΑΓΙΩΤΗΣ ΛΑΦΑΖΑΝΗΣ: … ευνοεί τα υπερκέρδη τους και κάνει διάτρητο το διάλογο, τον οποίο υποτίθεται ότι επικαλείται. 
    ΠΡΟΕΔΡΕΥΩΝ (Αναστάσιος Νεράντζης): Επιτέλους, τελειώσατε, κύριε Λαφαζάνη.
    Ο κ. Βορίδης έχει το λόγο.
    ΜΑΥΡΟΥΔΗΣ ΒΟΡΙΔΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, πάρα πολύ γρήγορα θα πω ότι το βασικό επιχείρημα το οποίο μας εξετέθη την προηγούμενη φορά στην Επιτροπή Οικονομικών από τον κύριο Υπουργό, είναι το εξής: Υπάρχουν δύο αναλογιστικές μελέτες. Η μία –το λέω πολύ συνοπτικά, λόγω και της ελλείψεως χρόνου- είναι αξιόπιστη και ως κριτήριο της αξιοπιστίας της έχει μία κρίση της Ευρωπαϊκής Επιτροπής. Η άλλη είναι αναξιόπιστη, διότι προσκομίζεται από τους εργαζόμενους και εν πάση περιπτώσει φαίνεται ότι δεν έχουν τηρηθεί ορισμένα συγκεκριμένα προαπαιτούμενα και στοιχεία, τα οποία εξέθεσε την προηγούμενη φορά ο κύριος Υπουργός.
    Επιτρέψτε μου κατ’ αρχάς να σχολιάσω την απόφαση της Ευρωπαϊκής Επιτροπής, την οποία προσκομίζει επενδεδυμένη με ένα τεκμήριο ιδιαίτερο ο κύριος Υπουργός υπέρ της απόψεώς του αυτής. Η Ευρωπαϊκή Επιτροπή στα πλαίσια αυτά έπρεπε να κρίνει ένα πολύ συγκεκριμένο ερώτημα, δηλαδή κατά πόσον η συγκεκριμένη συγχώνευση, η συγκεκριμένη μεταφορά Ταμείου με αυτές τις συγκεκριμένες οικονομικές υποχρεώσεις αποτελεί μία πράξη ανταγωνισμού, η οποία μάλιστα χρηματοδοτείται από κράτος και θα δημιουργούσε πρόβλημα.
      Στο πλαίσιο αυτό, ο τρόπος της αποτιμήσεως κατ’ αρχάς κατά την άποψή μου, δεν βλέπω γιατί θα έπρεπε να τύχει διερευνήσεως, διότι εδώ το ερώτημα είναι αμιγώς και ξεκάθαρα νομικό. Είναι ξεκάθαρο ότι υπάρχει ένα αναλογιστικό ποσό, τα 536.000.000 ευρώ. Αλλά είτε ήταν 536.000.000 ευρώ, είτε ήταν 100.000.000 ευρώ, είτε ήταν 200.000.000 ευρώ, είτε ήταν 1,5 δισεκατομμύριο ευρώ, αυτό στο θέμα του ανταγωνισμού, το ύψος δηλαδή του ποσού δεν μπορεί να παίζει ρόλο. Παρά ταύτα, κατά τη γνώμη μου, υπάρχει παραδοξότητα εδώ. Γίνεται μία οικονομική αποτίμηση. Για ποιο λόγο μπαίνει στην αποτίμηση η Ευρωπαϊκή Επιτροπή. Πρώτον αυτό.
      Δεύτερον, πράγματι αυτή η απόφαση της Ευρωπαϊκής Επιτροπής την οποία μας φέρνετε, λέει ότι ακολουθήθηκε η μέθοδος που επιβάλλουν τα διεθνή λογιστικά πρότυπα και ότι υπάρχουν παραδοχές οι οποίες εφαρμόζονται και οι οποίες είναι εύλογες.
      Βεβαίως, το ερώτημα είναι το εξής: Για τη διαμόρφωση της κρίσης της επιτροπής, ετέθη υπ΄όψιν της και η άλλη αναλογιστική μελέτη; Απ’ αυτά που βλέπω εδώ, μάλλον δεν ετέθη. Εφόσον όμως δεν ετέθη, το ερώτημα το οποίο προκύπτει κύριε Υπουργέ –και εδώ πλέον δημιουργείται πολιτικό ζήτημα- είναι το εξής: Ένα στοιχείο είχε να αξιολογήσει η Ευρωπαϊκή Επιτροπή. Ούτως ή άλλως έκρινε ότι αυτό το πράγμα δεν παραβιάζει τον ανταγωνισμό, δεν θα την ένοιαζε και τόσο πολύ ο τρόπος της αποτίμησης. Δεν της δώσατε τη δυνατότητα να συγκρίνει τη δεύτερη μελέτη και προχωράτε σε αυτήν τη διαδικασία, προχωράτε σε αυτήν την τροπολογία για την οποία εγώ θα σας έλεγα το εξής: Ανεξάρτητα και αν πιστεύετε ότι είναι μη ορθή η αναλογιστική μελέτη που προσκομίζουν οι εργαζόμενοι, εφόσον δημιουργείται ένα τόσο μεγάλο ζήτημα, εφόσον υπάρχει μία τόσο μεγάλη εκκρεμότητα, εφόσον υπάρχει ένα τόσο μεγάλο ποσό, θα έπρεπε να είναι η Κυβέρνηση πιο προσεκτική, διότι στην αντίθετη περίπτωση  γεννιέται η βάσιμη πεποίθηση ότι πράγματι λειτουργείτε χαριστικά, διότι επισπεύδετε μία διαδικασία. Το έγγραφο της Ευρωπαϊκής Επιτροπής που μας προσκομίζετε απλώς λέει ότι μία αναλογιστική μελέτη έγινε σύμφωνα με τα διεθνή λογιστικά πρότυπα. Δεν λέει τίποτα για την άλλη αναλογιστική μελέτη. Πού θα ήταν η δυσκολία –αυτό που επισημάνθηκε από την πρώτη φορά- στο να καλέσετε τα μέρη, τα οποία φαίνεται να έχουν μία τόσο μεγάλη διαφορά εκτιμήσεως, προκειμένου να καταλήξουν σε έναν κοινά αποδεκτό τρόπο αποτιμήσεως αυτής της συγκεκριμένης διαφοράς; Πού θα ήταν η τόσο μεγάλη δυσκολία, ώστε εδώ να μην τίθεται κανένα θέμα; Αντιθέτως, τίθενται θέματα κυρίως διαδικασίας, τίθενται θέματα στο γιατί ακολουθήθηκε αυτή η συγκεκριμένη διαδικασία. Και θα σας πω ότι τίθενται θέματα ακόμα και για την πολιτική μεθόδευση την οποία ακολουθείτε. 
      Εδώ, λοιπόν, βάσιμα μπορεί κανένας να ισχυριστεί και να πιστέψει –και κατά τη γνώμη μου μένει έκθετη η κυβέρνηση στο συγκεκριμένο ζήτημα- ότι όλη αυτή η διαδικασία ακολουθείται με έναν τρόπο απολύτως αδιαφανή, γρήγορο, άρον-άρον, κοινοβουλευτικά εσπευσμένο, γιατί; Γιατί η αλήθεια είναι μία. Θέλετε  να χαρίσετε τα συγκεκριμένα λεφτά στην τράπεζα.
      (Χειροκροτήματα από την πτέρυγα του ΛΑ.Ο.Σ.)
      Και υπ’ αυτό το σημείο μένετε έκθετοι. Και το γεγονός ότι σε αυτό το σημείο δεν έχετε ακολουθήσει τη σωστή διαδικασία, δεν επιτρέπει στο Κοινοβούλιο να κάνει καν μία αποτίμηση στα σοβαρά του, ποια είναι η πρέπουσα διαδικασία ή ποια αναλογιστική μελέτη είναι έγκυρη, ποια είναι αυτή που έπρεπε να ακολουθηθεί, γιατί ακριβώς η όλη προσέγγισή σας ακυρώνει οποιαδήποτε καλόπιστη προσέγγιση.
      Με αυτήν την έννοια, εμείς, είναι σαφές ότι θα καταψηφίσουμε αυτήν την τροπολογία, αλλά τονίζουμε ότι εμείς που ξεκινάμε από μια καλόπιστη θέση κριτικής, σε αυτό το σημείο δεν βλέπουμε πώς έχει ακολουθηθεί με διαφάνεια και πληρότητα μία διαδικασία που διασφαλίζει αυτού του τύπου την καλοπιστία. 
      (Χειροκροτήματα από την πτέρυγα του ΛΑ.Ο.Σ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Υπουργός Οικονομίας και Οικονομικών, κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Κυρίες και κύριοι συνάδελφοι, με το ν. 3371/2005 συστήθηκε το Ε.Τ.Α.Τ., το Ενιαίο Ταμείο Ασφάλισης Τραπεζοϋπαλλήλων. Ήταν ένα Ταμείο το οποίο ενοποιούσε τις επικουρικές συντάξεις των εργαζομένων στις τράπεζες και ο νόμος καθόριζε τους όρους με τους οποίους μπορούσε να γίνει αυτή η ενοποίηση. Μόνο σε περίπτωση που ένα από τα δύο συμβαλλόμενα μέρη -όπου υπήρχε ταμείο σε τράπεζα- κατήγγειλε τη σύμβαση, μπορούσε να ζητήσει την ένταξή του στο ενιαίο ταμείο. 
      Ο νόμος καθόριζε, επίσης, τις προϋποθέσεις με τις οποίες θα γινόταν η ένταξη και μια βασική αρχή του νόμου ήταν ότι δεν θα προκύψει καμμία επιπλέον επιβάρυνση ούτε του Ι.Κ.Α. ούτε του Ενιαίου Ταμείου Επικουρικής Ασφάλισης Μισθωτών, καθώς η ανάληψη των όποιων επιπλέον υποχρεώσεων, εκτός από τις εισφορές που θα πληρώνονταν στο νέο Ταμείο, θα έπρεπε να γίνει από τους εργοδότες, από τις τράπεζες. Στη ρύθμιση αυτή μπορούσαν να μπουν -και έχουν ήδη μπει- όποιες τράπεζες το επιθυμούν. 
      Όπως προβλέπει ο ν.3029/2002 πάνω στον οποίο στηρίχθηκε ο ν.3371, προϋπόθεση για την ένταξη είναι να υπάρξει ειδική οικονομική μελέτη που θα προσδιορίσει την επιβάρυνση των τραπεζών που θα ενταχθούν, εφόσον υπάρξει αίτημα για υπαγωγή στη ρύθμιση. 
      Ο νόμος καθορίζει και τους όρους, με τους οποίους θα γίνει η ειδική οικονομική μελέτη. Προέβλεπε ότι ανατίθεται από τον Υπουργό Οικονομίας και Οικονομικών σε αξιόπιστο χρηματοοικονομικό οίκο, ότι η μελέτη παραλαμβάνεται από μια ειδική επιτροπή και όταν έρχεται η ρύθμιση εδώ στη Βουλή, πρέπει να κατατεθεί και η μελέτη.
      Ο νόμος αυτός είχε σαν στόχο αφ΄ενός να διασφαλίσει την καταβολή των συντάξεων σε όλους τους εργαζομένους στις τράπεζες, διότι πολλά από τα επικουρικά ταμεία βρίσκονταν σε δυσμενή οικονομική κατάσταση, αλλά και να διασφαλίσει την εύρυθμη λειτουργία και τους ίσους όρους ανταγωνισμού στο τραπεζικό σύστημα προς όφελος της οικονομίας. 
      Βεβαίως, όπως είπα, είχε μία βασική αρχή, να μην επιβαρυνθεί το κράτος και ο φορολογούμενος σε ό,τι ισχύει μέχρι σήμερα -αντίθετα, το κράτος και ο φορολογούμενος να ωφεληθούν- και είχε και μία άλλη αρχή, να μην θιγούν ώριμα συνταξιοδοτικά δικαιώματα. Για παράδειγμα, οι ασφαλισμένοι έως και το τέλος του 1992, καθώς και οι νυν συνταξιούχοι διατηρούν στο ακέραιο τα συνταξιοδοτικά τους δικαιώματα. Προέβλεπε μια προσαρμογή για τους νέους εργαζομένους στις τράπεζες, για τους ασφαλισμένους δηλαδή μετά το 1992, σε όσα ισχύουν για τους υπόλοιπους μισθωτούς. Διότι οι τραπεζοϋπάλληλοι, όπως και κάποιοι άλλοι εργαζόμενοι σε ορισμένες άλλες επιχειρήσεις είχαν συνταξιοδοτικά δικαιώματα, τα οποία ήταν πολύ υπέρτερα των υπολοίπων μισθωτών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, θα ήθελα λίγο χρόνο παραπάνω, διότι το θέμα έχει απασχολήσει πολύ τη Βουλή και νομίζω ότι πρέπει να εξηγηθεί η θέση της Κυβέρνησης. 
      Με αυτόν τον τρόπο εξομαλύνονται οι ανισότητες και οι ακρότητες της πανσπερμίας των ρυθμίσεων που υπάρχουν στο ασφαλιστικό των εργαζομένων στις τράπεζες και με το νόμο αυτό δόθηκε και η δυνατότητα σε κάποιες κρατικές τράπεζες να εξυγιανθούν και να αντιμετωπίσουν μία αβεβαιότητα που υπήρχε, αναφορικά με το συνταξιοδοτικό τους.
      Θέλω να επαναλάβω ότι ο νόμος προβλέπει ρητά ότι δεν προκύπτει καμμία επιβάρυνση για το Ι.Κ.Α.-Ε.Τ.Ε.Α.Μ., καθώς η ανάληψη των όποιων υποχρεώσεων από την ένταξη των Ταμείων γίνεται από τις ίδιες τις τράπεζες. 
      Ο νόμος αυτός πολιτικά συζητήθηκε πριν έρθει στη Βουλή και με την Ο.Τ.Ο.Ε., με την οποία ως ένα σημείο γινόταν διάλογος και κάποια στιγμή διαφώνησε η Ο.Τ.Ο.Ε. και αποχώρησε από το διάλογο. Συζητήθηκε στην προηγούμενη Βουλή εδώ -και είναι γνωστές οι θέσεις των κομμάτων πάνω σε αυτόν το νόμο- και βεβαίως, ο νόμος αυτός ήδη έχει εφαρμοστεί. Δηλαδή αυτό που καλούμαστε να υλοποιήσουμε και σήμερα έχει ήδη εφαρμοστεί. 
      Εφαρμόστηκε με το ν.3455/2006, όπου με το άρθρο 26 εντάχθηκαν στο Ε.Τ.Ε.Α.Μ. και το Ε.Τ.Α.Τ. οι ασφαλισμένοι και οι συνταξιούχοι του Τ.Ε.Α.Π.Ε.Τ.Ε.. Για το Ε.Τ.Ε.Α.Μ. τότε η εισφορά της Εμπορικής Τράπεζας καθορίστηκε στο ποσό των 778.600.000 ευρώ και της Τράπεζας Πειραιώς στο ποσό των 9.700.000 ευρώ. Για το Ε.Τ.Α.Τ. η εισφορά της Εμπορικής Τράπεζας είχε καθοριστεί στα 377.310.000 ευρώ και της Τράπεζας Πειραιώς στα 49.900.000 ευρώ. Άρα, ήδη έχουμε μία εφαρμογή του νόμου με τους ίδιους ακριβώς κανόνες που προβλέπει και η σημερινή ρύθμιση.
      Επίσης, είχαμε μία δεύτερη εφαρμογή του νόμου, γιατί ο νόμος προέβλεπε ότι οποιαδήποτε ένταξη θα γίνει νομοθετικά. Με το ν.3522/2006 με το άρθρο 38 εντάχθηκαν στο Ε.Τ.Α.Τ. οι ασφαλισμένοι και οι συνταξιούχοι του Ειδικού Λογαριασμού Επικούρησης Μελών Προσωπικού της Αγροτικής Τράπεζας -η εισφορά της Α.Τ.Ε. τότε καθορίστηκε στα 380.000.000 ευρώ- και σημειώνεται ότι με το ν.3522/2006 έγινε και η ένταξη του κλάδου σύνταξης του Ταμείου Συντάξεως και Πρόνοιας Προσωπικού Α.Τ.Ε. από 1/1/2007 και η Α.Τ.Ε. κλήθηκε να καταβάλει μια έκτακτη εισφορά που ανέρχεται στα 420.000.000 ευρώ.
      Και σημειώνεται ότι με το ν. 3522/2006 έγινε και η ένταξη του κλάδου σύνταξης του Ταμείου Συντάξεων και Πρόνοιας προσωπικού της Α.Τ.Ε. από 1-1-2007 και η Α.Τ.Ε. κλήθηκε να καταβάλει μία έκτακτη εισφορά που ανέρχεται στα 420.000.000. Με το ν. 3554/2007 αυτή τη χρονιά εντάχθηκαν στο Ε.Τ.Α.Τ. οι συνταξιούχοι του Λογαριασμού Ασφαλιστικής Κάλυψης προσωπικού Τράπεζας Αττικής και η εισφορά της Τράπεζας καθορίστηκε στα 61.750.000 ευρώ. Δεν μιλάμε λοιπόν για κάτι πρωτοφανές. Μιλάμε για κάτι που γίνεται σε εφαρμογή νόμου, ο οποίος έχει ψηφιστεί στη Βουλή, με τις νόμιμες προϋποθέσεις και με τον ίδιο ακριβώς τρόπο που έγιναν και οι υπόλοιπες εντάξεις των ταμείων. 
      Τώρα στο συγκεκριμένο θέμα, κάποιοι από την Αντιπολίτευση θεωρούν ότι υπάρχουν δύο μελέτες. Ο νόμος προβλέπει μία μελέτη, η οποία ανατίθεται από τον Υπουργό Οικονομίας και Οικονομικών. Επειδή είχε υπάρξει μία αμφισβήτηση του κατά πόσο στην εφαρμογή του νόμου εφαρμόστηκαν τα κριτήρια σωστά, ζητήσαμε από την Ευρωπαϊκή Ένωση να αποφανθεί κατά πόσο ο νόμος και η εφαρμογή του, όπως είχε γίνει, ειδικά στο Ταμείο της Εμπορικής Τράπεζας συνιστούσε ή συνιστά διαδικασία κρατικής ενίσχυσης. Μάλιστα, η μελέτη την οποία είχαμε αναθέσει από το Υπουργείο Οικονομίας και Οικονομικών στην εταιρεία «HEWITT» έχει ημερομηνία –θα την καταθέσω, γιατί είναι σχετική η μελέτη και πρέπει πάντα να κατατίθεται- μήνα Μάρτιο του έτους 2007. 
      Παρακαλώ, καταθέτω τη μελέτη που προσδιορίζει το τι πρέπει να πληρώσει η ALPHA BANK για την ένταξη στο ταμείο. 
      (Στο σημείο αυτό ο Υπουργός Οικονομίας και Οικονομικών  κ. Γεώργιος Αλογοσκούφης καταθέτει για τα Πρακτικά την προαναφερθείσα μελέτη, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η μελέτη αυτή ανατέθηκε κανονικά σύμφωνα με τις διατάξεις των άρθρων 61 και 62 του ν. 3371/2005 ύστερα από αίτημα που είχαμε από την ALPHA BANK στη συγκεκριμένη εταιρεία «HEWITT ASSOCIATES» και παρελήφθη στις 20-4-2007 από την αρμόδια επιτροπή παραλαβής του Υπουργείου, της οποίας μέλος είναι και ο Πρόεδρος της Εθνικής Αναλογιστικής Αρχής ο οποίος ενέκρινε τη μελέτη. Τα άλλα δύο μέλη είναι ο Γενικός Διευθυντής Οικονομικής Πολιτικής του Υπουργείου και ο Διευθυντής Κοινωνικής Πολιτικής του Υπουργείου Οικονομίας και Οικονομικών. 
      Η μελέτη διαβιβάστηκε στο Υπουργείο Απασχόλησης και Κοινωνικής Προστασίας στο Ε.Τ.Α.Τ., στην τράπεζα και στο σύλλογο των εργαζομένων. Είναι λάθος να λέγεται –και απορώ από πού προκύπτει αυτό- ότι δεν διαβιβάστηκε η μελέτη στο σύλλογο των εργαζομένων. Διαβιβάστηκε, όπως διαβιβάστηκε σε όλους τους ενδιαφερομένους, ήδη από τον Απρίλιο του 2007, δηλαδή τον φετινό Απρίλη και είχαν όλοι την ευκαιρία να δουν τη μελέτη. 
      Επειδή εκκρεμούσε η απόφαση της Ευρωπαϊκής Ένωσης, η Κυβέρνηση αποφάσισε να μη φέρει αυτή τη ρύθμιση για κύρωση στη Βουλή, έως ότου εκδοθεί η απόφαση της Ευρωπαϊκής Ένωσης, αναφορικά με την κρατική ενίσχυση. Και μάλιστα αυτό το ανέφερα και στο σύλλογο των εργαζομένων. Μάλιστα, είχα τον Ιούνιο μία συνομιλία, γιατί ζήτησε να με επισκεφθεί ο Πρόεδρος του  συλλόγου των εργαζομένων και του ανέφερα ότι εάν δεν εκδοθεί η απόφαση της Ευρωπαϊκής Ένωσης και αν δεν είναι συμβατή με αυτά που πιστεύουμε, ότι πρέπει να υπάρχει  κρατική ενίσχυση, δεν πρόκειται να προχωρήσουμε. 
      Η Ευρωπαϊκή Ένωση εξέδωσε απόφαση στις 5 Οκτωβρίου του 2007. Η απόφαση αυτή αναφέρεται στο ιστορικό. Ήδη από το 2006 είχαμε ζητήσει να κριθεί ο νόμος. Θα αναφέρω δύο από τα συμπεράσματά της που είναι απόλυτα συναφή με το θέμα που συζητούμε. Το ένα είναι το συμπέρασμα στην σελίδα 20 παράγραφος 99 που αναφέρεται το εξής: «Για τους λόγους αυτούς που αναπτύσσονται παραπάνω η επιτροπή συμπεραίνει ότι όσον αφορά τα ειδικά δικαιώματα επικουρικής σύνταξης, η κοινοποιηθείσα  μεταρρύθμιση δεν αποφέρει κανένα οικονομικό πλεονέκτημα στις ενεχόμενες επιχειρήσεις, δηλαδή στις τράπεζες, δεδομένου ότι αυτές θα προχρηματοδοτήσουν πλήρως την ανάληψη των ειδικών δικαιωμάτων επικουρικής σύνταξης από το Ε.Τ.Α.Τ. και το Ε.Τ.Ε.Α.Μ.» Αυτό είναι ένα βασικό στοιχείο, ότι δεν συνιστά δηλαδή ούτε ο νόμος ούτε ο τρόπος που εφαρμόζεται διαδικασία κρατικής ενίσχυσης, δηλαδή δεν δίνουμε λεφτά ή δεν χαρίζουμε, όπως λέτε πολλοί από εσάς της Αντιπολίτευσης, λεφτά στις τράπεζες. 
      Το δεύτερο που έχει πολύ μεγάλη σημασία. Αναφέρει η απόφαση αυτή στην προτελευταία της παράγραφο, στην παράγραφο 103, τα εξής: «Η φιλοσοφία που διέπει το διανεμητικό και υποχρεωτικό σύστημα  κοινωνικής ασφάλισης στην Ελλάδα, ουδόλως αλλάζει με τη μεταρρύθμιση. Η μόνο αλλαγή είναι ότι τα δικαιώματα που καταβάλει το Ε.Τ.Α.Τ. βάσει ειδικών οικονομικών μελετών, προκαταβάλλουν στο Ε.Τ.Α.Τ. οι τράπεζες.»
      Δηλαδή, αναγνωρίζει πλήρως ότι γίνεται πλήρης ανάληψη του κόστους από τις τράπεζες. Καταθέτω και αυτήν την απόφαση της ευρωπαϊκής επιτροπής. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η Κυβέρνηση λοιπόν, για  λόγους πολιτικής ευαισθησίας, αλλά και για λόγους τάξεως ανέμενε αυτήν την απόφαση πριν προχωρήσει στην ένταξη και αυτού του ταμείου. Τώρα, πράγματι, ο σύλλογος των εργαζομένων ζήτησε από κάποιους μελετητές κάποια μελέτη και αυτός. Εδώ πρέπει να επισημάνω ότι ενώ στη μελέτη του Υπουργείου ο σκοπός είναι ο καθορισμός των οικονομικών συνεπειών από την  ένταξη του προσωπικού της πρώην Τράπεζας Πίστεως που είναι ασφαλισμένο στο Τ.Α.Π. στο νέο καθεστώς ασφάλισης που ορίζει  ο ν. 3371 στη μελέτη του συλλόγου προσωπικού ο σκοπός είναι η ακριβής απεικόνιση της οικονομικής κατάστασης του ταμείου, ώστε να προσδιοριστεί η πλήρης υποχρέωση της ALPHA BANK  προς το ταμείο βάσει του ιδιωτικού συμφωνητικού μεταξύ τους .
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, να επισπεύσετε γιατί έχετε υπερβεί κατά πολύ το χρόνο σας. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Οι δύο μελέτες δηλαδή είχαν διαφορετικό σκοπό. Η μία μελέτη ήταν για να υπολογίσει το τι επιπλέον μεταφέρει στο Ε.Τ.Α.Μ. η ένταξη του ταμείου, ενώ της δεύτερης μελέτης του συλλόγου προσωπικού ήταν για να υπολογίσει ποια είναι η συνολική υποχρέωση αυτού του ταμείου για συντάξεις, χωρίς να υπολογίζει τα άλλα δεδομένα. 
      Εγώ ζήτησα και από το σύλλογο, όπως είχα δεσμευθεί και στην επιτροπή προ ημερών να έλθει στο Υπουργείο για να γίνει μία αντιπαραβολή των μελετών την προηγούμενη Δευτέρα. Δεν προσήλθαν ούτε ο σύλλογος ούτε οι μελετητές. Έχω δε την πληροφορία ότι επειδή η μελέτη την οποία επικαλούνται οι της Αντιπολίτευσης και ο σύλλογος βασίστηκε σε προσωρινά στοιχεία, όταν επαναλήφθηκε η μελέτη με βάσει τα οριστικά στοιχεία η απόκλιση ήταν πάρα πολύ μικρή. Αυτή είναι μία πληροφορία  την οποία δεν έχω επιβεβαιώσει, αλλά την έχω ακούσει εγκύρως. Ο σύλλογος θα μας πει αν αυτό είναι αλήθεια ή όχι. Σε κάθε περίπτωση εγώ ζήτησα από την Γενική Διεύθυνση Οικονομικής Πολιτικής να  μου κωδικοποιήσει τις διαφορές των δύο μελετών και να μας πει που οφείλονται. Είναι σαφές ότι η μελέτη του συλλόγου δεν λαμβάνει υπ' όψιν τις αλλαγές στο ασφαλιστικό σύστημα που  έχουν επέλθει από την 1-1-1993.  Είναι σαφές ότι προσθέτει την παροχή εφάπαξ η οποία δεν μεταφέρεται στο Ε.Τ.Α.Τ.. Είναι σαφές ότι κάνει υπολογισμό υποχρεώσεων βάσει δεδουλευμένης υπηρεσίας και για τους ασφαλισμένους του 1993.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, κύριε Υπουργέ, τελειώνετε. Έχετε και δευτερολογία. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Είναι σαφές ότι υπάρχουν διαφορές στις υποθέσεις για αυξήσεις μισθών και συντάξεων και η υπόθεση για  ηλικία κανονικής υποχώρησης των εργαζομένων. Η διαφορά εξηγείται πλήρως. Καταθέτω το σχετικό πίνακα. 
      (Στο σημείο αυτό ο Υπουργός Οικονομίας και Οικονομικών κ. Γεώργιος Αλογοσκούφης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Με βάση τα όσα ανέπτυξα είναι δεδομένο ότι δεν υπάρχει κανένα ζήτημα διαφορετικής εφαρμογής του νόμου για την τράπεζα ALPHA BANK σε σχέση με τις υπόλοιπες τράπεζες. Είναι σαφές ότι δεν  υπάρχει κανένα ζήτημα κρατικής ενίσχυσης προς οποιαδήποτε τράπεζα από την εφαρμογή του ν.3371. Ακόμα είναι σαφές ότι δεν υπάρχει κανένα ζήτημα αντισυνταγματικότητας. Το ζήτημα της αντισυνταγματικότητας συζητήθηκε στην προηγούμενη Βουλή. Η ένσταση αντισυνταγματικότητας που είχε υποβληθεί τότε απορρίφθηκε. Παρουσίασα τότε γνωμοδοτήσεις πέντε συνταγματολόγων, μεταξύ των οποίων ήταν και ο κύριος Δημήτριος Τσάτσος…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, τελειώνετε, κύριε Υπουργέ. 
      ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): …που μιλούσαν για τη συνταγματικότητα, τη δυνατότητα δηλαδή παρέμβασης του νομοθέτη σε αυτά τα θέματα όταν υπάρχει υπέρτερο δημόσιο συμφέρον. Υπάρχει η αντίστοιχη απόφαση του Αρείου Πάγου, μετά τις γνωμοδοτήσεις που επικαλεσθήκατε σήμερα. 
      (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης): Ο κ. Σγουρίδης, έχει το λόγο. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, παραιτούμαι της τοποθετήσεώς μου για να διευκολύνω τους συναδέλφους και καταγγέλλω το Προεδρείο για μεροληπτική εφαρμογή του Κανονισμού. 
      (Χειροκροτήματα από την πτέρυγα του ΠΑ.ΣΟ.Κ.)
      ΘΕΟΔΩΡΟΣ ΠΑΓΚΑΛΟΣ: Πλήρης εξευτελισμός του Προεδρείου θα μείνει στην ιστορία. 
      ΠΡΟΕΔΡΕΥΩΝ (Αναστάσιος Νεράντζης): Η κ. Χριστοφιλοπούλου έχει το λόγο. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε,  η τροπολογία την οποία συζητάμε σήμερα αφορά τον μικρόκοσμο της ALPHA BANK και των εργαζομένων σε αυτήν. Ωστόσο, όπως είπε και ο εισηγητής της Πλειοψηφίας είναι το προοίμιο της ασφαλιστικής μεταρρύθμισης. 
      Θέλω να ξαναδούμε, κύριε Πρόεδρε, τις δύο αλλαγές που επιφέρει αυτή η τροπολογία για μία ακόμη φορά. Η Κυβέρνηση, όπως λέει η ίδια, εφαρμόζοντας το ν. 3371/2005 -ένα νόμο, εμείς επιμένουμε, αντισυνταγματικό- φέρνει άλλο νόμο, διεθνώς παράδοξο. Δεν εφαρμόζεται αυτός ο νόμος, εάν δεν υπάρχει νομοθετική ρύθμιση. Τι κάνει; Καταστρατηγεί τις ελεύθερες συλλογικές διαπραγματεύσεις. Καταστρατηγεί τις συμβάσεις. 
      Ήδη, αναφέρθηκε και ο κ. Πάγκαλος χθες -και εμείς, όπως και ο εκπρόσωπος του ΣΥ.ΡΙΖ.Α.- στη γνώμη του έγκριτου καθηγητού κ. Παυλόπουλου, ο οποίος σήμερα είναι Υπουργός της Κυβέρνησης. 
      Εγώ, κύριε Υπουργέ, θέλω να σας διαβάσω ένα σημείο από τη σύμβαση των εργαζομένων της ALPHA BANK, αυτή τη σύμβαση του 1981, την οποία επιχειρείτε να καταργήσετε, αλλά φευ, κύριε Πρόεδρε, νομίζω ότι θα είναι ιδιαίτερα δύσκολο να καταργηθεί. 
      Εκεί λέει: «Σε περίπτωση που μέλη του ταμείου θα υπαχθούν υποχρεωτικά σε έναν ενιαίο φορέα επικουρικής ασφαλίσεως και υποχρεωθούν η τράπεζα και τα μέλη του ταμείου να καταβάλλουν προς το φορέα αυτό –προφανώς το Ε.Τ.Α.Τ., το οποίο τότε δεν είχε γεννηθεί- ασφαλιστικές εισφορές, οι ως άνω υποχρεώσεις της τραπέζης θα περιορίζονται στην κάλυψη της διαφοράς μεταξύ των παροχών του ενιαίου ασφαλιστικού φορέα και των παροχών του ταμείου, μειουμένων αναλόγως των εισφορών-παροχών της προς το ταμείο ή οιοδήποτε άλλο φορέα, μέσω του οποίου θα καταβάλλει τις παροχές του ως άνω κανονισμού και την κάλυψη ολόκληρης της ασφαλιστικής εισφοράς των μελών του ταμείου και του προσωπικού της γενικά, που θα καταβάλλει την εισφορά 3,5% και θα δικαιούται τις παροχές του κανονισμού παροχών προς το ενιαίο ασφαλιστικό οργανισμό επικουρικής ασφαλίσεως». 
      Τι σημαίνει αυτό, κύριε Πρόεδρε; Σημαίνει ότι αυτή η σύμβαση –και ας νομοθετεί η Κυβέρνηση- είναι εν ισχύ. Τα οιαδήποτε περαιτέρω δικαιώματα και παροχές έχουν οι εργαζόμενοι στην ALPHA BANK θα συνεχίσουν να τα έχουν και υπόλογη γι’ αυτά θα συνεχίσει να είναι η τράπεζα. 
      Τι απομένει απ’ όλη αυτή την ιστορία, πέραν της καταστρατήγησης του Συντάγματος και των δικαιωμάτων των εργαζομένων; Απομένει, βεβαίως, το τίμημα, για το οποίο ακούσαμε τον κύριο Υπουργό να μας αναλύει επί ώρα τις διαδικασίες που ακολούθησε. 
      Εγώ θέλω να ρωτήσω το εξής, κύριε Υπουργέ. Εντάξατε ένα άλλο ταμείο, κύριας ασφάλισης αυτή τη φορά, όχι με το ν. 3371/2005, εφαρμόζοντας όπως λέτε με το ν. 3371/2005 στο Ι.Κ.Α. εντελώς διαφορετικά από το πνεύμα του ν. 3029/2002, του νόμου Ρέππα. Τι κάνατε; Εντάξατε το ταμείο κύριας ασφάλισης της Αγροτικής Τράπεζας με τρόπο ώστε κάθε χρόνο το Ι.Κ.Α. – Ε.Τ.Α.Μ. επιβαρύνεται εκατοντάδες εκατομμύρια ευρώ. Αυτό κάνατε και λέτε ότι εφαρμόζετε το νόμο Ρέππα. Δεν τον εφαρμόζετε. Τον εφαρμόζετε κατά το δοκούν. Φέρνετε το ν. 3371/2005 για να καταστρατηγήσετε το νόμο Ρέππα. 
      Και αυτό που πάτε να κάνετε τώρα είναι να φέρετε σειρά αλλαγών για να καταστρατηγήσετε εντελώς το υπάρχον θεσμικό πλαίσιο της κοινωνικής ασφάλισης. Δεν είναι, όμως, εκεί το θέμα. Το θέμα είναι ότι αυτές οι αλλαγές θα επιφέρουν βίαιες ανατροπές στο ισχύον καθεστώς των όρων συνταξιοδότησης, των ορίων ηλικίας...
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Την ανοχή σας για λίγο, κύριε Πρόεδρε. 
      ...του ύψους των εισφορών και του ύψους των συντάξεων. Θα το κάνετε αυτό. Είναι το προοίμιο. Το είπε ο εισηγητής σας. Θα το κάνετε παρά το γεγονός ότι ακόμη και σήμερα ο Πρωθυπουργός μετεκλογικά –αφήστε δε τα προεκλογικά μεγάλα ψέματα- ξαναείπε ότι δεν θα θιγούν τα όρια ηλικίας, οι συντάξεις και το ύψος των εισφορών. Δεν τα είπε ο Πρωθυπουργός; Μήπως πρέπει να παραιτηθούν οι Υπουργοί, εάν δεν τα εννοούν; Πώς ακριβώς νοείται αυτή η περίφημη ασφαλιστική μεταρρύθμιση; 
      Με συγχωρείτε πάρα πολύ, κύριε Πρόεδρε, αλλά πέρα της καταστρατηγήσεως του Κανονισμού εδώ, καταστρατηγείται και η ουσία του Κοινοβουλίου. Διότι εμείς ερχόμαστε στην αρμόδια επιτροπή της Βουλής για να συζητήσουμε, φέρνουμε προτάσεις, τις θέσεις μας, τις απόψεις μας, το πρόγραμμά μας και η Κυβέρνηση περί άλλων τυρβάζει. Μας λέει λίγο-πολύ ότι «παίζουμε τις κουμπάρες εδώ». Οι Υπουργοί λένε «Χαίρετε, τι κάνετε; Καλά, ευχαριστώ». Γενικώς και αορίστως εκθέσεις ιδεών περί του «ασφαλιστικού συστήματος», γενικόλογα. 
      Την ίδια ώρα, κύριε Πρόεδρε, διαρρέουν μέσω του Τύπου σενάρια, πότε για τις επικουρικές συντάξεις, πότε για τα ταμεία των αυτοαπασχολουμένων ή των επιστημόνων, γιατρών, μηχανικών και τα ταμεία των δημοσιογράφων. Διαρρέουν πορίσματα και προσχέδια της περίφημης Επιτροπής Σοφών του κ. Αναλυτή, που διορίστηκε από αυτήν την Κυβέρνηση, δεν ξέρουμε τίποτα για την τύχη τους.
      (Στο σημείο αυτό χτυπά το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε.
      Δεν υπάρχει τίποτα άλλο παρά μία κρυφή ατζέντα, η οποία εμφανίζεται υπό τη μορφή αυτών των σκανδαλωδών τροπολογιών και η οποία θα έλθει με ένα νομοσχέδιο, το οποίο θα καταστρατηγήσει ασφαλιστικά και συνταξιοδοτικά δικαιώματα και δεν θα περάσει, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κυρία συνάδελφε.
      Το λόγο έχει ο Βουλευτής του ΠΑ.ΣΟ.Κ. κ. Δημήτρης Κουσελάς.
      ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, θα ξεκινήσω με δύο παρατηρήσεις. 
      Η πρώτη έχει σχέση με το ότι ο κύριος Υπουργός και η Κυβέρνηση έσπευσε ήδη να προκαταλάβει την απόφαση της Βουλής των Ελλήνων, σε ό,τι αφορά τη συζητούμενη τροπολογία. Έχει ήδη εγγράψει στα έσοδα του προϋπολογισμού, στην «άσπρη» τρύπα του προϋπολογισμού για τη μείωση του δημοσιονομικού ελλείμματος τα 543.000.000 ευρώ, τα οποία θα εισπράξει τμηματικά το Ε.Τ.Α.Τ. ως νομικό πρόσωπο δημοσίου δικαίου στα δέκα επόμενα χρόνια.
     Η δεύτερη παρατήρηση αφορά σε αυτό που είπε ο κύριος Υπουργός, ότι η Διεύθυνση Ανταγωνισμού της Ευρωπαϊκής Ένωσης έχει αποφανθεί ήδη θετικά γι’ αυτό το ζήτημα.
     Έχω στα χέρια μου, κύριε Πρόεδρε, πρόσφατη επιστολή –με ημερομηνία 12.11.2007- του Ευρωπαϊκού Κοινοβουλίου, της Επιτροπής Αναφορών, ο Πρόεδρος της οποίας κάνει αποδεκτή την αναφορά που έκανε ο Σύλλογος Υπαλλήλων της τράπεζας ALPHA BANK και λέει τα εξής: «Η Επιτροπή άρχισε να εξετάζει την αναφορά σας και αποφάσισε να ζητήσει από την Ευρωπαϊκή Επιτροπή να διεξαγάγει προκαταρτική έρευνα σχετικά με τις διάφορες πλευρές του συγκεκριμένου προβλήματος.» Και αναφέρει και ορισμένα άλλα ζητήματα παρακάτω.
     Άρα, λοιπόν, είναι πολύ πιθανόν η άποψη, η οποία ελέχθη, της Διεύθυνσης Ανταγωνισμού να ανατραπεί, κύριε Υπουργέ, από το Ευρωπαϊκό Κοινοβούλιο και την Ευρωπαϊκή Επιτροπή. 
     Σε σχέση τώρα με την κατάθεση της συγκεκριμένης τροπολογίας, δεν είναι τίποτα άλλο παρά ένα δείγμα γραφής για το πώς η Κυβέρνηση αντιλαμβάνεται τον κοινωνικό διάλογο από τη μια πλευρά, αλλά και –από την άλλη- για το πώς εννοεί τη διασφάλιση και των συμφερόντων του δημοσίου, αλλά και των συμφερόντων των ασφαλισμένων. 
     Εγώ θα συμφωνήσω ότι δεν αποτελεί «κεραυνό εν αιθρία», αλλά αποτελεί συνέχεια και απόρροια ενός αντισυνταγματικού κατασκευάσματος του ν.3371/2005, με τον οποίο ξεκίνησε το ξήλωμα του ν. 3029, αλλά και η ανατροπή των ασφαλιστικών δικαιωμάτων των τραπεζοϋπαλλήλων. 
     Ο νόμος αυτός κατήργησε στην πράξη το άρθρο 11 του ν. 3029 και έθεσε εκ ποδών τα όνειρα και τις ελπίδες των τραπεζοϋπαλλήλων για τη δημιουργία ενός ενιαίου επικουρικού ασφαλιστικού ταμείου για όλους τους τραπεζοϋπαλλήλους και άνοιξε το δρόμο για τέτοιου είδους τροπολογίες. 
     Προηγήθηκε η Εμπορική Τράπεζα, στην οποία χαρίστηκαν 520.000.000 ευρώ, προκειμένου να πωληθεί σαν «πολύφερνη νύφη» στην CREDIT AGRICOLE. Ακολούθησε η ATTICA BANK και σήμερα είναι η σειρά της ALPHA BANK.
     Όμως, το πρόβλημα, κυρίες και κύριοι συνάδελφοι, δεν είναι μόνο το τι κάνει η Κυβέρνηση, ποιες είναι οι πολιτικές της επιλογές, αλλά και το πώς το κάνει. Και το ερώτημα, κύριε Υπουργέ, είναι σαφές και ξεκάθαρο και περιμένουμε μια πολύ συγκεκριμένη απάντηση:
     Γιατί, αφού θέλατε να ακολουθήσετε αυτό το δρόμο, δεν ενεργοποιήσατε την εθνική αναλογιστική αρχή που προβλέπεται από το ν. 3029, προκειμένου σήμερα να μην υπάρχουν αυτές οι δύο μελέτες; Γιατί πρόκειται για δύο μελέτες και μία διαφορά της τάξης του 1.100.000.000 ευρώ, που ό,τι και να πείτε –όπως καταλαβαίνετε- δεν δικαιολογείται.
     Κυρίες και κύριοι συνάδελφοι, ποιος μετά από όλα αυτά μπορεί να εμπιστευθεί την Κυβέρνηση για το ασφαλιστικό; Πρόκειται για μια Κυβέρνηση, η οποία είναι φανερό ότι δεν σέβεται συλλογικές συμβάσεις εργασίας και ιδιωτικά συμφωνητικά, σαν αυτά τα οποία είχαν συναφθεί μεταξύ των εργαζομένων, του Ταμείου και της ALPHA BANK.
      (Στο σημείο αυτό χτυπά το κουδούνι λήξεως του χρόνου ομιλίας του κυρίου Βουλευτή)
      Εδώ είναι απορίας άξιον, κύριε Πρόεδρε, τι θα έλεγε -και έπρεπε να ήταν εδώ ο Υπουργός Εσωτερικών, ο κ. Προκόπης Παυλόπουλος- που ελέχθη επακριβώς ποια ήταν η γνωμοδότησή του σχετικά με το ζήτημα αυτό.
      Όμως, μία Κυβέρνηση που αποδεικνύει κάθε μέρα στην πράξη, ότι αυτό που την ενδιαφέρει δεν είναι η λύση του ασφαλιστικού, αλλά η εξυπηρέτηση συγκεκριμένων συμφερόντων, είναι γεγονός ότι δεν μπορεί κανένας, μα κανένας πολίτης να την εμπιστευτεί. Και δεν μπορεί να την εμπιστευτεί, γιατί αποδεικνύει του λόγου το αληθές, δηλαδή αυτό που τόνισα μέχρι τώρα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Γιατί αν η Κυβέρνηση, κυρίες και κύριοι συνάδελφοι, ήταν συνεπής στις υποχρεώσεις της απέναντι στα ασφαλιστικά ταμεία, δεν θα υπήρχε κανένα ζήτημα να κουβεντιάσουμε. Με βάση τη μελέτη που έκανε το Διεθνές Γραφείο Εργασίας, φαίνεται καθαρά ότι το Ι.Κ.Α., για παράδειγμα, ο κλάδος κύριας σύνταξης του Ι.Κ.Α. θα ήταν υγιής μέχρι το 2035 και δεν θα υπήρχε κανένα, μα κανένα πρόβλημα.
      Όμως, η Κυβέρνηση δεν τηρεί τις υποχρεώσεις της ούτε απέναντι στο Ι.Κ.Α. ούτε απέναντι στα ασφαλιστικά ταμεία. Κάνει τέτοιες χαριστικές ρυθμίσεις, κάνει και άλλες ρυθμίσεις, υπέρ άλλων εργοδοτών. Δεν υλοποιεί τον ν. 3029 και ουσιαστικά, μας βάζει σε ένα πολύ συγκεκριμένο μονόδρομο, στο τέλος του οποίου το αποτέλεσμα θα είναι η άμεση περικοπή ασφαλιστικών δικαιωμάτων και κατακτήσεων.
      Πιστεύω -και κλείνω μ’ αυτό, κύριε Πρόεδρε- ότι αυτή η πολιτική μπορεί και πρέπει να ανατραπεί. Και μπορεί και πρέπει να ανατραπεί μέσα από ένα συντονισμό όλων των πολιτικών δυνάμεων και μέσα στη Βουλή, αλλά και έξω απ’ αυτήν.
      Σας ευχαριστώ πολύ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Κουσελά.
      Το λόγο έχει ο κ. Γιάννης Αμοιρίδης.
      ΙΩΑΝΝΗΣ ΑΜΟΙΡΙΔΗΣ: Κύριε Πρόεδρε, κυρίες και κύριοι συνάδελφοι, θα προσπαθήσω να μιλήσω σαν ένας απλός πολίτης, όχι σαν Βουλευτής, ένας απλός πολίτης που ανοίγει σήμερα την εφημερίδα και βλέπει «Δ.Ε.Η.: Αύξηση 30%, 20%», διαβάζει δίπλα για τον Ο.Π.Α.Π., γι’ αυτούς που παίρνουν μπόνους 25.000 ευρώ και 20.000 ευρώ. Ένας, μάλλον, δεν πήρε, γιατί ήταν πολύ χαρούμενος, είχε ηθική ικανοποίηση που τα 93.000.000 ευρώ του Ο.Π.Α.Π. τα πήγε στη σύμβαση στα 230.000.000 ευρώ. Ήταν τόσο πετυχημένη αυτή η διαδικασία.
      Και βέβαια ο κ. Αθανασόπουλος σπρώχνεται προς παραίτηση από τη Δ.Ε.Η., όπως σπρώχθηκε και ο κ. Αναλυτής από το ασφαλιστικό. Παρ’ όλα αυτά, όμως, ο Υπουργός σήμερα μας είπε: «Θα έρθει η έκθεση, θα τη δω και ανάλογα θα πράξω». Όμως, η τροπολογία προχωράει για να περάσει. Προηγούμενα μας είπε ότι διάβασε και την έκθεση των εργαζομένων. Έχει κάποια στοιχεία τα οποία βέβαια είναι έγκυρα, δεν τα έχει μαζί του. Ας αποσύρει την τροπολογία και ας τη φέρει την επόμενη φορά που θα έχει τα στοιχεία.
      ΙΩΑΝΝΗΣ ΜΠΟΥΓΑΣ: Δεν είπε τέτοια πράγματα ο Υπουργός.
      ΙΩΑΝΝΗΣ ΑΜΟΙΡΙΔΗΣ: Κυρίες και κύριοι συνάδελφοι, άκουσα προηγούμενα από ένα συνάδελφο για 800.000.000 ευρώ. Λίγα ήταν -λέει- τα αναδρομικά των δικαστικών. Εδώ μιλάμε για 1.000.000.000 ευρώ. Πρέπει να βάλουμε να μετρήσει όλο το Υπουργείο ένα-ένα ευρώ και να δούμε πόσους μήνες θα κάνει να τα μετρήσει.
      Για να δείτε πόσο μέγεθος είναι το 1.000.000.000 ευρώ, αναλογεί 100 ευρώ σε κάθε μέλος οικογένειας στην Ελλάδα. Άμα είναι τετραμελής οικογένεια, είναι 400 ευρώ. Δηλαδή, θα βάλουμε το 50% -γιατί το 50% των μισθών των Ελλήνων περίπου είναι από 400 μέχρι 500 ευρώ- να δουλεύουν περίπου δύο μήνες για αυτή τη διαδικασία και άμα υπάρχουν και άλλες τρεις-τέσσερις τράπεζες ή κάποιοι άλλοι όμιλοι για να τους χαρίσουμε, θα δουλεύουν για ένα χρόνο οι οικογένειες αυτές, για να χαρίσουμε αυτά τα χρήματα.
      Ο ελληνικός λαός μας παρακολουθεί, μας βλέπει, διαβάζει καθημερινά τον Τύπο και απορεί πώς αυτή η χώρα μπορεί να προχωρήσει, όταν η Κυβέρνηση πριν τις εκλογές έταζε τα πάντα στους πυρόπληκτους και σήμερα, δίνει μόνο σ’ αυτούς που είναι εντελώς άπληκτοι.
      Κύριε Υπουργέ, νομίζω ότι αυτή η τροπολογία πρέπει να αποσυρθεί, να διευκρινιστεί. Πραγματικά, έπρεπε η Βουλή να είναι γεμάτη σήμερα, να αντιδράσουν όλοι οι συνάδελφοι. Όταν 1.000.000.000 ευρώ χαρίζεται στην τράπεζα, για να το σταματήσει η Επιτροπή Ανταγωνισμού και δεν το σταματάει η ελληνική Βουλή, αυτό αποτελεί ένα ράπισμα ισχυρό, κοινωνικό για τη Βουλή αυτή. Αν πραγματικά νιώθουμε Βουλευτές αυτού του τόπου που υπηρετούμε αυτόν τον τόπο και υπηρετούμε πραγματικά τα συμφέροντα των πολιτών και όχι τα συμφέροντα που εμφανίζονται σήμερα και θα εμφανίζονται και στο μέλλον, απ’ ό,τι φαίνεται, γιατί αυτά έχουν ήδη ταχθεί και θα πρέπει να περάσουν από τη Βουλή, νομίζω ότι όχι μόνο κοινωνικό και πολιτικό έργο δεν επιτελούμε για το καλό του τόπου, αλλά νομίζω ότι θα είμαστε δακτυλοδεικτούμενοι, γιατί αμαυρώνουμε σελίδες αυτού του Κοινοβουλίου.
      Είναι πολύ το χρήμα. Καταλαβαίνετε ότι χαρίζουμε σήμερα 1.000.000.000 ευρώ και πλέον. Και μας ακούει και μας βλέπει όλος ο κόσμος και μας παρακολουθεί και μας διαβάζει στις εφημερίδες. Καθημερινά μιλάμε για αυξήσεις, μιλάμε για ανεργία και σήμερα χαρίζουμε σε κάποιους ανθρώπους αυτά τα ποσά.
      Κύριε Πρόεδρε, κύριε Υπουργέ, αποσύρετε την τροπολογία, ώστε να διευκρινιστεί τελείως και αν πραγματικά είναι όπως τα λέτε εσείς και όχι όπως τα λένε οι εργαζόμενοι, τότε να το ξανασυζητήσουμε για να μπορέσουμε να πείσουμε και τον κόσμο. Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κύριε συνάδελφε.
      Το λόγο έχει ο Βουλευτής του Λαϊκού Ορθόδοξου Συναγερμού κ. Άδωνις Γεωργιάδης.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Κύριε Υπουργέ, κατ’ αρχάς θα ήθελα να σας ευχαριστήσω για το ότι με είπατε ενθουσιώδη προηγουμένως. Η ελληνική γλώσσα έχει πολύ μεγάλη χάρη. Ξέρετε ενθουσιώδης είναι αυτός που έχει εντός του τη θεία ουσία. Και η θεία ουσία είναι κοντά στην αλήθεια, εγγύτερα από τους υπολοίπους. Σας ευχαριστώ πολύ, λοιπόν, γι’ αυτό.
      Πρέπει να σας πω ότι ανταποδίδοντας αυτή τη φιλοφρόνηση, θα προσπαθήσω να μην ασκήσω καθόλου αντιπολίτευση. Είμαι τόσο πολύ εξηντλημένος μετά από επτά σχεδόν ώρες συνεδριάσεως, που δεν έχω τις βιολογικές δυνάμεις. Θα σας πω από καρδιάς αυτό που πιστεύω.
      Πρέπει εσείς για το προσωπικό σας κύρος να αποσύρετε αυτήν την τροπολογία σήμερα. Γιατί; Διότι ήρθατε εσείς στο Βήμα και είπατε κάτι συνταρακτικό. Ακόμα και αν δεν είχαμε κανένα άλλο επιχείρημα, μας το δώσατε εσείς ο ίδιος. 
      Τι είπατε επί λέξει; Είπατε ότι εξ απολύτως εγκύρου πηγής, όπως τη χαρακτηρίσατε, μάθατε, αλλά δεν είναι ακόμα πλήρως επιβεβαιωμένο, ότι η μελέτη του Συλλόγου των Εργαζομένων της τράπεζας ALPHA BANK δεν έχει στηριχθεί σε πραγματικά στοιχεία και ότι επίκειται μέσα στις επόμενες μέρες να ανακοινωθεί μία νέα μελέτη που θα δικαιώνει τις δικές σας θέσεις. Ιδού πεδίον δόξης λαμπρόν για το Γιώργο Αλογοσκούφη. Να αποσύρει την τροπολογία σήμερα, να έρθει σε λίγες μέρες αυτή η μελέτη που εξ εγκύρου πηγής μας διαβεβαιώσατε ότι έρχεται, να πειστούμε όλοι για τις αγαθές σας προθέσεις και να σας χειροκροτήσουμε.
      Δεν μπορούμε, όμως, να το κάνουμε. Και ξέρετε γιατί; Διότι έχετε χάσει τη συνολική εικόνα της σημερινής συζητήσεως γι’ αυτό το τόσο σημαντικό θέμα που είναι πρωτίστως ζήτημα πολιτικής αξιοπιστίας της Κυβερνήσεως Καραμανλή, πολιτικής αξιοπιστίας του Γιώργου Αλογοσκούφη προσωπικά και πολιτικής αξιοπιστίας του συνόλου του πολιτικού κόσμου.
      Γιατί; Διότι ζούμε σε μια χώρα, κύριε Υπουργέ, που όλοι γνωρίζουμε ότι έχουμε τις πιο κερδοφόρες τράπεζες του κόσμου. Σε μία κακή επενδυτική χρονιά που τράπεζες κολοσσοί, όπως η «UBS», έχουν φέτος 700.000.000.000 δολάρια ζημιές, η πιο τελευταία ελληνική τράπεζα, της πλάκας, έχει τριακόσια με τετρακόσια εκατομμύρια ευρώ κέρδη. Και μη μου πείτε ότι είναι από τις επενδύσεις στο εξωτερικό, γιατί διάβασα με προσοχή τα κέρδη της τράπεζας EUROBANK για το πρώτο εννεάμηνο και από τα 680.000.000 ευρώ κέρδη μόνον τα εξήντα πέντε ήταν από το εξωτερικό. ‘Όλα τα υπόλοιπα είναι από εδώ. 
      Αυτό, λοιπόν, τι σημαίνει; Σημαίνει ότι οι ελληνικές τράπεζες επιχειρούν σε ένα ευνοϊκό για αυτές καθεστώς, τόσο ευνοϊκό δε που καταφέρνουν να έχουν το μεγαλύτερο άνοιγμα επιτοκίου καταθέσεων και χορηγήσεων στην Ευρώπη, που τις καταγγέλλουν διάφοροι φορείς για ύπαρξη καρτέλ και που η Επιτροπή Ανταγωνισμού δεν δρα. 
      Και να μου επιτρέψετε να πω και κάτι άλλο. Μία και μιλήσαμε για την Αρχαία Ελλάδα να πάμε λίγο και στη Ρώμη. Στη Ρώμη υπάρχει αυτή η ιστορία που λέει ότι η γυναίκα του Καίσαρος δεν πρέπει μόνον να είναι τιμία, αλλά πρέπει και να φαίνεται.
      Τι έχει ακούσει, λοιπόν, η κοινή γνώμη; Έχει ακούσει ότι υπάρχει μία κυβέρνηση που μεγάλα στελέχη της οποίας παίζουν τένις με μεγάλα στελέχη τραπεζών, ότι υπάρχει μία κυβέρνηση η οποία, ενώ γίνονται καταγγελίες καρτέλ, δεν δρα -και αυτό είναι πολύ μεγάλο θέμα, γιατί κτυπά την αγορά και κτυπά όλους τους Έλληνες ανά την επικράτεια- ότι υπάρχει μία κυβέρνηση η οποία εν πάση περιπτώσει, έχει μια ευμενή διάθεση προς τις τράπεζες. 
      Και τώρα θέλετε εσείς να πιστέψουμε ότι αυτή η Κυβέρνηση που κατηγορείται –εγώ θα πω κακώς κατηγορείται, κάκιστα, αλλά κατηγορείται- από διάφορες πλευρές ότι δείχνει αυτήν την ευμενή διάθεση, σ’ αυτήν την περίπτωση έχει μία κρίση αληθείας και πράγματι όσα λέει τα εννοεί.
      Εγώ, λοιπόν, σας λέω -και πιστεύω ότι εκφράζω όλο το Κόμμα μου αυτή τη στιγμή, αλλά και ευρύτερα τον πολιτικό κόσμο της χώρας- ότι αν δώσετε το χρόνο να διευκρινιστεί αυτό το τόσο πολύ μεγάλο ζήτημα της διαφοράς μεταξύ των δύο μελετών και αποδειχθεί ότι αυτό που λέτε είναι αληθές, θα είστε ο μεγάλος κερδισμένος αυτής της ιστορίας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
      Και κλείνω, λέγοντας το εξής. Ο ειδικός αγορητής του ΛΑ.Ο.Σ. κ. Μάκης Βορίδης σας έθεσε ένα θέμα, αν εν πάση περιπτώσει, αυτήν την αναλογιστική μελέτη των εργαζομένων τη θέσατε υπ΄όψιν της Ευρωπαϊκής Επιτροπής ή όχι.
      Απ’ ό,τι κατάλαβα από την απάντησή σας, δεν τη θέσατε υπ’ όψιν της Ευρωπαϊκής Επιτροπής. Άρα, στην πραγματικότητα, όπως έκανε κατά το παρελθόν και η Κυβέρνηση Σημίτη την οποία κατηγορήσατε δια της απογραφής για λανθασμένα στοιχεία, ποιος μας πείθει εμάς τους κακόπιστους ότι και εσείς τώρα δεν κάνατε κάτι ανάλογο;
      Σας καλούμε, λοιπόν, με ειλικρίνεια να αναβάλετε τη συζήτηση αυτής της τροπολογίας, να έρθει στο φως εάν αυτό που είπατε είναι αλήθεια ή όχι και να πάρετε όλη τη δόξα ότι είχατε δίκιο σε όλα όσα είπατε.
      Σας ευχαριστώ.
      (Χειροκροτήματα από την πτέρυγα του Λαϊκού Ορθόδοξου Συναγερμού)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Γεωργιάδη.
      Και τώρα το λόγο έχει ο τελευταίος εκ των εγγεγραμμένων ομιλητών επί της τροπολογίας αυτής, ο Βουλευτής του Κ.Κ.Ε. κ. Γιώργος Μαυρίκος.
      ΓΕΩΡΓΙΟΣ ΜΑΥΡΙΚΟΣ:  Εχθές και σήμερα, κύριε Πρόεδρε, οι εργαζόμενοι της τράπεζας ALPHA BANK πραγματοποίησαν και πραγματοποιούν σαρανταοκτάωρη απεργία διαμαρτυρόμενοι για τη ρύθμιση αυτή που επιχειρεί να βάλει σε εφαρμογή η Κυβέρνηση.
      Στη χθεσινή κινητοποίηση εμείς ήμασταν παρόντες, οι μόνοι από όλες τις πολιτικές δυνάμεις, για να εκφράσουμε έμπρακτα, όχι με λόγια, την αλληλεγγύη μας και τη συστράτευσή μας με τον αγώνα των απεργών στην ALPHA BANK. Πρέπει και θεωρούμε αναγκαίο να καταδικάσουμε την εργοδοτική τρομοκρατία, που με πολλούς τρόπους προσπάθησε χθες και σήμερα να εκφοβίσει τους εργαζόμενους προκειμένου να κάμψει τη συμμετοχή τους στην απεργιακή κινητοποίηση και το αγωνιστικό τους φρόνημα.
       Παρ’ όλα αυτά, εμείς χαιρετίζουμε αυτόν τον αγώνα και δεσμευόμαστε απέναντι στους εργαζόμενους ότι θα συνεχίσουμε αυτήν την πάλη προκειμένου να μην μπουν σε εφαρμογή αυτές οι αντιεργατικές και αντιλαϊκές ρυθμίσεις.
      Ο κύριος Πρωθυπουργός προεκλογικά υποσχόταν όταν αναφερόταν στο κοινωνικοασφαλιστικό ζήτημα, δύο βασικά πράγματα. Πρώτον, ότι δεν θα αλλάξουν τα όρια ηλικίας συνταξιοδότησης, δεν θα  αυξηθούν και δεύτερον ότι δεν θα αλλάξει ο τρόπος υπολογισμού της σύνταξης, δεν θα μειωθούν δηλαδή οι συντάξεις.
      Βλέπουμε αμέσως μετά τις εκλογές ότι η επίθεση απέναντι…
      (Θόρυβος στην Αίθουσα)
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, ησυχία! Μη διακόπτετε τον ομιλητή. 
      ΙΩΑΝΝΗΣ ΜΑΓΚΡΙΩΤΗΣ: Συζητάμε για την παράταση της συζήτησης, κύριε Πρόεδρε. Να δώσουμε και άλλη συνεδρίαση.
      ΠΡΟΕΔΡΕΥΩΝ (Αναστάσιος Νεράντζης): Κύριε Μαγκριώτη, μήπως θέλετε να διακόψουμε για να ολοκληρώσετε τη συζήτησή σας; Σας παρακαλώ, αν έχετε την καλοσύνη.
      Συνεχίστε, κύριε συνάδελφε.
      ΓΕΩΡΓΙΟΣ ΜΑΥΡΙΚΟΣ: Σε ό,τι μας αφορά, πιστεύουμε πως και μέχρι αύριο το πρωί να κάτσουμε να κουβεντιάσουμε, κύριοι Βουλευτές, η ηγεσία του ΠΑ.ΣΟ.Κ. δεν μπορεί να κρύψει και τις δικές της ευθύνες σε πολλά από τα ζητήματα που συζητάμε.
      (Θόρυβος- Διαμαρτυρίες από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ, να κάνετε ησυχία.
      ΓΕΩΡΓΙΟΣ ΜΑΥΡΙΚΟΣ: Επειδή το παρόν και το μέλλον δεν οικοδομείται στο κενό και επειδή η αφαίρεση μπορεί στα μαθηματικά να είναι η πιο χρήσιμη πράξη, αλλά στην πολιτική είναι έγκλημα…
      ΙΩΑΝΝΗΣ ΔΡΙΒΕΛΕΓΚΑΣ: Εκεί, στην Κυβέρνηση να τα πείτε.
      ΓΕΩΡΓΙΟΣ ΜΑΥΡΙΚΟΣ: …καταλαβαίνουμε όλοι γιατί θέλετε να αποφεύγετε την κουβέντα για το χθες και θέλετε μονάχα να δημιουργείτε καταστάσεις για το σήμερα.
      Ακούστε, λοιπόν, για το χθες.
      (Θόρυβος – Διαμαρτυρίες από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Παρακαλώ πολύ, μη διακόπτετε τον ομιλητή.
      Και εσείς, κύριε Μαυρίκο, μην απευθύνεστε συγκεκριμένα. Παρακαλώ, εκθέστε τις απόψεις σας.
      ΝΙΚΟΛΑΟΣ ΣΗΦΟΥΝΑΚΗΣ: Θέλω να πω στον κ. Μαυρίκο ότι άλλη Κυβέρνηση είναι τώρα.
      ΠΡΟΕΔΡΕΥΩΝ (Αναστάσιος Νεράντζης): Κύριε Σηφουνάκη, δεν έχετε το λόγο. Σας παρακαλώ. Εσείς είστε έγκυρος κοινοβουλευτικός. Αν είναι δυνατόν!
      Συνεχίστε, σας παρακαλώ.
      ΓΕΩΡΓΙΟΣ ΜΑΥΡΙΚΟΣ: Το έτος 2000, λοιπόν, κύριοι Βουλευτές, όπως γνωρίζετε, έγινε η πώληση, η εξαγορά της Ιονικής-Λαϊκής Τράπεζας από την Τράπεζα Πίστεως. Τότε, το Ταμείο Τ.Α.Π.Υ.Λ.Τ. που ήταν κλάδος κύριας σύνταξης, εντάχθηκε στο I.K.A.. Ακούστε το νούμερο τώρα: Εξακόσια εκατομμύρια…
      ΔΗΜΗΤΡΙΟΣ ΚΟΥΣΕΛΑΣ: Το ζήτησαν οι εργαζόμενοι.
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ. Μη διακόπτετε τον ομιλητή. Παρατείνουμε έτσι το χρόνο των συνεδριάσεων. Από τη μία εμφανίζεστε να βιάζεστε και από την άλλη, διακόπτετε τον ομιλητή. Σας παρακαλώ!
      ΓΕΩΡΓΙΟΣ ΜΑΥΡΙΚΟΣ: Ακολουθείτε…
      ΠΡΟΕΔΡΕΥΩΝ (Αναστάσιος Νεράντζης): Κύριε Μαυρίκο, σας παρακαλώ. Στο Προεδρείο απευθύνεστε.
      ΓΕΩΡΓΙΟΣ ΜΑΥΡΙΚΟΣ: Κύριε Πρόεδρε, επιτρέψτε μου, λοιπόν, να συνεχίσω λέγοντας το εξής: Η ένταξη του Τ.Α.Π.Υ.Λ.Τ. στο I.K.A. κόστισε 600.000.000 ευρώ! Χάρισμα 600.000.000 ευρώ στην ιδιοκτησία της Τράπεζας Πίστεως.
     Σήμερα με την ένταξη στο Ε.Τ.Α.Τ., πάλι η συγκεκριμένη εργοδοσία έρχεται να κερδοσκοπήσει σε ποσό που αναφέρεται ότι αγγίζει το 1.000.000.000 ευρώ. 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Άρα, λοιπόν, για μας πρόκειται για ένα συγκεκριμένο έγκλημα. Δεν πρόκειται για τροπολογία, αλλά στην πραγματικότητα πρόκειται για «ντροπολογία», αφού έρχεται να χαρίσει όλο αυτό το υπέρογκο ποσό στο συγκεκριμένο εργοδότη. 
     Όλα αυτά, σε συνδυασμό με το σκάνδαλο της Εμπορικής και τα 520.000.000 ευρώ, που επίσης η Κυβέρνησή σας χάρισε, δηλαδή η συγκεκριμένη ρύθμιση που επιχειρείτε να βάλετε σε εφαρμογή, σε συνδυασμό με την προηγούμενη που είχε υπογράψει ο κ. Ροβέρτος Σπυρόπουλος -αυτή που λίγο πριν ανέφερα- συνθέτουν ένα διαρκές έγκλημα σε βάρος του δημόσιου συστήματος της κοινωνικής ασφάλισης. Και έχετε ευθύνη και οι δύο γι’ αυτό και θα έπρεπε να απολογείστε. 
     ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε. 
     ΓΕΩΡΓΙΟΣ ΜΑΥΡΙΚΟΣ: Ολοκληρώνω, λοιπόν, λέγοντας το εξής, κύριε Πρόεδρε, παρ’ ότι σε άλλους ομιλητές δώσατε τη δυνατότητα να εκφράσουν τις απόψεις τους για έξι και εξίμισι λεπτά. 
     ΠΡΟΕΔΡΕΥΩΝ (Αναστάσιος Νεράντζης): Την έχετε και εσείς, κύριε Μαυρίκο. 
     ΓΕΩΡΓΙΟΣ ΜΑΥΡΙΚΟΣ: Παρά τις διακοπές, λοιπόν, ολοκληρώνω λέγοντας το εξής: Για μας είναι παραπάνω από σαφές ότι δεν μπορεί να εστιάσετε οποιαδήποτε επιχειρηματολογία πάνω στο τι είπε η Ευρωπαϊκή Ένωση και τι χαρτιά ήλεγξε ή θα ελέγξει ή υπόσχεται ότι θα εξετάσει, από τη στιγμή που γνωρίζουμε πολύ καλά ότι η «μήτρα» αυτών των πολιτικών επεξεργάζεται και γεννάται στις Βρυξέλες από κοινού με όλες τις νεοφιλελεύθερες πολιτικές δυνάμεις, μαζί με τις σοσιαλδημοκρατικές και ταυτόχρονα, με τα επιτελεία του διεθνούς κεφαλαίου και των πολυεθνικών. 
     Άρα, λοιπόν, από εκεί ξεκινά αυτή η πολιτική και γι’ αυτό το λόγο βλέπουμε ταυτόχρονη επίθεση σε Ισπανία, Δανία, Γαλλία, Ελλάδα και σε όλη την Ευρώπη απέναντι στο κοινωνικοασφαλιστικό σύστημα. 
     Τέλος, σε ό,τι μας αφορά, ήδη αμέσως μετά τις εκλογές έχουμε ξεκινήσει την οργάνωση της πάλης των εργαζομένων. Είναι γνωστό ότι στις 7 Νοέμβρη οργανώσαμε σε εξήντα εννιά πόλεις της χώρας –το ΠΑ.Μ.Ε. οργάνωσε- μεγάλες διαδηλώσεις για την κοινωνική ασφάλιση. Είμαστε η δύναμη που όχι στα λόγια και όχι μέσα εδώ σ’ αυτή την Αίθουσα, αλλά στους δρόμους, στα εργοστάσια και τις επιχειρήσεις δίνουμε τον αγώνα μαζί με τους εργάτες ενάντια στην πολιτική σας. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Μαυρίκο και ελπίζω να μην έχετε παράπονο. 
     Τη συζήτηση θα κλείσει ο Υπουργός κ. Αλογοσκούφης για τρία λεπτά. 
     Κύριε Αλογοσκούφη, έχετε το λόγο και σας παρακαλώ πάρα πολύ να σεβαστείτε το χρόνο αυτό. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Ευχαριστώ πολύ, κύριε Πρόεδρε. 
     Κυρίες και κύριοι συνάδελφοι, άκουσα όλες τις απόψεις. Εγώ εξέθεσα όλα τα στοιχεία. Εφαρμόζουμε μία μεταρρύθμιση που συζητήθηκε και μάλιστα, συζητήθηκε πολύ έντονα και σ’ αυτήν εδώ τη Βουλή ήδη από το 2005. Η Κυβέρνηση πιστεύει απόλυτα σ’ αυτό που κάνει και έχει συνέχεια και συνέπεια. Πιστεύει ότι μ’ αυτή τη μεταρρύθμιση διασφαλίζεται και η καταβολή των επικουρικών συντάξεων σε όλους τους εργαζομένους των τραπεζών, αλλά και η εύρυθμη λειτουργία και οι ίσοι όροι ανταγωνισμού του τραπεζικού συστήματος και σίγουρα, δεν υπάρχει κανενός είδους κρατική ενίσχυση σε οποιαδήποτε τράπεζα και για οποιοδήποτε λόγο. 
     Γι’ αυτό άλλωστε, κατέθεσα και μία ερμηνευτική διάταξη αυτής της τροπολογίας, που καθορίζει σαφώς ότι σε περίπτωση που υπάρξει οποιοδήποτε πρόγραμμα εθελουσίας εξόδου, το οποίο θα επιβαρύνει εκτάκτως το Ταμείο, το κόστος αυτό θα καλυφθεί από τους εργοδότες και όχι μόνο για τη συγκεκριμένη τράπεζα, αλλά για όλες τις τράπεζες και για όλες τις περιπτώσεις που έχουν ενταχθεί στο Ε.Τ.Α.Τ.. 
     Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε πολύ, κύριε Υπουργέ, γιατί αυτή τη φορά ήσασταν πολύ σύντομος. 
     Κηρύσσεται περαιωμένη η συζήτηση επί της τροπολογίας με γενικό αριθμό 34 κα ειδικό 10. 
     Πριν ανακοινώσω στο Σώμα τα της υποβολής αιτήσεων προς διεξαγωγή ονομαστικής ψηφοφορίας, θέλω να ρωτήσω τον κύριο Υπουργό, εάν αποδέχεται κάποια από τις εμπροθέσμως υποβληθείσες τροπολογίες των συναδέλφων. 
     Κύριε Υπουργέ, έχετε το λόγο. 
     ΓΕΩΡΓΙΟΣ ΑΛΟΓΟΣΚΟΥΦΗΣ (Υπουργός Οικονομίας και Οικονομικών): Δεν τις αποδέχομαι σήμερα, κύριε Πρόεδρε. Θα εξεταστούν όλες και στο πλαίσιο που κάποιες από αυτές είναι υλοποιήσιμες, θα τις φέρει η Κυβέρνηση στη Βουλή. 
     ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Υπουργέ. 
     Άρα, παρέλκει η επ’ αυτών συζήτηση. 
     Δεύτερον, κυρίες και κύριοι συνάδελφοι, θα ήθελα να ανακοινώσω στο Σώμα ότι οι  Υπουργοί Υγείας και Κοινωνικής Αλληλεγγύης, Εσωτερικών, Οικονομίας και Οικονομικών, Ανάπτυξης, Περιβάλλοντος, Χωροταξίας και Δημοσίων Έργων, Απασχόλησης και Κοινωνικής Προστασίας κατέθεσαν σχέδιο νόμου: «Κύρωση: α) Σύμβασης Δωρεάς του Σωματείου «Ελπίδα - Σύλλογος φίλων παιδιών με καρκίνο» υπέρ του Ελληνικού Δημοσίου και του Ν.Π.Δ.Δ. «Νοσοκομείο Παίδων - Η Αγία Σοφία», β) Σύμβασης μεταξύ του Σωματείου «Ελληνικός Ερυθρός Σταυρός» και του Υπουργείου Υγείας και Κοινωνικής Αλληλεγγύης», το οποίο παραπέμπεται στην αρμόδια Διαρκή Επιτροπή. 
      Έχει υποβληθεί αίτηση ονομαστικής ψηφοφορίας Βουλευτών του Κομμουνιστικού Κόμματος Ελλάδας επί της τροπολογίας με γενικό αριθμό 34 και ειδικό 10 της οποίας το κείμενο έχει ως εξής:
      «Προς
      Τον Πρόεδρο της Βουλής των Ελλήνων
      Κύριε Πρόεδρε, 
      Ζητάμε την διενέργεια ονομαστικής ψηφοφορίας σύμφωνα με το άρθρο 72 του κανονισμού της Βουλής, στην τροπολογία με Γενικό Αριθμό 34 και Ειδικό 10/14-11-2007 που έχει κατατεθεί στο σχέδιο νόμου «αύξηση των συντάξεων του Δημοσίου από το έτος 2007 και άλλες διατάξεις» που αναφέρεται στο ασφαλιστικό των υπαλλήλων της ALPHA BANK ΑΕ.
      Οι Βουλευτές
      Σ. Χαλβατζής
      Ε. Παντελάκη 
      Π. Μελά 
      Ε. Καφαντάρη
      Α. Κανταρτζής
      Δ. Κουμπούρης
      Γ. Μαυρίκος
      Γ. Μαρίνος
      Δ. Τσιόγκας
      Ν. Γκατζής
      Χ. Χαραλάμπους
      Ι. Ζιώγας
      Β. Νικολαϊδου
      Λ. Κανέλλη
      Ν. Καραθανασόπουλος
      Ι. Πρωτούλης»
      Θα αναγνώσω και τον κατάλογο των υπογραφόντων την αίτηση της ονομαστικής ψηφοφορίας Βουλευτών για να διαπιστωθεί αν υπάρχει ο απαιτούμενος αριθμός από τον Κανονισμό της Βουλής για την υποβολή της.
      Ο κ.Σπυρίδων Χαλβατζής. Παρών.
      Η κ. Ελπίδα Παντελάκη. Παρούσα.
      Η κ. Παναγιώτα-Εύα Μελά. Παρούσα.
      Η κ. Ευθαλία (Λίλα) Καφαντάρη. Απούσα.
      Ο κ. Αχιλλέας Κανταρτζής. Παρών.
      Ο κ. Δήμος Κουμπούρης. Παρών.
      Ο κ. Γεώργιος Μαυρίκος. Παρών.
      Ο κ. Γεώργιος Μαρίνος. Παρών.
      Ο κ. Δημήτριος Τσιόγκας. Παρών.
      Ο κ. Νικόλαος Γκατζής. Απών.
      Ο κ. Χαράλαμπος Χαραλάμπους. Παρών.
      Ο κ. Ιωάννης Ζιώγας. Παρών.
      Η κ. Βαρβάρα (Βέρα) Νικολαϊδου. Παρούσα.
      Η κ. Γαρυφαλλιά (Λιάνα) Κανέλλη. Παρούσα.
      Ο κ. Νικόλαος Καραθανασόπουλος. Παρών.
      Ο κ. Ιωάννης Πρωτούλης. Παρών.
      Κυρίες και κύριοι συνάδελφοι, υπάρχει ο απαιτούμενος από τον κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Έχει υποβληθεί και άλλη αίτηση ονομαστικής ψηφοφορίας Βουλευτών του ΠΑ.ΣΟ.Κ. και του ΣΥ.ΡΙΖ.Α. επί της ίδιας τροπολογίας με γενικό αριθμό 34 και ειδικό 10, της οποίας το κείμενο έχει ως εξής:
      «Προς: Τον Πρόεδρο της Βουλής των Ελλήνων
      ΑΙΤΗΣΗ
      ΟΝOΜΑΣΤΙΚΗΣ ΨΗΦΟΦΟΡΙΑΣ
      Οι υπογράφοντες Βουλευτές ζητούμε να γίνει ονομαστική ψηφοφορία επί της τροπολογίας με γενικό αριθμό 34 και ειδικό αριθμό 10 στο Νομοσχέδιο του Υπουργείου Οικονομίας και Οικονομικών «Αύξηση συντάξεων του Δημοσίου από το έτος 2007 και άλλες διατάξεις».
      Οι Βουλευτές
      Θ. Πάγκαλος
      Π. Λαφαζάνης
      Ι. Μαγκριώτης
      Ι. Δραγασάκης
      Γ. Παπακωνσταντίνου
      Ν. Τσούκαλης
      Δ. Τσιρώνης
      Α. Κουράκης
      Γ. Νιώτης
      Α. Φιλίνη 
      Ε. Κουτμερίδης
      Γ. Ψαριανός
      Δ. Κουσελάς
      Ε. Αμμανατίδου-Πασχαλίδου
      Φ. Σαχινίδης
      Μ. Παπαγιαννάκης
      Λ. Κατσέλη
      Θ. Λεβέντης
      Μ. Ανδρουλάκης
      Θ. Δρίτσας
      Χ. Τσιόκας
      Β. Αργύρης
      Σ. Κουβέλης
      Γ. Διαμαντίδης
      Ε. Χριστοφιλοπούλου
      Ι. Μανιάτης
      Ε. Καϊλή
      Ι. Δριβελέγκας
      Μ. Καρχιμάκης
      Κ. Καρτάλης
      Γ. Παπαγεωργίου
      Κ. Βρεττός
      Χ. Καστανίδης
      Μ. Μπόλαρης
      Κ. Ρόβλιας
      Δ. Ρέππας
      Τ. Χυτήρης
      Φ. Πετσάλνικος
      Λ. Γρηγοράκος
      Γ. Πεταλωτής
      Γ. Αμοιρίδης
      Ε. Στρατάκης
      Χ. Αηδόνης
      Κ. Σκανδαλίδης
      Ι. Ραγκούσης
      Σ. Γιαννακά
      Ι. Κουτσούκος
      Θ. Δραγώνα
      Ν. Ζωίδης
      Σ. Σακοράφα
      Μ. Τιμοσίδης
      Ι. Σκουλάς
      Ν. Σηφουνάκης
      Μ. Παντούλας»
      Θα αναγνώσω και κατάλογο των υπογραφόντων την αίτηση ονομαστικής ψηφοφορίας Βουλευτών, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
      Ο κ. Θεόδωρος Πάγκαλος. Παρών.
      Ο κ. Παναγιώτης Λαφαζάνης. Παρών.
      Ο κ. Ιωάννης Μαγκριώτης. Παρών.
      Ο κ. Ιωάννης Δραγασάκης. Παρών.
      Ο κ. Γεώργιος Παπακωνσταντίνου. Παρών.
      Ο κ. Νικόλαος Τσούκαλης. Παρών.
      Ο κ. Δημήτριος Τσιρώνης. Παρών.
      Ο κ. Αναστάσιος Κουράκης. Απών.
      Ο κ. Γρηγόριος Νιώτης. Παρών.
      Η κ. Άννα Φιλίνη. Παρούσα.
      Ο κ. Ευστάθιος Κουτμερίδης. Παρών.
      Ο κ. Γρηγόριος Ψαριανός. Παρών.
      Ο κ. Δημήτριος Κουσελάς. Παρών.
      Η κ. Ευαγγελία (Λίτσα) Αμμανατίδου-Πασχαλίδου. Παρούσα.
      Ο κ. Φίλιππος Σαχινίδης. Παρών.
      Ο κ. Μιχαήλ Παπαγιαννάκης. Παρών.
      Η κ. Λουκία-Ταρσίτσα (Λούκα) Κατσέλη. Παρούσα.
      Κυρίες και κύριοι συνάδελφοι, υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
      Συνεπώς διακόπτουμε τη συνεδρίαση για δέκα (10) λεπτά, σύμφωνα με το άρθρο 72 παράγραφοι 1, 2 και 3 του Κανονισμού της Βουλής.
      (ΔΙΑΚΟΠΗ)
      
      (ΜΕΤΑ ΤΗ ΔΙΑΚΟΠΗ)
    ΠΡΟΕΔΡΕΥΩΝ (Αναστάσιος Νεράντζης): Επαναλαμβάνεται η διακοπείσα συνεδρίαση.
      Κυρίες και κύριοι συνάδελφοι, το Προεδρείο εκτιμώντας τις ανάγκες του νομοθετικού έργου, σύμφωνα με τον Κανονισμό (άρθρο 72 παράγραφος 3), θα λύσει τη συνεδρίαση για αύριο ημέρα Παρασκευή 23 Νοεμβρίου 2007 και ώρα 10.30’, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερωτήσεως Βουλευτών του ΠΑ.ΣΟ.Κ. προς τους Υπουργούς Εσωτερικών, Οικονομίας και Οικονομικών, Εθνικής Άμυνας, Ανάπτυξης, Απασχόλησης και Κοινωνικής Προστασίας, Υγείας και Κοινωνικής Αλληλεγγύης, Αγροτικής Ανάπτυξης και Τροφίμων, Δικαιοσύνης, Πολιτισμού, Τουριστικής Ανάπτυξης, Μεταφορών και Επικοινωνιών και Εμπορικής Ναυτιλίας και Νησιωτικής Πολιτικής, σχετικά με τις προσλήψεις στο δημόσιο και το Α.Σ.Ε.Π..
      Λύεται η συνεδρίαση.
      Ώρα λήξης: 18.07’
       Ο ΠΡΟΕΔΡΟΣ					ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 22-11-2007	ΣΕΛ.-4-

Τελευταία Αποθήκευση:	29/11/2007 9:31:00 πμ	Από:	Σκότη Δέσποινα
Εκτυπώθηκε:	28/11/2007 10:55:00 πμ

