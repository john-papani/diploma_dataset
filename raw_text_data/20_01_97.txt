Σελίδα 2769 

Π Ρ Α Κ Τ Ι Κ Α Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΞΑ'

Δευτέρα 20 Ιανουαρίου 1997

Αθήνα, σήμερα, στις 20 Ιανουαρίου 1997, ημέρα Δευτέρα και ώρα 18.11', συνήλθε στην Αίθουσα συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Α' Αντιπροέδρου κ. ΠΑΝΑΓΙΩΤΗ Ν. ΚΡΗΤΙΚΟΥ.

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από το Βουλευτή Α' Θεσσαλονίκης κ. Αναστάσιο Ιντζέ τα ακόλουθα):

Α' ΚΑΤΑΘΕΣΗ ΑΝΑΦΟΡΩΝ

1) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Κοινότητα Κάτω Παυλιάνας του Νομού Κέρκυρας ζητεί χρηματοδότηση για την εκτέλεση κοινοτικών έργων στην περιοχή της.

2) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Δήμος Λευκιμμαίων Κέρκυρας ζητεί χρηματοδότηση για την λειτουργία του Ωδείου στην περιοχή του.

3) Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία ο Σύνδεσμος Ελλήνων Κατασκευαστών Πλαστικών Σκαφών - Παρελκομένων - Εξαρτημάτων - Εμπόρων και Υπηρεσιών (ΣΕΚΑΠΛΑΣ - Π.Ε.Ε.Υ.) διαμαρτύρεται για το υπό ψήφιση σχέδιο νόμου "κατάργηση φορολογικών απαλλαγών και άλλες διατάξεις".

4) Ο Βουλευτής Θεσ/νίκης κ. ΠΑΝΑΓΙΩΤΗΣ ΨΩΜΙΑΔΗΣ κατέθεσε αναφορά με την οποία η Ιερά Σύνοδος της Καθολικής Ιεραρχίας Ελλάδας προβάλλει ενστάσεις στο υπό ψήφιση σχέδιο νόμου "κατάργηση φορολογικών απαλλαγών και άλλες διατάξεις".

5) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Πανελλήνια Ομοσπονδία Ιδιοκτητών Φροντιστηρίων Ξένων Γλωσσών ζητεί την αναγνώριση των εξετάσεων PALSO.

6) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία ο Μορφωτικός - Εκπολιτιστικός Σύλλογος Κάτω Γαρούνα Κέρκυρας ζητεί χρηματοδότηση για την απρόσκοπτη λειτουργία του (διεξαγωγή μαθημάτων χορού, διοργάνωση χορευτικών παραστάσεων κ.λπ.).

7) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η 'Ενωση Περιθιωτών Λουτσιωτών Κέρκυρας "Το 'Ορος" ζητεί την έγκριση χρηματοδότησης από την Ευρωπαϊκή 'Ενωση για την εξερεύνηση των Σπηλαίων Λουτσών Κέρκυρας.

8) Ο Βουλευτής Κέρκυρας κ. ΕΥΤΥΧΙΟΣ ΚΟΝΤΟΜΑΡΗΣ κατέθεσε αναφορά με την οποία η Κοινότητα Γιαννάδων του Νομού Κέρκυρας ζητεί χρηματοδότηση για την ολοκλήρωση της κατασκευής του Πνευματικού και Πολιτιστικού Κέντρου της περιοχής της.

9) Ο Βουλευτής Κιλκίς κ. ΣΑΒΒΑΣ ΤΣΙΤΟΥΡΙΔΗΣ κατέθεσε αναφορά με την οποία η Κοινότητα Δροσάτου του Νομού Κιλκίς ζητεί την ενίσχυση με στρατιώτες του Τ.Π. 596.

10) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία το 1ο Ειδικό Δημοτικό Σχολείο Βόλου ζητεί την προμήθεια σχολικού εξοπλισμού.

11) Οι Βουλευτές κύριοι ΜΟΥΣΤΑΦΑ ΜΟΥΣΤΑΦΑ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Γεωπονικός Σύλλογος Μακεδονίας - Θράκης διαμαρτύρεται για τη μη καταβολή του δώρου των Χριστουγέννων στο έκτακτο γεωπονικό προσωπικό.

12) Ο Βουλευτής Αθήνας κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Πανελλήνια Ομοσπονδία Αστυνομικών Υπαλλήλων ζητεί την επίλυση των οικονομικών προβλημάτων του κλάδου.

13) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Βόλου ζητεί την συμπληρωματική ένταξη των έργων ύδρευσης και αποχέτευσης στο δεύτερο Κοινοτικό Πλαίσιο Στήριξης.

14) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η Κοινότητα Γλώσσας Μαγνησίας ζητεί οικονομική ενίσχυση για την αποπεράτωση του έργου κεντρικής θέρμανσης στο κοινοτικό κατάστημα.

15) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Δήμος Βελεστίνου Μαγνησίας ζητεί τη χορήγηση αφορολόγητου πετρελαίου για τις σχολικές ανάγκες.

16) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Εκπολιτιστικός - Τουριστικός και Αγροτικός Σύλλογος Νησίδος Τρικερίου Μαγνησίας ζητεί να εξαιρεθούν οι κάτοικοι του νησιού από τα αντικειμενικά

Σελίδα 2770 

κριτήρια.

17) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία ο Εκπολιτιστικός - Τουριστικός και Αγροτικός Σύλλογος Νησίδος Τρικερίου Μαγνησίας ζητεί την υπαγωγή του νησιού στις φορολογικές απαλλαγές που ισχύουν για τα νησιά Αλατάς και Πρασούδα της Κοινότητας Τρικερίου.

18) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Δομοκού Φθιώτιδας ζητεί τη σύσταση επιτροπής αξιολόγησης των ακινήτων κατά κατηγορίες και ανά κοινότητα ή ανά ευρύτερη περιοχή στην επαρχία Δομοκού.

19) Ο Βουλευτής Αρκαδίας κ. ΠΕΤΡΟΣ ΤΑΤΟΥΛΗΣ κατέθεσε αναφορά με την οποία ο Σύνδεσμος Ελλήνων Κατασκευαστών Πλαστικών Σκαφών - Παρελκομένων - Εξαρτημάτων - Εμπόρων και Υπηρεσιών ΣΕΚΑΠΛΑΣ - Π.Ε.Ε.Υ. διαμαρτύρεται για το σχέδιο νόμου σχετικά με την κατάργηση των φορολογικών απαλλαγών.

20) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία ο Πανελλήνιος Σύλλογος Ραδιοτηλεγραφητών ΟΤΕ Τοπικό Τμήμα Χίου ζητεί τη συνέχιση της λειτουργίας του ΠΑΡΑΚΤΙΟΥ της Χίου.

21) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας σχετικά με το αίτημα κατασκευής του έργου "Αυτοκινητοδρόμιο" στον Ορχομενό Βοιωτίας.

22) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε δημοσίευμα εφημερίδας στο οποίο επισημαίνεται ότι μία ενδεχόμενη πώληση ή παραχώρηση σε τρίτους των 'Ασπρων Σπιτιών, στον παραλιακό χώρο του Διστόμου Βοιωτίας είναι παράνομη.

23) Ο Βουλευτής Ηρακλείου κ. ΣΠΥΡΟΣ ΔΑΝΕΛΛΗΣ κατέθεσε αναφορά με την οποία ο Σύλλογος Οικονομολόγων υποβάλλει προτάσεις για τις "Προϋποθέσεις ουσιαστικού ελέγχου των Α.Ε.".

24) Η Βουλευτής Πειραιά κυρία ΣΤΕΛΛΑ ΑΛΦΙΕΡΗ κατέθεσε αναφορά με την οποία ο Εξωραϊστικός Σύλλογος Καστέλλας Πειραιά ζητεί διευκρινήσεις για το κληροδότημα Αλεξ.Ζαχαρίου.

25) Ο Βουλευτής Αχαίας κ. ΔΗΜΗΤΡΙΟΣ ΚΑΤΣΙΚΟΠΟΥΛΟΣ κατέθεσε αναφορά με την οποία το Συμβούλιο Περιοχής 14ης Εδαφικής Περιφέρειας Αχαίας ζητεί την ένταξη της Επαρχίας Καλαβρύτων σε ζώνη των αναπτυξιακών κινήτρων.

26) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η Κοινότητα Γλώσσας Μαγνησίας ζητεί ιατρική προστασία των κατοίκων από το αγροτικό ιατρείο όλες τις ημέρες της εβδομάδας.

27) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Κοινότητα Τιθορέας του Νομού Φθιώτιδας ζητεί την απορρόφηση ανέργων κατοίκων της στο Χιονοδρομικό Κέντρο του Παρνασσού.

28) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία ο Δήμος Στυλίδας του Νομού Φθιώτιδας διαμαρτύρεται για την αύξηση των αντικειμενικών αξιών των ακινήτων της περιοχής του.

29) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η Διεύθυνση Προγραμματισμού και Ανάπτυξης της Νομαρχιακής Αυτοδιοίκησης Μαγνησίας ζητεί να συμπεριληφθεί ο Νομός Μαγνησίας στην επιχορήγηση τφν Δημοσίων Επενδύσεων ως φθίνουσα περιοχή.

30) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η Τοπική Διοικούσα Επιτροπή Παιδόπολη Αγριάς Βόλου (ΕΛΕΠΑΠ) ζητεί την εξασφάλιση των απαιτούμενων πιστώσεων για τη συνέχιση της επισκευής του κτιρίου Νο 8 της Παιδόπολης.

31) Ο Βουλευτής Αθήνας κ. ΑΠΟΣΤΟΛΟΣ ΑΝΔΡΕΟΥΛΑΚΟΣ κατέθεσε αναφορά με την οποία οι Κάτοικοι του Δήμου Καματερού Αττικής διαμαρτύρονται για τη μεταστέγαση του 4ου Δημοτικού Σχολείου Καματερού στην περιοχή του Αγίου Τρύφωνα, η οποία βρίσκεται μακριά από τις κατοικίες των μαθητών του.

32) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία η οργάνωση "Περιβαλλοντική Πρωτοβουλία Μαγνησίας" επισημαίνει την ανάγκη ενίσχυσης του Νομού Μαγνησίας με επιπλέον πυροσβεστικά οχήματα καθώς και την ανάγκη δημιουργίας βάσης στάθμευσης πυροσβεστικών αεροπλάνων στο Στεφανοβίκειο ή στην Αγχίαλο του Νομού Μαγνησίας.

33) Η Βουλευτής Μαγνησίας κυρία ΡΟΔΟΥΛΑ ΖΗΣΗ κατέθεσε αναφορά με την οποία το Σωματείο Οικοδόμων και Συναφών Επαγγελμάτων Σκοπέλου του Νομού Μαγνησίας ζητεί την πρόσληψη του αναγκαίου ιατρικού προσωπικού στο Κέντρο Υγείας Σκοπέλου για την εύρυθμη λειτουργία του.

34) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία η Κοινότητα Ανθήλης του Νομού Φθιώτιδας ζητεί τη χορήγηση αποζημίωσης στους αγρότες της περιοχής της, οι οποίοι έχουν υποστεί ζημιές στην παραγωγή τους λόγω των θεομηνιών ιδιαίτερα κατά τα έτη 1993 και 1994.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 480/7-11-96 ερώτηση δόθηκε με το υπ' αριθμ. 6596/12-12-96 έγγραφο από τον Υπουργό Μακεδονίας η ακόλουθη απάντηση:

"Απαντώντας στην ερώτηση αριθμ. 480/7.11.96 που κατέθεσε στη Βουλή ο Βουλευτής κ. Παναγιώτης Ψωμιάδης αναφορικά με αδικαιολόγητες μετακινήσεις Προϊσταμένων Τμημάτων στον Οργανισμό Υδρευσης Θεσσαλονίκης (Ο.Υ.Θ.) σας πληροφορούμε τα εξής:

1. Με την αριθμ. 5/16.6.1994 απόφαση του Υπηρεσιακού Συμβουλίου Υπαλλήλων Ο.Υ.Θ., που εκδόθηκε με βάση τις διατάξεις του άρθρου 36 του Ν. 2190/1994, έγινε η επιλογή των Προϊσταμένων οργανικών μονάδων του Οργανισμού για μια τριετία, στη συνέχεια δε με την αριθμ. 328/6.9.1994 πράξη του Διοικητικού Συμβουλίου έγινε η τοποθέτησή τους στις αντίστοιχες Διευθύνσεις, Τμήματα και αυτοτελή Γραφεία.

Με την πράξη αυτή του Δ.Σ. στο Τμήμα Λειτουργίας και Συντήρησης Μηχανολογικών και Ηλεκτρολογικών Εγκαταστάσεων τοποθετήθηκε ο τακτικός, με Α' βαθμό υπάλληλος του κλάδου Π.Ε. Μηχανικών, ειδικότητας Ηλ/γου Μηχανικού κ. Μαργαρίτης Μαργαριτόπουλος.

Σύμφωνα με το άρθρο 8 του Π.Δ.97/1977 "Περί οργανώσεως των Υπηρεσιών του Ο.Υ.Θ." (Φ.Ε.Κ. 32/Α/1977), στην αρμοδιότητα του παραπάνω Τμήματος ανήκει η μέριμνα για την ομαλή λειτουργία των μηχανολογικών και ηλεκτρολογικών εγκαταστάσεων του Οργανισμού και των μεγάλων υδρομετρητών VENTURI, η επίβλεψη της λειτουργίας, η συντήρηση και η επισκευή των μηχανολογικών και ηλεκτρολογικών εγκαταστάσεων για την απολύμανση και βελτίωση της ποιότητας του νερού, καθώς κι μέριμνα για την ομαλή λειτουργία των Γενικών Συνεργείων Μηχανολογικών και Ηλεκτρολογικών Εγκαταστάσεων.

Κατά τη διάρκεια της διετίας που πέρασε από την τοποθέτηση των Προϊσταμένων οργανικών μονάδων, στο

Σελίδα 2771 

Τμήμα αυτό παρουσιάσθηκαν σοβαρά λειτουργικά προβλήματα, τα οποία είχαν ως επακόλουθο τις συνεχείς διαμαρτυρίες και καταγγελίες του Προσωπικού του και του Σωματείου Εργαζομένων Ο.Υ.Θ., καθώς και τα εύλογα παράπονα του Διευθυντή Μ.Η.Ε. κ. Κωνσταντίνου Σιγιουλτζή για έλλειψη ομαλής συνεργασίας με τον κ. Μαργαριτόπουλο. Επίσης παρά τις συνεχείς οχλήσεις της αρμόδιας Υπηρεσίας του Οργανισμού και της Γενικής Διεύθυνσης, ο Μ. Μαργαριτόπουλος καθυστερεί αδικαιολόγητα να παραδώσει τις Εκθέσεις Αξιολόγησης ετών 1994 και 1995 των υπαλλήλων του Τμήματός του.

Οι παραπάνω λόγοι ήταν η αιτία που οδήγησε το Δ.Σ. στην απόφαση της αμοιβαίας μετακίνησης των Προϊσταμένων και Τμημάτων Μελετών και Κατασκευών Μ.Η.Ε. κ. Παν. Μονέδα και Λειτουργίας και Συντήρησης Μ.Η.Ε. κ. Μ. Μαργαριτόπουλου.

Η μετακίνηση αυτή δεν είναι αντίθετη με τις διατάξεις των Ν. 1264/1982 και 2190/1994, γιατί όχι μόνο δεν παρεμποδίζει τον κ. Μαργαριτόπουλο στην άσκηση των συνδικαλιστικών του καθηκόντων, αλλά απεναντίας τον διευκολύνει πολύ, όπως άλλωστε και ο ίδιος καλά γνωρίζει.

2. 'Οσον αφορά την αμοιβαία μετακίνηση των Προϊσταμένων των Τμημάτων κ. Ιωάννη Κιριμλίδη και Κατασκευών κ. Ευαγγέλου Καξίρα, σας πληροφορούμε ότι: στην αρμοδιότητα του Τμήματος Μελετών της Δ/νσης Δομικών Εργων ανήκει, κατά το άρθρο 7 του Π.Δ. 97/1977, η εκπόνηση μελετών νέων δομικών έργων και εγκαταστάσεων εξωτερικών υδραγωγείων και δικτύων διανομής.

Λόγω έλλειψης Πολιτικών Μηχανικών, από πολλών ετών στο Τμήμα αυτό υπηρετεί μόνο ένας (1) υπάλληλος της ειδικότητας αυτής (ο κ. Ι. Κιριμλίδης), ο οποίος εκτός από τα καθήκοντα της αρμοδιότητας του Τμήματός του απασχολούνταν και με άλλες εργασίες, όπως επίβλεψη εκτελουμένων έργων κ.λπ. Ο συνεχής φόρτος εργασίας και η εξ αυτού του λόγου προκληθείσα, κόπωση του κ. Ι. Κιριμλίδη είχε ως επακόλουθο να υπάρξουν σημαντικές καθυστερήσεις στην εκπόνηση μελετών για την εκτέλεση βασικών έργων υποδομής του Οργανισμού. Για το λόγο αυτό κρίθηκε σκόπιμο να γίνει η αμοιβαία αλλαγή των Προϊσταμένων των Τμημάτων Μελετών και Κατασκευών, ώστε ο κ. Ι. Κιμιρλίδης να μπορέσει κάπως να ανακουφισθεί και παράλληλα να δοθεί γρηγορότερος ρυθμός στην εκπόνηση των ήδη καθυστερούμενων μελετών.

3. Τέλος, ως προς την αμοιβαία μετακίνηση των Προϊσταμένων Τμημάτων Εισπράξεων κ. Χρήστου Γραμμένου και Καταναλωτών κ. Αθηνάς Λόλα, ο κύριος λόγος για την πραγματοποίησή της ήταν ότι το αντικείμενο του Τμήματος Εισπράξεων, λόγω της φύσεώς του, ενδεχομένως να δημιουργεί αδικαιολόγητους σχολιασμούς και αρνητικές εντυπώσεις από μακρόχρονη παραμονή του ίδιου στελέχους στη θέση του Προϊσταμένου.

Επειδή ο κ. Χρ. Γραμμένος υπηρετούσε στη θέση αυτή από πολλών ετών κρίθηκε αναγκαία η μετακίνησή του για την αποφυγή τέτοιων σχολιασμών και εντυπώσεων.

Με την ευκαιρία αυτή θέλουμε να επισημάνουμε ότι έγνοια και αγωνία της Διοίκησης του Οργανισμού είναι να γίνεται κατά το καλύτερο δυνατό τρόπο η αξιοποίηση των στελεχών του με την κυκλική περιφορά τους σε διάφορες θέσεις, έτσι ώστε να αναδεικνύονται οι ικανότητες και δεξιότητές τους στα νέα τους καθήκοντα, προς όφελος του Οργανισμού και του κοινωνικού συνόλου της Θεσσαλονίκης.

Ο Υπουργός

ΦΙΛΙΠΠΟΣ ΠΕΤΣΑΛΝΙΚΟΣ"

2. Στην με αριθμό 560/11-11-96 ερώτηση δόθηκε με το υπ' αριθμ. 18-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 560/11.11.96 ερώτηση που κατέθεσε στη Βουλή των Ελλήνων ο Βουλευτής κ. Σπ. Σπηλιωτόπουλος αναφορικά με προβλήματα του Νομαρχιακού Γενικού Νοσοκομείου Αιγίου, παραθέτουμε τα ακόλουθα προς ενημέρωσή σας.

Το Υπουργείο Υγείας και Πρόνοιας γνωρίζει τα οικονομικά προβλήματα όλων των νοσηλευτικών ιδρυμάτων συμπεριλαμβανομένου και του ΝΓΝ Αιγίου γι' αυτό στην προσπάθειά του να αντιμετωπίσει τις επιτακτικές ανάγκες τους έχει επιχορηγήσει το εν λόγω νοσοκομείο μέσα στο 1996 για δαπάνες μισθοδοσίας με το ποσό των 150 εκατ. δρχ.

'Οσον αφορά τη στελέχωση με νοσηλευτικό και διοικητικό προσωπικό, η διαδικασία επιλογής και πλήρωσης των δεκαπέντε (15) θέσεων τακτικού προσωπικού διαφόρων κλάδων και ειδικοτήτων οι οποίες έχουν εγκριθεί με την αριθμ. 118/95 Π.Υ.Σ. θα ολοκληρωθεί από το ΑΣΕΠ τους προσεχείς μήνες.

Ο Υφυπουργός

ΕΜΜ. ΣΚΟΥΛΑΚΗΣ"

3. Στην με αριθμό 614/12-11-96 ερώτηση δόθηκε με το υπ' αριθμ. 74972/23-12-96 έγγραφο από τον Υπουργό Υγείας η ακόλουθη απάντηση:

"Σε απάντηση της με αριθμ. 614/12.11.96 ερώτησής του βουλευτή κ. Γ. Σούρλα που αφορά τα κριτήρια τα οποία έλαβε υπόψη το Υπηρεσιακό Συμβούλιο του Ν.Γ.Ν. Δυτικής Αττικής, σας γνωρίζουμε τα εξής:

Υστερα από την ακυρωτική απόφαση αριθμ. 2031/96 του Διοικητικού Εφετείου Αθηνών, με την οποία ακυρώνει την 43/14.12.96 απόφαση του Γ' Κοινού Πενταμελούς Υπηρεσιακού Συμβουλίου ΝΠΔΔ, κατά το μέρος που επελέγη ως Προϊσταμένη Δ/νσης της Νοσηλευτικής Υπηρεσίας του ΝΓΝΔΑ, η Στρουγγάρη Χρυσάνθη κατά παράλειψη της Νημά Βασιλικής, επειδή δεν έχει γίνει συγκριτική αξιολόγηση για να φανεί σαφώς η υπεροχή της επιλεγείσης έναντι της παραληφθείσης, προέβη σε νέα κρίση μετά από τη διαβίβαση του θέματος από το Δ.Σ. του Ν.Γ.Ν.Δ.Α. με την αριθμ. 26/9.10.96 απόφασή του. Το Υπηρεσιακό Συμβούλιο έκρινε σύμφωνα με τα στοιχεία των προσωπικών μητρώων των κρινομένων και με τα κριτήρα που ο νόμος 2190/94 άρθρο 36 παρ. 3 καθορίζει:

1. Στην παρ. 6 του αρθ. 36 του Ν. 2190/94 αναφέρεται ότι ως προϊστάμενος Διευθύνσεων ή αντίστοιχου επιπέδου οργανικών μονάδων επιλέγονται υπάλληλοι με βαθμό Α', οι οποίοι έχουν τουλάχιστον τετραετή υπηρεσία στο βαθμό αυτό και στην παρ. 4 του άρθ. 34 του ιδίου Νόμου αναφέρεται ότι μεταξύ υπαλλήλων του ιδίου βαθμού δεν υπάρχει αρχαιότητα.

'Αρα το πρώτο από τα ερωτήματά σας δεν υφίσταται διότι και οι δύο υπάλληλοι έχουν τον Α' βαθμό και τετραετή και πλέον υπηρεσία στο βαθμό.

2. Σύμφωνα με την παρ. 3 του άρθρ. 36 του Ν. 2190/94 για την επιλογή προϊσταμένων Διευθύνσεων, Τμημάτων κ.λπ. λαμβάνονται υπόψη:

α) Οι εκθέσεις αξιολόγησης, σύμφωνα με τις οποίες και οι δύο έχουν βαθμολογηθεί καθ' όλη τη διάρκεια της υπηρεσίας τους με τρεις διαφορετικούς τρόπους βάσει των εκάστοτε ισχυουσών διατάξεων του Υπουργείου. Στο κριτήριο αυτό έχουν θεωρηθεί ότι είναι ίσες.

β) Τα στοιχεία του προσωπικού μητρώου του υπαλλήλου που αποδεικνύουν αντικειμενικά ιδιαίτερη ικανότητα, πρωτοβουλία και δραστηριότητα στην υπηρεσία.

Η κ. Στρουγγάρη Χ. έχει όπως το ΥΣ αποφάσισε, μέσα από την άσκηση των καθηκόντων του προέδρου του ΥΣ κ.λπ. ασχολήθηκε με ποικίλα θέματα με αποτέλεσμα να αποκτήσει μεγαλύτερη εμπειρία και ιδιαίτερη ικανότητα στην άσκηση των καθηκόντων καθώς και πρωτοβουλία έναντι της κ. Νημά Β. η οποία δεν ασχολήθηκε με ανάλογα ή παρεμφερή καθήκοντα ώστε να αποκτήσει και η ίδια ανάλογη εμπειρία και ικανότητα.

3. Στα συνεκτιμώμενα στοιχεία που είναι η επιτυχής άσκηση καθηκόντων προϊσταμένου οργανικής μονάδας οποιουδήποτε επιπέδου και οι δύο κρινόμενες έχουν ασκήσει ίσες φορές καθήκοντα Προϊσταμένων Οργανικής Μονάδας είτε με απόφαση ΔΣ είτε μετά από κρίση ΥΣ και τοποθέτηση από το ΔΣ.

Φαίνεται όμως ότι η κ. Στρουγγάρη Χ. υπηρέτησε ιεραρχικά σε όλες τις βαθμίδες (ως προϊσταμένη τμήματος 6 χρόνια, ως τομεάρχης 5 χρόνια και ως Δ/ντρια Νοσηλευτικής Υπηρεσίας 2 χρόνια) και έχει αποκτήσει πλήρη γνώση όλων 

Σελίδα 2772 

των θεμάτων από Νοσηλευτικής και Διοικητικής πλευράς.

Και οι δύο έχουν παρακολουθήσει το μετεκπαιδευτικό πρόγραμμα Διοίκησης Δ/ντών που είναι βασικό και έχουν μεγάλο αριθμό σεμιναρίων, συνεδρίων κ.λπ. και σ' αυτό το στοιχείο και οι δύο είναι ίσες.

Το Υ.Σ. όπως γίνεται σαφές από τα προαναφερόμενα, αποφάσισε κατά πλειοψηφία 4-1 την επιλογή της Στρουγγάρη Χ. για τη θέση της προϊσταμένης της Νοσηλευτικής Υπηρεσίας, όχι υποκειμενικά και με προσωπικά κίνητρα αλλά όπως φαίνεται από τα προαναφερόμενα βάσει συγκριτικής ανάλυσης των στοιχείων των δύο κρινομένων, λαμβάνοντας υπόψη ότι η άσκηση των καθηκόντων του Προϊσταμένου κάθε επιπέδου δίνει την ευκαιρία για απόκτηση μεγαλύτερης πείρας και ως εκ τούτου περισσοτέρου εύρους προσφοράς, παρά η υψηλή επιστασία από μία υπάλληλο από τη θέση του Δ/ντή που όμως δεν έχει περάσει απ' ολα τα στάδια της ιεραρχίας.

Ο Υπουργός

Κ. ΓΕΙΤΟΝΑΣ"

4. Στην με αριθμό 799/19-11-96 ερώτηση δόθηκε με το υπ' αριθμ. 12844/18-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 799/19.11.96 ερώτηση των κ.κ. Βουλευτών του ΚΚΕ Σ. Παναγιώτου και Μ. Κωστόπουλου σχετικά με την έλλειψη ασθενοφόρου αυτοκινήτου από το γήπεδο Πλαταιών, σας ενημερώνουμε ότι για το ίδιο θέμα ήδη έχουμε απαντήσει με το αριθμ. Υ4α 12551/11/96 έγγραφό μας, αντίγραφο του οποίου σας επισυνάπτουμε.

Ο Υφυπουργός

Ε. ΣΚΟΥΛΑΚΗΣ"

Σημ.: Τα σχετικά έγγραφα ευρίσκονται στο αρχείο τη Δ/νσης Κοινοβουλευτικού Ελέγχου (Τμήμα Ερωτήσεων).

5. Στην με αριθμό 1123/4-12-96 ερώτηση δόθηκε με το υπ' αριθμ. 491/16-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση με αριθμό 1123 που κατατέθηκε στις 4-12-96 από το Βουλευτή κ. Παναγιώτη Ψωμιάδη σας γνωρίζουμε τα εξής:

- Θέματα σχετικά με την επιβολή και ρύθμιση ποσοστών φόρων που έχουν σχέση με ακίνητα είναι αρμοδιότητας του Υπουργείου Οικονομικών προς το οποίο κοινοποιείται το παρόν με αντίγραφο της ερώτησης προκειμένου να σας ενημερώσει σχετικά.

- 'Οσον αφορά στις δικαστικές αποφάσεις αναγνωριστικές κυριότητας, αυτές υποβάλλονται στους Ο.Τ.Α., στα πλαίσια της εκπόνησης της πράξης εφαρμογής και σύμφωνα με την παρ. 5 του άρθρου 12 του ν. 1337/83 και του άρθρου 1 της απόφασης 79881/3445/84 Υπ. ΠΕΧΩΔΕ περί διαδικασίας και τρόπου σύνταξης της πράξης εφαρμογής της πολεοδομικής μελέτης.

Γενικότερα, η υποβολή των δηλώσεων ιδιοκτησίας, εκτός του ότι επιβάλλεται κατά το νόμο, είναι σημαντική προϋπόθεση για την άρτια και έγκαιρη εκπόνηση των μελετών εφαρμογής και ειδικότερα της πράξης εφαρμογής που είναι το βασικό εργαλείο υλοποίησης του σχεδιασμού, επειδή, βάσει των δηλώσεων αυτών και των συνοδευτικών τους στοιχείων (συμβόλαια, διαγράμματα, κ.λπ.) ενημερώνεται το ιδιοκτησιακό καθεστώς που έχει αρχικά αποδοθεί με την κτηματογράφηση της περιοχής.

Ο Υπουργός

Κ. ΛΑΛΙΩΤΗΣ"

6. Στην με αριθμό 1146/96 ερώτηση δόθηκε με το υπ' αριθμ. 1945/30-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 1146/96 ερώτηση που κατέθεσε στη Βουλή η Βουλευτής κα Ν. Μπακογιάννη σας πληροφορούμε:

Το Δόγμα του Ενιαίου Αμυντικού Χώρου Ελλάδας - Κύπρου, του οποίου θεμελιώδη παράμετρο αποτελούν οι ετήσιες (περί τον Οκτώβριο) πραγματοποιούμενες κοινές αεροναυτικές ασκήσεις, αποτελεί έναν από τους βασικούς άξονες της πολιτικής της Ελληνικής Κυβέρνησης στο Κυπριακό, ιδιαίτερα εν όψει των διαγραφομένων με την έναρξη του 1997 κρίσιμων εξελίξεων. Κατά συνέπεια κύρια επιδίωξή μας είναι η μη αποδυνάμωση με οιονδήποτε τρόπο της ικανότητας της Ελλάδας να συνδράμει την Κύπρο στην απόκρουση κάθε περαιτέρω τουρκικής εισβολής.

Παράλληλα είναι αυτονόητο ότι εφόσον οι τρέχουσες διεργασίες για το Κυπριακό πρόβλημα οδηγήσουν στην επανάληψη του διακοινοτικού διαλόγου με τρόπο σύμφωνο με τις επιθυμίες της ελληνικής πλευράς, η τελευταία θα έχει κάθε λόγο ν' αποφεύγει κατά τη διάρκεια αυτού του διαλόγου ενέργειες, οι οποίες θα μπορούσαν να χρησιμεύσουν στην τουρκική πλευρά ως πρόσχημα για να συνεχίσει την αδιάλλακτη, παρελκυστική τακτική της. Βεβαίως και σε αυτήν την περίπτωση η ελληνική πλευρά διατηρεί το δικαίωμά της να επαναφέρει την προτέρα κατάσταση, εάν δεν ευοδωθούν οι διαδικασίες διευθέτησης του προβλήματος.

'Εχουν υποβληθεί, εκ μέρους τρίτων, προτάσεις επί του θέματος προς την κυριαρχικά αρμόδια Κυπριακή Κυβέρνηση, οι οποίες έχουν επαναληφθεί και προς την Ελληνική Κυβέρνηση. Σε κάθε περίπτωση οι ερωτηθείσες πλευρές εξήγησαν τους λόγους για τους οποίους οι διατυπωθείσες προτάσεις δεν ήταν ούτε χρήσιμες ούτε αποδεκτές.

Το Υπουργείο Εθνικής Αμύνης συμμετέχει στον σχεδιασμό της εθνικής εξωτερικής πολιτικής, στο μέτρο και στην έκταση των νομίμων αρμοδιοτήτων του.

Ως γενική αρχή οι Κυβερνήσεις Ελλάδας και Κύπρου διαβουλεύονται και συναποφασίζουν επί των μείζονος σημασίας θεμάτων της πορείας του Κυπριακού. Και οι δύο πλευρές αποβλέπουν στη συνεχή αναβάθμιση και βελτίωση της μεταξύ τους συνεργασίας και συντονισμού.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

7. Στην με αριθμό 1199/3-12-96 ερώτηση δόθηκε με το υπ' αριθμ. 11247/30-12-96 έγγραφο από τον Υφυπουργό Οικονομικών η ακόλουθη απάντηση:

"Σε απάντηση της ερώτησης που κατατέθηκε στη Βουλή των Ελλήνων με αριθμό 1199/97/3-12-96 από το Βουλευτή Μεσσηνίας κ. Σταύρο Μπένο και αναφέρεται στο θέμα της καταβολής των οφειλών προς τον Ο.Ε.Κ. και την ΕΚΤΕ των κατοίκων των σεισμόπληκτων περιοχών του Νομού Μεσσηνίας, σας γνωρίζουμε τα παρακάτω:

Με τις διατάξεις του άρθρου 9 του ν. 1849/89 όπως αυτές συμπληρώθηκαν με τις διατάξεις της παρ. 2 του άρθρου 36 του ν. 2224/94, ορίζεται ότι η καταβολή των οφειλών των εργατοϋπαλλήλων και συνταξιούχων των σεισμόπληκτων περιοχών του Νομού Μεσσηνίας προς τον ΟΕΚ και την ΕΚΤΕ από στεγαστική συνδρομή που χορηγήθηκε σ' αυτούς αναστέλλεται από 12-9-1986 μέχρι 31-12-1994 και δεν επιβαρύνεται με τόκους υπερημερίας.

Με τις διατάξεις του άρθρου 21 του ν. 2198/94 και του άρθρου 32 του ν. 2224/1994 μέρος των παραπάνω απαιτήσεων περιήλθαν στο Δημόσιο. Για την βεβαίωση και είσπραξη των απαιτήσεων αυτών η ΕΚΤΕ, ως αρμόδια Αρχή, συνέταξε και απέστειλε στις αρμόδιες ΔΟΥ χρηματικούς καταλόγους στους οποίους αναγράφεται και το απαιτούμενο ποσό.

Η εφαρμογή λοιπόν των παραπάνω διατάξεων καθώς και η επίλυση των προβλημάτων που αναφέρονται σ' αυτές ανήκει στην αρμοδιότητα της ΕΚΤΕ και του Υπουργείου Εργασίας προς το οποίο ήδη κοινοποιήθηκε η σχετική ερώτηση.

Όσον αφορά το θέμα της ρύθμισης των οφειλών αυτών όπως αυτή καθορίζεται με την αριθμ. 50520/14-8-96 κοινή απόφαση των Υπουργών Εθνικής Οικονομίας, Οικονομικών και Εργασίας και Κοινωνικών Ασφαλίσεων σας γνωρίζουμε ότι, 

Σελίδα 2773 

όπως μας πληροφόρησε το Υπουργείο Εργασίας, ως εισηγητής της απόφασης, εξετάζεται η συμπλήρωση - τροποποίησή της έτσι ώστε να είναι δυνατή η υλοποίησή της.

Ο Υφυπουργός

ΓΕΩΡΓΙΟΣ ΔΡΥΣ"

8. Στην με αριθμό 1212/6-12-96 ερώτηση δόθηκε με το υπ'αριθμ. 147/31-12-96 έγγραφο από τον Υπουργό ΠΕΧΩΔΕ η ακόλουθη απάντηση:

"Απαντώντας στην ερώτηση 1212/6-12-96 που κατέθεσε στη Βουλή ο Βουλευτής κ. Βασίλειος Κορκολόπουλος παρακαλούμε νε πληροφορήσετε τον κ. Βουλευτή τα εξής:

Στα πλαίσια της βελτίωσης των οδικών μεταφορών μεταξύ της Ελλάδας και των ομόρων Βαλκανικών Χωρών, Αλβανία, F.Y.R.O.M., προβλέπεται η δημιουργία πέντε (5) Καθέτων Οδικών Αξόνων, οι οποίοι θα λειτουργούν παράλληλα και ως τροφοδοτικοί άξονες της Εγνατίας Οδού με τη Βαλκανική ενδοχώρα.

Επίσης, έχει αποφασιστεί και η δημιουργία νέων Οδικών Διοδίων τριών (3) με την Αλβανία και τριών (3) με τη Βουλγαρία.

Α. Περιγραφή των Καθέτων Οδικών Αξόνων:

Οι πέντε (5) Κάθετοι Άξονες είναι οι εξής:

- Δύο (2) με Αλβανία

- Ιωάννινα – Κακαβιά και προς Ρογκοζίνα - Δυρράχιο

- Σιάτιστα – Κρυσταλλοπηγή και προς Ελμπασάν - Ρογκαζίνα- Δυρράχιο

- Ένας (1) με F.Y.R.O.M.

- θεσσαλονίκη - Χαλάστρα – Εύζωνοι και προς Σκόπια

- Δύο (2) με Βουλγαρία

- Θεσσαλονίκη - Σέρρες – Προμαχώνας και προς Σόφια

- Αλεξανδρούπολη – Ορμένιο και προς Σβίλενγκραντ

B. Tεχνικο-οικονομικά Στοιχεία των Καθέτων Οδικών Αξόνων:

1. Οδικός Άξονας Κακαβιά - Καλπάκι - Ιωάννινα (62 χλμ.).

α. Μεθοριακός Σταθμός Κακαβιάς - Χάνι Δελβινάκι (11 χλμ.)

Εχουν εκτελεστεί εργασίες χωματουργικών και τεχνικών με προηγούμενες εργολαβίες, δημοπρατήθηκε στις 27-12-95 εργολαβία προϋπ/σμού 3,0 δισ. δρχ., που αφορά βελτιώσεις υφισταμένων τμημάτων και νέα χάραξη σε άλλα τμήματα και έργα υποδομής στο Μεθοριακό ΣταθμόΚακαβιάς.

β. Χάνι Δελβινάκι - Καλπάκι (17,3 χλμ.)

Πρόκειται για βελτίωση ενός τμήματος μήκους περίπου 11 χλμ. με διατομή 11,0/13,0 και νέας χάραξης για την Παράκαμψη του Οικισμού του Καλπακίου. Προβλέπεται η κατασκευή πέντε (5) Ισόπεδων Κόμβων και ενός (1) Ανισόπεδου, καθώς επίσης και μια γέφυρα ανοίγματος 90 μ. στον Ποταμό Γορμό, με προϋπολογισμό 3,5 δις δρχ. Το Εργο δημοπρατήθηκε πρόσφατα, αλλά δεν έχει αναταθεί ακόμα.

γ. Καλπάκι - Ιωάννινα (34 χλμ.)

Υφιστάμενο οδικό δίκτυο με διατομή 7,5/9,6 με καλή βατότητα, όπου δεν προβλέπονται προς το παρόν εργασίες βελτίωσης. Αναθέτουμε μελέτη βελτίωσης με πόρους INTERREG.

2. Οδικός 'Αξονας Κρυσταλλοπηγής - Σιάτιστας (95,6 χλμ)

α. Αλβανικά Σύνορα (Κρυσταλλοπηγή) έως διασταύρωση με Εθν. Οδό Φλώρινας - Καστοριάς μήκους 12,2 χλμ. και πλάτος διατομής 9,0/11,0. Εχει κατασκευαστεί πρόσφατα με χρηματοδότηση από ΠΕΠ 1994.

β. Διασταύρωση Εθν. οδ. Φλώρινας - Καστοριάς μέχρι το Χάνι Μπιρίκι μήκους 11,1 χλμ. & πλάτος διατομής 7,0/8,0. Ολοκληρώθηκε το 1989.

γ. Χάνι Μπιρίκι μέχρι Κορομηλιά μήκους 10 χλμ. Αφορά σε νέα χάραξη με διατομή οδού 9,0/11,0 για την οποία υπάρχει εγκεκριμένη μελέτη οδοποιϊας και κτηματολόγιο. Απομένει η ολοκλήρωση της περιβαλλοντικής μελέτης. Ηδη με 2 εργολαβίες έχουν εκτελεστεί εργασίες σε μήκος 4,5 χλμ. Συνολική δαπάνη 162 εκατ. δρχ. Εχει εγκριθεί ποσό 2,0 δισ. δρχ. της ΣΑΕ 071/2 για το οποίο προτείνεται η ένταξή του στο INTERREG II.

Μέχρι τέλη Ιανουαρίου 1997 θα δημοπρατηθεί η ολοκλήρωση των εργασιών του παραπάνω τμήματος αφού εγκριθεί η περιβαλλοντική μελέτη.

δ. Κορομηλιά μέχρι το Δισπηλιό μήκους 18 χλμ.

Συντάσσεται αναγνωριστική μελέτη για την κατασκευή νέας χάραξης, παρακάμπτοντας την Καστοριά με διατομή 9,0/11,0. Εχει εγκριθεί ποσό 100 εκατ. δρχ. για τη μελέτη.

ε. Δισπηλιό μέχρι Βογατσικό μήκους 13 χλμ. & διατομή 9,0/10,0. Εχει ολοκληρωθεί το 1988.

στ. Βογατσικό μέχρι Νεάπολη μήκους 12,3 χλμ. & διατομή 9,0/11,0. Εχει ολοκληρωθεί το 1986. Το τμήμα αυτό παρουσιάζει προβλήματα σταθεροποίησης των επιχωμάτων, τα οποία για να αντιμετωπιστούν διατέθηκαν 700 εκατ. δρχ. και έχει ήδη δημοπρατηθεί.

η. Νεάπολη μέχρι Μπάρα Σιάτιστας μήκους 22 χλμ. & διατομή 9,0/11,0. Πρόκειται για τμήμα στο υφιστάμενο εθνικό δίκτυο Κοζάνης - Ιωαννίνων το οποίο βρίσκεται σε καλή κατάσταση.

3. Οδικός Αξονας Θεσ/νίκης - Σέρρες - Προμαχώνας (100 χλμ.)

3.1. Θεσ/νίκη - Σέρρες

α. Τμήμα Λαγκαδάς - Κόμβος Δερβενίου (7,4 χλμ.)

Δημοπρατήθηκε έργο προϋπολογισμού 3 δις δρχ.

β. Τμήμα Δερβένι - Κόμβος Δερβενίου

Τελεί υπό έγκριση η οριστική μελέτη

γ. Τμήμα Κόμβος Δερβενίου - Δορκάδα (16,4 χλμ.)

Η διατομή της οδού έχει δύο (2) λωρίδες κυκλοφορίας ανά κατεύθυνση με νησίδα 2,5 μ. και συνολικό πλάτος 21,0 μ. Η οριστική μελέτη και το κτηματολόγιο της οδού αναμένεται να αρχίσει μετά την έγκριση της Μ.Π.Ε. που εκπονείται.

δ. Τμήμα Δορκάδα - Ριζιανά (19,2 χλμ.)

Το τμήμα αυτό αποτελεί διαπλάτυνση της υφιστάμενης οδού με διατομή συνολικού πλάτους 21,0 μ. Υπό έγκριση είναι η οριστική μελέτη του άξονα της οδού και η ΜΠΕ.

3. Τμήμα Ριζιανά - Λευκώνας (262,2 χλμ.)

Τα πρώτα 5,5 χλμ. είναι κατασκευασμένα από παλαιά. Στα υπόλοιπα 20,7 χλμ. θα μετατραπεί η υφισταμένη οδός σε αυτοκινητόδρομο με διατομή 18,00/21,00 μ.

3.2. Σέρρες - Προμαχώνας

α. Τμήμα Λευκώνας - Παλαιόκαστρο (8,7 χλμ)

Πρόκειται για μετατροπή υφισταμένης οδού σε αυτοκινητόδρομο. Εχει αρχίσει η κατασκευή του τμήματος με δαπάνη από το INTERREG I. Η ολοκλήρωση που έχει ενταχθεί στο INTERREG II προϋπολογισμού 1,2 δισ δρχ. Εχει δημοπρατηθεί το έργο. Η διατομή της οδού είναι 21,5 μ.

β. Τμήμα Παλαιόκαστρο - Κόμβος Αμπελώνα (7,3 χλμ)

Το έργο εκτελείται με χρηματοδότηση από το Ταμείο Συνοχής με ποσό 2,0 δις δρχ. 'Εχει κατασκευαστεί το 60% του έργου με πλάτος διατομή 21,5 μ. 

γ. Τμήμα Κόμβος Αμπελώνα - Κόμβος Πετριτσίου (8 χλμ)

Εχουν κηρυχθεί οι απαλλοτριώσεις και εκκρεμούν οι μελέτες 2 γεφυρών. 

δ. Τμήμα Κόμβος Πετριτσίου - Προμαχώνας (11,0 χλμ.)

Μετατροπή σε αυτοκινητόδρομο με την προσθήκη δεύτερου κλάδου με συνολικό πλάτος διατομής από 9,5 μ. σε 21,0 μ. Το έργο έχει ενταχθεί στο INTERREG II με ποσό 4,0 δις δρχ. και έχει ήδη δημοπρατηθεί.

4. Οδικός 'Αξονας Αλεξανδρούπολης - Αρδάνιο - Καστανιές - Ορμένιο

α. Τμήμα Λουτρά (Αλεξανδρούπολης) Φέρρες (13,4 χλμ.)

Το τμήμα κατασκευάζεται με δύο (2) εργολαβίες στο Π.Ε.Π. 2:

- Λουτρά - Μοναστηράκι, μήκους 7,0 χλμ. και προϋπολογισμού 1,8 δις δρχ.

- Μοναστηράκι - Φέρρες, μήκους 6,4 χλμ. και προϋπολογισμού 1,6 δις δρχ.

β. Τμήμα Φέρρες - Αρδάνιο (6,7 χλμ.)

Θα γίνει διαπλάτυνση κυρίως της υφισταμένης Οδού από διατομή πλάτους 7,0 μ. σε 12/14 εκτός από τμήμα μήκους 700 περίπου μέτρων που θα εφαρμοστεί Αστική διατομή, εντός της πόλεως των Φερρών, συνολικού πλάτους 40 μ. Εχουν ολοκληρωθεί οι μελέτες και ήδη συντάσσεται ο 

Σελίδα 2774 

προϋπολογισμός δαπάνης του έργου ο οποίος εκτιμάται ότι θα διαμορφωθεί περίπου στα 4 δις δρχ.

γ. Τμήμα Αρδάνιο - Σουφλί με την Παράκαμψη Σουφλίου (30,0 χλμ.)

Στο τμήμα αυτό, τα 27,0 χλμ. έχουν εκτελεστεί με το Π.Ε.Π. 1, διατομή 12/14. Τα υπόλοιπα, η Παράκαμψη Σουφλίου, θα εκτελεστεί με χρηματοδότηση από το Π.Ε.Π. 2 με πίστωση 3,1 δις δρχ. Το Εργο δημοπρατήθηκε στις 28/8/96.

δ. Τμήμα Σουφλί - Μάνδρα (6,0 χλμ.)

Ολοκληρωμένο τμήμα 12/14.

ε. Τμήμα Μάνδρα - Λόφος (Κισσάριο) (1,3 χλμ.)

Υπό εκτέλεση με ένταξή του στο Π.Ε.Π.2, με διατομή 12/14 και κόστος 0,65 δις δρχ.

στ. Τμήμα Λόφος - Ψαθάδες (αρχή Παράκαμψης Διδυμοτείχου) (14,9 χλμ.)

Το τμήμα αυτό αποτελείται από τρία (3) υποτμήματα τελικής διατομής 12/14

η. Το οδικό Τμήμα της Παράκαμψης Διδυμοτείχου (6,9 χλμ.)

Ο προϋπολογισμός της μελέτης για την κατασκευή του είναι 6,0 δις δρχ.

θ. Τμήμα Διδυμοτείχου (πέρας Παράκαμψης) - Ορεστιάδα (αρχή Παράκαμψης)

Τμήμα Οδού μήκους 15,0 χλμ. για το οποίο υπάρχει οριστική μελέτη για διαπλάτυνσή του σε 12/14 από τη σημερινή κατάστασή του που παρουσιάζεται ικανοποιητική για τις σημερινές συνθήκες κυκλοφορίας.

ι. Τμήμα Παράκαψη Ορεστιάδος (5,6 χλμ.)

Εχουν ολοκληρωθεί οριστικές μελέτες, ήδη συντάσσονται οι προϋπολογισμοί του έργου. Η διατομή θα είναι 12/14.

ια. Τμήμα Ορεστιάδας - Καστανιές (13,0 χλμ.)

Υπάρχει προμελέτη για διαπλάτυνση του δρόμου σε 12/14, όμως ο υφιστάμενος δρόμος εξυπηρετεί τη σημερινή κυκλοφορία.

ιβ. Γέφυρα Αρδα με τις Προσβάσεις του.

Ο προϋπολογισμός της δαπάνης κατασκευής εκτιμάται σε 3,0 δις δρχ. και πρόκειται να καλυφθεί από το INTERREG ΙΙ.Το έργο δημοπρατήθηκε στις 10/10/96 με το σύστημα μελέτη - κατασκευή και τώρα βρίσκεται στην φάση αξιολόγησης.

ιγ. Τμήμα Γέφυρα Αρδα - Κριός (9,1 χλμ.)

Πρόκειται για νέα χάραξη για την οποία έχουν εκπονηθεί οι οριστικές μελέτες οδοποιϊας και η Μ.Π.Ε. καθώς επίσης έχουν ολοκληρωθεί και οι απαραίτητες γεωτεχνικές και γεωλογικές έρευνες. Επίσης ολοκληρώνεται περίπου σε ένα μήνα η προμελέτη του μεγάλου τεχνικού. Το έργο προβλέπεται να δημοπρατηθεί στο πρώτο τρίμηνο του 1997. Η διατομή θα είναι 12/14 και ο προϋπολογισμός του κόστους κατασκευής του έργου είναι 2,5 δις δρχ. Το έργο έχει ενταχθεί στο INTERREG II.

ιδ. Τμήμα Κριός - Ορμένιο (13 χλμ.)

Πρόκειται για νέα χάραξη με διατομή 12/14 και έχει ολοκληρωθεί η οριστική μελέτη. Εχει ενταχθεί στο INTERREG II.

κε. Τελωνείο Ορμενίου

'Ενα μήκος 6,0 χλμ. οδού από Ορμένιο μέχρι το Τελωνείο Ορμενίου είναι έτοιμο και μαζί και ο χώρος και οι εγκαταστάσεις του Τελωνείου.

5. Νέοι Οδικοί 'Αξονες

1. Μεθοριακός σταθμός Μέρτζιανης με Εθν. οδικό δίκτυο.

α. Εξοδος Κόνιτσας - Μέρτζιανη (15 χλμ.)

Εργο Νομαρχιακό, εγκεκριμένος προϋπολογισμός 1,240 δις δρχ.

Υπάρχει εγκεκριμένη μελέτη για όλο τον άξονα εκτός από ένα τμήμα μήκους 5 χλμ. για το οποίο ανατέθηκε μελέτη.

β. Μπουρουζάνι - Ε.Ο. Ιωαννίνων Κόνιτσας (κόμβος Βίγκλας) 14,2 χλμ.

Προβλέπεται η διαπλάτυνσή του, ώστε να αποκτήσει ολόκληρο το τμήμα ενιαίο πλάτος 7,5 μ. πλέον ερεισμάτων. Η δαπάνη των εργασιών αυτών ανέρχεται σε 300 εκατ. δρχ.

2. Μεθοριακός Σταθμός Δυμάδων

Προβλέπονται διαπλάτυνση αρκετών στροφών και τμημάτων όπου το πλάτος της οδού είναι ανεπαρκές, μικροδιαπλατύνσεις όπου απαιτούνται, ασφαλτοστρώσεις τμημάτων των διαπλατύνσεων.

3. Ηγουμενίτσα - Σαγιάδα όρια Αλβανίας

α. Ηγουμενίτσα - Σαγιάδα

Με περαιωμένη εργολαβία οικονομικού αντικειμένου 300 εκατ. δρχ. βελτιώθηκε τμήμα του άξονα μήκους 5 χλμ. περίπου (Ηγουμενίτσα - Ν. Σελεύκεια) διατομή 8/10.

β. Σαγιάδα - Αγ. Θεόδωροι (5,5 χλμ.)

Δημοπρατήθηκε έργο προϋπολογισμού 435 εκατ. δρχ. διατομή 8/10.

γ. Αγ. θεόδωροι - Μεθοριακός Σταθμός (2,5 χλμ.)

Μελέτη ΕΟΤ προεγκρίνεται η χωροθέτηση για να ανατεθεί η μελέτη του τμήματος. Στο τμήμα Σαγιάδα - Μεθοριακός Σταθμός υπάρχει υποτυπώδης διάνοιξη από ΜΟΜΑ επί της οποίας θα γίνει ουσιαστική επέμβαση. Εκτιμώμενος προϋπολογισμός 800 εκατ. δρχ.

6. Νέες συνδέσεις με Βουλγαρία

α. Δράμα - Κ. Νευροκόπι - Εξοχή - Βουλγαρικά Σύνορα

Ο οδικός άξονας από Δράμα μέχρι το Νευροκόπι μήκους 39 χλμ. είναι ήδη κατασκευασμένος και απομένει βελτίωση 10,3 χλμ. από το Νευροκόπι μέχρι το φυλάκιο της Εξοχής καθώς και η παράκαμψη του Νευροκοπίου μήκους περίπου 2 χλμ. Η δαπάνη για την κατασκευή του τμήματος αυτού προϋπολογίζεται σε 2 δις δρχ. ποσό που έχει περιληφθεί στη ΣΑΕ 071 του 1996. Ηδη εκπονούνται μελέτης από την Περιφ. Υπηρεσία (ΔΣΕ τ.14ης ΠΥΔΕ). Υπάρχει έγκριση περιβαλλοντικής μελέτης. Η δημοπράτηση του έργου προβλέπεται να γίνει τον Ιανουάριο του 1997.

β. Ξάνθη - Εχινος - Βουλγαρικά Σύνορα

Πρόκειται για οδό μήκους περίπου 48 χλμ. μεταβλητού πλάτους (4,5-7.00) η οποία συνδέει την Ξάνθη με Εχίνο και κατευθύνεται εντός της Βουλγαρίας προς τις πόλεις Ζλάτογκραντ - Ρούντοζεμ - Γμόλγιαν και Φιλιππούπολη. Ηδη εκτελούνται εργασίες σε μήκος 3,6 χλμ. στην παράκαμψη Μύκης ενώ είναι κατασκευασμένα τα πρώτα 8.00 από την Ξάνθη.

Στη ΣΑΜ 071 περιλαμβάνεται έργο προϋπολογισμού 300 εκατ. δρχ. για την εκπόνηση των απαιτουμένων μελετών και ήδη έγινε πρόσκληση ενδιαφέροντος.

γ. Κομοτηνή - Νυμφαία - Βουλγαρικά Σύνορα

Πρόκειται για οδό μήκους 23 χλμ. η οποία συνδέει την Κομοτηνή με τη Νυμφαία και κατευθύνεται προς το Βουλγαρικό έδαφος. Βρίσκεται σε πολύ κακή κατάσταση και είναι αδύνατη η βελτίωσή του και επομένως απαιτείται στο σύνολό της νέα χάραξη. Για την κατασκευή του νέου αυτού άξονα με διατομή 8,0/10,0 μ. απαιτείται κατ' ελάχιστο ποσό 10 δις δρχ. Στη ΣΑΕ 071 έχει ήδη περιληφθεί ποσό 5 δις δρχ.Εντός του 1996 προβλέπεται η έναρξη των εργασιών συμβούλου ο οποίος θα προτείνει τη χάραξη της οδού καθώς και θα προϋπολογίσει την απαιτούμενη δαπάνη για την κατασκευή της.

Προϋπόθεση για τα παραπάνω είναι ο καθορισμός του σημείου συνάντησης με το οδικό δίκτυο εντός του Βουλγαρικού εδάφους. Παράλληλα γίνονται συνεννοήσεις με τον ΕΟΤ για τη μελέτη και κατασκευή του Τελωνείου και των σχετικών εγκαταστάσεων, με πρόβλεψη περαίωσης των εντός του 2000 καθώς επίσης με το ΥΠΕΞ και ΥΕΘΑ. Μέχρι το τέλος του 1996 προβλέπεται η ολοκλήρωσης της προμελέτης και μελέτης καθώς και η μελέτη περιβαλλοντικών επιπτώσεων οπότε θα γίνει η δημοπράτηση του έργου.

Ο Υπουργός

Κ. ΛΑΛΙΩΤΗΣ"

9. Στην με αριθμό 1261/96 ερώτηση δόθηκε με το υπ' αριθμ. 1946/30-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 1261/96 ερώτηση που κατέθεσε στη Βουλή ο Βουλευτής κ. Γ. Γαρουφαλιάς, σας πληροφορούμε:

Το Δόγμα του Ενιαίου Αμυντικού Χώρου παραμένει ένας από τους κύριους άξονες της ελληνικής πολιτικής στο

Σελίδα 2775 

Κυπριακό.

Η Ελληνική Κυβέρνηση αποδίδει ιδιαίτερη σημασία στη διατήρηση και επαύξηση της αμυντικής ικανότητας της Κύπρου, η οποία επιτυγχάνεται με τη συνεχή ανάπτυξη και βελτίωση της λειτουργίας του Δόγματος.

Είναι πάγια θέση μας ότι ο λόγος ύπαρξης του Δόγματος ΕΑΧ θα παύσει υφιστάμενος, μόνο εφόσον επιτευχθεί η οριστική επίλυση του Κυπριακού προβλήματος, η οποία θα δίνει ικανοποιητική απάντηση στο ζωτικό ζήτημα της ασφάλειας του Κυπριακού Ελληνισμού.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

10. Στην με αριθμό 1288/10-10-96 ερώτηση δόθηκε με το υπ' αριθμ. 1406/30-12-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση υπ'αριθμ. 1288/10-10-96 των Βουλευτών κ.κ. Στ. Παναγιώτου και Στρ. Κόρακα, σας γνωρίζουμε τα ακόλουθα:

Επί του πρώτου ερωτήματος αρμόδιο να απαντήσει είναι το Υπουργείο Εξωτερικών στο οποίο επίσης απευθύνεται η ερώτηση.

Ως προς το δεύτερο ερώτημα σας γνωρίζουμε ότι το διδακτήριο του Μειονοτικού Γυμνασίου - Λυκείου Κομοτηνής διαθέτει έξι αίθουσες διδασκαλίας, έχει ήδη διαμορφωθεί μία ακόμη (έβδομη) που λειτουργεί, και η Νομαρχία Ροδόπης έχει ήδη προγραμματίσει την προσθήκη τριών ακόμη αιθουσών στο υπάρχον κτίριο, ώστε να καλυφθούν οι υπάρχουσες και μελλοντικές ανάγκες.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

11. Στην με αριθμό 1290/10-12-96 ερώτηση δόθηκε με το υπ' αριθμ. 196/2-12-96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθ. 1290/10-12-96 ερώτηση που κατατέθηκε στη Βουλή των Ελλήνων από τον Βουλευτή κ. Νικ. Ακριτίδη, σχετικά με μεταφορά της Κρεαταγοράς Θεσσαλονίκης μέσα σε χώρο του Ο.Κ.Α.Θ., σας γνωρίζουμε κατ' αρχή ότι, επί των αναφερομένων σ'αυτή θεμάτων πλέον αρμόδιο να απαντήσει είναι το συνερωτώμενο Υπουργείο Γεωργίας.

Επί του θέματος σημειώνεται ότι, σύμφωνα με το από 7/4/94 υπόμνημα που μας είχε διαβιβάσει ο Οργανισμός Κεντρικής Αγοράς Θεσσαλονίκης, η κατασκευή της νέας κρεαταγοράς μέσα στο χώρο του ΟΚΑΘ, είχε ενταχθεί ως έργο για χρηματοδότηση, από το δεύτερο πακέτο ΝΤΕΛΟΡ, με το ποσό των 1.600.000.000 δρχ., στο εθνικό πρόγραμμα του Υπουργείου Γεωργίας, ενώ παράλληλα είχε συνταχθεί σχετική μελέτη της Δ/νσης Τεχνικών Υπηρεσιών της Νομαρχίας Θεσσαλονίκης και είχε προταθεί η Κ.Α.Θ. ως φορέας λειτουργίας της κρεαταγοράς αυτής.

Το Δεκέμβριο 1995 συγκροτήθηκε στο Υπουργείο μας Επιτροπή, στην οποία μετείχαν υπηρεσιακοί παράγοντες (διοικητικοί, κτηνίατροι και τεχνικοί) όλων των εμπλεκομένων Υπουργείων καθώς και ο Πρόεδρος του ΟΚΑΘ με εκπροσώπους της 'Ενωσης Εμπόρων Κρέατος Θεσσαλονίκης, με αντικείμενο την κατασκευή της νέας κρεαταγοράς μέσα σε χώρο της Κεντρικής Αγοράς, όπου και είχαν δρομολογηθεί θετικές διαδικασίες.

Τέλος, θα πρέπει να ειπωθεί ότι το Υπουργείο Ανάπτυξης ανέκαθεν υποστηρίζει την αναγκαιότητα μεταφοράς και κατασκευής της Κρεαταγοράς Θεσσαλονίκης.

Ο Υφυπουργός

ΜΙΧ. ΧΡΥΣΟΧΟΙΔΗΣ"

12. Στην με αριθμό 1340/96 ερώτηση δόθηκε με το υπ' αριθμ. 1951/31-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 1340/96 ερώτηση που κατέθεσαν στη Βουλή οι Βουλευτές κ.κ. Στ. Παναγιώτου και Στρ. Κόρακας, σας πληροφορούμε:

Το ζήτημα της τροποποίησης ή κατάργησης του άρθρου 19 του Κώδικα Ελληνικής Ιθαγένειας έχει συζητηθεί και μελετηθεί από το Επιστημονικό Συμβούλιο του Υπουργείου Εξωτερικών.

Το άρθρο 19 θεωρείται κατ' αρχήν διάταξη, που παραβιάζει τα ανθρώπινα δικαιώματα και το Υπουργείο Εξωτερικών σε συνεργασία με το Νομικό Γραφείο του Πρωθυπουργού συντόμως θα καταλήξει στις δέουσες αποφάσεις του.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

13. Στην με αριθμό 1349/12-12-96 ερώτηση δόθηκε με το υπ' αριθμ. 1/2-1-97 έγγραφο από τον Υπουργό Δημ. Τάξης η ακόλουθη απάντηση:

"Σε απάντηση της ερώτησης 1349/12-12-1996 που κατέθεσε ο Βουλευτής κ. Γ. Καρατζαφέρης, σας γνωρίζουμε ότι η περιοχή του Διονύσου αστυνομεύεται έντονα από τον Αστυνομικό Σταθμό Εκάλης και το διοικητικά προϊστάμενο κλιμάκιο του Αστυνομικού Τμήματος Ν. Ερυθραίας, τα οποία σε συνεργασία με τις συναρμόδιες Υπηρεσίες άλλων Υπουργείων λαμβάνουν κάθε αναγκαίο μέτρο για την προστασία του περιβάλλοντος.

Απόρριψη απορριμμάτων ή εναπόθεση μπαζών σε αυτή και ειδικότερα σε χώρους ορεινούς και δασικούς δεν έχει καταγγελθεί στις αναφερόμενες Υπηρεσίες μας ούτε έχει διαπιστωθεί από αυτές. Επίσης δεν έχει ζητηθεί από την αρμόδια δασική Υπηρεσία συνδρομή για τέτοια θέματα.

'Οσον αφορά την παράνομη λειτουργία λατομείων, σας πληροφορούμε ότι το 1994 συνελήφθησαν και οδηγήθησαν στη Δικαιοσύνη ο Στυλιανός Κωνσταντινίδης υπεύθυνος του λατομείου "Α.Ε. ΕΛΛΗΝΙΚΑ ΜΑΡΜΑΡΑ ΕΤΒΑ", ο Νικόλαος Μαλτέζος και Ξενοφών Καρούτσος υπεύθυνος και εργάτης, αντίστοιχα του λατομείου "ΜΑΡΜΑΡΑ ΠΑΡΘΕΝΩΝ Α.Ε." και ο Πέτρος Ρήγας υπεύθυνος του λατομείου "ΜΑΡΜΑΡΑ ΡΗΓΑ". Επίσης την 27-1-1994 και 28-6-1995 μηνύθηκαν τα μέλη του Δ.Σ. της "Α.Ε.Β.Ε. ΜΑΡΜΑΡΑ ΔΙΟΝΥΣΟΥ ΠΕΝΤΕΛΗΣ" Γεώργιος Κρασούλης, Δήμητρα Τόμπρου-Αλτ, Γιορκ-Χανς Αλτ, Στυλιανή Ξυνού και ο Μολφέτας Ιωάννης. Τέλος το 1996 οδηγήθηκαν στη Δικαιοσύνη ο Διομήδης Τζαφέρης ιδιοκτήτης του πρώην λατομείου "Α.Ε. ΕΛΛΗΝΙΚΑ ΜΑΡΜΑΡΑ", ο Νικόλαος Μαλτέζος υπεύθυνος του λατομείου "ΜΑΡΜΑΡΑ ΠΑΡΘΕΝΩΝ Α.Ε." και ο Γεώργιος Κρασούλης υπεύθυνος και μέλος του Δ.Σ. της "Α.Ε.Β.Ε. ΜΑΡΜΑΡΑ ΔΙΟΝΥΣΟΥ - ΠΕΝΤΕΛΗΣ".

Στις υπηρεσίες μας δόθηκε εντολή να συνεχίσουν με αμείωτο ενδιαφέρον τους ελέγχους στο Διόνυσο και να εφαρμόσουν με αυστηρότητα τις ισχύουσες διατάξεις.

Για τα λοιπά θέματα αρμόδια να σας πληροφορήσουν είναι τα συνερωτώμενα Υπουργεία και το Υπουργείο Γεωργίας, στο οποίο διαβιβάζεται Φ/Α της παρούσας Ερώτησης.

Ο Υπουργός

ΓΕΩΡΓΙΟΣ ΡΩΜΑΙΟΣ"

14. Στην με αριθμό 1350/12-12-96 ερώτηση δόθηκε με το υπ' αριθμ. 1423/30-12-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 1350/12-12-96 που κατέθεσε ο Βουλευτής κ. Γ. Καρατζαφέρης, σας γνωρίζουμε τα ακόλουθα:

Τα προσόντα και η διαδικασία διορισμού σε θέσεις εκπαιδευτικού προσωπικού Β/θμιας Εκπαίδευσης κλάδου ΠΕ19 και ΠΕ20, προβλέπονται κυρίως από το Π.Δ. 118/1995 και τις λοιπές διατάξεις που ισχύουν (Ν. 1566/1985 Π.Δ. 154/1996).

Το εν λόγω Π.Δ. (118/1995) έχει εκδοθεί και δημοσιευθεί σύμφωνα με όσα ορίζει η ισχύουσα νομοθεσία και το Σύνταγμα.

Οι διορισμοί γίνονται σύμφωνα με το παραπάνω θεσμικό πλαίσιο.

Με διάταξη νόμου που προωθείται για ψήφιση αντιμετωπίζεται κατά τον καλύτερο τρόπο η σύνταξη της επετηρίδας

Σελίδα 2776 

των καθηγητών Πληροφορικής.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

15. Στην με αριθμό 1352/12-12-96 ερώτηση δόθηκε με το υπ' αριθμ. 1422/30-12-96 έγγραφο από τον Υφυπουργό Εθνικής Παιδείας η ακόλουθη απάντηση:

"Απαντώντας στην ερώτηση με αριθμό 1352/12-12-96, σχετικά με τα προβλήματα του 1ου και 2ου ΤΕΛ Σερρών, που κατέθεσαν οι Βουλευτές κ. Στ. Παναγιώτου και κα Μ. Μπόσκου, σας γνωρίζουμε τα ακόλουθα:

'Οπως μας πληροφόρησε ο Προϊστάμενος της Δ/νσης Δ/θμιας Εκπ/σης Σερρών άρχισαν και προχωρούν οι εργασίες μετακίνησης της στάσης των αστικών και υπεραστικών λεωφορείων.

Η κατασκευή υπόγειας ή υπέργειας διάβασης εξετάζεται από τις Τεχνικές Υπηρεσίες της Νομαρχιακής Αυτοδιοίκησης, προκειμένου να επιλεγεί η καλύτερη λύση.

Η κατασκευή του 2ου ΤΕΛ Σερρών, οι εργασίες του οποίου είχαν σταματήσει, έχει ήδη ανατεθεί σε νέο εργολάβο.

Ο Υφυπουργός

ΙΩΑΝ. ΑΝΘΟΠΟΥΛΟΣ"

16. Στην με αριθμό 1366/12-12-96 ερώτηση δόθηκε με το υπ' αριθμ. 558/3-1-96 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1366/12-12-96, κατέθεσε ο Βουλευτής κ. Η. Βεζδρεβάνης αναφορικά με το παραπάνω θέμα, σας πληροφορούμε ότι σύμφωνα με το σημερινό στοιχείο που έχει στη διάθεσή του ο Ελληνικός Οργανισμός Γάλακτος, στο Νομό Θεσπρωτίας έχει κατανεμηθεί ποσόστωση σε 26 παραγωγούς, με συνολική ποσόστωση 483 τον. Κατά την γαλακτοκομική περίοδο 1995/96 παρέδωσαν γάλα 24 εξ'αυτών η δε συνολική ποσότητα που παρέδωσαν ήταν 619 τον.(υπέραβαση 136 τον.).

- Αίτηση για συμπληρωματική ποσόστωση έχουν υποβάλλει 18 παραγωγοί με συνολική αιτούμενη ποσόστωση 1.117 τόνους.

- Τέλος έχουν υποβάλλει αίτηση για χορήγηση ποσόστωσης 6 νέοι παραγωγοί με συνολική ποσόστωση 545 τον.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

17. Στην με αριθμό 1389/96 ερώτηση δόθηκε με το υπ' αριθμ. 1947/30-12-96 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ'αριθμ. 1389/96 ερώτηση που κατέθεσε στη Βουλή ο Βουλευτής κ. Γ. Καρατζαφέρης, σας πληροφορούμε:

'Οπως είναι, ήδη, γνωστό παγία ελληνική θέση είναι, ότι οι έναντι της Γερμανίας αξιώσεις της Χώρας μας, για καταβολή πολεμικών αποζημιώσεων επανορθώσεων και επιστροφή του αναγκαστικά συναφθέντος κατοχικού δανείου, είναι ιστορικά βεβαιωμένες, νομικά θεμελιωμένες και ηθικά δικαιωμένες, το δε θέμα παραμένει και διατηρείται πολιτικά ανοικτό.

Εξάλλου, η γερμανική πλευρά, παρά την καταφανή απορριπτική στάση που τήρησε και τηρεί, σε πάγια βάση και παρά το ότι φροντίζει να δημοσιοποιεί τις απόψεις της με δηλώσεις ή ακόμη και με εκδόσεις Ανακοινώσεων, δεν έχει ακόμη απαντήσει εγγράφως, όπως υποχρεούται από τη διεθνή διπλωματική πρακτική, στην ελληνική ρηματική διακοίνωση, αναγνωρίζοντας, εμμέσως πλην σαφώς, το εκκρεμές αλλά και τη σοβαρότητα του ζητήματος. Η συμφωνηθείσα, άλλωστε, μεταξύ του Πρωθυπουργού κ. Σημίτη και του Γερμανού Καγκελλαρίου κ. Κολ, εξέταση του ζητήματος μερίμνη των Υπουργών Εξωτερικών των δύο χωρών, αποτελεί σαφή παραδοχή ύπαρξης ζητήματος που απαιτεί εξέταση και ρύθμιση.

Θα πρέπει όμως, ίσως, να διευκρινισθεί για μια ακόμη φορά, ότι το εύρος του εύλογου χρόνου για την απάντηση θεμάτων που τέθηκαν με τη ρηματική διακοίνωση, δεν μπορεί να καθορισθεί κατ' αποκοπήν, αφού είναι γνωστό ότι τούτο αποτελεί συνάρτηση πολλών παραγόντων συνδεομένων με το πολύμορφον και πολύπλοκο των προς επίλυση εκκρεμοτήτων.

Η διαδικασία της διεκδίκησης από το Κράτος πολεμικών αποζημιώσεων επανορθώσεων, ακόμη και όταν αυτή περιλαμβάνει και τις ατομικές απαιτήσεις όπως στην παρούσα περίπτωση, είναι τελείως διαφορετική από τις διεκδικήσεις των ιδιωτών. Για την τύχη των τελευταίων μόνον τα αρμόδια δικαστήρια, ενώπιον των οποίων έχουν αχθεί οι συγκεκριμένες υποθέσεις, μπορούν και πρέπει να αποφασίσουν, όπως άλλωστε επιβάλλει σχετική περί διάκρισης των εξουσιών Συνταγματική επιταγή. 

Ο Υπουργός

ΘΕΟΔΩΡΟΣ ΠΑΓΚΑΛΟΣ"

18. Στις με αριθμό 1393/13-12-96, 1431/16-12-96 ερωτήσεις δόθηκε με το υπ' αριθμ. 4192/2-1-97 έγγραφο από τον Υπουργό Μεταφορών η ακόλουθη απάντηση:

"Απαντώντας στα σχετικά έγγραφά σας, που αναφέρονται στις ερωτήσεις 1393/13-12-96 και 1431/16-12-96 των Βουλευτών κ. Δημ. Κωστόπουλου και Πέτρου Τατούλη και απευθύνονται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Προκειμένου ο ΟΤΕ να ικανοποιήσει το αίτημα της Κοινότητας ΧΩΡΕΜΙΟΥ, για την μετεγκατάσταση του Συγκεντρωτού Γραμμών (Σ.Γ.) από το Δημοτικό Σχολείο, προέβη σε αλληλογραφία με τους ενδιαφερόμενους ζητώντας άλλο χώρο σε οίκημα κατάλληλο για τον Σ.Γ.

2. Το οίκημα που προφέρθηκε κρίθηκε ακατάλληλο από την αρμόδια Υπηρεσία του ΟΤΕ (Τ.Τ. Αρκαδίας) επειδή ήταν ξύλινης κατασκευής (αυξημένης υγρασίας), ετοιμόρροπο και δεν υπήρχε δυνατότητα να εξασφαλιστεί επαρκής θέρμανση, λόγω μεγάλου εμβαδού, απαραίτητα για τη λειτουργία του Σ.Γ.

3. Τα ανωτέρω γνωστοποιήθηκαν στους ενδιαφερόμενους από την αρμόδια Περιφ. Υπηρεσία κα για την εξεύρεση λύσης ο ΟΤΕ ζήτησε (Νοέμβριος 1996) με συγκεκριμένες προτάσεις άλλο χώρο, κατάλληλο για τον Σ.Γ. προς ενοικίαση.

4. Η Κοινότητα επιφυλάχθηκε να απαντήσει προκειμένου να τεθεί η πρόταση του ΟΤΕ του Κοινοτικού Συμβουλίου.

Ο Υπουργός

ΧΑΡ. ΚΑΣΤΑΝΙΔΗΣ"

19. Στην με αριθμό 1394/13-12-96 ερώτηση δόθηκε με το υπ' αριθμ. 1429/30-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 1394/13-12-1996 που κατέθεσε ο Βουλευτής κ. Δημ. Κωστόπουλος σας γνωρίζουμε τα ακόλουθα:

Κατά το πρώτο εξάμηνο αυτού του σχολικού έτους στα 16 Π.Ε.Κ. της χώρας θα γίνουν υποχρεωτικά Επιμορφωτικά Προγράμματα για τους καθηγητές του Λυκείου, κατά προτεραιότητα.

'Ομως στα πλαίσια του εκσυγχρονισμού της πολιτικής του Υ.Π.Ε.Π.Θ. για την επιμόρφωση των εκπαιδευτικών προβλέπονται ειδικά προγράμματα για την ακαδημαϊκή αναβάθμιση ("εξομοίωση") των εκπαιδευτικών της Πρωτοβάθμιας Εκπαίδευσης.

Στα προγράμματα αυτά υπολογίζεται ότι θα επιμορφωθούν 35.000 - 37.000 εκπαιδευτικοί κατά την τριετία 1996-1999. Ο συνολικός προϋπολογισμός για τα προγράμματα αυτά είναι 7.315.000.000 και η χρηματοδότησή τους είναι εξασφαλισμένη μετά την έγκριση από την Ευρωπαϊκή 'ένωση της Ενέργειας 1.3α("Επιμόρφωση Εκπαιδευτικών"), η οποία εντάσσεται στο Υποπρόγραμμα 1 του Επιχειρησιακού Προγράμματος "Εκπαίδευση και Αρχιακή Επαγγελματική Κατάρτιση" (ΕΠΕΑΕΚ).

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

 

Σελίδα 2777 

20. Στην με αριθμό 1398/13-12-96 ερώτηση δόθηκε με το υπ' αριθμ. 447/30-12-96 έγγραφο από τον Υφυπουργό Υγείας η ακόλουθη απάντηση:

"Απαντώντας στην αριθμ. 1398/13.12.96 ερώτηση, που κατατέθηκε στη Βουλή από τους κ. Βουλευτές Θεόδ. Κατσανέβα, Νίκο Ακριτίδη, Ντ. Βρεττό κ.α σχετικά με τα προβλήματα που παρουσιάζει η σταγεστική αποκατάσταση των Ποντίων ομογενών από πρώην χώρες της Ε.Σ.Σ.Δ., σας πληροφορούμε τα εξής ως προς τις αρμοδιότητες μας και τις προτάσεις μας για την λύση των προβλημάτων αυτών.

α. Το Υπουργείο μας εφαρμόζει στεγαστικά προγράμματα για οικογένειες χαμηλών εισοδημάτων που στερούνται ιδιόκτητης κατοικίας και δεν δικαιούνται στέγασης από άλλο φορέα.

β. Τα προγράμματα αυτά εφαρμόζονται με το σύστημα της αυτοστέγασης (μέσω δανείου) ή με το σύστημα της οργανωμένης δόμησης (ανέγερση κατοικιών και διανομή τους με φροντίδα του Υπουργείου).

γ. Για την υλοποίηση των πιο πάνω προγραμμάτων του Υπουργείου μας που βάσει αυτών θα μπορούσαν να αποκατασταθούν στεγαστικά οι πόντιοι ομογενείς, απαιτείται η εξεύρεση εκτάσεων και πιστώσεων.

Πρέπει να σημειωθεί ότι από το έτος 1996, έχει διακοπεί η χορήγηση πιστώσεων για τα προγράμματα αυτοστέγασης του Υπουργείου μας (χορήγηση δανείων).

δ. Ως προς το θέαμα της επιβολής προστίμου από το Ι.Κ.Α., σας πληροφορούμε ότι το θέμα αυτό ανήκει στην αρμοδιότητα του Υπουργείου Εργασίας και Κοινωνικών Ασφαλίσεων, προς το οποίο αποστέλλεται αντίγραφο της παρούσας ερώτησης.-

Ο Υφυπουργός

ΘΕΟΔ. ΚΟΤΣΩΝΗΣ"

21. Στην με αριθμό 1400/13-12-96 ερώτηση δόθηκε με το υπ' αριθμ. 572/7-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1400/13.12.96 που κατέθεσε ο βουλευτής κ. Μ. Μουσταφάς αναφορικά με το παραπάνω θέμα σας πληροφορούμε ότι:

Στο Νομό Ροδόπης παρατηρήθηκε κατά περιοχές σημαντική μείωση της φετινής παραγωγής βάμβακος που οφείλεται:α) στις σχετικά χαμηλές θερμοκρασίες για την ανάπτυξη των βαμβακοκαλλιεργειών κατά τους μήνες Ιούνιο και Ιούλιο και στην έντονη προσβολή των βαμβακοφύτων από αφίδες. και τα δύο αίτια δεν καλύπτονται ασφαλιστικά και δεν αποζημιώνονται από τον Ε.Λ.Γ.Α.

Για τον υπολογισμό της μείωσης της παραγωγής βάμβακος κατά τη φετεινή καλλιεργητική περίοδο εξ' αιτίας των αντίξοων καιρικών συνθηκών συγκροτήθηκαν με την αριθμ. 4546/17.10.96 Υ.Α. Ειδικές Επιτροπές κατά Νομό.

Μετά από εκτιμήσεις των πενταμελών επιτροπών που συγκροτήθηκαν από τους οικείους Νομάρχες σε όλους τους βαμβακοπαραγωγούς νομούς της χώρας, οι αρχικές εκτιμήσεις ηρτημένης εσοδείας μειώθηκαν κατά ένα ποσοστό στους παραπάνω νομούς και συγκεκριμένα στο νομό Ροδόπης μόνο κατά 8%.

Ο Υπουργός

ΣΤ. ΤΖΟΥΜΑΚΑΣ"

22. Στην με αριθμό 1403/13-12-96 ερώτηση δόθηκε με το υπ' αριθμ. 1430/30-12-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 1403/13-12-1996, που κατέθεσε ο Βουλευτής κ. Β. Κορκολόπουλος, σας γνωρίζουμε τα ακόλουθα:

Το ΥΠΕΠΘ ιδιαίτερα ευαισθητοποιημένο σε θέματα που αφορούν την πρόληψη και προαγωγή της υγείας των μαθητών έχει δώσει και δίνει μεγάλη βαρύτητα στην εφαρμογή προγραμμάτων Αγωγής Υγείας στα σχολεία της Δ/θμιας Εκπ/σης όλης της χώρας.

Στα θέμα που αφορούν τα προγράμματα Αγωγής Υγείας είναι η πρόληψη χρήσης εξαρτησιογόνων ουσιών.

Το ΥΠΕΠΘ σε συνεργασία με Δημόσιους και Ιδιωτικούς Επιστημονικούς φορείς, όπως με το Ο.Κ.Α.Ν.Α, το Ε.Π.Ι.Ψ.Υ., το ΚΕΘΕΑ, πραγματοποιεί βιωματικά επιμορφωτικά σεμινάρια σε εκπαιδευτικούς με θέμα την πρόληψη χρήσης εξαρτησιογόνων ουσιών.

Αυτά τα σεμινάρια έχουν σκοπό να ευαισθητοποιήσουν τους εκπ/κούς και να τους κάνουν ικανούς να εφαρμόσουν προγράμματα τα οποία έχουν στόχο οι μαθητές να αναπτύξουν την προσωπικότητά τους, την αυτοεκτίμηση και αυτοπεποίθησή τους και να υιοθετούν θετικές στάσεις και συμπεριφορές στη ζωή τους, ώστε η υγιεινή λύση να είναι η εύκολη λύση.

Συγκεκριμένα αναφέρουμε ότι κατά το προηγούμενο σχολικό έτος 1995-96 πραγματοποιήθηκαν:

α) βιωματικά εκπ/κά σεμινάρια με την συνεργασία του Οργανισμού κατά των Ναρκωτικών (ΟΚΑΝΑ) για εκπ/κούς των Δήμων Μοσχάτου, Αγ. Αναργύρων, Ηλιούπολης, Αγ. Παρασκευής.

β) Στην περιφέρεια πραγματοποιήθηκαν σεμινάρια στους εκπ/κούς τους Δήμου Ηρακλείου Κρήτης, Αρχανών, Αλικαρνασσού, Τυλίσσου Κρήτης.

γ) Οι καθηγητές του Νομού Λέσβου παρακολούθησαν βιωματικά σεμινάρια πρόληψης, με την συνεργασία του ΟΚΑΝΑ και του Αθηναϊκού Κέντρου Μελέτης του Ανθρώπου.

Εξάλλου κατά το τρέχον σχολικό έτος 1996-97 έχουν προγραμματιστεί και πραγματοποιούνται:

α) βιωματικά εκπ/κά σεμινάρια με την συνεργασία του Οργανισμού κατά των Ναρκωτικών (ΟΚΑΝΑ) για εκπ/κούς των Δήμων Αγ. Παρασκευής, Ηλιούπολης, Νέας Σμύρνης, Μοσχάτου, Ελευσίνας και 'Ανω Λιοσίων Δυτικής Αττικής.

β) Στην περιφέρεια πραγματοποιήθηκε σεμινάριο στους εκπ/κούς τους Δήμου Ηρακλείου Κρήτης, στην 'Αρτα, Ηγουμενίτσα, Πρέβεζα και Ιωάννινα.

γ) Στον ν. Λέσβου έχουν ξεκινήσει και θα συνεχισθούν καθ' όλη τη σχολική χρονιά βιωματικά σεμινάρια για τους εκπαιδευτικούς του Νομού, με την συνεργασία του ΟΚΑΝΑ και του Αθηναϊκού Κέντρου Μελέτης του Ανθρώπου.

δ) Πολλά σχολεία της περιφέρειας, καθώς και σχολεία του Νομού Αττικής συμμετέχουν στο Δίκτυο Υγειών Σχολείων με στόχο την προαγωγή της υγείας στα σχολεία αυτά.

ε) Στο Νομό Αχαΐας κάθε χρόνο υλοποιούνται προγράμματα πρόληψης από την κίνηση κατά των εξαρτησιογόνων ουσιών "ΠΡΟΤΑΣΗ" και 

στ) Στο Νομό Ρεθύμνης από την Επιτροπή Πρόληψης και Αντιμετώπισης Ναρκωτικών Ρεθύμνης.

Ακόμη το τρέχον σχολικό έτος 1996-1997 το ΥΠΕΠΘ προχώρησε στην κάλυψη των θέσεων υπευθύνων Αγωγής Υγείας σε όλες τις Δ/νσεις Δ/θμιας Εκπ/σης της χώρας με στόχο τον συντονισμό και την συστηματικότερη παρακολούθηση των υλοποιούμενων προγραμμάτων, λαμβάνοντας υπόψη της ιδιαιτερότητες κάθε περιοχής.

Η Διεύθυνση Σπουδών Δευτ/θμιας Εκπ/σης του Υπουργείου Παιδείας έχει έτοιμους για λειτουργία δέκα (10) Συμβουλευτικούς Σταθμούς Νέων που έργο τους θα είναι η στήριξη, εφαρμογή και παρακολουθηση προγραμμάτων Αγωγής Υγείας για τους μαθητές, η ψυχοκοινωνική κάλυψη των αναγκών των σχολικών μονάδων με δυνατότητα εντοπισμού, διάγνωσης και βραχείας ψυχολογικής παρέμβασης, στις περιπτώσεις εκείνες που χρήζουν ψυχολογικής αντιμετώπισης, καθώς επίσης και Συμβουλευτική Γονέων. Στο σχεδιασμό του ΥΠΕΠΘ είναι η λειτουργία ενός Συμβουλευτικού Σταθμού Νέων σε κάθε Δ/νση Δ/θμιας Εκπ/σης.

Τέλος σας γνωρίζουμε ότι η Αγωγή Υγείας ανήκει στα προαιρετικά μαθήματα (Π.Δ. 35/91-Φ 11Α) και στο σχεδιασμό του Υπουργείου είναι η εκπόνηση και παραγωγή διδακτικού και εκπαιδευτικού υλικού, στο οποίο περιλαμβάνεται βιβλίο για τον καθηγητή, βιβλίο για τον μαθητή, slides, βιντεοκασέτα και άλλα.

Οποιαδήποτε πρόταση σχετική με το θέμα μπορεί να υποβληθεί στην αρμόδια υπηρεσία του ΥΠΕΠΘ (Δ/νση Σπουδών Δ/θμιας Εκπ/σης) για να μελετηθεί.

Ο Υφυπουργός

ΙΩΑΝ. ΑΝΘΟΠΟΥΛΟΣ"

 

Σελίδα 2778 

23. Στην με αριθμό 1405/13-12-96 ερώτηση δόθηκε με το υπ' αριθμ. 573/7-1-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμό 1405/13.12.96, που κατέθεσε ο βουλευτής κ. Tρ. Αθ. Μπέλλος αναφορικά με το παραπάνω θέμα, σας πληροφορούμε ότι:

Την τελευταία 3ετία τα ζαχαρότευτλα παραδόθηκαν κατά 90% στα πέντε Εργοστάσια ζάχαρης και το υπόλοιπο 10% στα πέντε Σιδηροδρομικά Κέντρα Συγκέντρωσης τεύτλων (ΑΓΓΕΙΕΣ, ΚΑΤΕΡΙΝΗ: ΜΑΥΡΟΔΕΝΔΡΙ, ΞΙΝΟ ΝΕΡΟ, ΤΥΧΕΡΟ), σε αντίθεση με τις δεκαετίες 1970 και 1980 που λειτούργησαν 12 Σιδηροδρομικά Κέντρα και αρκετά Οδικά Κέντρα Συγκέντρωσης Τεύτλων.

Παρά τα προβλήματά τους δημιουργήθηκαν διότι την εποχή της ίδρυσής τους ήταν αναγκαίο κακό, λόγω έλλειψης μεταφορικών μέσων και κατάλληλου οδικού δικτύου.

Η μεταφορά όμως των τεύτλων σε Κέντρα Συγκέντρωσης, η μεταφόρτωση τους σε βαγόνια ή αυτοκίνητα και η μεταφορά τους στην συνέχεια στο Εργοστάσιο κοστίζει περίπου 1.500 δρχ./τόνο τεύτλων περισσότερο έναντι της μεταφοράς τους απ'ευθείας από τους τευτλαγρούς στο Ζαχαρουργείο και επί πλέον υποβαθμίζει την ποιότητα των τεύτλων λόγω τραυματισμού τους και καθυστέρησης.

Σταδιακά τα Κέντρα Συγκέντρωσης καταργήθηκαν και το 1993 αποφασίσθηκε η κατάργηση και του Κέντρου Συγκέντρωσης ΑΓΓΕΙΩΝ, από το οποίο διακινούντο περίπου 80.000 τόνων τεύτλων.

Με αίτημα των συγκομιστών τεύτλων και άλλων παραγόντων της περιοχής ζητήθηκε η αναβολή της κατάργησης του για τρία έτη, ώστε να αντικαταστήσουν τα μικρά τους μεταφορικά μέσα σε μεγαλύτερα, σύμφωνα με τον ψηθισθέντα ν.2166/1993. Δεδομένου ότι για την μεταφορά των τεύτλων από τους τευτλαγρούς στο Κέντρο Συγκέντρωσης ή στο Εργοστάσιο η Ε.Β.Ζ. καταβάλλει ως συμμετοχή της ποσό ανάλογο της απόστασης που κατά κανόνα καλύπτει την δαπάνη μεταφοράς, η αλλαγή του τόπου παράδοσης των τεύτλων από το Κέντρο Συγκέντρωσης στο Εργοστάσιο σημειώνει απώλεια έργου του Ο.Σ.Ε., περίπου 60 εκατομμυρίων δραχμών, αντίστοιχη αύξηση του έργου των συγκομιστών και μεταφορέων τεύτλων, που είναι επίσης αγρότες και απαλλαγή της Ε.Β.Ζ. από ανάλογο ποσό που είναι οι δαπάνες και οι απώλειες για την μεταφόρτωση.

'Ήδη από την παραγωγή των 120.000 τόνων τεύτλων της περιοχής κατά το 1996 που ίσχυσε σχεδόν ελεύθερη επιλογή του τόπου παράδοσης των τεύτλων, το 70% (85.000 τόνοι) παραδόθηκαν απ'ευθείας στο Εργοστάσιο και μόνο το 30% προτίμησαν το Κ.Σ. ΑΓΓΕΙΩΝ.

Για τους παραπάνω λόγους εμμένουμε στην απόφαση μας να καταργηθεί το Κ.Σ. ΑΓΓΕΙΩΝ το 1997 όπως προβλέπεται να καταργηθούν και το υπόλοιπα (ΤΥΧΕΡΟΥ 1997, ΚΑΤΕΡΙΝΗΣ 1998).

Ο Υπουργός

ΣΤ. ΤΖΟΥΜΑΚΑΣ"

24. Στην με αριθμό 1406/13-12-96 ερώτηση δόθηκε με το υπ' αριθμ. 76577/31-12-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας επί της 1406/13-12-96 ερώτησης που κατέθεσε ο Βουλευτής κ. Αντώνιος Φούσας, σας γνωρίζουμε ότι το Υπουργείο Εσωτερικών, Δημόσιας Διοίκησης και Αποκέντρωσης, θα εξετάσει την ονομασία πόλεων και χωριών σε μαρτυρικές πόλεις και μαρτυρικά χωριά αντίστοιχα, συνολικά για ολόκληρη τη χώρα.

Ο Υφυπουργός

Λ. ΠΑΠΑΔΗΜΑΣ"

25. Στην με αριθμό 1408/13.12.96 ερώτηση δόθηκε με το υπ' αριθμ. 574/7.1.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 1408/13.12.96, που κατέθεσε ο Βουλευτής, κ. Σταύρος Δήμας αναφορικά με το παραπάνω θέμα στα πλαίσια των αρμοδιοτήτων μας, σας πληροφορούμε ότι: Η ΑΤΕ τα δύο τελευταία χρόνια (1995 και 1996) έχει μειώσει τα επιτόκια χορηγήσεων της κατά τρεις εκατοστιαίες μονάδες. Σήμερα τα επιτόκια των κατά κύριο επάγγελμα αγροτών κυμαίνονται από 19% έως 20%. Η πορεία τόσο των επιτοκίων χορηγήσεων όσο και των καταθέσεων είναι καθοδική και συνδυάζεται με την πτωτική πορεία του πληθωρισμού.

Είναι γνωστό ότι το σύνολο σχεδόν των κεφαλαίων της η Τράπεζα το αντλεί από τις καταθέσεις των πελατών της κυρίως αγροτών, το κόστος των οποίων σήμερα είναι σημαντικά υψηλότερο από το επίπεδο του πληθωρισμού.

Επίσης ένα μέρος του χαρτοφυλακίου της Τράπεζας αποτελείται από ομόλογα Ελληνικού Δημοσίου, η απόδοση των οποίων υπολείπεται της απόδοσης των κανονικών ομολόγων.

Ακόμη, η Τράπεζα υφίσταται σημαντικό κόστος από τα μέτρα που παίρνει υπέρ των πληγέντων παραγωγών από διάφορες θεομηνίες, δυσμενείς καιρικές συνθήκες κ.λπ. απαλλάσσοντας τους παραγωγούς από τόκους υπερημερίας και θεωρώντας τα δάνεια τους ενήμερα μέχρι την επόμενη καλλιεργητική περίοδο.

Σημαντικό κόστος για την Τράπεζα δημιουργούν επίσης οι γενικές ρυθμίσεις (αυξημένο λειτουργικό κόστος) καθώς και οι ειδικές ρυθμίσεις (νομοθετικές ρυθμίσεις με τις οποίες η Τράπεζα υποχρεούται να ρυθμίζει οφειλές με χαμηλότερο από το ισχύον επιτόκιο δανεισμού.

Για όλους τους παραπάνω λόγους η Τράπεζα δε είναι δυνατόν να δημιουργήσει "υπερκέρδη" ώστε να μπορεί να μειώνει αυτόματα τα επιτόκια χορηγήσεών της.

Ο Υπουργός

ΣΤΕΦ. ΤΖΟΥΜΑΚΑΣ"

26. Στην με αριθμό 1409/13.12.96 ερώτηση δόθηκε με το υπ' αριθμ. 1603.7.1.97 έγγραφο από τον Υπουργό Oικονομικών η ακόλουθη απάντηση:

"Κατόπιν του από 13.12.1996 εγγράφου σας, με το οποίο διαβιβάστηκε η αριθμ. 1409/13.12.1996 ερώτηση των Βουλευτών Χρ.Μαρκογιαννάκη, Ε.Μειμαράκη και Ελ. Παπαδημητρίου, σχετικά με τη νομιμότητα και την ανάκληση της πράξης (αριθμ. 1011598/256/Β0011/22.2.95 απόφασης του Υπουργού Οικονομικών) διορισμού ορισμένων μελών της Διοικούσας Επιτροπής του Ιδρύματος Στρατηγού Γεωργίου Γρίβα-Διγενή σας γνωρίζουμε τα εξής:

α) Η νομιμότητα ή μη της παραπάνω πράξης θα κριθεί από το Συμβούλιο της Επικρατείας κατά τη συζήτηση της από 28-4-1995 αίτησης του μέλους της Δ.Ε. του Ιδρύματος αυτού Ανδρέα Δράκου, με την οποία ζητείται η ακύρωση της πράξης αυτής και για τους τυπικούς λόγους που μνημονεύονται στη σχετική ερώτηση των Βουλευτών.

β) Οι απόψεις του Υπουργείου Οικονομικών για τη νομιμότητα της πράξης αυτής, έχουν τεθεί ενώπιον του Σ.τ.Ε. κατά τη διαδικασία εκδίκασης της παραπάνω αίτησης.

γ) Μετά την έκδοση της απόφασης του Σ.τ.Ε. γιατ ο θέμα αυτό, η Διοίκηση θα προβεί στις απαραίτητες ενέργειες, ανάλογα με το περιεχόμενο αυτής.

δ) Η έκδοση της νέας απόφασης του Υπουργού Οικονομικών (αριθμ. 1123812/1424/Α0006/14.11.96) περί εκχώρησης της εξουσίας στο Γενικό Γραμματέα κ.λπ. να υπογράφουν "Με εντολή Υπουργού" τις πράξεις και τα έγγραφα που αναφέρονται σ'αυτήν, δεν σχετίζεται καθόλου με το θέμα του Ιδρύματος Στρατηγού Γεωργίου Γρίβα-Διγενή, αλλά ανάγεται στη βούληση και στη διακριτική ευχέρεια του εκάστοτε Υπουργού, να μεταβιβάσει ή μη (κατά τις διατάξεις του άρθρου 29 του Ν.1558/85) ορισμένες αρμοδιότητές του ή το δικαίωμα να υπογράφουν "Με εντολή Υπουργού", καθώς και στις πρόσφατες αλλαγές της πολιτικής ηγεσίας του Υπουργείου Οικονομικών.

ε) Η επίκληση, με την ερώτηση των Βουλευτών, λόγων σκοπιμότητας εκχώρησης αρμοδιοτήτων στην προηγούμενη 

Σελίδα 2779 

Γενική Γραμματέα για την τακτοποίηση ζητημάτων άτακτης διαχείρισης του παραπάνω Ιδρύματος δεν ευσταθεί και για τους εξής λόγους:

- Η απόφαση εκχώρησης αρμοδιοτήτων αφορά υπογραφή σχετικών πράξεων για όλα τα Ιδρύματα και όχι μόνο για το 'Ίδρυμα Στρατηγού Γεωργίου Γρίβα Διγενή και

- Η υπογραφή των πράξεων για τα θέματα αυτά έχει εκχωρηθεί κατ' επανάληψη και στο παρελθόν από τον Υπουργό σε άλλα όργανα.

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

27. Στην με αριθμό 1410/13.12.96 ερώτηση δόθηκε με το υπ' αριθμ. 575/7.1.97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση με αριθμ. 1410/13.12.96, που κατέθεσε ο Βουλευτής κ. Ιωάννης Λαμπρόπουλος αναφορικά με το παραπάνω θέμα, σας πληροφορούμε ότι το ελαιόλαδο υπάγεται στην Κοινή Οργάνωση Αγοράς (Κ.Ο.Α.) και τα διάφορα μέτρα για τη στήριξή του αποφασίζονται από τα όργανα της Ευρωπαϊκής 'Ενωσης (Συμβούλιο Υπουργών Διαχειριστική Επιτροπή) με τη συμμετοχή των Κρατών Μελών.

Η λήψη τυχόν Εθνικών παρεμβατικών μέτρων, σημαίνει άνισο ανταγωνισμό μεταξύ των Κρατών-Μελών και κίνδυνο απώλειας μεγάλων οικονομικών ενισχύσεων από την Ε.Ε. με τη μορφή ποινής.

'Ηδη από την 30η Σεπτεμβρίου έχει ξεκινήσει και επίσημα το κοινοτικό πρόγραμμα διαφήμισης του τυποποιημένου ελαιολάδου και στη χώρα μας, το οποίο θα χρηματοδοτηθεί από την Ευρωπαϊκή 'Ενωση και θα διαρκέσει δύο χρόνια (1996-1998). Επίσης το πρόγραμμα έχει επεκταθεί και σε τρίτες χώρες με τη βοήθεια του Διεθνούς Συμβουλίου Ελαιολάδου.

Σας επισυνάπτουμε, χρονοδιάγραμμα όλων των δράσεων που είναι προγραμματισμένες να γίνουν, κατά τη διάρκεια των δύο ετών και οποίες ευελπιστούμε ότι με την προβολή των πλεονεκτημάτων του ελαιολάδου να αυξηθεί η κατανάλωσή του.

Ο Υπουργός

ΣΤΕΦΑΝΟΣ ΤΖΟΥΜΑΚΑΣ"

28. Στην με αριθμό 1411/13.12.96 ερώτηση δόθηκε με το υπ' αριθμ. 62/31.12.96 έγγραφο από τον Υπουργό Δημ.Τάξης η ακόλουθη απάντηση:

"Σε απάντηση της ερώτησης 1411/13.12.1996 που κατέθεσε ο Βουλευτής κ. Η. Βεζδρεβάνης, σας διαβιβάζουμε σε Φ/Α πίνακες στους οποίους διαλαμβάνονται όλα τα ζητούμενα στοιχεία.

Ο Υπουργός

ΓΕΩΡΓΙΟΣ ΡΩΜΑΙΟΣ"

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)

29. Στην με αριθμό 1424/13.12.96 ερώτηση δόθηκε με το υπ' αριθμ. 6870/30.12.96 έγγραφο από τον Υφυπουργό Υγείας η ακόλουθη απάντηση:

"Σε απάντηση της με αρ. πρ.1424/13.12.96 ερώτησης των Βουλευτών κ.κ. Στ. Παναγιώτου, Μ. Μπόσκου και Απ.Τασούλα, σχετικά με την οικονομική κατάσταση του Ψυχολογικού Κέντρου Βορείου Ελλάδος στη Θεσ/νίκης, σας γνωρίζουμε ότι η αρμοδιότητα επιχορήγησης Ν.Π.Ι.Δ., ανήκει στην οικεία Νομαρχιακή Αυτοδιοίκηση. Το Υπουργείο επιχορηγεί εφόσον η Νομ. Αυτοδ/ση δεν έχει στον προϋπολογισμό της σχετικές πιστώσεις.

Ευθύνη της Νομ. Αυτοδ/σης Θεσ/νίκης είναι να επιχορηγεί τακτικά το εν λόγω ίδρυμα. Το Υπουργείο στα πλαίσια της κάλυψης του ελλείμματος του ιδρύματος το επιχορήγησε με "εκατό εκατομμύρια (100.000.000) δρχ." σύμφωνα με τις δυνατότητες των κονδυλίων του εγκεκριμένου προϋπολογισμού του Υπουργείου μας.

Ο Υφυπουργός

Θ. ΚΟΤΣΩΝΗΣ"

30. Στην με αριθμό 1425/13.12.96 ερώτηση δόθηκε με το υπ' αριθμ. 152/31.12.96 έγγραφο από τον Υπουργό Εσωτερικών η ακόλουθη απάντηση:

"Σε απάντηση της 1425/13.12.96 ερώτησης, που κατέθεσαν οι Βουλευτές κ.κ. Στ. Παναγιώτου κας Μαρίας Μπόσκου, σχετικά με τη χρηματοδότηση του δήμου Θεσσαλονίκης για την αξιοποίηση της "Αλάνας" της περιοχής Τούμπας σας πληροφορούμε, ότι, το Υπουργείο μας, επιχορήγησε τον ανωτέρω Δήμο κατά το έτος 1996 με το ποσό 100.000.000 δρχ. για την κάλυψη των αναγκών του.

Ο Υπουργός

Αλ.ΠΑΠΑΔΟΠΟΥΛΟΣ"

31. Στην με αριθμό 1426/13.12.96 ερώτηση δόθηκε με το υπ' αριθμ. 14/3.1.97 έγγραφο από τον Υφυπουργό Oικονομικών η ακόλουθη απάντηση:

"Απαντώντας στο από 13.12.96 έγγραφό σας, με το οποίο μας στείλατε ερώτηση που κατατέθηκε στη Βουλή με αριθμό 1426/13.12.96 από τον Βουλευτή κ. Ιωάννη Λαμπρόπουλο και με την οποία ζητά να του γνωστοποιηθούν οι ποσότητες φουντουκελαίου που έχουν εισαχθεί στη Χώρα από 1/1/96 μέχρι 31/12/96 καθώς και οι χώρες προέλευσης αυτού και τα Τελωνεία θέσης του σε ανάλωση (εισαγωγής), σας γνωρίζουμε από πλευράς θεμάτων αρμοδιότητας της Γενικής Δ/νσης Τελωνείων τα κατωτέρω:

1. Για το φουντουκέλαιο δεν υπάρχει ειδική δασμολογική διάκριση που να προσδιορίζει το είδος αυτό, δεδομένου ότι αυτό κατατάσσεται στην υπολλειματική διάκριση 15159000 μαζί με όλα τα λάδια που δεν κατονομάζονται ειδικά σε ιδιαίτερες δασμολογικές διακρίσεις.

2. Σε μια προσπάθεια παρά ταύτα εξασφάλισης των εξειδικευμένων για το φουντουκέλαιο στοιχείων όπως η σχετική ερώτηση του Βουλευτή κ. Ιωάννη Λαμπρόπουλου, η Τελωνειακή Υπηρεσία έχει προέλθει στις αναγκαίες ενέργειες προς το Γενικό Χημείο του Κράτους, έτσι ώστε εξ αφορμής της εμπλοκής της υπηρεσίας αυτής καθ' αρμοδιότητα στη σύνταξη των σχετικών δελτίων χημικής ανάλυσης, να επιτευχθεί, εάναυτό είναι δυνατό, η εξασφάλιση των στοιχείων με βάση τα δελτία αυτά και η παροχή τους, το συντομότερο δυνατό, σε απάντηση της σχετικής ερώτησης.

Ο Υφυπουργός

ΓΕΩΡΓΙΟΣ ΔΡΥΣ"

32. Στην με αριθμό 1426/13.12.96 ερώτηση δόθηκε με το υπ' αριθμ. 199/2.12.96 έγγραφο από τον Υφυπουργό Ανάπτυξης η ακόλουθη απάντηση:

"Αναφερόμενοι στη με αριθ.1426/13.12.96 ερώτηση που κατατέθηκε στη Βουλή των Ελλήνων από τον Βουλευτή κ. Ιωάννη Λαμπρόπουλο, σχετικά με διάθεση στην αγορά νοθευμένου ελαιολάδου κυρίως με φουντουκέλαιο που εισάγεται από την Τουρκία και τη λήψη μέτρων προστασίας του ελληνικού ελαιολάδου, σας γνωρίζουμε στα πλαίσια των αρμοδιοτήτων μας τα ακόλουθα:

Η διάθεση στην κατανάλωση τυχόν νοθευμένου ελαιολάδου, εντοπίζεται από τους συνεχείς δειγματοληπτικούς ελέγχους που πραγματοποιούνται από τις Υπηρεσίες Εμπορίου των Νομαρχιακών Αυτοδιοικήσεων και τις Αγορανομικές Αρχές του Υπουργείου Δημόσιας Τάξης.

Δείγματα ελαιολάδου με προσμίξεις άλλων ελαίων, χαρακτηρίζονται από τις Χημικές Υπηρεσίες "νοθευμένα", οπότε οι ποσότητες του είδους αυτού δεσμεύονται και στους παραβάτες, στις περιπτώσεις αυτές, επιβάλλονται εκτός από τις ποινικές κυρώσεις και διοικητικές (πρόστιμο χρηματικό μέχρι του ποσού των 10.000.000 δραχμών) με απόφαση του 

Σελίδα 2780 

Υπουργού Ανάπτυξης ή τους κατά τόπους Νομάρχες, σύμφωνα με τις διατάξεις του νόμου 1401/83.

Ως προς το ερώτημα που αφορά την ποσότητα φουντουκελαίου, που έχει εισαχθεί στη χώρα μας από την Τουρκία και άλλες τρίτες χώρες, στο χρονικό διάστημα από 1.1.96 μέχρι 13.12.96, καθώς και τα Τελωνεία στα οποία αυτό εκτελωνίστηκε, αρμόδιο να απαντήσει είναι το συνερωτώμενο Υπουργείο Οικονομικών.

Ο Υφυπουργός

ΜΙΧ. ΧΡΥΣΟΧΟΪΔΗΣ"

33. Στην με αριθμό 1428/13-12-1996 ερώτηση δόθηκε με το υπ'αριθμ. 576/7-1-1997 έγγραφο από τον Υπουργό Γεωργίας η ακόλουθη απάντηση:

"Aπαντώντας στην ερώτηση με αριθμ. 1428/13.12.1996, που κατέθεσε ο Βουλευτής κ. Απ. Ανδρεουλάκος, αναφορικά με το παραπάνω θέμα, στα πλαίσια των αρμοδιοτήτων μας, σας πληροφορούμε ότι:

Μέχρι το Σεπτέμβριο του 1993 και επί διετία περίπου, οι υπηρεσιακές ανάγκες της ΑΤΕ καλύπτονταν με συμπληρωμένες τις 15 από τις 20 θέσεις Διευθυντών Οικονομικού Κλάδου και 44 από τις 125 θέσιες Υποδιευθυντών Οικονομικού Κλάδου και 9 από τις 29 θέσεις Υποδιευθυντών Γεωτεχνικού Κλάδου.

Το Διοικητικό Συμβούλιο της ΑΤΕ, χωρίς να τηρήσει τις διαδικασίες που προβλέπει ο Οργανισμός Προσωπικού της Τράπεζας, που έχει ισχύ νόμου, προέβη στις 14 και 15/9/1994 σε προαγωγές 6 Διευθυντών και 98 Υποδιευθυντών, ο Διοικητής προήγαγε επίσης 86 υπαλλήλους στο βαθμό του Τμηματάρχη Α'.

Οι προαγωγές αυτές καταργήθηκαν αυτοδίκαια με τις διατάξεις του ν. 2190/1994 και η Διοίκηση της ΑΤΕ εξέδωσε τις 1 και 2/1994 διαπιστωτικές πράξεις.

Κατά της κατάργησης των προαγωγών αυτών ασκήθηκαν δεκάδες αγωγές από τους ενδιαφερόμενους.

Η συντριπτική πλειοψηφία των αποφάσεων του Πρωτοδικείου Αθηνών έκρινε συνταγματική τη ρύθμιση του άρθρου 28 παρ. 10 του ν. 2190/1994 και απέρριψε τις αγωγές.

Πολλές υποθέσεις οδηγήθηκαν στο Εφετείο και κρίθηκαν σε δεύτερο βαθμό.

Η νομολογία του Εφετείου έχει διχαστεί. Υπάρχουν πολλές αποφάσεις που θεωρούν συνταγματικές τις πιο πάνω διατάξεις και απορρίπτουν τις αγωγές.

Πολλές όμως αποφάσεις θεωρούν αντισυνταγματική την πιο πάνω ρύθμιση και δέχονται εν μέρει τις αγωγές.

Οι αποφάσεις του εφετείου που δέχονται κάποιες αγωγές έχουν αναγνωριστικό χαρακτήρα και στερούνται εκτελεστότητας.

Ουδέποτε η Τράπεζα έχει αρνηθεί να εκτελέσεις υποχρεωτικές αποφάσεις Δικαστηρίων.

Στην προκειμένη όμως περίπτωση αποφάσισε να αντιμετωπίσει ενιαία το θέμα και δεδομένου ότι οι αποφάσεις δεν είναι εκτελεστές, ενώ για το αυτό θέμα, πολλές αγωγές έχουν απορριφθεί τελεσίδικα, έχει ασκήσει αιτήσεις αναίρεσής τους, που θα εκδικαστούν από τον 'Αρειο Πάγο, όπου θα κριθεί η διαφορά αμετάκλητα.

Ο Υπουργός

ΣΤΕΦ. ΤΖΟΥΜΑΚΑΣ"

34. Στην με αριθμό 1429/13-12-1996 ερώτηση δόθηκε με το υπ'αριθμ. 13/31-12-1996 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1429/13-12-1996 που κατέθεσε ο Βουλευτής κ. Μ. ΜΠΕΝΤΕΝΙΩΤΗΣ, σας γνωρίζουμε τα εξής:

Στη διασταύρωση Ποσειδώνος και Γούναρη υφίστανται φωτεινοί σηματοδότες οι οποίοι ρυθμίζουν την κυκλοφορία.

Στους στύλους των σηματοδοτών αυτών, που βρίσκονται στο πεζοδρόμιο προς τα πλοία του Αργοσαρωνικού και στη διαχωριστική νησίδα της Ακτής Ποσειδώνος, έχουν τοποθετηθεί για τη διευκόλυνση των πεζών πλατύτερα (κουμπιά), με τα οποία τίθεται σε λειτουργία το πράσινο γι'αυτούς φως των σηματοδοτών και επάνω από αυτά πινακίδες με τις ενδείξεις "ΠΕΖΟΙ ΠΙΕΣΤΕ ΤΟ ΚΟΥΜΠΙ ΚΑΙ ΠΕΡΙΜΕΝΕΤΕ ΤΟ ΠΡΑΣΙΝΟ ΓΙΑ ΝΑ ΠΕΡΑΣΕΤΕ".

Λόγω της μεγάλης κίνησης πεζών και οχημάτων, το Τμήμα Τροχαίας Πειραιά διαθέτει στη διασταύρωση αυτή και ρυθμιστή τροχονόμο για διευκόλυνση της κυκλοφορίας και πρόληψη ατυχημάτων. Παράλληλα και επειδή ο χρόνος λειτουργίας του πράσινου για τους πεζούς δεν επαρκεί για τη διέλευσή τους από τη νησίδα προς το πεζοδρόμιο και αντίστροφα, έχει ενημερωθεί η αρμόδια Υπηρεσία του Υ.ΠΕ.ΧΩ.Δ.Ε. για τις δικές της ενέργειες.

Στην ανωτέρω Υπηρεσία μας δόθηκε εντολή να λάβει εντονότερα μέτρα ρύθμισης της κυκλοφορίας στην αναφερόμενη διασταύρωση.

Ο Υπουργός

ΓΕΩΡΓΙΟΣ ΡΩΜΑΙΟΣ"

35. Στην με αριθμό 1437/16-12-1996 ερώτηση δόθηκε με το υπ'αριθμ. 112/2-1-1997 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 1437/16-12-1996 που κατατέθηκε στη Βουλή των Ελλήνων από τους Βουλευτές κ. Σ. Παναγιώτου και Μ. Μπόσκου που αναφέρεται στο πιο πάνω θέμα, σας πληροφορούμε ότι:

1. Ως προς το ερώτημα για το ΜΕΤΡΟ:

'Οπως είναι γνωστό με απόφαση του Υπουργού ΠΕΧΩΔΕ αποφασίσθηκε η λήξη των διαπραγματεύσεων του Ελληνικού Δημοσίου με την Κ/Ξ "ΜΑΚΕΔΟΝΙΚΟ ΜΕΤΡΟ" και η κλήση της Κ/Ξ "ΘΕΣΣΑΛΟΝΙΚΗ ΜΕΤΡΟ" σε διαπραγματεύσεις.

2. Ως προς το δεύτερο ερώτημα:

Η απάντηση είναι ότι οι διαδικασίες για την ανάδειξη αναδόχου κατασκευής του έργου και ο τρόπος χρηματοδότησης έχουν αποφασιστεί.

3. Ως προς το τρίτο ερώτημα που αφορά άλλα έργα για την περιοχή της Θεσ/νίκης (Δυτική είσοδος κ.λ.π.) θα σας απαντήσουν τα συνερωτώμενα Υπουργεία λόγω αρμοδιότητας.

Ο Υφυπουργός

Λ. ΠΑΠΑΔΗΜΑΣ"

36. Στην με αριθμό 1461/16-12-1996 ερώτηση δόθηκε με το υπ'αριθμ. 75733/30-12-1996 έγγραφο από τον Υπουργό Υγείας η ακόλουθη απάντηση:

"Σε απάντηση της υπ'αριθμ. πρωτ. 1461/16-12-1996 ερώτησης που κατέθεσε στη Βουλή των Ελλήνων ο βουλευτής κ. Γερ. Γιακουμάτος, σας γνωρίζουμε:

"'Οτι για το ίδιο θέμα σας έχουμε απαντήσει στην με αριθμ. πρωτ. 261/29-10-1996 ερώτησή σας, με την υπ'αριθμ. πρωτ. ΔΥ13α/69230/15-11-1996 απάντησή μας, αντίγραφο της οποίας σας επισυνάπτουμε.

Ο Υπουργός

ΚΩΝ/ΝΟΣ ΓΕΙΤΟΝΑΣ"

Σημ.: Τα σχετικά έγγραφο ευρίσκονται στο αρχείο τη Δ/νσης Κοινοβουλευτικού Ελέγχου (Τμήμα Ερωτήσεων)

37. Στην με αριθμό 1462/16-12-1996 ερώτηση δόθηκε με το υπ'αριθμ. 111/2-1-1997 έγγραφο από τον Υφυπουργό Εσωτερικών η ακόλουθη απάντηση:

"Σε απάντηση της ερώτησης 1462/16-12-1996 που κατατέθηκε στη Βουλή των Ελλήνων από το Βουλευτή κ. Αθαν. Βαρίνο και αναφέρεται στο πιο πάνω θέμα, σας πληροφορούμε ότι:

Τα προβλήματα της Κοινότητας Νενητουρίων ταυτίζονται με εκείνα των Κοινοτήτων της Β.Δ. Χίου, τα οποία έχουν αποτυπωθεί σε μελέτη Ανάπλασης της όλης περιοχής της Νομαρχιακής Αυτοδιοίκησης. Στα πλαίσια των δυνατοτήτων του ΠΕΠ, της Νομαρχιακής Αυτοδιοίκησης και σε συνεργασία με τα συναρμόδια Υπουργεία θα καταβληθεί προσπάθεια 

Σελίδα 2781 

υλοποίησης του αναπτυξιακού αυτού πλαισίου.

Ο Υφυπουργός

Λ. ΠΑΠΑΔΗΜΑΣ"

38. Στην με αριθμό 1470/17-12-1996 ερώτηση δόθηκε με το υπ'αριθμ. 452/3-1-1996 έγγραφο από τον Υπουργό Εμπορικής Ναυτιλίας η ακόλουθη απάντηση:

"Απαντώντας στο αρ. πρωτ. 1470/17-12-1996 έγγραφό σας με το οποίο μας διαβιβάσατε την από 17-12-1996 ερώτηση του βουλευτή κ. Π. ΨΩΜΙΑΔΗ που αναφέρεται στην ασφάλεια των Ε/Γ πλοίων με Ελληνική σημαία, σας γνωρίζουμε τα ακόλουθα:

α) Τα δημοσιεύματα και οι εκπομπές σε γερμανικό περιοδικό και τηλεοπτικό κανάλι αντίστοιχα, για δήθεν ανασφάλεια των Ε/Γ πλοίων με Ελληνική σημαία, με αφορμή τον "έλεγχο" που έγινε στο Ε/Γ-Ο/Γ ΟΛΥΜΠΙΑ ΕΞΠΡΕΣ Ν.Π. 3806 από το συγκεκριμένο γερμανό ελεγκτή, τα οποία απασχόλησαν και στο παρελθόν την Υπηρεσία μας, δεν ανταποκρίνονται στην πραγματικότητα για τους λόγους που αναφέρονται στο αρ. 1436.9/1/1996/10-6-1996 έγγραφό μας, με το οποίο δόθηκε τότε απάντηση μέσω του Γραφείου Τύπου και Δημοσίων Σχέσεων του ΥΕΝ (ΤΥΔΗΣ/ΥΕΝ), αντίγραφο του οποίου σας επισυνάπτουμε για ενημέρωση.

β) 'Οπως είναι φανερό, από το ανωτέρω αναφερόμενο έγγραφό μας προκύπτει αβίαστα το συμπέρασμα ότι:

(i) Τα Ε/Γ-Ο/Γ πλοία με Ελληνική σημαία είναι αξιόπλοα και ασφαλή, καθόσον υπόκεινται σε αυστηρούς περιοδικούς ελέγχους σε θέματα ασφάλειας, σύμφωνα με τις Διεθνείς Συμβάσεις και την εθνική μας νομοθεσία.

(ii) Τέτοιου είδους εκπομπές και δημοσιεύματα για δήθεν ανασφάλεια των Ε/Γ πλοίων με Ελληνική σημαία, που δεν ανταποκρίνονται στην πραγματικότητα και λαμβάνουν χώρα κατά καιρούς, ιδίως με την έναρξης της Τουριστικής περιόδου και αξιοπιστία των Ε/Γ πλοίων με Ελληνική σημαία και εξυπηρετούν άλλους σκοπούς.

γ) 'Οσον αφορά, τέλος, τον ισχυρισμό του συγκεκριμένου ελεγκτού ότι δεν του δόθηκε άδεια επανελέγχου στο Ε/Γ-Ο/Γ ΟΛΥΜΠΙΑ ΕΞΠΡΕΣ από την πλοιοκτήτρια εταιρεία, φρονούμε ότι, όπως οι κανόνες δεοντολογίας ορίζουν, θα μπορούσε ο εν λόγω ελεγκτής να αποτανθεί για το σκπό αυτό στη Διεύθυνση Ελέγχου Εμπορικών Πλοίων του ΥΕΝ που είναι αρμόδια για την παρακολούθηση και τον έλεγχο των Ελληνικών Ε/Γ πλοίων από πλευράς ασφάλειας.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

Σημ: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

39. Στην με αριθμό 1474/17-12-1996 ερώτηση δόθηκε με το υπ' αριθμ. 1445/30-12-1996 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 1474/17-12-1996 που κατέθεσε ο Βουλευτής κ. Πέτρος Τατούλης, σας γνωρίζουμε ότι για την λύση του στεγαστικού προβλήματος του Δημοτικού Σχολείου Λεωνιδίου αρμοδία είναι η Νομαρχιακή Αυτοδιοίκηση Αρκαδίας.

Το ΥΠΕΠΘ στα πλαίσια των οικονομικών του δυνατοτήτων θα φροντίσει για την ενίσχυση της επιχορήγησης της Ν.Α. Αρκαδίας για το 1997 προκειμένου ν'αντιμετωπισθούν τα κτιριακά προβλήματα των σχολείων Α/βάθμιας και Β/θμιας Εκπαίδευσης του Νομού.

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

40. Στην με αριθμό 1479/17-12-1996 ερώτηση δόθηκε με το υπ'αριθμ. 43701/31-12-1996 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση του υπ'αριθμ. 1479/17.12.1996 εγγράφου σας με το οποίο κοινοποιείται ερώτηση του Βουλευτή κ. Γ. Καρασμάνη σας γνωρίζουμε τα εξής:

Σύμφωνα με το ν. 2324/1995 που τροποποίησε εν μέρει του ν. 1892/1990 και συγκεκριμένα στην παράγρ. 10 του άρθρου 58 αυτού προβλέπεται ο χαρακτηρισμός ορισμένων τμημάτων των νομών της Επικράτειας ως Φθινουσών Βιομηχανικών Περιοχών. Ο ορισμός των περιοχών αυτών που έγινε με Κ.Υ.Α. των Υπουργών ΥΠΕΘΟ, ΥΒΕΤ και Εργασίας, βασίζεται σε ορισμένα κριτήρια (ανεργίας, αποβιομηχανοποίησης, υποβάθμισης βιομηχανικών περιοχών κ.λ.π.) με πρόσφατα ερευνητικά στοιχεία της τελευταίας πενταετίας της βιομηχανικής απασχόλησης (ετήσια βιομηχανική έρευνα, ΟΑΕΔ, ΠΙΕΚΑ, ΕΣΥΕ) και αφορά αποκλειστικά τους θύλακες υψηλής ανεργίας που προέρχονται από την συρρίκνωση της βιομηχανικής - βιοτεχνικής και μεταλλευτικής δραστηριότητας προκειμένου να αντιμετωπισθούν και υφιστάμενα διαρθρωτικά προβλήματα αυτών των τμημάτων με την ανάπτυξη επενδυτικών πρωτοβουλιών αυτά συνεπεία του ηυξημένου βασικού ποσοστούν επιχορήγησης και επιδότησης επιτοκίου μέχρι 45%/

Η εξουσιοδότηση λοιπόν του αναπτυξιακού νόμου επιβάλλει τον καθαρισμό των τμημάτων των Νομών με κριτήρια φθινουσών βιομηχανικών περιοχών και έτσι εξετάσθηκε και ο Ν. Πέλλης χωριστά απ τον καθορισμό του ΥΒΕΤ ορισμένων νομών της Επικράτειας που έχουν γενικότερα προβλήματα φθίνουσας δραστηριότητας, υπανάπτυξης κ.λ.π.

Με βάση λοιπόν τα παραπάνω στην ΚΥΑ 29773.30.11.1995 που εκδόθηκε και ορίζει τις φθίνουσες βιομηχανικές περιοχές συμπεριελήφθηκε από το Ν. Πέλλης η Γεωγραφική περιοχή του Δήμου 'Εδεσσας με ποσοστό επιχορήγησης 35% για όλες τις κατηγορίες επενδύσεων πλήν αυτών που αφορούν ίδρυση ή επέκταση ξενοδοχείων για τις οποίες το ποσοστό ορίζεται σε 30% και αυτών των ειδικών μορφών τουρισμού που το ποσοστό είναι 35%.

Ακόμη σας γνωρίζουμε ότι σύμφωνα με το Νόμο 2324/1995 η αναφερόμενη ΚΥΑ δεν μπορεί να τροποποιηθεί πριν την παρέλευση διετίας από την έναρξη ισχύος της. 'Ομως στο μεσολαβούν χρονικό διάστημα θα υπάρξει παρακολούθηση για τυχόν μεταβολές των σημερινών δεδομένων της βιομηχανικής υποδομής και των συνθηκών ανάπτυξης των περιοχών του Νόμου για να υπάρξει σχετική εισήγηση για λήψη διαρθρωτικών μέτρων μετά το περας της διετίας.

Ο Υφυπουργός

ΧΡ. ΠΑΧΤΑΣ"

41. Στην με αριθμό 1501/17-12-96 ερώτηση δόθηκε με το υπ' αριθμ. 453/2-1-97 έγγραφο από τον Υπουργό Ναυτιλίας η ακόλουθη απάντηση:

"Σε απάντηση της ερώτησης 1501/17.12.96 που κατατέθηκε στη Βουλή των Ελλήνων από το Βουλευτή κ. ΜΑΝ. Α. ΜΠΕΝΤΕΝΙΩΤΗ σας γνωρίζουμε τα ακόλουθα:

α) Το ΥΕΝ στα πλαίσια των αρμοδιοτήτων του γνωμοδότησε θετικά βάσει του αριθμ. πρωτ. 622/6.96 εγγράφου ΝΟΜ. ΑΥΤ/ΣΗΣ Αθηνών - Πειραιώς/ ΝΟΜ. ΔΙΑΜ. Πειραιώς για την κατασκευή βοηθητικών έργων, εφόσον αυτά θα είναι προσωρινού χαρακτήρα, θα απομακρυνθούν πριν από την περάτωση του κυρίως έργου, και θα επανέλθει ο αιγιαλός και η παραλία στην προτέρα τους κατάσταση. Επισημαίνεται ότι η κατασκευή του χωμάτινου βοηθητικού δρόμου δεν είναι θέμα αρμοδιότητας του ΥΕΝ.

β) Το ΓΕΝ επίσης έχει εκφράσει θετική γνώμη για τις προσωρινές βοηθητικές εγκαταστάσεις του έργου και έχει εκδοθεί η αριθμ. πρωτ. Τ.Υ. 3967/12.9.96 Απόφαση ΝΟΜΑΡΧΗ για την έγκριση χρήσης των βοηθητικών εργοταξιακών εγκαταστάσεων του έργου.

γ) Το ΥΕΝ ζήτησε από την κατά τόπο αρμόδια Λιμ. Αρχή Αρχαίας Επιδαύρου να εξετάσει τα καταγγελόμενα περί παράνομης εμπορίας αδρανών υλικών και φόρτωσης αυτών σε φορτηγά πλοία και την επιβολή των νομίμων κυρώσεων σε 

Σελίδα 2782 

 

περίπτωση που διαπιστωθούν παράνομες δραστηριότητες.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

42. Στην με αριθμό 1504/18-12-96 ερώτηση δόθηκε με το υπ' αριθμ. 20/31-12-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1504/18-12-96, που κατέθεσε ο Βουλευτής κ. Φ. ΚΟΥΒΕΛΗΣ, σε ό,τι μας αφορά σας γνωρίζουμε ότι η είσοδος και παραμονή στη χώρα μας των Αλβανών υπηκόων ( Ελληνικής ή μη καταγωγής), εξασφαλίζεται, σύμφωνα με τη Φ. 134/32/Α.Σ. 2263 από 2-7-1995 Εγκύκλιο του Υπουργείου Εξωτερικών, με την κατεχόμενη προξενική θεώρηση, η οποία αποτελεί αποδεικτικό νόμιμης εισόδου και παραμονής για όσο διάστημα ισχύει και προϋπόθεση εξέτασης αιτημάτων των κατόχων της.

Κατόπιν των ανωτέρω, οι κάτοχοι προξενικής θεώρησης διαμένουν νόμιμα στη χώρα κατά το χρόνο ισχύος αυτής και δεν απαιτείται άδεια παραμονής για διεκπεραίωση των οποιονδήποτε υποθέσεών τους.

Ο Υπουργός

ΓΕΩΡΓΙΟΣ ΡΩΜΑΙΟΣ"

43. Στην με αριθμό 1521/18-12-96 ερώτηση δόθηκε με το υπ' αριθμ. 15/31-12-96 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1521/18-12-96, που κατέθεσε ο Βουλευτής κ. Γ. ΚΑΡΑΤΖΑΦΕΡΗΣ, σας γνωρίζουμε τα εξής:

Η κατάταξη των παιγνίων σε τυχερά, μικτά και τεχνικά και η χορήγηση δανείων για τη διενέργειά τους γίνεται από αρμόδιες Υπηρεσίες μας σύμφωνα με τις ισχύουσες για αυτά διατάξεις, που ρυθμίζουν με σαφήνεια το όλο θέμα.

Στις Υπηρεσίες μας έχει δοθεί εντολή να εφαρμόζουν με αντικειμενικότητα και αυστηρότητα όλες τις σχετικές για τα παίγνια διατάξεις και κατά των υπαιτίων να λαμβάνουν κάθε νόμιμο μέτρο (ποινικό και διοικητικό).

Το θέμα του χαρακτηρισμού των ηλεκτρονικών παιγνίων, που προέκυψε μετά την πρόσφατη εφαρμογή των διατάξεων του άρθρου 7 του ν. 2390/1996, λόγω της μαζικής υποβολής μεγάλου αριθμού αιτήσεων χαρακτηρισμού, καθώς και άλλα ζητήματα σχετικά με την εφαρμογή της νομοθεσίας περί παιγνίων, έχουν ήδη απασχολήσει το Υπουργείου μας, αλλά και το συναρμόδιο Υπουργείο Οικονομικών.

Για το λόγο αυτό, ζητήθηκε και ήδη μελετάται η σχετική με το θέμα νομοθεσία των χωρών της Ευρωπαϊκής 'Ενωσης, ώστε με γνώμονα, αφενός μεν τα ισχύοντα στις χώρες αυτές και αφετέρου τα όσα επιβάλει το δημόσιο και κοινωνικό συμφέρον και η εξέλιξη της τεχνολογίας στον τομέα αυτό, να ενεργήσουμε το συντομότερο δυνατόν, σε συνεργασία με το Υπουργείο Οικονομικών για την αναμόρφωση της ισχύουσας νομοθεσίας περί παιγνίων.

'Οσον αφορά την επιβολή διοικητικών ποινών σε βάρος των παραβατών της ισχύουσας νομοθεσίας περί παιγνίων, (αφαίρεση άδειας λειτουργίας) αυτή προβλέπεται από τις διατάξεις του άρθρου 5 παρ. 8 του Β.Δ. 29/71 και σύμφωνα με πάγια αρχή του Διοικητικού Δικαίου είναι ανεξάρτητη από το αποτέλεσμα της δίκης για την ποινική παράβαση που βεβαιώθηκε, αφού εντάσσεται στο πλαίσιο της διοικητικής λειτουργίας.

Ο Υπουργός

ΓΕΩΡΓΙΟΣ ΡΩΜΑΙΟΣ"

44. Στην με αριθμό 1535/19-12-96 ερώτηση δόθηκε με το υπ' αριθμ. 12486/2-1-97 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην ερώτηση με αριθμό 1535/19-12-96 και στην αναφορά με αριθμό ΠΑΒ 1638/13.12.96, που κατατέθηκαν στη Βουλή από τους Βουλευτές κ.κ. Παναγιώτη Ψωμιάδη και Στυλιανό Παπαθεμελή αντίστοιχα, σας πληροφορούμε, από πλευράς δικής μας αρμοδιότητας, τα εξής:

Η Επιτροπή που συγκροτήθηκε από εκπροσώπους διαφόρων Υπουργείων και της Ανώτατης Διοίκησης Ενώσεων Δημοσίων Υπαλλήλων (ΑΔΕΔΥ) έχει ήδη καταθέσει πρόταση για το νέο μισθολόγιο των μονίμων υπαλλήλων της Δημόσιας Διοίκησης.

Η κατάρτιση του σχετικού νομοσχεδίου, με το οποίο αντιμετωπίζεται κατά ενιαίο τρόπο το θέμα των επιδομάτων παραγωγικότητας, βρίσκεται στο τελικό στάδιο και σύντομα θα κατατεθεί στη Βουλή προς ψήφιση.

Για το λόγο αυτό δεν κρίνεται σκόπιμη αποσπασματική αντιμετώπιση του θέματος.

'Αλλωστε στο σύνολο σχεδόν των υπαλλήλων του Οργανισμού Αποχέτευσης Θεσ/νίκης (Ο.Α.Θ.) καταβάλλεται, από 1.9.1993, ειδικό επίδομα δέκα έξι χιλιάδων (16.000) δρχ. κατά μήνα, ως κίνητρο προσέλκυσης και παραμονής στον Οργανισμό αυτό και ως εκ τούτου δεν τίθεται θέμα δυσμενούς αντιμετώπισης των υπαλλήλων αυτών.

Ο Υφυπουργός

ΝΙΚΟΛΑΟΣ ΧΡΙΣΤΟΔΟΥΛΑΚΗΣ"

45. Στην με αριθμό 1547/19-12-96 ερώτηση δόθηκε με το υπ' αριθμ. 459/3-1-97 έγγραφο από τον Υπουργό Ναυτιλίας η ακόλουθη απάντηση:

"Επί του αριθμ. 1547/19-12-96 εγγράφου σας με το οποίο μας διαβιβάσατε την από 19-12-96 ερώτηση που κατατέθηκε από την Βουλευτή κα Στέλλα ΑΛΦΙΕΡΗ αναφορικά με προβλήματα μελών πληρώματος του Ε/Γ- Ο/Γ πλοίου "MERITERRANEAN SKY" σας πληροφορούμε τ' ακόλουθα:

1. Από το ΥΕΝ και την οικεία Λιμενική Αρχή έχουν γίνει επανειλημμένες παρεμβάσεις προς τους εκπροσώπους της πλοιοκτήτριας και διαχειρίστριας εταιρείας για την επίλυση των οικονομικών εκκρεμοτήτων προς τους ναυτικούς του πλοίου. Επίσης από το Κεντρικό Λιμεναρχείο Πάτρας έχει υποβληθεί στον αρμόδιο Εισαγγελέα Πλημ/κών σχετική δικογραφία κατά τις διατάξεις Α.Ν. 690/1945 για μη καταβολή δεδουλευμένων αποδοχών σε ναυτικούς του πλοίου. Το ΥΕΝ παρακολουθεί τις εξελίξεις του θέματος και όπου απαιτείται παρεμβαίνει με επιδιωκόμενο σκοπό τη ρύθμιση του προβλήματος και την τακτοποίηση των οικονομικών εκκρεμοτήτων στους ναυτικούς του πλοίου.

2. Οι περιπτώσεις οικονομικών απαιτήσεων σε βάρος πλοιοκτητών που καθίστανται αφερέγγυοι στο εσωτερικό, καλύπτονται από τα άρθρα 205 και 207 του ΚΙΝΔ σύμφωνα με τα οποία οι απαιτήσεις του Πλοιάρχου και του πληρώματος που πηγάζουν από τη σύμβαση εργασίας, είναι προνομιούχες, ενώ βεβαίως γίνεται και χρήση των σχετικών διατάξεων του Κώδικα Πολιτικής Δικονομίας και του Αστικού Κώδικα.

3. Στην συγκεκριμένη περίπτωση, όπως επισημάνθηκε, οι ναυτικοί έχουν προβεί ήδη σε ασφαλιστικά μέτρα σε βάρος του πλοίου για την εξασφάλιση των οικονομικών τους απαιτήσεων. Παράλληλα η Λιμ. Αρχή Πάτρας έχει υποβάλει στον αρμόδιο Εισαγγελέα Πλημ/κών σχετική δικογραφία (ΑΝ 690/1945) για μη καταβολή δεδουλευμένων αποδοχών στους ναυτικούς.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

46. Στην με αριθμό 1574/19-12-96 ερώτηση δόθηκε με το υπ' αριθμ. 76582/31-12-96 έγγραφο από τον Υφυπουργό Εσωτερικών η ακόλουθη απάντηση:

"Απαντώντας στο σχετικό έγγραφό σας με το οποίο μας διαβιβάσατε ερώτηση 1574/19-12-96 που κατατέθηκε από το Βουλευτή κ. Αντ. Κοτσακά και αφορά στην καταβολή της εκλογικής αποζημίωσης και στους υπαλλήλους των ΔΕΥΑ (Δημοτικών Επιχειρήσεων 'Υδρευσης Αποχέτευσης), σας γνωρίζουμε ότι το θέμα είναι σε γνώση του Υπουργείου μας και έχει τεθεί υπόψη των υπηρεσιακών παραγόντων, ώστε σε συνεργασία με το συναρμόδιο Υπουργείο, και στο πλαίσιο της οικονομικής πολιτικής, να εξεταστεί η δυνατότητα ικανοποίησής του.

Ο Υφυπουργός

Λ. ΠΑΠΑΔΗΜΑΣ"

 

Σελίδα 2783 

47. Στην με αριθμό 1619/20-12-96 ερώτηση δόθηκε με το υπ' αριθμ. 460/31-12-96 έγγραφο από τον Υπουργό Ναυτιλίας η ακόλουθη απάντηση:

"Απαντώντας στην ερώτηση 1619/20-12-96 του Βουλευτού κ. ΧΩΜΑΤΑ Ι. και το αριθμ. 74/20-12-96 έγγραφο της Ομοσπονδίας Επαγγελματιών και Βιοτεχνιών Κυκλάδων σχετικά με την απεργία των ναυτεργατών σας γνωρίζουμε τα ακόλουθα:

α) Η απεργία τη Π.Ν.Ο. διήρκεσε από τις 160600/12-96 έως την 202200/12-96.

β) Κατά τη διάρκεια της απεργίας εγκρίθηκαν από την αρμόδια διεύθυνση του ΥΕΝ ορισμένες ολικές ναυλώσεις σε Ε/Γ - Ο/Γ πλοία προκειμένου να εξυπηρετήσουν κυρίως ευπαθή φορτία που είχαν προορισμό τα νησιά του Αιγαίου.

γ) Με τη λήξη της απεργίας απέπλευσαν από ΠΕΙΡΑΙΑ για τα νησιά του Αιγαίου και ΔΩΔ/ΣΑ 19 Ε/Γ - Ο/Γ πλοία και εξυπηρέτησαν ικανοποιητικά την επιβατική και οχηματική κίνηση χωρίς να δημιουργηθεί κανένα πρόβλημα.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

48. Στην με αριθμό 1620/96 ερώτηση δόθηκε με το υπ' αριθμ. 15/2-1-97 έγγραφο από τον Υπουργό Εξωτερικών η ακόλουθη απάντηση:

"Απαντώντας στην υπ' αριθμ. 1620/96 ερώτηση που κατέθεσε στη Βουλή ο Βουλευτής κ. Γ. Καρατζαφέρης, σας πληροφορούμε:

'Οπως ο αξιότιμος Ερωτών κ. Βουλευτής γνωρίζει ο Υφυπουργός Εξωτερικών κ. Χρήστος Ροζάκης παραιτήθηκε από το λειτούργημά του.

'Ενα μεγάλο μέρος της Ερώτησης αποτελούν κρίσεις και απόψεις του Ερωτώντος κ. Βουλευτή και δεν είναι δυνατό να δοθεί απάντηση εντός του πλαισίου του Κοινοβουλευτικού Ελέγχου, όπως αυτό ορίζεται από τα αντίστοιχα άρθρα (124-138) του Κανονισμού της Βουλής των Ελλήνων.

Ο τρόπος διάθεσης των απορρήτων κονδυλίων με βάση την κείμενη νομοθεσία (Ν. 419/76, άρθρα 12 και 144) δεν είναι δυνατό να δηλωθεί δημοσίως. Οπωσδήποτε, σ' αντίθεση με ότι συνέβαινε εις το παρελθόν, όπως καλώς γνωρίζει ο Ερωτών κ. Βουλευτής ούτε μία δραχμή από τα κονδύλια αυτά δεν διατίθεται πλέον για το επηρεασμό του Τύπου ή συγκεκριμένων δημοσιογράφων.

Ο Υπουργός

ΘΕΟΔΩΡΟΣ ΠΑΓΚΑΛΟΣ"

ΠΡΟΕΔΡΕΥΩΝ (Παναγιώτης Ν.Κρητικός): Κύριοι συνάδελφοι, θα διαβάσω το δελτίο αναφορών και ερωτήσεων της Τρίτης, 21ης Ιανουαρίου 1997:

ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου.

1. Η με αριθμό 1423/13.12.96 ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη προς τον Υπουργό Δικαιοσύνης, σχετικά με τη λήψη μέτρων για την αποφυλάκιση των τριών Ελλήνων ναυτικών του μοτορσίπ "ΘΑΝΑΣΗΣ".

2. Η με αριθμό 890/22.11.96 ερώτηση του Βουλευτού της Νέας Δημοκρατίας κ. Αναστασίου Καραμάριου προς τον Υπουργό Δικαιοσύνης, σχετικά με τη λήψη μέτρων για τη στελέχωση και τον εξοπλισμό των Ειρηνοδικείων Ρόδου, Καρπάθου και Κω.

3. Η με αριθμό 1067/2.12.96 ερώτηση της Βουλευτού του Κομμουνιστικού Κόμματος Ελλάδας κας Μαρίας Μπόσκου προς τον Υπουργό Υγείας και Πρόνοιας, σχετικά με τη λήψη μέτρων για την κάλυψη των ελλείψεων σε προσωπικό και υλικοτεχνική υποδομή του Κέντρου Υγείας Αλεξάνδρειας του Νομού Ημαθίας.

4. Η με αριθμό 843/20.11.96 ερώτηση του Βουλευτού της Νέας Δημοκρατίας κ. Γεωργίου Γαρουφαλιά προς τον Υπουργό Υγείας και Πρόνοιας, σχετικά με τη λήψη μέτρων για την άμεση συμπλήρωση της δομής της Διοικούσας Επιτροπής του Περιφερειακού Γενικού Νοσοκομείου Λάρισας με ένα μέλος από τον Ιατρικό Σύλλογο Λάρισας.

ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου

Η με αριθμό 1181/5.12.96 ερώτηση του Βουλευτού της Νέας Δημοκρατίας κυρίου Πέτρου Τατούλη προς τον Υπουργό Υγείας και Πρόνοιας, σχετικά με τη λήψη μέτρων για την αντικατάσταση των δικτύων ύδρευσης των Κοινοτήτων Κάμια και Αρτεμισίου Αρκαδίας.
Σελίδα 2784 

 

ΠΡΟΕΔΡΕΥΩΝ (Παναγιώτης N.Kρητικός): Κυρίες και κύριοι συνάδελφοι εισερχόμαστε στην Ημερήσια Διάταξη

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου

Πρώτη στην ημερήσια διάταξη είναι η με αριθμό 499/13.1.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κας Ελένης Ανουσάκη, σχετικά με την υπόθεση της εταιρείας τηλεθέασης "AGB".

Η ερώτηση έχει ως εξής:

"Σάλος έχει προκληθεί με την υπόθεση της "AGB" και η κοινή γνώμη παρακολουθεί με μεγάλο ενδιαφέρον αυτό το πρωτοφανές σκάνδαλο. Οι καταγγελίες γνωστού εκδότη ενώπιον του προϊσταμένου της Εισαγγελίας Πρωτοδικών κ.Κανελλόπουλου έγιναν επισήμως η αιχμή του δόρατος στον πόλεμο εναντίον της AGB, η οποία με τις μετρήσεις της έχει αναγκάσει πολλές εφημερίδες και περιοδικά να κλείσουν. Η έκταση που έχει πάρει το σοβαρό αυτό θέμα και κυρίως η τρομερή ζημιά που έχει προκληθεί στα κρατικά κανάλια που δεν έχουν διαφήμιση, είναι χρεωμένα και τα έξοδά τους τα καλύπτουμε όλοι εμείς οι φορολογούμενοι πολίτες, επιβάλλει από την Πολιτεία άμεση, αποτελεσματική και προπαντός δυναμική λύση.

Ερωτάται ο κύριος Υπουργός, τι προτίθεται να κάνει για το τόσο σοβαρό αυτό θέμα και ποια μέτρα πρόκειται να εφαρμόσει, ώστε να μην επαναληφθούν στο μέλλον παρόμοια περιστατικά και να κλείσει μια και καλή ο δρόμος σε κάθε επίδοξο σφετεριστή και υποβαθμιστή της πολιτικής ζωής του Τόπου".

Ο Υπουργός Τύπου και Μέσων Μαζικής Ενημέρωσης κ.Δημήτριος Ρέππας έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης):Κύριε Πρόεδρε, κύριοι συνάδελφοι, οι επιχειρήσεις έρευνας στο χώρο της ραδιοτηλεοπτικής αγοράς, δηλαδή οι επιχειρήσεις, που αναλαμβάνουν μετρήσεις ακροαματικότητας και τηλεθέασης, λειτουργούν, ως ιδιωτικές και εμπορικές επιχειρήσεις η δραστηριότητα των οποίων υπάγεται στην εμπορική νομοθεσία που η εφαρμογή της ελέγχεται από τις αρμόδιες υπηρεσίες του Υπουργείου Ανάπτυξης.

Αν οποιαδήποτε επιχείρηση δέχεται, αναλύει και αξιοποιεί προϊόντα και υπηρεσίες τέτοιων μετρήσεων θεωρεί πως δεν γίνονται με τον τρόπο με τον οποίο έχει συμφωνήσει με την εταιρεία που διεξάγει αυτές τις έρευνες και γι'αυτό ακριβώς δεν τις θεωρεί αξιόπιστες, δεν έχει να κάνει τίποτε άλλο παρά να προσφύγει στην επιτροπή ανταγωνισμού, να θέσει εκεί την αιτίασή της και να λάβει σχετική απάντηση.

Πρέπει να πω, ότι η συζήτηση γι'αυτά τα θέματα έχει απασχολήσει τη δημόσια ζωή της Χώρας την τελευταία περίοδο και είναι μια συζήτηση που αφορά τα συμφέροντα ιδιωτικών επιχειρήσεων. Το Κράτος δεν έχει κανένα απολύτως λόγο να υπεισέλθει σε αντιδικίες ιδιωτικών φορέων παρά μόνο σε δύο περιπτώσεις: Στην περίπτωση που θα πρέπει να λάβει υπόψη του τα αποτελέσματα κάποιων μετρήσεων, προκειμένου να αξιολογήσει τα μέσα ενημέρωσης, στα οποία θα κατευθύνει την κρατική διαφήμιση αφ'ενός και αφ'ετέρου όταν θέλει να αξιοποιήσει τα πορίσματα τέτοιων μετρήσεων, προκειμένου να διευκολυνθεί στην επανεξέταση του προγράμματος των δημόσιων ραδιοτηλεοπτικών μέσων, προκειμένου να τα βελτιώσει με βάση τις απαιτήσεις της κοινής γνώμης, όπως αυτές απεικονίζονται στις μετρήσεις ακροαματικότητας και τηλεθέασης.

Πρέπει να σας πω, ότι η περί ης ο λόγος επιχείρηση είναι μια και μοναδική. Υπάρχουν βεβαίως και άλλες οι οποίες πραγματοποιούν μετρήσεις με διάφορους τρόπους με ερωτηματολόγια, επισκέψεις, αλλά μετρήσεις μ'αυτήν τη μέθοδο με τα περίφημα μηχανάκια στην Ελλάδα μόνο η "AGB" κάνει.

Σύμφωνα με το νομικό πλαίσιο το οποίο υπάρχει, οι επιχειρήσεις που διεξάγουν μετρήσεις για λογαριασμό του Δημοσίου θα πρέπει επιπροσθέτως να αναλάβουν συγκεκριμένες υποχρεώσεις, όπως αυτές καθορίζονται από το ν. ν. 2328 άρθρο 11 αφ' ενός και αφ'ετέρου από το π.δ. 310/96 που το διατυπώσαμε λίγους μήνες πριν. Αυτό το νομοθετικό πλαίσιο επιβάλλει διαφάνεια με την ονομαστικοποίηση των μετοχών, το γνωστό μετοχολόγιο, των όσων μετέχουν σ'αυτές τις επιχειρήσεις και αναπτύσσουν τέτοιου είδους επιχειρηματικές δραστηριότητες και βεβαίως επιβάλλει και την ύπαρξη ασυμβιβάστων μεταξύ μιας τέτοιας επιχειρηματικής δραστηριότητας και της δραστηριότητας ελέγχου μιας τηλεοπτικής, ραδιοφωνικής, επιχείρησης μιας επιχείρησης παραγωγής οπτικοακουστικού έργου ή μιας διαφημιστικής επιχείρησης.

Νομίζω ότι αυτό που πρέπει να αξιοποιήσουμε και το έχουμε κάνει ήδη σαν Υπουργείο είναι, στο πλαίσιο της επιτροπής ελέγχου μετρήσεων τηλεθέασης η οποία υπάρχει και λειτουργεί από τους εμπλεκόμενους αμέσως φορείς σ'αυτήν τη διαδικασία, να ζητήσουμε να υπάρχει ένας συνεχής έλεγχος και εξέταση των τρόπων με τους οποίους γίνονται αυτές οι μετρήσεις πρέπει να έχουμε μία εποπτεία διά του εκπροσώπου του Ινστιτούτου Οπτικοακουστικών Μελετών, ο οποίος μετέχει πλέον σε αυτήν την επιτροπή ώστε να μπορούμε να δίνουμε ανάλογες κατευθύνσεις για να αξιολογούμε αν τα πορίσματα αυτών των μετρήσεων ανταποκρίνονται σε πραγματικά δεδομένα.

Αυτό που δεν προτιθέμεθα να κάνουμε είναι να ιδρύσουμε κρατική εταιρεία, η οποία θα κάνει τέτοιες μετρήσεις για να παρέχει τα προϊόντα και τις υπηρεσίες αυτών των μετρήσεων σε ιδιωτικούς φορείς. Λίγο ενδιαφέρει το Κράτος αν τα χρήματά του ο οποιοσδήποτε διαφημιζόμενος τα αξιοποιεί με τον καλύτερο ή όχι τρόπο. Αυτό που μας ενδιαφέρει εμάς είναι να υπάρχει στο θέμα της ποιότητας τέτοιων εκπομπών κάποιο επίπεδο. Αν δεν υπάρχει, προκύπτει θέμα δεοντολογίας, που αν δεν τηρείται, τότε μόνο παρεμβαίνει το συμβούλιο ραδιοτηλεόρασης. Επίσης ενδιαφερόμεθα αυτές οι μετρήσεις να γίνονται σύμφωνα με τους κανόνες της δεοντολογίας, που προβλέπουν οι διεθνείς οργανισμοί όπως η ΕΣΟΜΑΡ. Στην περίπτωση που δεν τηρούνται αυτοί οι κανόνες, τότε μπορεί να κληθούμε να παρέμβουμε. Σε καμία άλλη περίπτωση.

ΠΡΟΕΔΡΕΥΩΝ (Παναγιώτης Ν. Κρητικός): Η κας Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Κυρίες και κύριοι συνάδελφοι, το θέμα είναι "πάρα πολύ σοβαρό". Ο κύριος Υπουργός έδωσε τη δική του άποψη, την άποψη που έχει σαν Υπουργός. Σαν άνθρωπος όμως, σαν καταναλωτής και σαν πολίτης, έπρεπε να πάρει άλλη θέση.

Το πολιτιστικό αγαθό που είναι η τηλεόραση, όπου ο κόσμος χρυσοπληρώνει την "ΕΤ" -την κρατική τηλεόραση- και που το αγαθό αυτό πηγαίνει σε όλα τα σπίτια και που αυτήν τη στιγμή η "ΕΤ" είναι υποβαθμισμένη από πλευράς διαφήμισης, αυτό το μονοπώλιο της "AGB" έχει δημιουργήσει έκπληξη σε όλους, πώς ένας κύριος μπορεί να βάζει επτακόσια μηχανάκια και να αποφασίζει αν η μία εκπομπή ή η άλλη εκπομπή, είναι πρώτη ή δεύτερη, να αναιρεί καριέρες και εμείς να μην μπορούμε να διασφαλιζόμαστε. Αυτό είναι μια τεράστια απάτη. Δεν χρειάζεται να έχει κάνει κανείς κλοπή για να λέγεται απατεώνας.

Εγώ δεν σας είπα να κάνουμε κρατική δημοσκοπική εταιρεία. Ωστόσο, όμως, δεν μπορεί ο κύριος με τα επτακόσια μηχανάκια, να τα τοποθετεί στα σπίτια και αυτά να γελοιοποιούν -αν θέλετε- το σημαντικότερο αποτέλεσμα της εργασίας των ανθρώπων της T.V.

Δεν είστε, φυσικά, εσείς υπεύθυνος γι'αυτήν την εταιρεία, αξιότιμε κύριε Υπουργέ. Καταλαβαίνω, ότι με καταλαβαίνετε. Συζητείται το θέμα στην Επιτροπή. 'Εχει πραγματικά δημιουργήσει προβλήματα και τεράστια ερωτηματικά τι θα γίνει με αυτούς τους διάφορους κυρίους που ξεφυτρώνουν, μοιράζουν μηχανάκια, τρία-τέσσερα σε κάθε σπίτι και λένε, ότι η τάδε εκπομπή είναι καλή ή όχι. Και ξέρετε, δεν είναι τα κανάλια που θέλουν αυτό το κακό. Εγώ είμαι υπέρ της ελεύθερης τηλεόρασης. 'Ανεργοι θα ήταν και οι ηθοποιοί και οι σκηνοθέτες. Τα ιδιωτικά κανάλια έχουν ανεβάσει τα κασέ των ηθοποιών, των σκηνοθετών. Υπάρχει δουλειά, δεν υπάρχει ανεργία. Εγώ θέλω και σαν ηθοποιός, να δουλεύουν οι 

Σελίδα 2785 

συνάδελφοί μου. Το πονάω και το καταλαβαίνετε αυτό, το ξέρετε άλλωστε, δεν νομίζω να αντιδικούμε σε αυτό.

Επειδή πραγματικά το θέμα με αγγίζει, θέλω να πω, ότι πέρυσι κόψανε δύο πολύ σημαντικά σήριαλ από ιδιωτικά κανάλια, γιατί αυτός ο κύριος τα έβγαζε να είναι καταρρακωμένα. Αυτούς τους σκηνοθέτες, που τους πετάξανε τα ιδιωτικά κανάλια με τις κακές μετρήσεις, ποιος θα τους πληρώσει; Είναι, λοιπόν, μια "απάτη" αυτή. 

Θα ήθελα, λοιπόν, με την ευαισθησία που σας διακρίνει και με τα νιάτα σας, να εφορμίσετε σαν λοχαγός -ας έχουμε και λίγο χιούμορ- για να μπορέσετε να λύσετε αυτό το τεράστιο θέμα.

ΠΡΟΕΔΡΕΥΩΝ (Παναγιώτης Ν. Κρητικός): Κυρία Ανουσάκη, τελείωσε ο χρόνος σας.

Ο κύριος Υπουργός, έχει το λόγο.

ΔΗΜΗΤΡΙΟΣ ΡΕΠΠΑΣ (Υπ. Τύπου και Μέσων Μαζικής Ενημέρωσης): Η κα Ανουσάκη μίλησε ως Μπουμπουλίνα του πολιτισμού, με τη φλόγα που πάντα τη διακρίνει, όταν υπερασπίζεται υποθέσεις τις οποίες πιστεύει.

Το θέμα το οποίο έθιξε είναι σημαντικό και έχει άλλωστε απασχολήσει τη δημόσια ζωή της Χώρας την τελευταία περίοδο και αυτό δεν πρέπει να το αγνοούμε. 

'Ομως, κοντά στη δική σας συμβολή, θέλω να προσθέσω και τη δική μου, ώστε να αντιμετωπίσουμε την ήδη υπάρχουσα σύγχυση σε αυτό το θέμα -και είναι μεγάλη.

Πρέπει να πω, ότι το αν κάποιος έχει αναπτύξει μια ιδιωτική -επαναλαμβάνω και πάλι- επιχειρηματική δραστηριότητα και έχει συνάψει μια σύμβαση με πελάτες, οι οποίοι αγοράζουν το προϊόν, την υπηρεσία την οποία παράγει με έναν ορισμένο τρόπο, αυτό δεν είναι προς ψόγο. Αν, όμως, δεν τηρεί τους όρους της σύμβασης, που έχει κάνει με ιδιώτες επιχειρηματίες, τους εξαπατά, κατά το κοινώς λεγόμενο, αυτό είναι θέμα Δικαιοσύνης και η Δικαιοσύνη καλείται να επέμβει στη συγκεκριμένη περίπτωση.

Αυτό το οποίο αποτελεί προϊόν της μέτρησης μιας επιχείρησης με μια ορισμένη διαδικασία, δεν είναι θέσφατο. Ούτε υπάρχει καταναγκασμός σε οποιονδήποτε να το ακολουθήσει και να το λάβει σαν να είναι νόμος τόσο αυστηρά και απόλυτα υπόψη του, για να κατευθύνει τη διαφήμιση εκεί που του υποδεικνύει το αποτέλεσμα μιας μέτρησης. 'Ολα αυτά γίνονται με ελεύθερη βούληση και επιλογή, στο πλαίσιο των ρυθμίσεων που μια αγορά δημιουργεί και επιβάλλει σε όσους μετέχουν με οποιαδήποτε ιδιότητα σε αυτή.

Νομίζω, όμως, ότι όταν μιλούμε για την ποιότητα των ραδιοτηλεοπτικών προγραμμάτων, αναφερόμαστε σε κάτι άλλο και η ποιότητα πραγματικά ελέγχεται από το Συμβούλιο Ραδιοτηλεόρασης, αν βρίσκεται στο επίπεδο που αξιώνει ο Ελληνας πολίτης, ιδιαιτέρως από τα δημόσια ραδιοτηλεοπτικά μέσα.

Αν μιλάμε για μετρήσεις, οι οποίες έρχονται ως αποτέλεσμα τέτοιων μεθόδων, πάμε σε μία άλλη πια τάξη, σε ένα άλλο ζήτημα, γιατί πιστεύω ότι είναι ανοικτός ο χώρος στην αγορά και οποιοσδήποτε θέλει μία ανάλογη δραστηριότητα να αναπτύξει, μπορεί να την αναπτύξει, ο νόμος του δίνει αυτήν τη δυνατότητα. Ο ρόλος του κράτους είναι να παρακολουθεί και να επιβλέπει αν τηρείται αυτή η δεοντολογία, αν τηρείται αυτό το πλαίσιο, μέσα στο οποίο δίνεται η δυνατότητα στον οποιονδήποτε να αναπτύσσει ελεύθερα τη σύννομη δραστηριότητά του.

Αν πραγματικά οποιαδήποτε επιχείρηση θεωρεί, ότι βλάπτεται από τα αποτέλεσματα αυτών των μετρήσεων, ότι δεν υπηρετείται ο υγιής ανταγωνισμός, μπορεί, επαναλαμβάνω και πάλι, να προσφύγει -και δεν το έχει κάνει κανείς μέχρι τώρα- στην επιτροπή ανταγωνισμού που υπάρχει ήδη από το 1977.

Πέραν τούτου, το Ινστιτούτο Οπτικοακουστικών Μέσων που βρίσκεται υπό την εποπτεία του Υπουργείου Τύπου, πρέπει να σας ενημερώσω, ότι με εκπρόσωπο τον κ. Χαιρετάκη συμμετέχει στην Επιτροπή Ελέγχου Μετρήσεων Τηλεθέασης και η επιτροπή αυτή έλαβε προσφάτως απόφαση να συγκροτήσει μία επιτροπή εμπειρογνωμόνων, προκειμένου να ελέγξει -πέραν της δικαστικής έρευνας που εξελίσσεται- αν τα αποτελέσματα αυτών των μετρήσεων είναι αποτελέσματα τα οποία ανταποκρίνονται στην πραγματικότητα, την πραγματικότητα, όμως, κυρία Ανουσάκη, την οποία ο επιχειρηματίας έχει πει στους πελάτες του, ότι θα τους παρουσιάσει με τα εννιακόσια μηχανάκια, στα επτακόσια νοικοκυριά, στις πέντε έξι πόλεις της Ελλάδος όπου κάνει τις μετρήσεις και όχι ολόκληρη την Ελλάδα. Και πρέπει να σας πω, ότι η επιτροπή αυτή συγκροτείται εντός των ημερών. Θα αναμένουμε τα πορίσματά της με ενδιαφέρον. 'Αλλωστε -επαναλαμβάνω και πάλι- είναι σε εξέλιξη η δικαστική έρευνα και δεν μας επιτρέπεται να μιλάμε αυτήν την ώρα προκαταλαμβάνοντας τα πορίσματα της Δικαιοσύνης με ακραίο τρόπο.

ΠΡΟΕΔΡΕΥΩΝ (Παναγιώτης Ν. Κρητικός): Δεύτερη στην ημερήσια διάταξη είναι η με αριθμό 497/13.1.97 επίκαιρη ερώτηση της Βουλευτού της Νέας Δημοκρατίας κας Φάνης Πάλλη-Πετραλιά προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις πρόσφατες πλημμύρες, τον εγκλωβισμό αυτοκινήτων στην υπόγεια διάβαση των νέων έργων του Κηφισού, τις ζημιές που προκλήθηκαν στα Λιόσια, το Περιστέρι, κ.λπ., η οποία εχει ως εξής:

"Ο εγκλωβισμός αυτοκινήτων στην υπόγεια διάβαση των νέων έργων του Κηφισού -όπου όλως τυχαίως και χάρις στην ψυχραιμία των επιβατών τους δεν θρηνήσαμε θύματα- αποδεικνύει την προχειρότητα του σχεδιασμού και της κατασκευής των έργων, καθώς και την εγκληματική αμέλεια των υπευθύνων να πάρουν πρακτικά μέτρα, για να προειδοποιήσουν τους κατοίκους για την επερχόμενη θεομηνία που γνώριζαν από δύο ημερών.

Εξάλλου ο εκ νέου "πνιγμός" του Περιστερίου και τα εκατό και πλέον σπίτια που πλημμύρισαν στα Λιόσια, δείχνουν την αθέτηση συγκεκριμένων υποσχέσεων του Υπουργού Δημοσίων 'Εργων το 1994 για κατασκευή των αγωγών αποχέτευσης στην περιοχή, αλλά και προεκλογικών υποσχέσεων του ίδιου του Πρωθυπουργού.

Κατόπιν αυτών ερωτάται ο Υπουργός ΠΕ.ΧΩ.Δ.Ε.:

1. Ποια μέτρα πήρε κατά των υπευθύνων της κατασκευαστικής εταιρείας και λοιπών αρμοδίων για την περίπτωση του Κηφισού.

2. Γιατί δεν εκτελέσθηκαν οι συγκεκριμένες εξαγγελίες για αντιπλημμυρικά έργα στα Λιόσια και στο Περιστέρι."

Ο Υπουργός ΠΕ.ΧΩ.Δ.Ε., κ. Κώστας Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕΧΩΔΕ): Κύριε Πρόεδρε, η κα Πετραλιά με την ερώτησή της θέτει αρκετά θέματα και βεβαίως σ' αυτά τα ερωτήματα υπάρχουν απαντήσεις ουσιαστικές και θετικές.

Πρώτον, σε ό,τι αφορά το σχεδιασμό και την εκτέλεση αντιπλημμυρικών έργων: Είναι αλήθεια, ότι όπως διαμορφώθηκε η Αττική, ήταν και είναι μια ανοχύρωτη πόλη, γιατί έγινε χωρίς σχέδιο, χωρίς πρόβλεψη, χωρίς υποδομές. Η συνολική αντιπλημμυρική θωράκιση της Αττικής απαιτεί έργα ύψους 250 δισεκατομμυρίου. Για τα χρόνια 1994-1998 έχουν διασφαλισθεί πόροι 110 δισ. και αυτοί οι πόροι συνδέονται με έργα συγκεκριμένα, τα οποία εκτελούνται, δημοπρατούνται και έχουν μελετηθεί για να δημοπρατηθούν.

Σήμερα στην Αττική εκτελούνται έργα περίπου 60 δισ. και δημοπρατούνται έργα σημαντικά, όπως και μελετούνται έργα, για να συμπληρώσουν το ποσό των 110 δισ. Τα 110 δισ. είναι περίπου το ήμισυ των απαιτούμενων πόρων για τη συνολική αντιπλημμυρική θωράκιση.

Κατά συνέπεια, έργα έχουν σχεδιαστεί, έργα έχουν δημοπρατηθεί, έργα κατασκευάζονται και εκτελούνται και καλύπτουμε μέσα σε τέσσερα χρόνια τα κενά ορισμένων δεκαετιών. Αυτή είναι η πρώτη αλήθεια.

Δεύτερον, σε ό,τι αφορά τα 'Ανω Λιόσια και το Περιστέρι, έχουν γίνει έργα. Στα 'Ανω Λιόσια έχουν γίνει έργα με χρηματοδότηση του Υ.ΠΕ.ΧΩ.Δ.Ε., αλλά και με πόρους του δήμου περίπου ενός δισεκατομμυρίου. 'Εχουν γίνει αντιπλημμυρικά έργα και παρεμβάσεις. Επίσης για τα 'Ανω Λιόσια έχει δημοπρατηθεί και εκτελείται ένα σημαντικό έργο, η διευθέτηση του ρέματος Ευπυρίδων με προϋπολογισμό περίπου 4,5 

Σελίδα 2786 

δισεκατομμύρια. Το έργο αυτό προστατεύει ουσιαστικά την περιοχή Λιοσίων, Ζεφυρίου και Καματερού.

Για το Περιστέρι έχει περίπου ολοκληρωθεί το δίκτυο ομβρίων υδάτων σε ποσοστό 85%. Κατά συνέπεια, αυτά τα έργα και σχεδιάζονται και εκτελούνται γι' αυτές τις περιοχές.

Για τον Κηφισό τα έργα τα οποία έχουν δημοπρατηθεί, εκτελούνται και έχουν μελετηθεί για να δημοπρατηθούν, ανέρχονται περίπου στα 50 δισεκατομμύρια. Είναι η πρώτη μεγάλη παρέμβαση για τον Κηφισό, που αποτελεί και έναν από τους βασικούς αποδέκτες των ομβρίων της Αττικής. Για το συγκεκριμένο έργο της υπόγειας διάβασης αυτό είναι ένα άρτιο και ολοκληρωμένο έργο, το οποίο παραδόθηκε και λειτούργησε σύμφωνα με τις προδιαγραφές της κατασκευής του. Το πρόβλημα δεν προέκυψε από αδυναμία του έργου αυτού καθ'αυτού τόσο, όσο κυρίως από προβλήματα που δημιούργησαν εργολαβίες, οι οποίες εκτελούνται πριν από αυτό το έργο της υπόγειας διάβασης. Ακριβώς γι'αυτόν το λόγο θεώρησα, ότι είναι αναγκαίο να γίνει η έρευνα και έδωσα εντολή στο Σώμα Επιθεωρητών Δημοσίων 'Εργων να διερευνήσει όλα τα εκτελούμενα έργα, αλλά και αυτά που έχουν εκτελεστεί, έχουν κατασκευαστεί και λειτουργούν έτσι, ώστε να καταγραφούν και να αναζητηθούν οι ευθύνες και να αποδοθούν σε όλους.

ΠΡΟΕΔΡΕΥΩΝ (Παναγιώτης Ν. Κρητικός): Πέρασε προ πολλού ο χρόνος σας, αλλά είπα "να το πάρει το ποτάμι"!

Η κα Πετραλιά έχει το λόγο.

ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, μιλήσατε τρία λεπτά και κάτι και μέτρησα ότι είπατε σαράντα επτά "θα". Πάλι οράματα, πάλι λόγια.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Δεν είπα κανένα "θα". Μπορείτε να δείτε την ομιλία μου.

ΦΑΝΗ ΠΕΤΡΑΛΙΑ-ΠΑΛΛΗ: Μέτραγα τα "θα" σας, κύριε Υπουργέ. 

ΠΡΟΕΔΡΕΥΩΝ (Παναγιώτης Ν. Κρητικός): Προκύπτει από τα Πρακτικά, κυρία Πετραλιά.

ΦΑΝΗ ΠΕΤΡΑΛΙΑ-ΠΑΛΛΗ: Το πολύ να σας κάνω μία έκπτωση στα σαράντα πέντε, κύριε Υπουργέ.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Δεν έχω πει.

ΠΡΟΕΔΡΕΥΩΝ (Παναγιώτης Ν. Κρητικός): Θα εκτεθείτε, κυρία Πετραλιά γιατί υπάρχουν τα Πρακτικά.

ΦΑΝΗ ΠΕΤΡΑΛΙΑ-ΠΑΛΛΗ: Κύριε Υπουργέ, αφήστε με να ολοκληρώσω. 'Εχετε δυνατότητα δευτερολογίας.

Μας είπατε, λοιπόν, οράματα και "θα". Μας είπατε τι θα γίνει, μας είπατε για τα πόσα χρήματα χρειάζονται και τα δισεκατομμύρια, αλλά εγώ σας ρώτησα συγκεκριμένα για να μου απαντήσετε. Δεν ικανοποιήθηκα από τις απαντήσεις σας. Το "διά ταύτα" κύριε Υπουργέ μου, ποιο είναι; Το "διά ταύτα" είναι ότι εγκλωβίστηκαν και παρ'ολίγον να πνιγούν στη σήραγγα εκεί πέρα στη διάβαση στον Κηφισό. Εάν ήταν ένα ασθενοφόρο ή εάν δεν ήταν νέοι άνθρωποι να μπορούν να φύγουν μέσα από τα αυτοκίνητα, τι θα γινόταν;

Εκεί πέρα είπατε ότι έχετε δώσει εντολή στις υπηρεσίες σας να ελέγξουν το έργο, την κατασκευή του. Τώρα δώσατε την εντολή στις υπηρεσίες σας; Τόσο καιρό τι κάνατε; Πώς το παραλάβατε;

Δεύτερον, απαντήσατε για το Περιστέρι. Είναι αυτή η περιοχή Τσαλαβούτα. Τι μεγάλα έργα, κύριε Υπουργέ, μας είπατε ότι γίνονται; Ξέρετε τι έγινε εκεί; Υπάρχει ένα τειχίο ενός μέτρου από το 1991, το οποίο το γκρεμίσατε τώρα, το γκρέμισε ο εργολάβος για να φτιάξει το έργο και έκανε δύο ράμπες για να ανεβάζει τα μηχανήματα, μία ράμπα που πάει στην Αθήνα και μία που πάει στον Πειραιά και τα μπάζα τα άφησε εκεί. 'Ηλθε το νερό και έπεσε μέσα στα σπίτια και στις βιοτεχνίες. 'Αρα επ' αυτού τι έχετε να μας πείτε; Πού είναι οι υπηρεσίες σας; "Θα" μας είπατε και εδώ, ότι "θα" πείτε να ελέγξουν.

Και το τρίτο αυτό που απαντήσατε πρώτο για σας και τρίτο για μένα το ρέμα των Σευκλείδων. Μπορώ να σας πω τι ακριβώς έχει γίνει εκεί, στο ρέμα αυτό που είπατε εσείς, εδώ στα Λιόσια.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Ευπυρίδων.

ΦΑΝΗ ΠΕΤΡΑΛΙΑ-ΠΑΛΛΗ: Εσπερίδων είναι.

Με αυτό το ρέμα, κύριε Υπουργέ, ξέρετε τι έχει γίνει; Είχε αναλάβει το Υ.ΠΕ.ΧΩ.Δ.Ε., μέσω της ΕΥΔΑΠ, να κάνει τον κεντρικό αγωγό. Τους δύο παράπλευρους αγωγούς, επρόκειτο να τους κάνει ο δήμος. Και ο δήμος τους έκανε αντί 1,4 δισεκατομμυρίων, ενώ το Υπουργείο και η ΕΥΔΑΠ δεν έκαναν τίποτα, με αποτέλεσμα αυτήν την ώρα να καταστρέφονται και τα έργα του δήμου.

Αυτή λοιπόν, είναι η πραγματική εικόνα, κύριε Υπουργέ και όχι τα όσα μας είπατε πριν και τα πόσα εξαγγείλατε. Εδώ ο κόσμος πνίγεται. Ξέρετε τι γίνεται, κύριε Υπουργέ;

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας της κυρίας Βουλευτού).

ΠΡΟΕΔΡΕΥΩΝ (Παναγιώτης Ν. Κρητικός): Σας έδωσα το χρόνο που έδωσα και στον κύριο Υπουργό, όχι παραπάνω. Ξέρετε πόσο σας εκτιμώ, αλλά παρακαλώ συντομεύετε.

ΦΑΝΗ ΠΕΤΡΑΛΙΑ-ΠΑΛΛΗ: Γίνεται κάθε φορά το γαϊτανάκι. Σε κάθε πλημμύρα το Υπουργείο τα ρίχνει στην ΕΥΔΑΠ, η ΕΥΔΑΠ στη Νομαρχία, η Νομαρχία στην Τοπική Αυτοδιοίκηση και η Τοπική Αυτοδιοίκηση τα ξαναφέρνει σε σας. 'Αρα, ξέρετε τι μας μένει; Να περιμένουμε να ξαναπνιγούμε. Αυτό γίνεται κάθε δύο τρία χρόνια.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κυρία Πετραλιά, και η πλημμυρίδα των λόγων πολλές φορές βλάπτει. Μιλάω γενικά.

Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, θα ήθελα να επισημάνω, ότι δεν είπα κανένα "θα" στην ομιλία μου. Απλώς, η κα Φάνη Πετραλιά ή δεν ξέρει αριθμητική ή ήρθε με αυτό το σλόγκαν να πει για θα και δεν τα προσάρμοσε μετά την ομιλία μου.

ΦΑΝΗ ΠΕΤΡΑΛΙΑ-ΠΑΛΛΗ: Θα τα μετρήσουμε τα μέτρα.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κυρία Πετραλιά, έχετε για δεκαετίες ευθύνες ως παράταξη για την Αττική...

ΦΑΝΗ ΠΕΤΡΑΛΙΑ-ΠΑΛΛΗ: Τρία χρόνια είναι.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): ... για το πώς έγινε και γιατί έγινε έτσι, γιατί μπαζώθηκαν πεντακόσια χιλιόμετρα ρέματα στην Αττική, γιατί τσιμεντοποιήθηκε η Αττική, γιατί διαμορφώθηκε η Αττική ως ανοχύρωτη πόλη, χωρίς πρόβλεψη, χωρίς σχέδιο, χωρίς υποδομές. Είναι η πρώτη φορά που στα τέσσερα χρόνια έχουμε διασφαλίσει πόρους 110 δισ., για να καλύψουμε τα κενά δεκαετιών. Κι αυτό δεν μπορεί να το αμφισβητήσει κανείς. Τα έργα αυτά εκτελούνται, γίνονται, κατασκευάζονται, ολοκληρώνονται και δημοπρατούνται.

'Οσον αφορά το ρέμα των Ευπυρίδων, έχει εγκατασταθεί εργολαβία και δουλεύει. Οι παρεμβάσεις που έγιναν από το Δήμο των 'Ανω Λιοσίων, έγιναν σε συνεργασία με το Υπουργείο. Σας το είπα και πριν.

ΦΑΝΗ ΠΕΤΡΑΛΙΑ-ΠΑΛΛΗ: Μα, δεν είναι έτσι.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Για το συγκεκριμένο σημείο του Κηφισού, μετά από τα συμβάντα έδωσα εντολή και σας το λέω για μία ακόμη φορά...

ΦΑΝΗ ΠΕΤΡΑΛΙΑ-ΠΑΛΛΗ: Πριν από τα συμβάντα έπρεπε να την είχατε δώσει.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): .. στο Σώμα Δημοσίων 'Εργων να κάνει έρευνα, γιατί πλημμύρισε η υπόγεια διάβαση. Απλώς θα ήθελα να σας πω, ότι το βασικό αίτιο, όπως φαίνεται, δεν αφορά το ίδιο το έργο και τη λειτουργικότητά του, αλλά κυρίως αφορά έργα, τα οποία εκτελούνται τώρα πριν από την υπόγεια διάβαση. Αυτή είναι η αλήθεια.

ΠΡΟΕΔΡΕΥΩΝ (Παναγιώτης Ν. Κρητικός): Τρίτη στην ημερήσια διάταξη είναι η με αριθμό 510/15.1.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ.Δημητρίου Κωστόπουλου προς τους Υπουργούς Εθνικής Οικονομίας και Οικονομικών, Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων επίλυσης του προβλήματος του ιδιοκτησιακού καθεστώτος των οικοπέδων της συνοικίας Ελευθερίου Βενιζέλου στα Τουρκοβ-

Σελίδα 2787 

ούνια, τα οποία διεκδικούν ιδιώτες.

Νομίζω ότι δεν έχει έρθει ο αρμόδιος Υπουργός κ. Δρυς.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Είχαμε συνεννοηθεί να είναι εδώ και ο Υπουργός Οικονομικών.

ΠΡΟΕΔΡΕΥΩΝ (Παναγιώτης Ν. Κρητικός): Θα αναμένουμε, λοιπόν, τον Υπουργό κ.Δρυ, ο οποίος έχει ενημερώσει ότι θα έρθει σε λίγο. Ας προχωρήσουμε στην επόμενη επίκαιρη ερώτηση.

Τέταρτη στην ημερήσια διάταξη είναι η με αριθμό 507/14.1.97 επίκαιρη ερώτηση της Βουλευτού του Συνασπισμού της Αριστεράς και της Προόδου κας Μαρίας Δαμανάκη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τα μέτρα που προτίθεται να λάβει η Κυβέρνηση, ώστε να εξακολουθήσει να ισχύει το καθεστώς προστασίας των υγροβιότοπων των περιοχών Μεσολογγίου και Αιτωλικού.

Η επίκαιρη ερώτηση συνοπτικά έχει ως εξής:

"Με την κοινή υπουργική απόφαση (ΚΥΑ) 1319/28.9.93 (ΦΕΚ 755Β/93) όπως παρατάθηκε με την ΚΥΑ 242/5/16.10.95 καθορίστηκαν μέτρα προστασίας των υγροτόπων των λιμνοθαλασσών Μεσολογγίου και Αιτωλικού των εκβολών ποταμών Ευήνου και Αχελώου και των βιοτόπων της ευρύτερης περιοχής.

Στις παρακάτω προστατευόμενες περιοχές -βάσει της Συνθήκης Ραμσάρ περιλαμβάνεται και η περιοχή "Διόνι" κοινότητας Κατοχής Αιτωλοακαρνανίας.

Δεδομένου ότι:

α) Στις 16.1.1997 λήγει η ισχύς..." -έληξε ήδη- "...των κοινών υπουργικών αποφάσεων, χωρίς να έχει ακόμα εκδοθεί το κατά το άρθρο 21 του ν.1650/86 προεδρικό διάταγμα και ο οικείος Κανονισμός Λειτουργίας και Διαχείρισης, γεγονός που μπορεί να οδηγήσει σε αυθαιρεσίες και τετελεσμένα γεγονότα μη αναστρέψιμα.

β) Σύμφωνα με την απάντηση του Υ.ΠΕ.ΧΩ.Δ.Ε. στην ερώτηση που υπέβαλα (υπ' αριθμ.462/6.11.96) "η μελέτη του προγράμματος αντιμετώπισης ειδικών περιβαλλοντικών προβλημάτων και συστήματος λειτουργίας και διαχείρισης της προστατευόμενης περιοχής βρίσκεται σε εξέλιξη" και είναι άγνωστο πότε θα ολοκληρωθεί.

Ερωτάται ο Υπουργός Περιβάλλοντος, Χωροταξίας και Δημοσίων 'Εργων

τι νομοθετικές πρωτοβουλίες ή άλλα μέτρα θα πάρει, ώστε να εξακολουθήσει να ισχύει το καθεστώς προστασίας των υγροβιοτόπων της περιοχής, μέχρις ότου εκδοθεί το σχετικό προεδρικό διάταγμα".

Ο Υπουργός Περιβάλλοντος, Χωροταξίας και Δημοσίων 'Εργων κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ.ΠΕ.ΧΩ.Δ.Ε.): Κύριε Πρόεδρε, είναι γεγονός, ότι έχει εκδοθεί μία κοινή υπουργική απόφαση στο τέλος του 1993 για την προστασία των υγροβιοτόπων στις λιμνοθάλασσες Μεσολογγίου και Αιτωλικού, δηλαδή τα οικοσυστήματα όπου διαμορφώνονται στις εκβολές των ποταμών του Ευήνου και του Αχελώου.

Θα μπορούσε να παραταθεί -και είχε παραταθεί- και να είναι εν ισχύι αυτή η κοινή υπουργική απόφαση μέχρι και τις αρχές του 1997, δηλαδή μέχρι τις 16.1.1997.

Είναι γεγονός, ότι παρά τις προσπάθειες που έχουν καταβάλει οι υπηρεσίες του Υ.ΠΕ.ΧΩ.Δ.Ε., δεν στάθηκε δυνατό να εκδοθεί το προεδρικό διάταγμα στο διάστημα αυτό, όπως προσδιόριζε η κοινή υπουργική απόφαση. Αυτό κυρίως οφείλεται στις χρονοβόρες διαδικασίες που απαιτούνται για την ανάθεση της ειδικής περιβαλλοντικής μελέτης, την οποία η υπηρεσία του Υ.ΠΕ.ΧΩ.Δ.Ε. έπρεπε να είχε διαμορφώσει και λόγω πολλών υποχρεώσεων δεν ήταν δυνατόν έγκαιρα να την καταθέσει.

Σύμφωνα με τους προβλεπόμενους χώρους το προεδρικό διάταγμα αναμένεται να εκδοθεί και να ολοκληρωθεί μέχρι το φθινόπωρο του 1997, γιατί η ανάθεση των μελετών για την ειδική περιβαλλοντική μελέτη έχει προχωρήσει, εκπονείται η μελέτη, αλλά χρειάζεται αμέσως μετά και χρόνος για την έκδοση του προεδρικού διατάγματος.

Επειδή μεσολαβεί ένα διάστημα από τώρα, που λήγει η κοινή υπουργική απόφαση, μέχρι την έκδοση του προεδρικού διατάγματος, υπάρχει έγγραφο, το οποίο καταθέτω, του Υπουργείου μας, του Γενικού Διευθυντή Περιβάλλοντος, που ενημερώνει τους συναρμόδιους κεντρικούς, περιφερειακούς και τοπικούς φορείς για την ανάγκη διασφάλισης του υγροβιοτόπου και διατήρησης του πνεύματος των μέτρων, αλλά και των περιορισμών, που είχε προβλέψει η κοινή υπουργική απόφαση. Κατά την άσκηση των αρμοδιοτήτων τους, πρέπει να τα λαμβάνουν αυτά υπόψη. Είναι γεγονός ότι μέσα από το θεσμό της προέγκρισης της χωροθέτησης ή της έγκρισης περιβαλλοντικών όρων, που απαιτούνται για όλα τα έργα, τις παρεμβάσεις και τις δραστηριότητες για την περιοχή, αλλά και για όλη τη Χώρα, μπορούμε να προστατεύουμε τους εν λόγω υγροβιότοπους αποτελεσματικά και αυτό θα κάνουμε, σύμφωνα με τις γνωματεύσεις και του Υπουργείου και της Περιφερειακής και της Νομαρχιακής Αυτοδιοίκησης.

(Στο σημείο αυτό ο Υπουργός ΠΕ.ΧΩ.Δ.Ε. κ. Κ. Λαλιώτης καταθέτει στα Πρακτικά το προαναφερθέν έγγραφο που βρίσκεται στο αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Επίσης, θα ήθελα να ενημερώσω την κα Δαμανάκη, ότι έχουμε επεξεργαστεί ένα κείμενο για την προγραμματική, που περιγράφει τις αμοιβαίες υποχρεώσεις ανάμεσα στο Υ.ΠΕ.ΧΩ.Δ.Ε. και τους ΟΤΑ και της Νομαρχιακής Αυτοδιοίκησης της περιοχής της Αιτωλοακαρνανίας, έτσι ώστε να διαμορφωθούν υποδομές και παρατηρητήρια παρακολούθησης και ενημέρωσης του κοινού στην προστατευόμενη περιοχή.

Το ύψος αυτής της προγραμματικής σύμβασης ανέρχεται περίπου στα 100 εκατομμύρια και πιστεύουμε, ότι αυτές οι υποδομές και αυτά τα παρατηρητήρια θα συμβάλουν ουσιαστικά στην πρόληψη οποιωνδήποτε ανθρωπογενών παρεμβάσεων και θα συμβάλουν ουσιαστικά στην προστασία των δύο υγροβιοτόπων.

ΠΡΟΕΔΡΕΥΩΝ (Παναγιώτης Ν. Κρητικός): Η κα Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Κύριε Πρόεδρε, δεν πρόκειται να συζητήσουμε τώρα εδώ για την οικολογική ευαισθησία των κυβερνήσεων και των κυβερνώντων. Προσωπικά θέλω να πω στον κύριο Υπουργό, ότι έχω κουρασθεί τόσα χρόνια να τ' ακούω αυτά.

Αναφέρομαι σ' ένα συγκεκριμένο θέμα και σε μία συγκεκριμένη περίπτωση. Στην κοινότητα αυτή, Κατοχή της Αιτωλοακαρνανίας, υπάρχει υγροβιότοπος, ο οποίος προστατεύεται από τη Συνθήκη Ραμσάρ και είναι αναμφισβήτητο γεγονός, ότι ο Κοινοτάρχης της Κοινότητας, διότι δεν τα κάνουν πάντα οι Οργανισμοί Τοπικής Αυτοδιοίκησης όλα καλά, είχε ουσιαστικά προχωρήσει στην εκμίσθωση αυτών των χώρων με σκοπό την ορυζοκαλλιέργειά τους.

Το θέμα, λοιπόν, είναι πώς μπορούμε να προστατεύσουμε την περιοχή. Πράγματι υπήρχε μία κοινή υπουργική απόφαση, η οποία, όμως, έληξε, κύριε Υπουργέ και με δεδομένο, ότι το προεδρικό διάταγμα δεν έχει ακόμη εκδοθεί και απ' ότι μας ενημερώνετε θα εκδοθεί το φθινόπωρο, υπάρχει ένα χρονικό διάστημα όπου υπάρχει νομικό κενό. Εδώ μου λέτε τώρα ότι θα στείλετε κάποιες οδηγίες.

Θέλω να πω -και το λέω αυτό μετά γνώσεως- ότι οι οδηγίες δεν αρκούν, διότι έχω εδώ να σας δείξω δεκάδες οδηγιών οι οποίες έχουν πάει στους αρμόδιους φορείς και ο μεν Περιφερειάρχης παραπέμπει τις οδηγίες στον αρμόδιο Κοινοτάρχη, ο δε Κοινοτάρχης -είναι δεδομένη η στάση του- είναι αυτός ο οποίος υποστηρίζει ότι πρέπει να ενοικιασθεί ο υγροβιότοπος και να γίνει ορυζοκαλλιέργεια. Ο ίδιος, με δική του απόφαση, προχώρησε στην ενοικίαση.

Είχαμε υποβάλει, λοιπόν, μία ερώτηση μαζί με τον κ. Κουβέλη του Συνασπισμού και τον κ. Σμυρλή του ΠΑ.ΣΟ.Κ., που θέτουμε υπόψη σας αυτά τα θέματα, διότι το πρόβλημα είναι άμεσο και επείγον. Δεν είναι, δηλαδή, να πούμε ότι θα δώσουμε οδηγίες στον Κοινοτάρχη. Εγώ θα έλεγα, εφόσον -όπως λέτε- θα έχουμε το φθινόπωρο το προεδρικό διάταγμα, να ανανεώσετε, τουλάχιστον μέχρι τότε, την κοινή υπουργική 

Σελίδα 2788 

απόφαση, διότι δεν αρκούν οι οδηγίες. 'Εληξε η κοινή υπουργική απόφαση, ας ανανεωθεί, διότι αν δεν ανανεωθεί θα προχωρήσει η καλλιέργεια των εκτάσεων, θα υπάρξουν τετελεσμένα γεγονότα εκεί και όταν θα έρθετε, μετά με το προεδρικό διάταγμα, φοβούμαι ότι θα νομιμοποιήσουμε άλλη μία αυθαιρεσία, όπως νομιμοποιούμε δεκάδες αυθαιρεσίες σ' αυτόν τον Τόπο.

Επί πλέον κύριε Πρόεδρε, θέλω να πω ότι ο κύριος Υπουργός πρέπει να είναι ευαίσθητος απέναντι στο θέμα, διότι οι εκβολές του Αχελώου έχουν ταλαιπωρηθεί και με άλλες κυβερνητικές αποφάσεις, όπως η εκτροπή του Αχελώου κλπ., που δεν είναι της ώρας, αλλά τουλάχιστον το συγκεκριμένο πρόβλημα ας το δούμε με κάποια αποτελεσματικότητα.

Αυτό το οποίο, λοιπόν, ζητώ εγώ είναι απλό κύριε Υπουργέ: Να ανανεωθεί η κοινή υπουργική σας απόφαση μέχρι να εκδόσετε το προεδρικό διάταγμα. Εφόσον καθυστερεί το προεδρικό διάταγμα, ας ανανεωθεί η υπουργική απόφαση.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, νομίζω ότι η κυρία Δαμανάκη θα συμφωνεί ότι αντίστοιχες ευαισθησίες με τις δικές της για την προστασία του περιβάλλοντος έχουμε και εμείς και ακριβώς γι' αυτό το λόγο προσπαθούμε με τις παρεμβάσεις, αλλά και με τις νομοθετικές ρυθμίσεις να δημιουργήσουμε όρους και προϋποθέσεις προστασίας όλων των υγροβιοτόπων, ειδικότερα αυτών που προστατεύονται και από διεθνείς συνθήκες.

Είπα προηγουμένως, ότι έχουμε δώσει συγκεκριμένο προσανατολισμό και οδηγίες και προς τους κεντρικούς φορείς που έχουν σχέση μ' αυτά τα θέματα, όπως είναι το Υπουργείο Γεωργίας, αλλά και προς τους περιφερειακούς και τοπικούς φορείς.

Ο Κοινοτάρχης θα ελεγχθεί αν και κατά πόσο έδωσε την άδεια ή μπορούσε να τη δώσει, διότι είναι μία δραστηριότητα που θα πρέπει να εγκριθεί.

ΜΑΡΙΑ ΔΑΜΑΝΑΚΗ: Την έδωσε όμως.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κακώς την έδωσε, εάν την έδωσε. Είναι έξω από το γράμμα και το πνεύμα της κοινής υπουργικής απόφασης και βεβαίως θα πρέπει να ελεγχθεί.

Στο μεσοδιάστημα αυτό θα κάνουμε ό,τι είναι δυνατόν για να προστατευθεί. Εάν μπορεί να ανανεωθεί, θα ανανεωθεί, αλλά υπάρχει ένα πρόβλημα ανανέωσης της κοινής υπουργικής απόφασης και γι' αυτό ακριβώς υπάρχει ένα χρονικό διάστημα που θα πρέπει να θωρακισθεί η περιοχή με τη δράση και των τοπικών και των περιφερειακών και των νομαρχιακών υπηρεσιών, αλλά και των κεντρικών, διότι δυστυχώς έληξε, ενώ θα έπρεπε να το είχαμε προλάβει.

Αλλά οι ειδικές περιβαλλοντικές μελέτες για τους υγροβιότοπους είναι δύσκολες μελέτες, εμπλέκονται πολλοί φορείς και εν πάση περιπτώσει χρειάζονται προσοχή για την εκπόνησή τους. Γι'αυτό υπήρξε η καθυστέρηση. Θα προσπαθήσουμε κυρία Δαμανάκη να φανούμε αντάξιοι των ευαισθησιών σας αλλά και των δικών μας ευαισθησιών.

ΠΡΟΕΔΡΕΥΩΝ (Παναγιώτης Ν. Κρητικός): Θα παρακαλέσω, κύριοι συνάδελφοι να στέρξετε στην αμοιβαία μετάθεση δύο ερωτήσεων συναδέλφων του αυτού Κόμματος, δηλαδή στη θέση της τρίτης με αριθμό 510 επίκαιρης ερώτησης πρώτου κύκλου του κ. Κωστόπουλου να συζητηθεί η τρίτη με αριθμό 513 επίκαιρη ερώτηση δευτέρου κύκλου του κ. Αυδή και αντίστροφα, γιατί υπάρχει κάποιο κώλυμα Υπουργών.

Συμφωνείτε με αυτή την αλλαγή;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Με την σύμφωνη λοιπόν γνώμη του Σώματος, θα συζητηθεί η τρίτη, της ημερήσιας διάταξης με αριθμό 513/15.1.97 επίκαιρη ερώτηση δευτέρου κύκλου του Βουλευτή του Κομμουνιστικού Κόμματος Ελλάδος κ. Λεωνίδα Αυδή προς τον Υπουργό Εργασίας και Κοινωνικών Ασφαλίσεων, σχετικά με τη νομική κατοχύρωση του ωραρίου λειτουργίας των καταστημάτων, η οποία έχει ως εξής:

"Η επιχείρηση ηλεκτρικών ειδών "Κωτσόβολος ΑΕ" της οποίας διευθύνων σύμβουλος είναι ο πρόεδρος του Συνδέσμου Επιχειρήσεων Λιανικής Πώλησης Ελλάδας (ΣΕΛΠΕ) ανακοίνωσε ότι από τις 11 Γενάρη 1997 και κάθε Σάββατο τα καταστήματα της θα μένουν ανοικτά μέχρι τις 9.00' μ.μ.

Η ενέργεια αυτή έρχεται σε αντίθεση και με την γνωστή "συμφωνία κυρίων" στις 14.11.1996. Εξάλλου τη συμφωνία αυτή από τότε έχουν κρίνει ως κοροϊδία οι εμποροϋπάλληλοι και επαγγελματοβιοτέχνες-έμποροι που αγωνίζονται ενάντια στο απελευθερωμένο ωράριο.

Η ενέργεια αυτή επίσης αναδεικνύει για μία ακόμη φορά την ανάγκη θεσμοθέτησης ενός νέου ωραρίου, όπως προτείνουν οι εμποροϋπάλληλοι και οι επαγγελματοβιοτέχνες-έμποροι.

Ερωτάται ο κύριος Υπουργός:

Τι σκέφτεται να κάνει η Κυβέρνηση μετά και τη νέα προκλητική ενέργεια των πολυκαταστημάτων;

Ποια είναι τα μέτρα που πρόκειται να πάρει η Κυβέρνηση και πότε ώστε να θεσπιστεί νομοθετικά ότι τα καταστήματα θα παραμένουν ανοικτά για τρεις μέρες μέχρι τις 8.00' μ.μ. (ή 8.30' μ.μ. τους καλοκαιρινούς μήνες), για άλλες τρεις (συμπεριλαμβανομένου και του Σαββάτου) μέχρι τις 3.00' μ.μ. (ή 3.30' τους καλοκαιρινούς μήνες) και να κατοχυρώνεται η κυριακάτικη αργία;".

Ο κύριος Υφυπουργός έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων):

Κύριε Πρόεδρε, θυμίζω ότι σύμφωνα με την προηγούμενη συζήτηση που είχαμε κάνει για το ίδιο θέμα στο χώρο του Κοινοβουλίου, είχα θυμίσει ότι για το θέμα της Κυριακής, μετά τη ρύθμιση με το νόμο 2224/94 που έγινε επί Υπουργίας του κ. Ευάγγελου Γιαννόπουλου, το θέμα έχει ρυθμιστεί οριστικά. Η Κυβέρνηση δεν προτίθεται να πειράξει την αργία της Κυριακής.

Αντίθετα την ενισχύει με όποιο τρόπο μπορεί και είναι σαφές ότι υπάρχει νομοθετική κατοχύρωση που έχει επιβληθεί από την Κυβέρνησή μας και όσον αφορά την Κυβέρνησή μας δεν πρόκειται αυτό να αλλάξει.

'Αρα δεν υπάρχει κανένας φόβος σε σχέση με την κυριακάτικη αργία.

'Οσον αφορά το θέμα που έθεσε ο κ. Αυδής, για την παραβίαση της συμφωνίας "κυρίων" από γνωστή επιχείρηση ηλεκτρικών ειδών, πράγματι έτσι είναι και ο κ. Αυδής έχει δίκιο. 'Εγινε μία συμφωνία που πέτυχε το Υπουργείο ύστερα από διαπραγματεύσεις με τους εμπλεκόμενους φορείς του χώρου του εμπορίου, και η οποία υποστηριζόταν από το μεγαλύτερο μέρος αυτών των φορέων. Η συμφωνία αυτή είχε καταλήξει σε ένα ωράριο για τις πέντε πρώτες ημέρες της εβδομάδος, από το πρωϊ ως τις 8.30' το βράδυ, για το δε Σάββατο από το πρωϊ μέχρι τις 5.00' το απόγευμα. Η συμφωνία αυτή επιχειρήθηκε να παραβιαστεί από το γνωστό κατάστημα που αναφέρθη.

Τελικά βέβαια ετηρήθη η συμφωνία με κάποιο ανορθόδοξο όμως τρόπο και έκλεισε στις 5.00' το απόγευμα.

Εκείνο που θέλουμε να τονίσουμε είναι, ότι πιστεύουμε πως η συμφωνία αυτή δίνει πράγματι λύση σε ένα πολύ σοβαρό πρόβλημα που έχει ταλανίσει τον καταναλωτή, την αγορά, τους εργαζόμενους και τους εργοδότες. Και εκείνο που θέλουμε να πούμε είναι ότι θα πρέπει να το σκεφθούν πολύ καλά εκείνοι που θέλουν να παραβιάσουν τη συμφωνία αυτή. Η Κυβέρνηση έχει τρόπους να την επιβάλλει και πρέπει να γνωρίζουν όλοι ότι δεν προτίθεται να μείνει αδιάφορη, ούτε να σιωπήσει μπροστά σε φαινόμενα παραβιάσεων όπως αυτά που εκδηλώθηκαν.

Ας το σκεφθούν πολύ καλά οι ενδιαφερόμενοι και ας καταλάβουν ότι αυτό το σημείο της ισορροπίας που πετύχαμε πρέπει όλοι να το υπερασπίσουμε αλλιώς είναι σαφές ότι ούτε παρατηρητές θα μείνουμε, ούτε σιωπηλοί θεατές.

ΠΡΟΕΔΡΕΥΩΝ (Παναγιώτης Ν.Κρητικός): Ο κ. Αυδής έχει το λόγο.

ΛΕΩΝΙΔΑΣ ΑΥΔΗΣ: Με τούτη την ερώτηση δεν τίθεται

Σελίδα 2789 

θέμα Κυριακών κύριε Πρόεδρε. Θα περιοριστώ στο θέμα του ωραρίου. 

Είχα επισημάνει και την άλλη φορά, ότι με το αρθρο 23 του ν. 2224/94 η Κυβέρνηση είχε εισηγηθεί και δόθηκε εξουσιοδότηση στον Υπουργό Εργασίας να ρυθμίζει το ωράριο των καταστημάτων. Η παραπομπή σε συμφωνίες κυρίων και σε κοινωνικούς διαλόγους, σημαίνει ότι η Κυβέρνηση παραιτείται από την εξουσιοδότηση την οποία της παρέχει ένας νόμος, τον οποίο η ίδια εισηγήθηκε και η κοινοβουλευτική πλειοψηφία του ΠΑ.ΣΟ.Κ. ψήφισε.

Αυτή η τακτική έχει το εξής άτοπο κατά τη γνώμη μας, το οποίο αποδείχθηκε με την υπαναχώρηση του γνωστού πολυκαταστήματος "ΚΩΤΣΟΒΟΛΟΣ", ο οποίος τυχαίνει να είναι και πρόεδρος μιας οργάνωσης καταστηματαρχών, της ΣΕΛΠΕ. Στερεί από κάθε κύρωση την παράβαση αυτή της συμφωνίας, διότι δεν υπάρχει κύρωση. Και αλίμονο εάν δεν είχαν πάει οι εργαζόμενοι απέξω για να διεκδικήσουν την τήρηση αυτής της συμφωνίας. Και δεύτερον, παραπέμπει σε μια συμφωνία του λύκου με το αρνί. Ο λύκος όταν πεινάσει θα φάει όχι μόνο το αρνί, αλλά και τα τσοπανόσκυλα και τα μικρά καταστήματα, τα οποία επίσης υποφέρουν από την παράταση του ωραρίου και τα οποία επίσης αντιμετωπίζουν μια πρόσθετη δυσκολία και οδηγούνται στο κλείσιμο, όπως οι ίδιοι οι εκπρόσωποί τους έχουν τονίσει.

Είναι λοιπόν, μια προφανής υπαναχώρηση της Κυβέρνησης σε σχέση με όσα η ίδια θεσμοθέτησε το 1994 και πιστεύουμε εμείς ότι η Κυβέρνηση, ενόψει της σημασίας του κοινωνικού αγαθού του ενιαίου ωραρίου, της δυνατότητας των εμποροϋπαλλήλων να μετέχουν στην κοινωνική ζωή και της παροχής δυνατότητας ανθρώπινων όρων εργασίας στους μικροκαταστηματάρχες, πρέπει να παρέμβει και να κάνει χρήση της νομοθετικής εξουσιοδότησης.

Επειδή έχει ειπωθεί ότι υπάρχει διάσταση απόψεων των ενδιαφερομένων, νομίζω ότι οι απόψεις των υπαλλήλων και των μικροκαταστηματαρχών θα πρέπει να υιοθετηθούν από την Κυβέρνηση. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Εργασίας έχει το λόγο.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, είναι σαφέστατο, ότι η Κυβέρνηση ούτε θέλει ούτε μπορεί να παραιτηθεί από τα δικαιώματα και από τις εξουσίες της. Και αυτό νομίζω ότι είναι γνωστό προς όλες τις κατευθύνσεις. Από κει και πέρα θέλω να παρατηρήσω στον αγαπητό συνάδελφο, ότι με το νόμο του 1994 δεν θίξαμε το ωράριο λειτουργίας των καταστημάτων το οποίο είχε επιτευχθεί από παλιότερα. Είχε επιτευχθεί μια ισορροπία μεταξύ των δυνάμεων παραγωγής και την ισορροπία αυτή δεν θέλαμε να την διαταράξουμε. Ο νόμος του 1994 -αναφέρεσθε στο ν. 2224 υποθέτω, κύριε Αυδή- καθιέρωσε αν θυμάμαι καλά μόνο την Κυριακή αργία.

ΛΕΩΝΙΔΑΣ ΑΥΔΗΣ: 'Οχι.

ΧΡΗΣΤΟΣ ΠΡΩΤΟΠΑΠΑΣ (Υφυπ. Εργασίας και Κοινωνικών Ασφαλίσεων): 'Ετσι είναι.

Από κει και πέρα είχε επιτευχθεί ένα σημείο ισορροπίας. Αυτό διαταράχθηκε πριν από δύο περίπου μήνες με τις ενέργειες ορισμένων πολυκαταστημάτων. Επειδή πιστεύουμε στον κοινωνικό διάλογο, δεν τον αντιμετωπίζουμε σαν να έχουμε να παντρέψουμε το λύκο με το πρόβατο. Πιστεύουμε, ότι η κοινωνία έχει δυνατότητες, μέσα από το διάλογο αυτό και μέσα από την αναζήτηση κοινών λύσεων, να ισορροπεί, να βρίσκει τα δικά της σημεία συνύπαρξης και δυναμικής ισορροπίας και να μπορεί μ' αυτόν τον τρόπο να αποκτά και να δημιουργεί η ίδια συμφωνίες και δεδομένα, τα οποία σε τελική ανάλυση στη συγκεκριμένη περίπτωση θα μπορούσαν να είναι προς το καλό, τόσο των εργαζομένων και των εργοδοτών, όσο και του καταναλωτικού κοινού, το οποίο βέβαια ιδιαίτερα ενδιαφέρεται για τις ώρες λειτουργίας των καταστημάτων.

Επιδιώξαμε να επικυρώσουμε αυτή τη δυναμική ισορροπία με τη δική μας παρέμβαση και οδηγήσαμε στη γνωστή συμφωνία κυρίων, η οποία εν τέλει πιστεύω ότι ικανοποίησε όλους και πάνω απ' όλα τους καταναλωτές. 

Αν κάποιοι νομίζουν -και το επαναλαμβάνω- ότι μπορούν να παραβιάζουν μεμονωμένα αυτή τη συμφωνία και προσπαθούν να τινάξουν στον αέρα όλο το οικοδόμημα, είναι γελασμένοι. Δεν θα μείνουμε αδιάφοροι -θέλουμε πάλι να τους προειδοποιήσουμε- ούτε σιωπηροί, ούτε ανενεργοί μπροστά στην κατάσταση η οποία θα δημιουργηθεί. 'Εχουμε εν τέλει τρόπους να δημιουργήσουμε σημεία ισορροπίας. Απευθύνω αυτήν την προειδοποίηση. Επισημαίνω και πάλι να αναλογιστούν εκείνοι που παραβιάζουν τη συμφωνία, τις ευθύνες τους και τονίζω ότι αν κάτι τέτοιο δεν γίνει, τότε η Πολιτεία και το Υπουργείο ξέρουν πολύ καλά τι πρέπει να κάνουν.

ΠΡΟΕΔΡΕΥΩΝ (Παναγιώτης Ν. Κρητικός): Επανερχόμαστε στις επίκαιρες ερωτήσεις πρώτου κύκλου.

Θα συζητηθεί η πέμπτη της ημερήσιας διάταξης με αριθμό 502/13.1.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Αναστασίου Ιντζέ, προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις απεργιακές κινητοποιήσεις των εργαζομένων στην καθαριότητα των Οργανισμών Τοπικής Αυτοδιοίκησης (Ο.Τ.Α.) και τη λήψη των αναγκαίων μέτρων για την επίλυση των προβλημάτων τους, η οποία σε περίληψη έχει ως εξής:

"Ευρισκόμαστε και πάλι από τις 7.1.97, για πολλοστή φορά, ενώπιον πολυήμερων απεργιακών κινητοποιήσεων των εργαζομένων στους Δήμους και τις Κοινότητες (ΟΤΑ), με σχέση εξαρτημένης εργασίας ιδιωτικού δικαίου ορισμένου χρόνου, συνήθως διαρκείας ενός τριμήνου, ή τετραμήνου, ή πενταμήνου, ή το πολύ έτους. Είναι οι λεγόμενοι συμβασιούχοι. 

Πρόκειται για εργατοϋπαλλήλους των ΟΤΑ, τρεις χιλιάδες εξακόσιους τον αριθμό σε όλη την Ελλάδα, που οι περισσότεροί τους ανήκουν στους Δήμους Αθηναίων και Θεσσαλονίκης, πεντακόσιοι και εξακόσιοι αντιστοίχως. Οι εργατοϋπάλληλοι αυτοί τελούν στο καθεστώς αυτό, του συμβασιούχου ορισμένου χρόνου, από το 1990 μέχρι σήμερα, μολονότι καλύπτουν πάγιες και διαρκείς ανάγκες των Δήμων και Κοινοτήτων όπου υπηρετούν.

Μολονότι εδώ και μία 5ετία επανειλημμένως έχουν αποσπάσει υποσχέσεις από τον αρμόδιο Υπουργό, κατά τη διάρκεια των απεργιακών τους κινητοποιήσεων, ότι θα τακτοποιηθεί το ζήτημά τους, ουδέποτε μέχρι τώρα οι υποσχέσεις αυτές πραγματοποιήθηκαν μετά τη λήξη των απεργιών τους. 

Κατόπιν των ανωτέρω, ερωτάται ο κύριος Υπουργός εάν και πότε θα ρυθμιστεί νομοθετικώς:

α) Η μετατροπή της σχέσης εξαρτημένης εργασίας ιδιωτικού δικαίου ορισμένου χρόνου των ανωτέρω εργαζομένων σε τέτοια έργα αορίστου χρόνου.

β) Η δυνατότητα πρόσληψης εργατοϋπαλλήλων καθαριότητας ίσου αριθμού με τον αριθμό των αποχωρούντων κάθε έτους. 

Ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, η ερώτηση, βέβαια, υπεβλήθη στην περίοδο που είχε ξεκινήσει η απεργία. Η απεργία έχει σταματήσει, δεν σημαίνει ότι έχει σταματήσει και το πρόβλημα. Το πρόβλημα υπάρχει.

Η απεργία ήταν πέρα για πέρα αδικαιολόγητη, τη στιγμή που η Κυβέρνηση είχε τοποθετηθεί θετικά στο σύνολο των αιτημάτων της Ομοσπονδίας των εργαζομένων στους Ο.Τ.Α.. Και ένα από τα βασικότερα αιτήματα ήταν και αυτό. Βέβαια, εκείνες τις ημέρες, δημοσιεύματα μιας μερίδας Τύπου φίλα προσκείμενης προς το κόμμα της Αξιωματικής Αντιπολίτευσης, απέδωσε την απεργία στον ανελέητο εσωκομματικό πόλεμο και στην προσπάθεια μείωσης του προφίλ του Δημάρχου των Αθηναίων. Δεν σταματάμε σ' αυτό. Για μας υπάρχει το πρόβλημα και είπαμε στους εργαζόμενους ότι το βλέπουμε θετικά. Και βλέπουμε θετικά μία πρωτοβουλία που έχει ξεκινήσει από Βουλευτές όλων των Κομμάτων να καταθέσουν μία τροπολογία με την ευκαιρία της συζήτησης πολύ γρήγορα νομοσχεδίου που προωθεί το Υπουργείο Εσωτερικών, για 

Σελίδα 2790 

ρύθμιση θεμάτων της Αυτοδιοίκησης.

Αυτή η τροπολογία, λοιπόν, θα πρέπει να διαμορφωθεί απ' όλους μας, με τρόπο που να μη θίγει το κύρος του ν. 2190, αλλά από την άλλη πλευρά να αναγνωρίζει το πρόβλημα που δεν δημιουργήθηκε εξ αιτίας των εργαζομένων, οι οποίοι πραγματικά βρίσκονται σε δεινή θέση και όπως πολύ σωστά ο αξιότιμος συνάδελφος κ. Ιντζές αναφέρει μέσα στην ερώτησή του, υπό ομηρίαν κάποιων. Θα πρέπει να λυθεί αυτό το πρόβλημα και νομίζω ότι όλοι μαζί μπορούμε μέσα σ' αυτήν την Αίθουσα, σε λίγες μέρες, όταν θα έλθει για συζήτηση το νομοσχέδιο, να το λύσουμε.

Το δεύτερο σκέλος της επίκαιρης ερώτησης αναφέρεται στο αν θα μπορούν οι ΟΤΑ να αντικαθιστούν το σύνολο των εργαζομένων στις υπηρεσίες καθαριότητας. Και μάλιστα σε νομοσχέδιο που αύριο ξεκινά η συζήτησή του στη Βουλή, επειδή εκεί έμπαιναν κάποιοι περιορισμοί στις προσλήψεις στο δημόσιο τομέα, η αναλογία δηλαδή πέντε προς ένα. Αυτή η αναλογία πέντε αποχωρούντες, ένας προσλαμβανόμενος, δεν ισχύει για τους ΟΤΑ. Οι ΟΤΑ πραγματικά μπορούν να αποκαταστήσουν αριθμητικά το σύνολο του υπηρετούντος προσωπικού, όταν κάποιοι αποχωρήσουν συνταξιοδοτούμενοι.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, θα έλεγα ότι είμαι απολύτως ικανοποιημένος από την απάντηση του αρμοδίου Υφυπουργού, εάν το θέμα των συμβασιούχων, των εργαζομένων στους ΟΤΑ δεν εχρονολογείτο από το 1990.

Βεβαίως, τώρα είπε ότι έχει ανατεθεί στην πρωτοβουλία Βουλευτών όλων των Κομμάτων -και αυτό είναι επίσης πολύ ευχάριστο- το θέμα είναι, όμως, μέχρι πού θα φτάσει η αποδοχή της Κυβέρνησης;

Δηλαδή, ευθέως ρωτώ, κύριε Υφυπουργέ: Θα δεχθείτε τη μετατροπή της σχέσης εργασίας από ορισμένου χρόνου σε αορίστου; Εάν πείτε ναι, βεβαίως, τα άλλα είναι θέμα χρόνου.

Κύριε Πρόεδρε, όπως ξέρετε, αυτό το θέμα έχει τεθεί επί τάπητος έντονα με τη σωρεία σκουπιδιών βουνών στις μεγαλουπόλεις, Θεσσαλονίκη και Αθήνα και σε άλλες, Πάτρα, Ηράκλειο, Λάρισα κ.λπ. αλλά ουδέποτε ελύθη. Εγώ πιστεύω ότι τώρα, με αυτή τη διαβεβαίωση του κυρίου Υφυπουργού,θα λυθεί.

'Οσο για το δεύτερο, είμαι επίσης ικανοποιημένος. Γιατί τα δύο αιτήματα, που μου είχαν θέσει οι εργαζόμενοι ήταν: Η μετατροπή της σχέσης εργασίας ορισμένου χρόνου σε αορίστου και η αντικατάσταση όσων αποχωρούν με ισάριθμους νεοεισερχομένους. Γιατί, πράγματι, η καθαριότητα δεν είναι ό,τι γίνεται και στις άλλες υπηρεσίες.

Ευχαριστώ πολύ.

ΠΡΟΕΔΡΕΥΩΝ (Παναγιώτης Ν. Kρητικός): Ο κύριος Υφυπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπ. Εσωτερικών, Δημόσιας Διοίκησης και Αποκέντρωσης): Κύριε Πρόεδρε, αυτό είπα, ότι εμείς τοποθετούμεθα θετικά πάνω στο αίτημα της Ομοσπονδίας Εργαζομένων στους ΟΤΑ για τη μετατροπή της εργασιακής τους σχέσης, χωρίς όμως αυτό να σημαίνει ότι ισοπεδώνουμε τις διατάξεις κάποιου νόμου. Δεν μπορεί να καταστρατηγήσουμε τον 2190 και για ανθρώπους, που χθες μπήκαν στον δήμο, να μετατραπεί η εργασιακή τους σχέση, που είναι ορισμένου χρόνου -και αναφέρομαι στο εποχιακό προσωπικό- σε αορίστου χρόνου. Θα πρέπει να βάλουμε κάποιες προϋποθέσεις.

Προϋποθέσεις τέτοιες έχουν μπει σε νόμους, που ακολούθησαν τον 2190, για να τακτοποιήσουν εκρεμμότητες που υπήρχαν σε πολλούς τομείς του Δημοσίου.

Για παράδειγμα, μιλούσαν για εικοσιτέσσερις μήνες προϋπηρεσία με ένα μήνα διακοπή, ή για τριάντα ανεξάρτητα διακοπής. Κάπου εκεί μέσα θα πρέπει να βρούμε τη φόρμουλα, για να ισχύσει και για τους εργαζόμενους στους ΟΤΑ.

Και με μία άλλη προϋπόθεση, όμως: 'Οτι τα δημοτικά συμβούλια θα συμφωνήσουν ότι οι θέσεις αυτές εξυπηρετούν πάγιες και διαρκείς ανάγκες. Δεν θα μονιμοποιήσουν συλλήβδην όλους όσους πήραν κάποιες φορές για εποχιακό προσωπικό, ή για να εκτελέσουν έργα με αυτεπιστασία. Γιατί δεν μπορούμε να μεταφέρουμε το πρόβλημα, από πρόβλημα εργαζομένων, σε πρόβλημα των ΟΤΑ και να μην έχουν τη δυνατότητα μετά να τους πληρώσουν. 

Με αυτές τις προϋποθέσεις η Κυβέρνηση θα προχωρήσει σε αποδοχή της τροπολογίας.

ΠΡΟΔΡΕΥΩΝ (Παναγιώτης Ν. Κρητικός): Εισερχόμαστε στη συζήτηση των Επικαίρων Ερωτήσεων Δευτέρου κύκλου.

Πρώτη στην ημερήσια διάταξη είναι η με αριθμό 504/14/1/97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παρασκευά Φουντά προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση προβλημάτων των πορτοκαλοπαραγωγών, την ενίσχυση των εξαγωγών κ.λπ.

Η επίκαιρη ερώτηση του κυρίου συναδέλφου σε περίληψη έχει ως εξής:

"Γνωρίζετε ότι οι εξαγωγές των πορτοκαλιών ομφαλοφόρων ποικιλιών πραγματοποιούνται από αρχές Νοεμβρίου μέχρι τα μέσα περίπου του μηνός Φεβρουαρίου. Ενώ λοιπόν απομένει ένα μικρό χρονικό διάστημα η εξαγωγική δραστηριότητα εμφανίζει σοβαρή κάμψη και πολύ μεγάλες ποσότητες πορτοκαλιών παραμένουν αδιάθετες.

Οι τιμές του παραγωγού έχουν μειωθεί κατακόρυφα. Από 52-55 δρχ. το κιλό την περυσινή περίοδο έχουν φθάσει 40-44 δρχ. τώρα. (Μείωση κατά 20%). Οι βιομηχανίες μεταποίησης (χυμοποίησης) είναι αδύνατο να απορροφήσουν τις ποσότητες που παραμένουν αδιάθετες. Για να επιτευχθεί αυτό, με ιδανικές καιρικές συνθήκες απαιτούνται τουλάχιστον τρεις μήνες.

Η προοπτική των "χωματερών" πλησιάζει ολοένα και περισσότερο. Ο κίνδυνο να επαναληφθούν εικόνες, όπου χιλιάδες τόνοι πορτοκαλιών θα καταστρέφονται, είναι άμεσος.

Ερωτάται ο κύριος Υπουργός:

1. Ποια τα αίτια αυτής της κατάστασης.

2. Τι συμβαίνει με τις κοινοτικές ενισχύσεις στην εξαγωγή. Είναι γνωστό ότι οι ενισχύσεις αυτές αποτελούν συστατικό παράγοντα της τιμολογιακής πολιτικής των εξαγωγικών φορέων;

3. Τι μέτρα σκέπτεται να πάρει το Υπουργείο σας ώστε να υποβοηθήσει τις εξαγωγές και να συμβάλλει στην απορρόφηση της παραγωγής;

4. Γιατί ανεστάλη το καθεστώς της δωρεάν διανομής αποσυρομένων πορτοκαλιών, σε διάφορες αδύνατες οικονομικά κοινωνικές μονάδες στο εσωτερικό της Χώρας, αλλά και σε τρίτες χώρες;

5. Γιατί καθυστερεί η απόδοση των εξαγωγικών ενισχύσεων της προηγούμενης εξαγωγικής περιόδου (1995-96), όταν όλοι γνωρίζουμε το κόστος του χρήματος το οποίο καταβάλλουν οι εξαγωγικοί φορείς (συνεταιρισμοί και ιδιώτες), προκειμένου να εξασφαλίσουν κεφάλαια κίνησης;

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Κύριε Πρόεδρε, υπάρχει και μια άλλη επίκαιρη ερώτηση, η δεύτερη, του κ. Δαβάκη, η οποία είναι παρεμφερής. Αν είναι εύκολο, θα παρακαλούσα να συζητηθούν μαζί.

ΠΡΟΕΔΡΕΥΩΝ (Παναγιώτης N. Κρητικός): Εάν δεν υπάρχει αντίρρηση να συζητηθούν από κοινού, με το χρόνο τον οποίο δικαιούται η κάθε πλευρά.

Να διαβάσουμε, λοιπόν, και τη δεύτερη επίκαιρη ερώτηση.

Η δεύτερη της ημερήσιας διάταξης επίκαιρη ερώτηση είναι η με αριθμό 503/14-197 του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικά με τη λήψη των αναγκαίων μέτρων για την επίλυση των προβλημάτων των πορτοκαλοπαραγωγών του Νομού Λακωνίας, τις εξαγωγές νωπών φρούτων και λαχανικών κ.λπ.

Η επίκαιρη ερώτηση του κυρίου συναδέλφου σε περίληψη έχει ως εξής:

"Διάχυτη είναι η ανησυχία στον αγροτικό κόσμο της Χώρας από την επιδείνωση που παρουσιάζεται τη φετινή χρονιά στις εξαγωγές νωπών φρούτων και λαχανικών. Η παρατηρούμενη μείωση των εξαγωγών που πλήττει άμεσα το εισόδημα χιλιάδων αγροτών έχει άμεση σχέση με την ανυπαρξία μίας 

Σελίδα 2791 

καλά συντονισμένης εξαγωγικής πολιτικής εκ μέρους του Υπουργείου Γεωργίας. Ιδιαίτερο πρόβλημα δημιουργεί η έλλειψη κάθε δυνατής εξαγωγικής δραστηριότητας στο Νομό Λακωνίας, όπου το πορτοκάλι οδηγείται αναγκαστικά στη χυμοποίηση, με σημαντικές επιπτώσεις στην αγροτική οικονομία του Νομού. Σε μία περίοδο όπου οι εσπεριδοκαλλιεργητές αντιμετωπίζουν σοβαρά προβλήματα στην παραγωγή του προϊόντος, η στασιμότητα των εξαγωγών προκαλεί πλήγμα γενικότερα για την εθνική μας οικονομία.

Κατόπιν των πιο πάνω ερωτάται ο κύριος Υπουργός: Προτίθεται το Υπουργείο Γεωργίας να προχωρήσει στις αναγκαίες διαρθρωτικές αλλαγές, ώστε να ακολουθηθεί μία σωστή, σύγχρονη και αποτελεσματική εξαγωγική πολιτική; 

Τι συγκεκριμένα μέτρα σκοπεύει να ληφθούν, ώστε να πετύχουμε διείσδυση των προϊόντων μας στις ευρωπαϊκές αγορές, αλλά και στις χώρες της Κεντρικής και Ανατολικής Ευρώπης;

Γιατί δεν προχωρά η δημιουργία του θεσμού των γεωργικών συμβούλων στο εξωτερικό που θα βοηθήσουν στην προώθηση των γεωργικών μας προϊόντων;"

Ο Υφυπουργός Γεωργίας κ. Δημήτρης Σωτηρλής έχει το λόγο για έξι λεπτά.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Ευχαριστώ, κύριε Πρόεδρε.

Από τα στοιχεία του Υπουργείου Γεωργίας και τους σχετικούς πίνακες φαίνεται, ότι τα τελευταία χρόνια από το 1990 έως το 1994, όσον αφορά το πορτοκάλι υπήρξε μία μείωση, στις εξαγωγές μας προς την Ευρωπαϊκή 'Ενωση αρκετά υψηλή, 80% έως 85%. Αλλά υπήρξε αύξηση προς τρίτες χώρες 322,9% και μία αύξηση προς τον υπόλοιπο κόσμο 140,9%. 'Ετσι, λοιπόν, είχαμε την πολυτέλεια αυτή τη μείωση προς την Ευρωπαϊκή 'Ενωση να την αναπληρώσουμε με τις εξαγωγές μας προς τις τρίτες χώρες. Και αυτή η εξέλιξη ήταν πάρα πολύ θετική μέχρι το 1995.

Οι εξελίξεις, βεβαίως, αυτές αντανακλούν πέρα απ' όλα τα άλλα τα αποτελέσματα τόσο της πολιτικής προώθησης των εξαγωγών όσο και κύρια -και αυτό το τονίζω ιδιαίτερα- των προσπαθειών των ελληνικών εξαγωγικών φορέων και επιχειρήσεων. Πυρήνας της πολιτικής μας η οποία συνεχίζει να είναι ίδια και σήμερα ήταν και παραμένει η διεύρυνση των μεριδίων που πετύχαμε στις παραδοσιακές χώρες της ΚΑΕ, όσο και στις λοιπές χώρες εντός και εκτός της Ευρωπαϊκής 'Ενωσης. Προς την κατεύθυνση αυτή ενίσχυσης της εξαγωγικής μας δραστηριότητας κύρια προς τις χώρες ΚΑΕ από το ΥΠΕΘΟ εφαρμόζεται η πολιτική χορήγησης εξαγωγικών πιστώσεων. 

Βέβαια, αυτό δεν είναι αρκετό: Σημαντική προσπάθεια πρέπει να καταβάλλουμε προς την κατεύθυνση, -αν θέλουμε μεσοπρόθεσμα και μακροπρόθεσμα να στηρίξουμε το προϊόν- βελτίωσης των υποδομών, των μεταφορικών δικτύων, αλλά κύρια της ποιότητας και παρουσίασης των προϊόντων μας σ' αυτές τις χώρες. Και αυτό το λέω γιατί είναι σε όλους γνωστούς το υψηλό μεταφορικό κόστος με το οποίο επιβαρύνονται οι εξαγωγές μας στον ενδοκοινοτικό χώρο, λόγω της μη αποκατάστασης του διεθνούς δικτύου μέσω Γιουγκοσλαβίας. Φαίνεται, ότι αυτό το θέμα σύντομα παίρνει το δρόμο του, αλλά θα πρέπει να εξετάσουμε τι δυσκολίες που θα προκύψουν όταν τα προϊόντα μας αναγκαστικά θα διέρχονται πια όχι μέσα από τη Σερβία, αλλά μέσα από τέσσερα νέα κρατίδια που το κάθε ένα από αυτά θα επιβάλει τους δικούς του δασμούς και τις δικές του δυσκολίες και προς αυτή τη κατεύθυνση είμαστε υποχρεωμένοι να ξεκινήσουμε άμεσα τις διαπραγματεύσεις.

Πού είμαστε, όμως, σήμερα; Υπάρχει μία υπερπαραγωγή ή μία μέση παραγωγή στο πορτοκάλι εννιακοσίων έως εννιακοσίων πενήντα χιλιάδων τόνων. Για χυμοποίηση πάνε περίπου διακόσιοι τριάντα χιλιάδες τόνοι, για εξαγωγές φέτος με τους δικούς μας υπολογισμούς πάνε διακόσιοι πενήντα χιλιάδες τόνοι, για εσωτερική κατανάλωση διακόσιοι έως διακόσιοι σαράντα χιλιάδες τόνοι. Σύνολο απορρόφισης περίπου επτακόσιοι χιλιάδες τόνοι πορτοκάλια. Απομένουν διακόσιοι πενήντα χιλιάδες τόνοι. Βεβαίως είναι εύλογο το επίκαιρο ερώτημα και το δικό σας τι θα γίνει με αυτήν τη μεγάλη παραγωγή που μένει υπόλοιπο στα χέρια των παραγωγών, όταν μάλιστα οι παραγωγοί σήμερα συμπιέζονται και λόγω των καιρικών συνθηκών να πουλάνε όσο-όσο το προϊόν τους, 40 δραχμές από πληροφορίες είναι η τελευταία τιμή, αλλά δεν αποκλείεται να έχουμε και παραπέρα συμπίεση, δηλαδή και κάτω από την τιμή απόσυρσης που είναι οι 40 δραχμές.

Εμείς προς αυτήν την κατεύθυνση συζητάμε με τα όργανα της Ευρωπαϊκής 'Ενωσης έτσι ώστε να υπάρξει σημαντική εξαγωγική κίνηση κοινωνικής απόσυρσης προς τρίτες χώρες.

Θα ολοκληρώσουμε το πρόγραμμα της κοινωνικής απόσυρσης και στο εσωτερικό της Χώρας μας και βεβαίως η υπόλοιπη ποσότητα θα πάει στη γνωστή διαδικασία της απόσυρσης.

Η αυξημένη, λοιπόν, παραγωγή, η δυσκολία της πορείας των εξαγωγών μας προς τις χώρες της ΚΑΕ, που είναι σε όλους σας γνωστό, συμπιέζουν το κόστος και δημιουργούν τεράστια προβλήματα. Ο κύριος δέκτης της παραγωγής μας ήταν η Ρωσία, η οποία έχει αυτήν τη στιγμή έλλειψη ρευστών και λόγω διείσδυσης της Αργεντινής, παρουσιάζεται ανάκαμψη των εξαγωγών μας. Ψάχνουμε να βρούμε με ποιες δασμολογικές διευκολύνσεις μπορεί η Αργεντινή και άλλες χώρες που είναι τόσο μακριά να εισέρχονται σ'αυτές τις αγορές. Αναζητούμε, λοιπόν, τους τρόπους να δούμε πως θα βοηθήσουμε και τους εξαγωγικούς φορείς, έτσι ώστε σ'αυτές τις παραδοσιακές αγορές να δώσουμε ξανά το παρόν, που αυτό το χρόνο φαίνεται ότι έχουμε μείωση πάνω από 30%-40%.

Τελευταία, λόγω της απεργίας των λιμενικών χάθηκε μία ολόκληρη αλυσίδα αγοράς στην Ευρωπαϊκή 'Ενωση και ειδικότερα στη Γερμανία. Και δεν είναι μόνο οι τέσσερις χιλιάδες τόνοι, οι οποίοι χάθηκαν, είναι ότι κάνουμε τεράστιες προσπάθειες να ανοίξουμε αυτές τις αγορές και με κάποιες αλόγιστες κινήσεις χάνουμε σημαντικές αγορές, όπως είναι οι χώρες της Ευρώπης.

Το Υπουργείο Γεωργίας ενόψη αυτής της κατάσταση και προκειμένου να αποφύγει τη δημιουργία πιεστικών αποθεμάτων, προσανατολίζεται να πάρει άμεσα μέτρα, να βελτιώσει όπως είπα παρα πάνω το καθεστώς της κοινωνικής απόσυρσης, αλλά στους νόμιμα δικαιούχους. Προσπαθεί να εντατικοποιήσει τη δραστηριοποίηση των μεταποιητικών μονάδων χυμοποίησης. Κάνει ενέργειες προς τα αρμόδια κοινοτικά όργανα για την έγκριση μεγαλύτερης ποσότητας κοινωνικής απόσυρσης και είναι θετικό το μήνυμα που είχαμε ακόμα και σήμερα. Επανεξετάζει την πολιτική των μεταφορών και ήδη έχουμε αποφασίσει τις επόμενες ημέρες με το συναρμόδιο Υπουργείο, να εξετάσουμε δυνατότητες βελτίωσης των εξαγωγών μας προς τον ενδοκοινοτικό χώρο.

Θα επανέλθω γιατί υπάρχουν ακόμα ερωτήσεις σας, κύριοι συνάδελφοι, που δεν πρόλαβα να απαντήσω σ'αυτές.

Θα επανέλθω στη δευτερολογία μου.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φουντάς έχει το λόγο.

ΠΑΡΑΣΚΕΥΑΣ ΦΟΥΝΤΑΣ: Κύριε Υπουργέ, περιγράψατε με τρόπο σαφή το πρόβλημα, όπως έχει. Πράγματι, είναι εκρηκτικό το πρόβλημα της διάθεσης των πορτοκαλιών, ενός προϊόντος που είναι συναλλαγματοφόρο για την πατρίδα μας. Δυστυχώς, παραμένουν αδιάθετες σημαντικές ποσότητες πάνω στις πορτοκαλιές, και λόγω της υπερωρίμανσης αρχίζει η πτώση τους. Η απώλεια συνεπώς του εισοδήματος θα γίνει ακόμη μεγαλύτερη για τον παραγωγό.

Είναι εκρηκτικό το πρόβλημα, γιατί για παράδειγμα από τη Λακωνία έχουν εξαχθεί μόνο έντεκα χιλιάδες τόνοι, έχουν οδηγηθεί στη χυμοποίηση δεκαοκτώ χιλιάδες τόνοι και παραμένουν πάνω στις πορτοκαλιές τριάντα χιλιάδες τόνοι. Μιλάω πάντα για την ποικιλία των ομφαλοφόρων. Τα βαλέντσια αργούν ακόμα να ωριμάσουν και δεν υπάρχει πίεση.

Κατά τη γνώμη μας, κύριε Υπουργέ, η διέξοδος είναι να οδηγηθούν στη χυμοποίηση. Η χυμοποίηση όμως, έχει δύο επιπτώσεις. Πρώτον, είναι στο τέλος της περιόδου και αρχίζει η πτώση. Δεύτερον, υπάρχει τιμή κατωφλίου, μεταποίησης.

Σελίδα 2792 

Εάν οδηγηθούν φέτος μεγάλες ποσότητες στη χυμοποίηση θα έχουμε "ποινή", με την έννοια ότι θα έχουμε μειωμένες ποσότητες για χυμοποίηση - επιδότηση του χρόνου.

Επίσης, ήθελα να πω ότι το φαινόμενο με τις χωματερές είναι φαινόμενο απαράδεκτο, γιατί πέραν των περιβαλλοντικών επιπτώσεων, ένα συναλλαγματοφόρο προϊόν οδηγείται στη χωματερή και είναι εκτός "ηθικής της παραγωγής". Και εδώ όμως υπάρχουν φραγμοί. Πρέπει το 60% να πάει στο εμπόριο και το 40% να οδηγηθεί στην απόσυρση και η τιμή αφού αφαιρεθούν τα "θαφτικά" είναι εξευτελιστική για τον παραγωγό.

'Οσον αφορά τη δωρεάν διανομή απαντήσατε ότι θα γίνει, αρκεί να υπάρξει προσοχή γιατί είναι πολλές φορές αντικείμενο εκμετάλλευσης από επιτήδειους. Ξέρετε τι γίνεται και που διατίθενται αυτές οι ποσότητες.

Θα ήθελα να κάνω δύο-τρεις προτάσεις: 

Η επιδότηση προς τρίτες χωρες να είναι γνωστή στην αρχή κάθε εξαγωγικής περιόδου.

Να παραταθεί ο χρόνος της χυμοποίησης που τελειώνει στις 15 Ιουλίου και να πάει αργότερα, για να μπορούν να χυμοποιηθούν μεγαλύτερες ποσότητες.

Πρέπει να δούμε σοβαρά την μακροπρόθεσμη πρόταση τι γίνεται με την αναδιάρθρωση, γιατί η αναδιαρθρωση που έγινε στο παρελθόν απέτυχε. Και σίγουρα πρέπει να βρούμε άλλο τρόπο, άλλες ποικιλίες πρώιμες και όψιμες. Να δώσουμε τη δυνατότητα στις ομάδες παραγωγών ή μεμονωμένους να κάνουν τις αναδιαρθρώσεις που μετά από σοβαρή μελέτη τους προτείνουμε.

Επίσης, δεν απαντήσατε, γιατί καθυστερεί η καταβολή των περσινών εξαγωγικών ενισχύσεων ύψους πολλών δεκάδων εκατομμυρίων.

Θα ήθελα να κάνω, κύριε Υπουργέ, και μία τελευταία πρόταση γενικότερη. Να αξιοποιήσουμε και τους γεωπόνους, που αυτήν τη στιγμή είναι στα γραφεία και γράφουν. Να βγουν και στις πορτοκαλιές να βγουν στα χωράφια να συμβουλεύσουν, να κάνουν τις πιστοποιήσεις κ.λπ. Χρειάζονται, όμως, και κάποια κίνητρα, είναι πολύ ριγμένος, θα έλεγα, ο κλάδος των γεωπόνων.

ΠΡΟΕΔΡΕΥΩΝ (Παναγιώτης Ν. Κρητικός): Αυτά είναι εκτός κειμένου.

ΠΑΡΑΣΚΕΥΑΣ ΦΟΥΝΤΑΣ: Εκτός κειμένου, αλλά εντός θέματος.

ΠΡΟΕΔΡΕΥΩΝ (Παναγιώτης Ν. Κρητικός): Εκτός κειμένου, αλλά αφορά τα κακώς κείμενα.

Ο κ. Δαβάκης έχει το λόγο.

ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, δεν θα συμμερισθώ την αισιοδοξία του κυρίου Υπουργού, σχετικά με αυτά που είπε. Ομιλούμε αυτήν τη στιγμή για μία δραματική μείωση των ελληνικών εξαγωγών σε ένα συγκριτικά πλεονεκτικό προϊόν, το οποίο παράγει η Χώρα μας και είναι τα εσπεριδοειδή. 'Εχουμε 40% μείωση από πέρυσι.

Ενδεικτικά σας αναφέρω ότι μέχρι 15 Ιανουαρίου εξήχθησαν έναντι εκατόν ενενήντα χιλιάδων τόνων πέρυσι, μόνο εκατόν δεκατέσερεις χιλιάδες φέτος. Ειδικά για το Νομό Λακωνίας, έναν κατ' εξοχήν εσπεριδοπαραγωγό νομό, η εξαγωγή από δεκατέσσερις χιλιάδες τόνους που ήταν πέρυσι, έχει φθάσει μόνο στις τέσσερις χιλιάδες τόνους σήμερα. Σαφέστατα σ' αυτό έχει επιδράσει η μείωση της πολυπόθητης για τον 'Ελληνα εσπεριδοπαραγωγό εξαγωγικής επιδοτήσεως, κατά 10 δραχμές, (από 38 δραχμές που ήταν πέρυσι, έφθασε τις 28 δραχμές σήμερα). Δεν θα συμμεριζόμουν τη δική σας αισιοδοξία, όταν μάλιστα δεν υπάρχει μία συγκεκριμένη θέση στα κοινοτικά όργανα γι' αυτό, εκ μέρους της Κυβερνήσεως.

'Οσον αφορά τη χυμοποίηση -και θα ήθελα επιπλέον ένα λεπτό, κύριε Πρόεδρε- έχουν ζητήσει τα συνεταιριστικά εργοστάσια χυμοποίησης απο το Υπουργείο Γεωργίας και το Υπουργείο Βιομηχανίας, αν δεν κάνω λάθος, να υπάρξει μία ολοκληρωμένη περίοδος εργασίας, δηλαδή τις τρεις βάρδιες έναντι δυόμισι που το Υπουργείο Γεωργίας τους θέτει. Αν υπάρξουν τρείς βάρδιες, δεν θα χαθούν και οι δύο χιλιάδες τόνοι περίπου ημερησίως χυμοποίησης, που χάνονται αυτήν τη στιγμή.

'Οσον αφορά το κλίμα της εξαγωγικής δραστηριότητας της Χώρας μας που περιγράψατε, θα ήθελα να σας πω ότι δεν συνάδει με την περιρρέουσα εξαγωγική ατμόσφαιρα που υπάρχει σήμερα, δεδομένου ότι έχουμε χάσει όλες τις παραδοσιακά εξαγωγικές περιοχές τις οποίες μέχρι τώρα είχαμε. Μας χτυπάει η Τουρκία στις πρώην χώρες της Σοβιετικής 'Ενωσης. Οι Νοτιοαφρικανικές χώρες εξάγουν πορτοκάλι, εξαίρετα τυποποιημένο μέσα σε χαρτί. Επίσης, και η Βραζιλία μας συμπιέζει στον κατεψυγμένο χυμό, διότι όπως γνωρίζετε κατεβάζει αυτήν τη στιγμή διεθνώς τις τιμές σε 950 δολάρια ανά τόνο, γιατί έχει να διαθέσει τα περσινά αποθέματα.

Κλείνοντας, και επειδή με συμπιέζει ο χρόνος -είναι ελάχιστος ο χρόνος για ένα τόσο τεράστιας σημασίας προϊόν όπως είναι το πορτοκάλι, όπως είχα πει και για το ελαιόλαδο- θα ήθελα να πω το εξής: Στην αρχική συμφωνία για το φυσικό αέριο, υπήρχε μία παράγραφος, που θα μπορούσαμε να διαθέσουμε γεωργικά προϊόντα έναντι αντισταθμιστικών ανταλλαγμάτων προς την πρώην Σοβιετική 'Ενωση. Κοιτάξτε το αυτό, κύριε Υπουργε, ίσως βγάλει τους 'Ελληνες εσπεριδοπαραγωγούς από τεράστιο αδιέξοδο.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή)

Παρακαλώ λίγα δευτερόλεπτα.

Επίσης, και κλείνοντας θα ήθελα να πω ότι πρέπει να επιστήσει την προσοχή του το Υπουργείο Γεωργίας στην ενημέρωση όλων των Ελλήνων παραγωγών και ιδιαίτερα των εσπεριδοκαλλιεργητών. Να τους οργανώσει. Και δεν είναι ευχολόγιο και ούτε συζήτηση σε μία φιλολογική βραδιά αυτό. Πρέπει να γίνει άμεσα, κύριε Υπουργέ. Θα επανέλθω με νεότερη επίκαιρη ερώτησή μου αν δε γίνει.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΑΘΑΝΑΣΙΟΣ ΔΑΒΑΚΗΣ: 'Ενα λεπτό, κύριε Πρόεδρε. Πρέπει να τους οργανώσει σε ομάδες παραγωγών. Οι βόρειες χώρες, οι οποίες είναι πιο οργανωμένες και πιο πειθαρχημένες σ' αυτά, έχουν οργανώσει τους παραγωγούς τους σε ομάδες παραγωγών. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. 'Οσο χρόνο έδωσα στο συνάδελφο κ. Φουντά έδωσα και σε σας και λίγο παραπάνω.

Κύριε Υφυπουργέ, έχετε το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπ. Γεωργίας): Δεν ξέρω αν, κύριε Πρόεδρε και κύριοι συνάδελφοι, έδωσα το αίσθημα του αισιόδοξου και ότι σ' αυτό το κρίσιμο προϊόν όλα πάνε καλά. 'Ισα-ίσα τα νούμερα που είπα, οι δυσκολίες που αντιμετωπίζουμε σαν Χώρα στις εξαγωγές μας προς τις παραδοσιακές αγορές μας, έδειξαν ότι αντιμετωπίζουμε σοβαρές δυσκολίες. Και όταν στην πρωτολογία μου αναφερόμουν σ' αυτό το θέμα, τόνισα ότι πέρα από την προσπάθεια της Ελληνικής Πολιτείας, πολύ μεγάλο ρόλο παίζουν οι εξαγωγικοί φορείς, ιδιωτικοί ή κρατικοί.

Κύριε συνάδελφε, αν αυτήν τη στιγμή μπορούσαν να είχαν φωνή αυτοί που κάνουν χρόνια ολόκληρα αυτήν την προσπάθεια με σημαντικά αποτελέσματα θα είχατε πεισθεί για τα τεράστια προβλήματα που αντιμετωπίζουν στη δουλειά τους σ'αυτές τις χώρες με χρέη δύο και τριών ετών, λόγω ρευστότητας, η οποία είναι αναγκαία για να υπάρξει υγιές εμπόριο.

Συμμερίζομαι και λαβαίνω πολύ σοβαρά υπόψη μου την πρότασή σας να δούμε πιθανά αντισταθμιστικά οφέλη στις διαπραγματεύσεις και στις συνεργασίες που έχουμε με τη Ρωσία, για το φυσικό αέριο. Για τις τρεις βάρδιες, τις έχουμε κάνει και από προχθές όλοι οι γεωπόνοι όλων των οργανισμών είναι σε πλήρη διάταξη, έχω συνεννοηθεί και με τους νομάρχες και με όλες τις υπηρεσίες, γιατί συμφωνώ μαζί σας ότι αν αυτήν τη στιγμή δεν δουλέψουν σε τρεις βάρδιες, χάνουμε πολύτιμο χρόνο που είναι αναγκαίος για να σώσουμε όσο μπορούμε περισσότερο απ'αυτό το προϊόν.

Θέλω να πω όσον αφορά την προώθηση του θεσμού των γεωργικών συμβούλων, είναι μέσα στις προτεραιότητες της

Σελίδα 2793 

πολιτικής μας και ευχαριστώ που το αναφέρατε σήμερα στην ερώτησή σας. 'Ηδη, σε συμφωνία με το ΥΠΕΘΟ, αποφασίστηκε σε κάθε εμπορική ακολουθία της Χώρας, ο αναπληρωτής ακόλουθος να ορίζεται γενικός σύμβουλος, με αντίστοιχη στελέχωση των γραφείων μας στις ευρωπαϊκές αγορές, καθώς και στις αγορές της Ανατολικής Ευρώπης και τις χώρες της παρευξεινίου ζώνης. Είναι πολύ σημαντικός ο θεσμός, θα τον δούμε και θα τον ολοκληρώσουμε, γιατί συμφωνούμε απόλυτα μαζί σας.

'Οσον αφορά το ερώτημα του συναδέλφου, που αφορά κύρια το δεύτερο ερώτημα δηλ. τι συμβαίνει με τις κοινοτικές ενισχύσεις στην εξαγωγή, αντιμετωπίζουμε τεράστιο πρόβλημα. Αυτό είναι αλήθεια. Αυτός ο επαναπροσδιορισμός των όγκων νωπών οπωροκηπευτικών, αλλά και πορτοκαλιών ανά δύο μήνες, μας έχει πραγματικά βγάλει έξω από τις σύνηθες διαδικασίες, γι'αυτό και έχουμε αντίρρηση, επιμένουμε στην Ευρωπαϊκή 'Ενωση, να προσαρμοστεί αυτή η διαδικασία στις ανάγκες της Χώρας μας και στις ανάγκες του δικού μας εμπορίου. Δεν είναι εύκολο, διότι η Ευρωπαϊκή 'Ενωση, θεωρεί ότι είναι υποχρεωμένη, με βάση τις δεσμεύσεις της GATT να ακολουθήσει αυτήν την πολιτική. Είναι μια ιστορία διαπραγματεύσεων με την Ευρωπαϊκή 'Ενωση, η οποία ζημιώνει τα μέγιστα τη Χώρα μας.

Τέλος, όσον αφορά το τελευταίο ερώτημα σας, λέω ότι έχουμε και εμείς διαπιστώσει την απαράδεκτη πραγματικά καθυστέρηση πληρωμών, τόσο συνεταιρισμών όσο και επιχειρήσεων, όταν γνωστό όντως είναι ότι το χρήμα είναι πολύ ακριβό και πρέπει να πάρουμε τα μέτρα μας. Προς αυτήν την κατεύθυνση ενεργοποιήσαμε τις υπηρεσίες και πιστεύω ότι την επόμενη περίοδο θα φανούν θετικά αποτελέσματα έγκαιρης πληρωμής των ενισχύσεων στις συγκεκριμένες επιχειρήσεις και οργανισμούς. Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός):Σύμφωνα με την απόφαση που έχουμε πάρει θα συζητήσουμε τώρα την τρίτη στην ημερήσια διάταξη με αριθμό 510/15.1.97 επίκαιρη ερώτηση πρώτου κύκλου του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τους Υπουργούς Εθνικής Οικονομίας και Οικονομικών, Περιβάλλοντος Χωροταξίας και Δημοσίων 'Εργων, σχετικά με τη λήψη των αναγκαίων μέτρων επίλυσης του προβλήματος του ιδιοκτησιακού καθεστώτος των οικοπέδων της συνοικίας Ελευθερίου Βενιζέλου στα Τουρκοβούνια τα οποία διεκδικούν ιδιώτες.

Η επίκαιρη ερώτηση έχει ως εξής:

"Με έξωση από τα σπίτια τους απειλούνται διακόσιες και πλέον οικογένειες στη συνοικία Ελευθερίου Βενιζέλου στα Τουρκοβούνια, καθώς τα κτήματα όπου βρίσκονται τα σπίτια τους τα διεκδικούν ιδιώτες.

'Οπως υποστηρίζουν οι ιδιοκτήτες των σπιτιών, η συγκεκριμένη έκταση ανήκει στο Ελληνικό Δημόσιο (γεγονός με το οποίο συμφωνεί και το Υπουργείο Οικονομικών) και βρίσκονται σε κινητοποιήσεις προκειμένου να μπει φραγμός στα σχέδια κάποιων μεγαλοκαταπατητών και να αποτραπεί ο κίνδυνος να χάσουν τα σπίτια τους και να βρεθούν στο δρόμο.

Πρόσφατα, ο 'Αρειος Πάγος με απόφασή του "δικαιώνει" τον ιδιώτη καταπατητή. Η υπόθεση αυτή πρέπει να πάρει τέλος. Φτωχοί άνθρωποι, εργαζόμενοι, ταλαιπωρούνται για πενήντα ολόκληρα χρόνια επειδή κάποιος λέει ότι ο χώρος που κτίστηκαν τα σπίτια είναι δικός του! Με την ίδια λογική ο οποιοσδήποτε μπορεί να διεκδικεί δημόσιες εκτάσεις και με την ανοχή του Κράτους και τέτοιες αποφάσεις του Αρείου Πάγου να τις καταπατά!

Eρωτώνται οι κύριοι Υπουργοί τι μέτρα πρόκειται να παρθούν, ώστε να προστατευτούν οι κάτοικοι της περιοχής και να λυθεί οριστικά το πρόβλημα ώστε να μην ταλαιπωρούνται τόσες οικογένειες";

Ο κύριος Υπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, κύριοι συνάδελφοι, η επίκαιρη ερώτηση την οποία κατέθεσε το Κ.Κ.Ε. δια του κ. Κωστόπουλου, φέρνει στη Βουλή ένα θέμα το οποίο μας έχει απασχολήσει επανειλημμένα. Θα ήθελα, λοιπόν, να ενημερώσω τη Βουλή για το θέμα αυτό.

Η συνοικία Ελευθερίου Βενιζέλου αποτελεί ένα τμήμα μεγαλύτερης έκτασης γνωστής με το όνομα Τουρκοβούνια, η οποία περιήλθε στο Δημόσιο από τη διαδοχή του τουρκικού κράτους. Με την υπ' αριμ. 11650/1938 απόφαση του τότε Υπουργού Γεωργίας είχε κηρυχθεί αναδασωτέα ευρύτερη έκταση χιλίων τριακοσίων στρεμμάτων στα Τουρκοβούνια η οποία μάλιστα είχε περιφραχθεί προκειμένου να προφυλαχθεί από τυχόν καταπατήσεις, που όμως στη συνέχεια δεν απεφεύχθησαν δεδομένων και των εμπόλεμων καταστάσεων που μεσολάβησαν.

Τμήματα της ανωτέρω έκτασης παραχωρήθηκαν σε διάφορους οικοδομικούς συνεταιρισμούς. Σχετικά σας αναφέρω τις αποφάσεις 40883/56, 39325/52 και 39329/52. Σε άλλα τμήματα αυτής προβάλλουν δικαιώματα κυριότητος διάφοροι ιδιώτες μεταξύ των οποίων και οι αδελφοί Καπράλου τους οποίους μάλλον υπονοεί ο κύριος συνάδελφος.

Από τα στοιχεία του σχετικού φακέλου της αρμόδιας υπηρεσίας του Υπουργείου Οικονομικών προκύπτει, ότι οι αδελφοί Καπράλου προβάλλουν δικαιώματα κυριότητος σε τμήματα μείζονος εκτάσεως εμβαδού περίπου εξήντα τεσσάρων στρεμμάτων η οποία εντοπίζεται και στην περιοχή της συνοικίας Ελευθερίου Βενιζέλου. Σύμφωνα με την 67/74 γνωμοδότηση του Γνωμοδοτικού Συμβουλίου Δημοσίων Κτημάτων η οποία έγινε αποδεκτή από τον τότε Υφυπουργό Οικονομικών, διατηρείται απαράγραπτο το δικαίωμα του Ελληνικού Δημοσίου επί της εν λόγω εκτάσεως.

Επισημαίνουμε εδώ, ότι για την ίδια έκταση είχε προβάλλει δικαιώματα με μία σειρά άλλων τίτλων ο κ. Παύλος Γύπαρης ο οποίος έχασε τη δίκη από το Δημόσιο με την αμετάκλητη απόφαση 2182/64 του Εφετείου Αθηνών. Οι αδελφοί Καπράλου έκτοτε διεκδικούν δικαστικώς τα δικαιώματα που προβάλλουν για τα τμήματα της ως άνω έκτασης με τακτικές αγωγές κυριότητος. Μερικές από αυτές τις αγωγές συζητήθηκαν και έχουν εκδοθεί δικαστικές αποφάσεις άλλοτε υπέρ του Δημοσίου και άλλοτε δυστυχώς εις βάρος του Δημοσίου. Η 591/1990 απόφαση του Αρείου Πάγου που επικαλούνται οι αδελφοί Καπράλου αναφέρεται σε συγκεκριμένο ακίνητο έκτασης 200,8 τ.μ. που βρίσκεται στη γωνία των οδών Σιμοπούλου και Σπυριδογιάννη της περιοχής "Πινακωτά" του Δήμου Αθηναίων. Μπορεί μεν το εν λόγω ακίνητο να αποτελεί μέρος μεγαλύτερης έκτασης φερόμενης ως ιδιοκτησία Καπράλου, αλλά η απόφαση αυτή δε δημιουργεί δεδικασμένο δεσμευτικό για το Δημόσιο για εκτάσεις πέραν των 200,8 τ.μ. του ακινήτου αυτού. Σχετική με αυτό το θέμα είναι και η 591/91 γνωμοδότηση του Νομικού Συμβουλίου του Κράτους, η οποία έχει γίνει δεκτή από το Γενικό Γραμματέα του Υπουργείου Οικονομικών.

Σημειωτέον, ότι οι κάτοικοι της συνοικίας Ελευθερίου Βενιζέλου αναγνωρίζοντας τα δικαιώματα του Δημοσίου έχουν καταθέσει αιτήσεις εξαγοράς από το Δημόσιο των ακινήτων που κατέχουν. Οι αιτήσεις αυτές δεν είναι δυνατόν να ικανοποιηθούν πριν τελεσιδικίσουν οι αντιδικίες του Δημοσίου με τους αδελφούς Καπράλου. Το Υπουργείο Οικονομικών με τις υπηρεσίες του υπερασπίζεται και στην περίπτωση αυτή τα δικαιώματα του Ελληνικού Δημοσίου και σε συνεργασία με το Νομικό Συμβούλιο του Κράτους θα συνεχίσει να το κάνει προκειμένου να μη δικαιωθούν οι καταπατητές.

Επίσης έχουμε δώσει εντολή στις υπηρεσίες του Υπουργείου Οικονομικών να εξαντλήσουν όλες τις δυνατότητες υποστήριξης των θέσεών μας προκειμένου να ενισχυθεί η υπερασπιστική γραμμή του Δημοσίου που εκπροσωπείται από στελέχη του Νομικού Συμβουλίου του Κράτους.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, σ' αυτό το σημείο έχουμε υπερβεί ήδη το ανώτατο όριο του χρόνου που προβλέπεται από τον Κανονισμό για τη συζήτηση επικαίρων ερωτήσεων. Αυτό έγινε εξ αιτίας των υπερβάσεων που κάνουμε όλοι μας, ένα λεπτό, ενάμισι λεπτό, κ.λπ.

Θα σας παρακαλέσω να είστε ακριβείς στο χρόνο σας. 'Εχουμε ακόμα δύο επίκαιρες ερωτήσεις. Δε θέλω να κλείσω

Σελίδα 2794 

τη συζήτηση σ' αυτό το σημείο. Θα μπορούσα να το κάνω εφαρμόζοντας τον Κανονισμό. Θα σας παρακαλέσω να τηρείται το χρόνο σας με αυστηρότητα.

Ο Ε' Αντιπρόεδρος της Βουλής κ. Κωστόπουλος έχει το λόγο.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): 'Οπως διαβάσατε και στο γραπτό κείμενο της Ερώτησης, γίνεται λόγος για την περιοχή των Τουρκοβουνίων. Για να μην υπάρξει καμία παρερμηνεία, μιλάμε για ελληνικά βουνά, απλώς έχουν μείνει καταγραμμένα σαν Τουρκοβούνια, για να θυμίζουν, ότι κάποτε ήταν εδώ Τούρκοι και τα πήραν οι 'Ελληνες με το σπαθί τους, με αγώνα. Παρ'όλα αυτά, όμως, έρχονται κάποιοι που δεν είναι Τούρκοι, απ'ό,τι δείχνουν οι ταυτότητές τους και τα διεκδικούν να τα πάρουν.

Αναφέρθηκε ο κύριος Υπουργός. Μίλησε για συγκεκριμένους ιδιώτες, οι οποίοι με το έτσι θέλω προσπαθούν να βάλουν χέρι σε μια έκταση του Δημοσίου. 

Πριν από λίγες ημέρες, πήγε ένας κλητήρας και Αστυνομία, απ' ό,τι μάθαμε, να διώξει τον κόσμο από τα σπίτια του αυτά. Η Αστυνομία πήρε εντολή από κάποιον. Ρωτάω τώρα τον κύριο Υπουργό, επειδή εκφράζει την Κυβέρνηση -και μάλιστα είναι ο πιο αρμόδιος να την εκφράσει, όταν μιλάμε για δημόσια κτήματα και περιουσία- ποιος έστειλε την Αστυνομία εκεί; Μπορεί να διεκδικεί ο κάθενας ό,τι νομίζει, αλλά εδώ υπάρχουν νόμοι, αποφάσεις, που λένε ότι αυτή η έκταση είναι του Δημοσίου και η Κυβέρνηση θα καθίσει με τον κόσμο που κάθεται σαράντα - πενήντα χρόνια εκεί και θα κουβεντιάσει για να αντιμετωπιστεί το θέμα. Μετά από τον εμφύλιο άρχισε να κατοικείται αυτή η περιοχή. Πατηκώθηκαν εκεί οι άνθρωποι και θα τους πετάξει ένας ιδιώτης τώρα, επειδή νομίζει ότι θα οικονομήσει μερικά φράγκα; Δεν μπορεί.

Κύριε Υπουργέ, πρέπει να κάνετε μια πολιτική δήλωση. Μπορεί ο κ. Ανδρουτσόπουλος -κάποιος Αρεοπαγίτης, γνωστός, που γίνονται κάποιες ανακρίσεις για το άτομό του, δε με ενδιαφέρει αυτό- να βγάζει όποιες αποφάσεις θέλει, αλλά το Δημόσιο είναι εδώ, το Κράτος είναι εδώ, το Υπουργείο Οικονομικών είναι εδώ και κανείς δεν μπορεί να καταπατήσει τις περιοχές του Δημοσίου. Τελεία και παύλα. Πάντως, τέτοιο μήνυμα κανείς δε θα τολμήσει να πάει. Ούτε εισαγγελέας ούτε δικαστής ούτε κλητήρας ούτε αστυνόμος. Κάντε μια τέτοια πολιτική τοποθέτηση.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

ΓΕΩΡΓΙΟΣ ΔΡΥΣ (Υφυπ. Οικονομικών): Κύριε Πρόεδρε, στην πρωτολογία μου ανέφερα ότι θεωρούμε την έκταση αυτή ως ανήκουσα στο Ελληνικό Δημόσιο.

Επίσης θέλω να διαβεβαιώσω τον κ. Κωστόπουλο, ότι ουδεμία Υπηρεσία του Υπουργείου Οικονομικών έδωσε εντολή για την έξωση των οικογενειών αυτών από τους χώρους που κατέχουν επί δεκαετίες.

ΠΡΟΕΔΡΕΥΩΝ (Παναγιώτης Ν.Κρητικός): Τέταρτη στην ημερήσια διάταξη είναι η υπ'αριθμόν 506/14-1-97 επίκαιρη ερώτηση δευτέρου κύκλου, του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με την αντιπλημμυρική προστασία των σταθμών του "ΜΕΤΡΟ" και των μεγάλων δημόσιων έργων.

Η ερώτηση του κ. Δραγασάκη σε περίληψη έχει ως εξής:

"Ο Σύλλογος Πολιτικών Μηχανικών Ελλάδος με επιστολή του προς τον Πρόεδρο του Δ.Σ του "ΑΤΤΙΚΟ ΜΕΤΡΟ Α.Ε" στις 4.12.96 διατύπωσε ορισμένα ερωτήματα, τόσο τεχνικής φύσης όσο και πολιτικής. 'Ενα από τα ερωτήματα αφορούσε στο κατά πόσον εξασφαλίζεται η αντιπλημμυρική προστασία των σταθμών του "ΜΕΤΡΟ".

Με αφορμή τις πρόσφατες πλημμύρες που έγιναν (12.1.97) τα ερωτήματα αυτά αποκτούν μεγαλύτερη επικαιρότητα και σημασία.

Ερωτάται ο κύριος Υπουργός:

Εξασφαλίζεται αντιπλημμυρική προστασία στους σταθμούς του "ΜΕΤΡΟ";

Αντιμετωπίζεται το θέμα της αντιπλημμυρικής προστασίας τουλάχιστον για τα μεγάλα δημόσια έργα που είναι στο στάδιο της εκτέλεσής τους ή έχουν εκτελεστεί και παραληφθεί από τις δημόσιες υπηρεσίες;"

Ο Υπουργός Περιβάλλοντος-Χωροταξίας και Δημοσίων 'Εργων κ. Λαλιώτης έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, σύμφωνα με τις προδιαγραφές που έχουν προσδιοριστεί στη Σύμβαση για το έργο του "ΜΕΤΡΟ", με το ν. 1955/91, έχουν προβλεφθεί οι υποχρεώσεις του αναδόχου. Μια απ'αυτές τις υποχρεώσεις είναι να συντάξει μελέτη αντιπλημμυρικής προστασίας για τα έργα του "ΜΕΤΡΟ". Αυτή η μελέτη θα πρέπει να συσχετίζεται με μια πρόβλεψη αποτροπής πλημμύρας με το δεδομένο επαναφοράς των διακοσίων ετών. Επίσης, συσχετίζεται με την πρόβλεψη ότι τα νερά που θα προκύψουν από την πλημμύρα, με το δεδομένο της επαναφοράς κάθε διακόσια χρόνια της πλημμύρας, δε θα μπορούν του να απορροφηθούν από το δίκτυο ομβρίων της πόλης.

Αυτή είναι η παραδοχή της μελέτης αντιπλημμυρικής προστασίας. Οι μελέτες αυτές έχουν ήδη εκπονηθεί για τους περισσότερους σταθμούς και για τα φρεάτια τα οποία έχουν κατασκευαστεί και ελέγχονται από το Τμήμα Μελετών της "ΑΤΤΙΚΟ ΜΕΤΡΟ", όπως προκύπτει από τη Σύμβαση που έχει επικυρωθεί από τη Βουλή, πριν προωθηθούν προς εφαρμογή. Ανάλογες και αντίστοιχες μελέτες αντιπλημμυρικής προστασίας είναι υποχρεωμένη να κάνει η ανάδοχος κοινοπραξία και για τα έργα του "ΜΕΤΡΟ", κατά την φάση της κατασκευής τους.

Εδώ θα πρέπει να επισημάνουμε ότι από το 1994, μετά από την εμπειρία που είχαμε με τις έντονες βροχοπτώσεις του Μαϊου και του Οκτωβρίου και τα προβλήματα που είχαν παρουσιαστεί κυρίως στο σταθμό και στο φρεάτιο στην Μεσογείων, η "ΑΤΤΙΚΟ ΜΕΤΡΟ" έχει αναθέσει σε ανεξάρτητο σύμβουλο να μελετήσει τις ειδικές συνθήκες ορισμένων κρίσιμων εισόδων του έργου και να καθορίσει αφ'ενός μεν την κατάλληλη στάθμη για προστασία από πλημμύρα, αφ'ετέρου δε και την κατάλληλη διαμόρφωση του περιβάλλοντος χώρου, ώστε να μην υπάρχουν προβλήματα κατά την λειτουργία της πόλης. Οι μελέτες αυτές έχουν ολοκληρωθεί και λαμβάνονται υπόψη κατά την οριστικοποίηση των αντίστοιχων μελετών της αναδόχου κοινοπραξίας.

Η άλλη αναφορά που υπάρχει στην ερώτηση του κ. Δραγασάκη για τα υπόλοιπα έργα, θα ήθελα να πω για το σύνολο των μεγάλων έργων όπως είναι ο οδικός άξονας Πατρών-Αθηνών-Θεσσαλονίκης-Ευζώνων, η Εγνατία Οδός, τα αεροδρόμια και οι αυτοκινητόδρομοι, για το σύνολο αυτών των έργων εκπονούνται υδραυλικές μελέτες κατά τη φάση της κατασκευής, αλλά και κατά την φάση της λειτουργίας των έργων. Πάντως αυτές οι μελέτες κατατίθενται στο φάκελο του έργου πριν από την εκτέλεση των εργασιών. Είναι έργα αντιπλημμυρικής προστασίας του έργου που άλλες φορές έχουν και άλλες φορές δεν έχουν και ρυθμίσεις αντιπλημμυρικής προστασίας της ευρύτερης περιοχής.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υπουργού)

ΠΡΟΕΔΡΕΥΩΝ (Παναγιώτης Ν.Κρητικός): Δεν έχετε άλλο χρόνο, κύριε Υπουργέ. 'Ηδη έχουμε υπερβεί τον προβλεπόμενο χρόνο, το τόνισα προηγουμένως. 'Εχουμε και άλλο αντικείμενο. Παρακαλώ να τηρείται χρόνος που προβλέπεται.

Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, μετά από συστάσεις του κ. Κακλαμάνη, όπως είδατε η ερώτησή μου δεν υπερβαίνει ούτε την μισή σελίδα. 'Ετσι και τα σχόλια που θα κάνω θα είναι σύντομα.

Κύριε Υπουργέ, κάναμε αυτό το ερώτημα με αφορμή την πλημμύρα του Κηφισού για να επισημάνουμε την σημασία που έχει η πρόληψη των προβλημάτων, ο σχεδιασμός κ.λπ.

Η απάντηση που μου δώσατε για το "ΜΕΤΡΟ", μου αφήνει την εντύπωση ότι προβλέπεται μεν η συμβατική υποχρέωση, κάτι έχει γίνει, αλλά μάλλον δεν είμαστε σίγουροι αν είναι πλήρως καλυμμένο το πρόβλημα. Εγώ επειδή τα θέματα είναι τεχνικά, ήθελα να υποδείξω και να ρωτήσω ταυτόχρονα, κατά 

Σελίδα 2795 

πόσο θα υπάρχει δυνατότητα, είτε στο Τεχνικό Επιμελητήριο είτε στο Σύλλογο Πολιτικών Μηχανικών είτε ακόμη και σε τεχνικούς συμβούλους δικούς μας να έχουν γνώση αυτών των μελετών, ούτως ώστε να πλουτίσουμε την γνώση μας γύρω από αυτό το θέμα, το οποίο δυστυχώς σήμερα σχεδιάζετε, αλλά τις συνέπειες μπορεί να τις δούμε σε δέκα, δεκαπέντε, είκοσι χρόνια. Και δεν έχω καμία αμφιβολία, ότι και εσείς συνειδητοποιείτε το πρόβλημα μιας και έχουμε τόσες ευκαιρίες να δούμε τη σημασία του θέματος αυτού. Το ένα, λοιπόν, θέμα είναι να υπογραμμίσουμε την ανάγκη να υπάρχουν τέτοιες μελέτες.

Το δεύτερο είναι ότι σημασία έχει όχι η μελέτη κατά έργο, αλλά ο συνολικός σχεδιασμός όλου του υδρολογικού κύκλου. Εγώ περισσότερο, λοιπόν, θα ήθελα με τη δευτερολογία σας να μας ανοίξετε κάποιο δρόμο για το πώς, πέρα από μία τυπική ως ένα βαθμό εδώ συζήτηση, θα μπορέσουμε να γίνει πιο ουσιαστικός ο έλεγχος και ο δικός μας και των δικών σας υπηρεσιών.

Ευχαριστώ.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός έχει το λόγο.

ΚΩΝΣΤΑΝΤΙΝΟΣ ΛΑΛΙΩΤΗΣ (Υπ. ΠΕ.ΧΩ.Δ.Ε.): Κύριε Πρόεδρε, συμφωνώ απολύτως με τον κ. Δραγασάκη, ότι όταν σχεδιάζουμε και εκτελούμε ένα έργο χρειάζεται να έχουμε προβλέψει όλες τις κρίσιμες παραμέτρους του έργου και μία από αυτές είναι η αντιπλημμυρική θωράκιση του ίδιου του έργου, αλλά και των περιοχών που αναφέρονται σε αυτό το έργο.

Σας είπα προηγουμένως, ότι είναι συμβατική υποχρέωση της αναδόχου κοινοπραξίας να καταθέτει μελέτες αντιπλημμυρικής προστασίας για τα έργα του "ΜΕΤΡΟ" με την παραδοχή και την πρόβλεψη πλημμύρας με κύκλο διακοσίων ετών. 'Ετσι λέγεται, τεχνικός είστε, το ξέρετε καλύτερα.

Οι μελέτες αυτές έχουν εκπονηθεί για τους περισσότερους σταθμούς και για τα φρεάτια, έχουν κατασκευαστεί ή κατασκευάζονται και ελέγχονται με τα δεδομένα, τις παραδοχές τους και τα κριτήριά τους από το τμήμα μελετών της "ΑΤΤΙΚΟ-ΜΕΤΡΟ", πριν προωθηθούν προς εφαρμογή.

Επειδή θέσατε ένα θέμα για τη γνώση των δεδομένων και των κριτηρίων, θα ήθελα να σας πω, ότι είναι ανοχτές οι πόρτες και του Υπουργείου και της "ΑΤΤΙΚΟ-ΜΕΤΡΟ", να σας δώσουν πληροφορίες και να σας ενημερώσουν επαρκώς.

ΠΡΟΕΔΡΕΥΩΝ (Παναγιώτης Ν. Κρητικός): Τελευταία στην ημερήσια διάταξη είναι η με αριθμό 494/13-1-97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Δημαρά προς τους Υπουργούς Εθνικής Οικονομίας και Οικονομικών, Εργασίας και Κοινωνικών Ασφαλίσεων, σχετικά με την επίσπευση της διαδικασίας χορήγησης των συντάξεων στους δικαιούχους του Επικουρικού Ταμείου Μετάλλου και την έγκριση αυξήσεων στις συντάξεις με αναδρομική ισχύ για το 1996, η οποία έχει ως εξής:

"Οι συνταξιούχοι του Εμπορικού Ταμείου Μετάλλου, στους οποίους η πενιχρή σύνταξη χορηγείται με πολύ μεγάλη καθυστέρηση, δεν πήραν καμία αύξηση την τελευταία τριετία, με αποτέλεσμα να χάσουν το 25% του εισοδήματός τους.

Στο Επικουρικό Ταμείο Εργατοϋπαλλήλων Μετάλλου ανήκουν πάνω από σαράντα χιλιάδες επιχειρήσεις και τα χρέη τους προς αυτό υπερβαίνουν τα 70 δισ. δραχμές, αφού σε έλεγχο επτά χιλιάδων επιχειρήσεων διαπιστώθηκαν χρέη 32 δισ. δραχμών.

Επειδή, οι συνταξιούχοι, με τη συνεχή μείωση του εισοδήματός τους, δεν μπορούν πλέον να επιβιώσουν, ενώ, από την άλλη πλευρά, υπάρχουν τεράστιες οφειλές προς το Ταμείο τους από τους εργοδότες.

Ερωτώνται οι κύριοι Υπουργοί

α) Εάν προτίθενται να εγκρίνουν την αύξηση κατά 6.000 δρχ. και την αναδρομική χορήγησή της στις συντάξεις των συνταξιούχων του ΕΤΕΜ για το 1996, όπως έχει αποφασισθεί από το Δ.Σ. του Ταμείου.

β) Σε ποιες ενέργειες θα προβούν ώστε να επισπευθεί η διαδικασία χορήγησης των συντάξεων στους δικαιούχους και να μην υπερβαίνει σε καμία περίπτωση το εξάμηνο.

γ) Εάν θα ισχύσει και για το ΕΤΕΜ η υποχρέωση των εργοδοτών για ασφαλιστική ενημερότητα, όπως ισχύει και για τα άλλα ασφαλιστικά ταμεία."

Ο Υφυπουργός Εργασίας και Κοινωνικών Ασφαλίσεων κ. Νικόλαος Φαρμάκης έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, το Επικουρικό Ταμείο Εργατών Μετάλλου, είναι ίσως το πιο προβληματικό από τα Επικουρικά Ταμεία που εποπτεύει η Γενική Γραμματεία Κοινωνικών Ασφαλίσεων. Και είναι προβληματικό και εξαιτίας της οικονομικής καταστάσεως, στην οποία βρίσκεται, αλλά και εξαιτίας της οργάνωσης και συνεπώς της λειτουργίας του και εξυπηρέτησης την οποία προσφέρει στους ασφαλισμένους του.

Είναι ταμείο που δεν πάει καλά, αλλά δεν έχουμε καταφέρει ακόμα να πείσουμε γι' αυτό πολλούς εκπροσώπους οργανώσεων και των εργαζομένων, αλλά και των συνταξιούχων αυτού του ταμείου. Τα τελευταία τρία χρόνια δεν έδωσε αύξηση στους συνταξιούχους του, επειδή δεν έχει την οικονομική δυνατότητα όπως προβλέπει ο ν.2084.

Η περσινή απόφαση για αύξηση κατά 6.000 δρχ. από 1.1.1996, για την οποία μας ρωτάει και ο κ. Δημαράς, δεν είναι δυνατόν να εγκριθεί, ακριβώς εξαιτίας της οικονομικής καταστάσεως του ταμείου.

Δεν είναι αληθές, ότι οι οφειλές προς το ταμείο είναι 70 δισ., κύριε συνάδελφε. Είναι 32 δισ. περίπου σε σύνολο δεκαεπτά χιλιάδων επιχειρήσεων, που έχουν υποχρέωση να ασφαλίζουν τους εργαζομένους τους στο ταμείο και όχι σαράντα χιλιάδων επιχειρήσεων, όπως αναφέρεται στην ερώτησή σας.

Υπάρχει επίσης, όπως επισημαίνετε, μία μεγάλη καθυστέρηση στη διαδικασία να εκδοθεί η σύνταξη ενός δικαιούχου. Καθυστέρηση, η οποία ξεπερνάει τα πέντε χρόνια. Σήμερα εξετάζονται αιτήσεις του 1990-1991. Το ταμείο δεν έχει κανενός είδους οργάνωση και στερείται στοιχείων. Επί μήνες ανατρέχουμε στο ΙΚΑ να βρούμε στοιχεία, επειδή για την κύρια ασφάλιση οι ασφαλισμένοι του ανήκουν εκεί. Κατά καιρούς προφασίστηκαν έλλειψη προσωπικού. Τον τελευταίο καιρό πήραν εκατό -εκατόν είκοσι υπαλλήλους και πάλι η διαδικασία αυτή δεν μπορεί να προχωρήσει.

Η μόνη λύση -και θα προσθέσω μερικά πράγματα στη δευτερολογία μου, αν χρειαστεί- είναι αυτό το ταμείο να συγχωνευτεί στο ΙΚΑ-ΤΕΑΜ. 'Ετσι θα λύσει όλα τα προβλήματα και της οργάνωσης και της έγκαιρης απονομής της σύνταξης στους ασφαλισμένους του και το οικονομικό του -αν θέλετε-πρόβλημα, γιατί οι συντάξεις θα υπολογίζονται κατά διαφορετικό τρόπο.

Τώρα, πέραν των άλλων, το ταμείο υπολογίζει το ύψος της σύνταξης με το δικό του τρόπο και χορηγεί συντάξεις, έξω από τα ασφαλιστικά παραδεδεγμένα. Να προσθέσω ότι μέχρι το 1993, παρά την οικονομική του κατάσταση, αποφάσιζε και έδιδε και έκτακτες οικονομικές ενισχύσεις στους ασφαλισμένους του.

Λοιπόν, η έγκριση της απόφασης για αυξήσεις δεν είναι δυνατή και η λύση για το ταμείο είναι -και είναι ένα μήνυμα που στέλνουμε και προς εκείνους που διαφωνούν- η συγχώνευσή του στο ΙΚΑ-ΤΕΑΜ, όπως έγινε πρόσφατα με ένα άλλο μεγάλο επικουρικό ταμείο, αυτό των εργαζομένων σε δομικές και ξυλουργικές επιχειρήσεις.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Δημαράς έχει το λόγο.

ΙΩΑΝΝΗΣ ΔΗΜΑΡΑΣ: Κύριε Πρόεδρε, πρέπει να σας διαβεβαιώσω για το γεγονός, ότι κουράστηκα και πικραίνομαι πολλά χρόνια εξ αιτίας του επαγγέλματος που ασκώ, διαπιστώνοντας, ότι υπάρχουν νόμοι και αποφάσεις της Ελληνικής Πολιτείας, οι οποίοι και οι οποίες δεν εφαρμόζονται. Ακούω, λοιπόν, με μεγάλη πικρία τον κύριο Υφυπουργό να λέει κι εκείνος, ότι πράγματι είναι διαπιστωμένο το χρέος των 32 δισ. σε ένα ταμείο και ότι αυτά δεν έχουν καταβληθεί.

Κύριε Υφυπουργέ, ίσως γνωρίζετε πολύ καλά το γεγονός,

Σελίδα 2796 

ότι και τα δικά μας ασφαλιστικά ταμεία, των δημοσιογράφων, αντιμετώπιζαν μέχρι πρότινος ένα εξίσου σοβαρό πρόβλημα. Τι χρωστάνε οι εργοδότες και οι επιχειρήσεις και τι υποστηρίζουν οι εργαζόμενοι σ' αυτά, είναι ένα τεράστιο θέμα, το οποίο δεν μπορεί να λυθεί, υποθέτω και το αντιλαμβάνεσθε και το κατανοείτε, μέσα σε ένα μικρό διάστημα δύο λεπτών.

Εκείνο, όμως, το οποίο έχει ιδιαίτερη σημασία και το οποίο δεν μπορείτε να αρνηθείτε, κύριε Υφυπουργέ, είναι το γεγονός, ότι είναι ντροπή για την Ελληνική Πολιτεία ένας άνθρωπος να έχει θυσιάσει τη ζωή του σε ένα χώρο εργασίας, να έχει φθάσει στη στιγμή που πρέπει να πάρει τη σύνταξή του και να λέτε κι εσείς τώρα -και το ακούω και το βεβαιώνω κι εγώ- ότι πρέπει να περάσουν τρία και πέντε χρόνια, για να αρχίσει να συνταξιοδοτείται.

Ποια είναι, λοιπόν, η ευθύνη αυτής της Πολιτείας; Τι συμβαίνει με την Πατρίδα μας και με τους ανθρώπους, οι οποίοι θυσίασαν τη ζωή τους, για να οικοδομηθεί, αν θέλετε, αν μη τι άλλο, αυτή η νέα οικονομική πρόταση, η μεταπολιτευτική, στην Ελλάδα; Αυτοί οι άνθρωποι που θυσίασαν τη ζωή τους, δηλαδή, είναι σκουπίδια, που πρέπει να τους πετάξουμε; Δε θα πάρουν κάποτε τις συντάξεις τους; Και πώς εσείς μπορείτε να λέτε σήμερα, ως Υφυπουργός, ότι θα περάσουν πέντε χρόνια για να πάρουν τη σύνταξή τους και ότι για να εξυγιανθεί το ταμείο πρέπει να περάσει στο ΙΚΑ ή στο ΤΕΒΕ ή, δεν ξέρω, οπουδήποτε αλλού;

Κύριε Υφυπουργέ, τους πατεράδες και τις μανάδες μας πρέπει να τους αντιμετωπίζουμε με διαφορετικό τρόπο και υποθέτω πως δεν έχετε αντίρρηση σ' αυτό. Εν πάση περιπτώσει, αν αυτό οφείλεται στο γεγονός, ότι δεν υπάρχει μηχανοργάνωση, όπως λέτε, στο ταμείο, κάποτε δεν πρέπει να αποκτήσει μηχανοργάνωση η Ελληνική Πολιτεία, για να αντιμετωπίζει τέτοιου είδους θέματα;

Εν πάση περιπτώσει, όπως και να έχει το πράγμα, κύριε Υφυπουργέ, αλήθεια η απάντησή σας αφήνει μία πικρία στους ανθρώπους, που έχουν θυσιάσει τη ζωή τους εργαζόμενοι σ' αυτόν το χώρο, στον οποίο αναφερθήκατε, καθώς λέτε ότι τρία χρόνια δεν πήραν αύξηση, ούτε πρόκειται να πάρουν. Επιπλέον, δε διασφαλίζετε μία συγκεκριμένη απάντηση, κατανοητή από την πλευρά τους και από τη δική μας την πλευρά, για το γεγονός ότι επιτέλους, όταν φθάσουν στη στιγμή της σύνταξης, θα πρέπει αυτοί οι άνθρωποι να την παίρνουν.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ και κύριε Δημαρά, θα ήθελα να κάνω μία παρατήρηση με λίγη μελαγχολία, χωρίς να μπαίνω στην ουσία:

Μπήκα στην Αίθουσα αυτή το 1977. Μία από τις πρώτες ερωτήσεις μου ήταν γι' αυτό το ζήτημα. Και τότε, πέντε χρόνια, έξι χρόνια αναμονή, για να πάρουν σύνταξη. 'Εχουν περάσει έκτοτε είκοσι χρόνια. Και ακολούθησε σειρά ερωτήσεων άλλων συναδέλφων από τότε μέχρι σήμερα.

Ο κύριος Υπουργός έχει το λόγο.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): Κύριε Πρόεδρε, κύριε συνάδελφε, έχετε δίκιο για την πικρία που εκφράζετε.

Στις επισημάνσεις, κύριε Δημαρά, συμφωνούμε και έχουμε τις ίδιες ευαισθησίες κι εμείς, που έχετε και σεις. 

ΙΩΑΝΝΗΣ ΔΗΜΑΡΑΣ: Δεν το αρνήθηκα.

ΝΙΚΟΛΑΟΣ ΦΑΡΜΑΚΗΣ (Υφυπ. Εργασίας και Κοινωνικών Ασφαλίσεων): 'Ομως, πάντοτε όλες οι ευθύνες δεν είναι μόνο στην Πολιτεία. Αναφέρθηκα με ειλικρίνεια πριν και το επαναλαμβάνω: Δεν μπορούμε να πείσουμε για τους τρόπους εξυγίανσης του ταμείου, που προτείνουμε εμείς, κάποιους, αλλά έχουμε υποχρέωση να διαλεγόμαστε μαζί τους και να προσπαθούμε να τους πείσουμε. Τι να κάνουμε;

Η ασφαλιστική ενημερότητα την οποία προτείνουν τα σωματεία των εργαζομένων και των συνταξιούχων ως λύση για την είσπραξη των εισφορών δεν αποτελεί λύση γιατί σήμερα οι επιχειρήσεις, οι μικρές οι μεσαίες και οι μεγαλύτερες ίσως, αντιμετωπίζουν άλλου είδους προβλήματα και δεν συμφωνούν τα οικονομικά Υπουργεία. Κατά τη γνώμη μου πολύ σωστά το Υπουργείο Εθνικής Οικονομίας δε συμφωνεί με την επιβολή της ασφαλιστικής ενημερότητας σε ένα επικουρικό ασφαλιστικό οργανισμό, όπως συμβαίνει μέχρι σήμερα σε ασφαλιστικούς κύριας ασφάλισης.

Δεν είναι αληθές αυτό που λέτε ότι δεν παίρνουν τη σύνταξη. Οι περισσότεροι από τους συνταξιούχους παίρνουν προσωρινή σύνταξη. Δεν μπορεί να γίνει η εκκαθάριση, δηλαδή να παίρνουν το οριστικό ποσό. Και δεν είναι καινούριο θέμα, ότι υπάρχουν οφειλές στους ασφαλιστικούς μας οργανισμούς -δεν είναι μόνο στο Ταμείο Μετάλλου- γι' αυτό και οι κυβερνήσεις και παλιότερα και τώρα έχουν αποφασίσει κατά καιρούς και ρυθμίσεις των χρεών, αλλά και οι ρυθμίσεις δεν αποδίδουν. Και πέστε μου τότε όταν δεν υπάρχει η απαραίτητη συνεργασία τι μπορεί να γίνει και με ποιο τρόπο. Αν έχετε πρόταση να μας την υποβάλλετε, ώστε να μπορέσουμε να λύσουμε το πρόβλημα και των οφειλών στους ασφαλιστικούς οργανισμούς και της απονομής συντομότερα των συντάξεων.

Λοιπόν, εμείς προτείνουμε προς κάθε κατεύθυνση τη λύση η οποία υπάρχει και είναι η συγχώνευση του Ταμείου στο ΙΚΑ-ΤΕΑΜ. Γιατί το σχολιάσατε αυτό κάπως περίεργα; Αυτή είναι η λύση. Το ταμείο δεν είναι βιώσιμο και αφού δεν είναι βιώσιμο δεν μπορεί να συνεχίσει να υπάρχει.

ΙΩΑΝΝΗΣ ΔΗΜΑΡΑΣ: Με την ανοχή του κυρίου Υπουργού μου επιτρέπετε κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Δυστυχώς δεν έχετε δικαίωμα. Δεν το επιτρέπει ο Κανονισμός. Δεν μπορούμε να κάνουμε διαλογική συζήτηση.

Εξαντλήθηκε ο κατάλογος των επικαίρων ερωτήσεων.

Σελίδα 2797 

 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, εισερχόμαστε στην ημερήσια διάταξη

TΩΝ ΕΠΕΡΩΤΗΣΕΩΝ

Θα συζητηθεί η επερώτηση των συναδέλφων της Νέας Δημοκρατίας κας 'Ελσας Παπαδημητρίου, και Θεοδώρας Μπακογιάννη του κ. Ιωάννη Λαμπρόπουλου, κ. Ευγενίου Χαϊτίδη και του κ. Σάββα Τσιτουρίδη κατά του Υπουργού Εθνικής Οικονομίας, σχετικά με τη μη πραγματική εκροή και απορρόφηση πόρων για κάλυψη εκτελουμένων έργων.

Στην επερώτηση αυτή ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Γεώργιος Παναγιωτόπουλος ορίζει Κοινοβουλευτικό Εκπρόσωπο το Βουλευτή Αρκαδίας κ. Δημήτριο Ν. Κωστόπουλο.

Η κα 'Ελσα Παπαδημητρίου έχει το λόγο. ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Πρόεδρε, κυρίες και κύριοι συνάδελφοι, σ' αυτήν την Αίθουσα όλες οι συζητήσεις για τα θέματα που σήμερα θα μας απασχολήσουν εξελίσσονται συνήθως σε αντιπαραθέσεις -άσχημες αντιπαραθέσεις- ανταλλαγές πυρών με βόλια αριθμούς, ποσοστά, δραχμές, ECU, εκατομμύρια, δισεκατομμύρια, τρισεκατομμύρια που χάθηκαν, που απορροφήθηκαν ή όχι, που σπαταλήθηκαν ή όχι, που αξιοποιήθηκαν ή όχι.

'Εχω πολλές φορές αναρωτηθεί τι καταλαβαίνει ο Ελληνικός Λαός που μας ακούει για νούμερα, τα οποία έτσι κι αλλιώς αυτόματα αμφισβητούνται. Αναρωτιέμαι τι έχει εμπεδώσει ο Ελληνικός Λαός από την άλλη όψη αυτών των αριθμών που είναι η κοινωνικοοικονομική διαδικασία που λέγεται ανάπτυξη και ας έχει ακούσει πολλές φορές μεγαλόστομες διαβεβαιώσεις ο Λαός μας, ότι ως χρήστης των επιπτώσεων της ανάπτυξης δικαιούται και οφείλει και τη γνώση του και την ενεργό συμμετοχή του.

Και ας δούμε γρήγορα τα πράγματα από την αρχή: Η πορεία του συστημικού μετασχηματισμού προς την Ευρωπαϊκή Ενοποίηση η υιοθέτηση εναλλακτικών πολιτικών, οι διαρθρωτικές αλλαγές χθες της Κοινότητος και σήμερα της 'Ενωσης από την απαρχή της υλοποίησης του οράματος του Σούμαν από τη Συνθήκη της Ρώμης μέχρι την Ενιαία Πράξη και κυρίως από την Ενιαία Πράξη του 1986 μέχρι το Μάαστριχτ απετέλεσε και αποτελεί ένα σύνολο δράσεων που αποβλέπουν στην ομογενοποίηση και στη συνοχή, στην άμβλυνση των διαφορών, στην ισόρροπη ανάπτυξη των περιοχών του ευρωπαϊκού χώρου μέσω της σύγκλισης των οικονομιών και μιας περιφερειακής πολιτικής, μιας δυναμικής περιφερειακής πολιτικής. 

Αυτές οι προσπάθειες εκφράστηκαν αρχικά με ενισχύσεις του Ευρωπαϊκού Ταμείου Περιφερειακής Ανάπτυξης, που ξεκίνησε το 1981. Εξελίχθηκαν στα Μεσογειακά Ολοκληρωμένα Προγράμματα και στη συνέχεια στα Σχέδια Περιφερειακής Ανάπτυξης στα γνωστά μας Σ.Π.Α., που με τα επιμέρους Περιφερειακά Επιχειρησιακά Προγράμματα, το εθνικό σκέλος και τα τομεακά προγράμματα, έλαβαν τη γενικότερη μορφή των Κοινοτικών Πλαισίων Στήριξης, τα γνωστά πακέτα Ντελόρ για τα έξι κράτη του στόχου 1.

Τούτη δεν είναι ώρα καταμερισμού ευθυνών καίτοι ο Ελληνικός Λαός θα έπρεπε να έχει τουλάχιστον τα στοιχεία να κρίνει. Επιγραμματικά, όμως, οφείλουμε να παραδεχθούμε, ότι υπολειφθήκαμε ως κράτος σε πολιτική γενναιότητα, εκμεταλλευόμενοι για χρόνια τους κοινοτικούς πόρους, όχι μόνο χωρίς τεχνοκρατική προσέγγιση, αλλά με γνώμονα μόνο την εκπλήρωση κοντόφθαλμων στόχων και την εξυπηρέτηση κομματικών και προεκλογικών, όπως το 1985 και το 1989, σκοπιμοτήτων. 

Η διοργανική αρχική συμφωνία αποσκοπούσε στον έλεγχο των γεωργικών δαπανών, στην προσαύξηση των διαθέσιμων για τις τιμές, πολιτικές πόρων και στην πραγμάτωση μεγαλύτερης δημοσιονομικής πειθαρχίας βασισμένη σε αυστηρό προγραμματισμό. Οι πόροι απορροφήθησαν έτσι και αλλιώς, όντως, αλλά σε τομείς που επελέγησαν για να καλυφθεί η ανεπάρκεια των εθνικών πόρων. Ο προγραμματισμός, όμως, και η δημοσιονομική πειθαρχία απλά κατέθεσαν μία ακόμη απόδειξη επώδυνη και χαρακτηριστική της δημαγωγίας, της ανικανότητος ανάληψης δράσης προς κατευθύνσεις που κοστίζουν πολιτικά, αλλά δυστυχώς απαιτούνται για την επιτάχυνση των ρυθμών ανάπτυξης και εξισορρόπισης προς τα κοινοτικά πρότυπα.

Η από το 1981 διάθεση περιφερειακών πόρων και των επιδοτήσεων απεδόθησαν επί μία οκταετία στον Ελληνικό Λαό, ως καρπός δήθεν επιτυχημένης πολιτικής των διαχειριστών της μοίρας του. Αργότερα, η διάδοχος στην εξουσία Νέα Δημοκρατία έπρεπε να πληρώσει το αντιστάθμισμα των υποχρεώσεων, που δε συνάντησαν ποτέ επί οκτώ έτη τα δικαιώματα.

Οφείλουμε να επισημάνουμε, κύριε Υπουργέ, ότι οι αρμόδιοι της κυβέρνησης Μητσοτάκη -και αυτό έχει αναγνωριστεί από όλους τους πολιτικούς ευρωπαϊκούς χώρους- τόλμησαν ψηφώντας το πολιτικό κόστος, να διαχειριστούν την πορεία με σύνεση και πολιτική εντιμότητα. Οι επιλογές βέβαια, είχαν γίνει και για αναστροφή υπήρχαν ελάχιστες δυνατότητες, που και αυτές, όμως, αξιοποιήθηκαν μέσα από την τροποποίηση των μεσογειακών προγραμμάτων και των περισσοτέρων υποπρογραμμάτων του Κοινοτικού Πλαισίου Στήριξης.

Το μεγαλύτερο, πιστεύω, εθνικό επίτευγμα των ετών 1990-1993 είναι, ότι εξοικειώθηκε ένα μεγάλο τμήμα της ελληνικής Διοίκησης, αλλά και ανθρώπων της Εκτελεστικής Εξουσίας με την ευρωπαϊκή πραγματικότητα και τις διαχειριστικές πρακτικές της. 'Ενα μελίσσι άξιων τεχνοκρατών και ικανών και εύορκων πολιτικών, ετοίμασαν την εθνική πρόταση για το δεύτερο Κοινοτικό Πλαίσιο Στήριξης. Τη μεγάλη ευκαιρία, όπως συνηθίζετε να λέτε των 7 τρισ., που κέρδισε ο Ελληνικός Λαός δια του Πρωθυπουργού του στο Εδιμβούργο και στο Μάαστριχτ.

'Ολη αυτή η εμπειρία πάει χαμένη, κύριοι συνάδελφοι, με την ανάκτηση της εξουσίας από το ΠΑ.ΣΟ.Κ. και την επαναλειτουργία της νοοτροπίας "οι δικοί μας και οι άλλοι". 'Ολα έπρεπε να αναθεωρηθούν με επίπτωση πέραν της υιοθέτησης ολιγότερο αποτελεσματικών μέτρων -στην κρίση μου- και τη σημαντική, που όλοι παραδεχόμαστε, καθυστέρηση στην υλοποίηση.

Σήμερα είμαστε στο 1997, κύριε Υπουργέ, και είναι η χρονιά αναθεώρησης του δεύτερου Κοινοτικού Πλαισίου Στήριξης στο Μάρτη και στο Νοέμβριο.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)

Είναι, όμως, και η χρονιά της αξιολόγησης από τεχνοκράτες της Ευρωπαϊκής 'Ενωσης, της τρίχρονης πορείας σας, και από αυτήν την αξιολόγηση θα εξαρτηθεί η δυνατότητα και η έκταση της τροποποίησης, αλλαγής πιθανόν, των μέτρων και των έργων των προγραμμάτων.

Επιπλέον η Συνθήκη του Μάαστριχτ και οι επόμενες συμφωνίες προβλέπουν τη δυνατότητα ανακατανομής των δεσμεύσεων στο Εδιμβούργο ανά χώρα πόρων, δηλαδή την πιθανότητα απώλειας κέρδους, με κριτήριο όχι μόνο την ποσοτική απορρόφηση, αλλά κυρίως την ποιοτική διαχείριση, τη με δείκτες αποδεικνυόμενη αποτελεσματικότητα των χρηματοδοτικών παρεμβάσεων στο πρόγραμμα σύγκλισης και στην πορεία της ευρωπαϊκής ενοποίησης.

Σε αντιστοιχία με το σήμερα, θυμάμαι, κύριοι συνάδελφοι, το Γενάρη του 1992 ξεκινούσαν στις Βρυξέλλες οι συζητήσεις, ημερίδες δουλειάς, οι διακρατικές και διαπεριφερειακές συνεργασίες για το δεύτερο Κοινοτικό Πλαίσιο Στήριξης, για τον καθορισμό των κριτηρίων αξιολόγησης, για την ανάγκη επανεξέτασης των αναδιαρθωθέντων το 1988 κοινοτικών ταμείων και για τους τρόπους εν τέλει ενσωμάτωσης των υιοθετηθεισών πολιτικών στα πλαίσια στήριξης των τεσσάρων πλέον χωρών.

Στις 19 και 20 Δεκέμβρη του 1991, σε μια άριστα προετοιμασμένη παρουσία και των Ελλήνων πολιτικών προϊσταμένων των επιτροπών εποπτείας στήριξης του πρώτου Κοινοτικού Πλαισίου Στήριξης, μεταξύ των οποίων και δύο από τους σήμερα επερωτώντες, ο κ. Τσιτουρίδης και η ομιλούσα, στα πλαίσια μιας συνεργασίας των έξι κρατών, που αποτε-

Σελίδα 2798 

λούσαν τότε τις χώρες του στόχου ένα, παρουσιάσαμε τις ελληνικές θέσεις και τις προτάσεις μας για τα παραπάνω. Διαπραγματευθήκαμε σθεναρά το μεγάλωμα της πίττας για τα τέσσερα κράτη, αλλά και του ελληνικού κομματιού μέσα στην πίττα των τεσσάρων, παρουσία του Προέδρου Ντελόρ, του Επιτρόπου Μίλαν, του διευθυντή της 16ης, Γκαουντένζι και της 11ης, κ. Μπρίνχορστ.

Οι κοινοτικοί λειτουργοί εξεφράσθησαν πολύ ευμενώς για την πορεία των προγραμμάτων των χωρών, του στόχου ένα, κυρίως για την Ελλάδα. Ο Μίλαν είπε αυτολεξεί "Οι χώρες του Βορρά διεψεύσθησαν στις προβλέψεις του για την ανικανότητα των φτωχών χωρών να απορροφήσουν. Η Επιτροπή έχει όντως εντυπωσιαστεί, προδιαγράφοντας ήδη μεγαλύτερη ενίσχυση για την Ελλάδα μέσα από τις μελλοντικές παρεμβάσεις, όπου θα συμμετέχει κατά τρόπο που σύντομα θα καθοριστεί, το νέο Ταμείο Συνοχής.

Ο κ. Γκαουντένζι είπε "Η Ελλάδα μας κατέπληξε. Το στοιχείο ενδυνάμωσης της ορθολογικής επιλογής σε συνεργασία με την Κοινότητα είναι το καλύτερο από τις χώρες της δικαιοδοσίας μου. Η παρακολούθηση και η τεκμηρίωση έχει τεράστια πρόοδο. Λαμπρή επιτυχία. Θρίαμβος".

Ο κ. Ντελόρ κλείνοντας, ήταν λιγότερο ανοιχτοχέρης, αλλά είπε: "'Οποιος ζητάει διπλασιασμό πόρων, ονειρεύεται. Αν η Ελλάδα, όμως, ζητήσει αύξηση 20%, μπορεί και να την έχει χωρίς να κουραστεί να τη ζητήσει", ξεχωρίζοντας έτσι την Ελλάδα ως πρωταθλήτρια και καθορίζοντας το χαμηλότερο σημείο έναρξης διαπραγματεύσεων.

Κύριε Υπουργέ, απευθύνομαι σε εσάς και στο πρόσωπό σας, σε όλα τα μέλη των Κυβερνήσεων του ΠΑ.ΣΟ.Κ.: Κύριοι συνάδελφοι, σήμερα σ' αυτό το διάνυσμα των εξελικτικών διαδικασιών της χρηματοδοτικής έκφρασης της κοινοτικής αλληλεγγύης προς την Ελλάδα, εμείς πού βρισκόμαστε; Οι άλλοι, αυτοί που μας αξιολογούν, κύριε Υπουργέ, πώς μας βλέπουν; 'Οσοι ήδη διαμορφώνουν τους δείκτες και τα κριτήρια για την τροποποίηση του δεύτερου πακέτου Ντελόρ και του τρίτου πακέτου Σαντέρ, τι γράφουν στα κιτάπια τους; Και είναι δυνατόν αυτή η απάντηση να παρέχεται μόνο στους κοινοβουλευτικούς, όταν επερωτούν και μόνο και πάλι μόνο από λαλίστατους και αυτάρεστους Υπουργούς, με στοιχεία που αμφισβητούνται καλώς ή κακώς, με στοιχεία προβλέψεων πάντα και ποτέ πραγματικών απορροφήσεων: Γιατί ξέρετε πάρα πολύ καλά, ότι απορροφήσεις είναι τα στοιχεία των Δ.Ο.Υ., στοιχεία εκταμίευσης προς εργολάβους, όπως ορίζουν οι κανονισμοί και οι εγκύκλιοι της συνδιαχείρισης με την Επιτροπή, που υπογράφετε εσείς και οι προκάτοχοί σας.

Σας θυμίζω ότι η βάση για την επαναδραστηριοποίηση της Ευρώπης στηρίχθηκε σε έξι προτεραιότητες, εσωτερική αγορά, οικονομική και κοινωνική συνοχή παγιοποίηση του ευρωπαϊκού νομισματικού συστήματος, πολιτική περιβάλλοντος, έρευνα, τεχνολογία και κοινωνική διάσταση.

Οι διαρθρωτικοί πόροι του δεύτερου Κοινοτικού Πλαισίου Στήριξης δεσμεύτηκαν για τους αντίστοιχους τομείς των υποδομών μεταφορών διευρωπαϊκών δικτύων, τη γεωργία, την υγεία-πρόνοια, την ενίσχυση της βιομηχανίας, την έρευνα και τεχνολογία, το περιβάλλον, τον τουρισμό και τον πολιτισμό και τον τομέα των ανθρωπίνων πόρων, παιδεία, απασχόληση, δημόσια διοίκηση, κοινωνική ένταξη. 

Η επιλογή των χρηματοδοτούμενων έργων και προγραμμάτων πρέπει φυσικά να εντάσσεται και να αντανακλά μια σαφή κυβερνητική αναπτυξιακή αντίληψη και μια στρατηγική σε τομείς, που ενισχυόμενοι αποδίδουν ευεργετικές πολλαπλασιαστικές επιδράσεις και σε άλλους τομείς. Αυτό ισχύει, κύριε Υπουργέ;

'Ακουσα με τρόμο τον κ. Παπαντωνίου, κατά τη συζήτηση του Προϋπολογισμού, να μιλάει για μετάγγιση πόρων από τα δυσκολοδιαχείριστα δηλαδή μέτρα, σε μέτρα και έργα που απορροφάνε. Και διάβασα στον τελευταίο έγκριτο "ΕΠΕΝΔΥΤΗ", ότι αυτή είναι η πρόθεσή σας. Ας αναφερθούμε, λοιπόν, λίγο στην ποσοτική απορρόφηση για να προλάβουμε το απευκταίον. Προβλέπατε στο Δεκέμβρη, ότι οι απορροφήσεις του συνολικού πακέτου θα αγγίξουν το 29% των δεσμεύσεων της εξαετίας, 27,5% για το εθνικό σκέλος και 33,5% για το περιφερειακό.

Αναθεωρώντας τις κατ' έτος κατανομές της Νέας Δημοκρατίας του 1993, η προηγούμενη Κυβέρνηση του ΠΑ.ΣΟ.Κ. κατέθεσε ένα πρόγραμμα εμπροστοβαρές, στο μέτρο που με τη λήξη της τριετίας, οι συμφωνηθείσες δεσμεύσεις να είναι το 39% του πακέτου. Αλλά και επ' αυτού του ποσού, μόνο το 75% προβλέπατε, ότι θα απορροφήσετε, ενώ όλοι γνωρίζουμε σήμερα, ότι η πραγματική απορρόφηση είναι κάτω του 25%.

Αυτά τα ποσοστά, όμως αναφέρονται στο μέσο όρο. Προσεκτικότερη μελέτη των δικών σας εγγράφων, μας πληροφορεί ότι ο μέσος όρος διαμορφώνεται με απορροφήσεις που κυμαίνονται από το 1% μέχρι το 193%. Δηλαδή υπερεκταμιεύονται πόροι, όπου είναι εύκολο να απορροφηθούν, ενώ καρκινοβατούν προγράμματα αναγκαία για την ανάπτυξη βασικών τομέων της οικονομίας -βιομηχανία πολιτισμός, παιδεία- που έχουν πιο μικρή απορροφητικότητα.

Ως Υπουργός Βιομηχανίας ο σημερινός Πρωθυπουργός, κατηγορήθηκε από τον Επίτροπο κ. Παπουτσή, για μηδενική απορρόφηση. Εγώ θα πω ότι τον αδίκησε. Είχε όντως προχωρήσει σε μία δράση, την ανάθεση της σύνταξης του προγράμματος με αμοιβή πάνω από 1 δισ. σε κονσόρτσιουμ εταιρειών- συμβούλων, προσκειμένων, εκ των οποίων λέγεται, κύριε Υπουργέ, και θα χαρώ αν το διαψεύσετε, ότι τέσσερις ή τρεις ανήκουν σε συζύγους και αδέλφια ηγετικών στελεχών της Κυβέρνησης. Μας διαβεβαίωσαν, ότι από εδώ και πέρα τα πράγματα θα προχωρήσουν με ιλιγγιώδεις ταχύτητες.

'Ετσι δικαιολογούνται τα αδικαιολόγητα και τα περίεργα, κύριοι συνάδελφοι. Για πρωτοβουλία στήριξης μικρομεσαίων ενημερώθηκαν, στην Αργολίδα τουλάχιστον, οι δυνάμενοι να εμπλακούν, στις 14-1-1996, για να καταθέσουν προτάσεις που απαιτούν τη συνεργασία πέντε μονάδων βιομηχανικών, τουλάχιστον, την 22-1-1996.

Μήπως πρέπει να υποθέσω και να είναι εύλογη η υπόθεσή μου, ότι έχουν ήδη επιλεγεί οι προτάσεις των εκτός διαδικασιών και εγκαίρως ενημερωθέντων ημετέρων;

Εδώ σας παρακαλώ, κύριε Υπουργέ, για την παρέμβασή σας, για παράταση της προθεσμίας. Υπάρχει έντονο ενδιαφέρον και άμεση ανάγκη γι' αυτήν την πρωτοβουλία, για βιοτέχνες του κλάδου ιματισμού της Αργολίδας -του νομού μου- νομού φθίνουσας υφαντουργίας και εκτός RETEX, που είναι έτοιμοι να κλείσουν, θέτοντας εξακόσια άτομα εκτός αγοράς εργασίας.

Στον τομέα του πολιτισμού οφείλω να σταθώ και να είναι αμείλικτη η κριτική μου. Δεν έχουν πάψει οι αρμόδιοι Υπουργοί του ΠΑ.ΣΟ.Κ. και οι συνυπεύθυνοι συνάδελφοί τους -ο κ. Λαλιώτης κυρίως- να διατείνονται, ότι το μεγάλο ατού της Χώρας μας είναι το πολιτιστικό της απόθεμα. Αλλά τι έργο υπάρχει ως αντίκρυσμα των μεγαλοστομιών και των πολύχρωμων και δαπανηρότατων φυλλαδίων; Από μηδενικό μέχρι ασήμαντο, κύριοι συνάδελφοι.

Ο κ. Μικρούτσικος, ο κ. Μπένος, ο κ. Σηφουνάκης και ο κ. Λαλιώτης πάντα, μακρηγόρησαν προς την Εθνική Αντιπροσωπεία, απαντώντας σε ερωτήσεις και επερωτήσεις μας για οράματα, για έργα ζωής και πνοής και πανηγύρισαν απλά την εξαγγελία της έναρξης των μεγάλων πολιτιστικών έργων με σχέδια και μακέττες, που εκπονήθηκαν από εμάς, το 1993 σε χώρους, όμως, ντεκόρ.

Στη συζήτηση για τον Προϋπολογισμό το Δεκέμβρη, πέραν του κ. Βενιζέλου, που απλώς οραματίστηκε την ανάγκη, φιλοτιμίαν ποιούμενος, η λέξη "πολιτισμός" ακούστηκε μία φορά, από ένα συνάδελφο της Κεφαλονιάς.

Ενδεικτικό είναι, ότι για το σημαντικό έργο της ενοποίησης των αρχαιολογικών χώρων, ο Υπουργός ΠΕ.ΧΩ.Δ.Ε. υπέγραψε ένα διάταγμα στις 22-6-1995, βάσει του οποίου ιδρύθηκε η ενοποίηση των αρχαιολογικών χώρων της Αθήνας ΑΕ, με υψηλούς στόχους και κύριο στόχο την άμεση εκκίνηση και εξέλιξη. Μέχρι σήμερα έχουν περάσει δεκαεννέα μήνες ακριβώς, δεν έχει εγκριθεί το καταστατικό και δεν έχει συσταθεί το Δ.Σ. Το έργο "τσουλάει" από τα δύο Υπουργεία.

Σελίδα 2799 

Το Υπουργείο Πολιτισμού λειτουργεί εκεί το άλλο θεσμοθετημένο γραφείο ενοποίησης με τρεις -άξιους, αλλά τρεις- υπαλλήλους, που βεβαίως δεν επαρκούν ούτε την επιλεξιμότητα των παρεμβάσεων να ελέγξουν. Και όντως φοβούμαι, ότι η επιλεξιμότητα έχει χαθεί. Το Υ.ΠΕ.ΧΩ.Δ.Ε. συμμετέχει με τη διεύθυνση έργων αναβάθμισης περιοχών, υλοποιώντας έργα όπως η πεζοδρόμηση της Ερμού, -2,5 δισ.- και κάποιες πεζοδρομήσεις στου Ψυρρή και στα Εξάρχεια, απογοητευτικής ποιότητας και κραυγαλέας κακογουστιάς, που σίγουρα κακώς χρεώνονται και παράνομα μάλιστα, στο πακέτο της ενοποίησης. Οι προοπτικές του έτους πολιτιστικά, είναι ότι επιτέλους θα επιλεγούν οι μελετητές για τη Διονυσίου Αεροπαγίτου και Αποστόλου Παύλου, διαδικασία που ξεκίνησε το Γενάρη του 1995.

Και σας ερωτώ: Γνωρίζετε ως αρμόδιος Υπουργός Εθνικής Οικονομίας, ότι η επιλεξιμότης αυτού του έργου εκρίθη βάσει των εμμέσων ωφελειών του για το περιβάλλον; Και περιελάμβανε υπογειοποιήσεις δρόμων, ελαχιστοποίηση της κυκλοφορίας, απομάκρυνση ρυπογόνων λειτουργιών.

Πιστεύετε ότι το όραμα, που φαίνεται ότι σας αφορά μόνο ως προς τη διεκδίκηση της μητρότητος, θα γίνει πραγματικότητα με σημειακές παρεμβάσεις πολιτικών αποχρώσεων, όπως η αναπαλαίωση του Ιδρύματος Γεωργίου Παπανδρέου;

Είναι αλήθεια, ότι το Υπουργείο Πολιτισμού μετέφερε ατύπως και παρανόμως και ήδη διοχέτευσε όλα τα χρήματα, που αρχικώς είχαν δεσμευθεί για την ενοποίηση προς το πολιτιστικό δίκτυο πόλεων του κ. Μικρούτσικου, που είναι πράγματι ψηφοφόρα; Και αν αυτό είναι αληθές, έχει δηλαδή απεντάξει την ενοποίηση στο σκέλος του Υπουργείου Πολιτισμού; Και γιατί σιωπά τουλάχιστον ο κ. Λαλιώτης, που διατηρεί τις δεσμεύσεις του Υ.ΠΕ.ΧΩ.Δ.Ε.; Εσείς ως συντονιστής Υπουργός τι κάνατε;

Χρειάζομαι ώρες και πολλά χαρτιά για να δειγματίσω τις αναπτυξιακές επιλογές σας και τον κάκιστο και ανεύθυνο τρόπο διαχείρισης.

Οφείλουμε, όμως, να καταγγείλουμε τη διαφαινόμενη απόφασή σας για αποστέωση των πραγματικών αναπτυξιακών μέτρων και τη μετάγγιση προς την παμφάγο χοάνη των δημοσίων έργων του μέτρου των υποδομών, για τη διαχείριση των οποίων θα σας μιλήσει σε λίγο ο συνάδελφός μου κ. Χαϊτίδης, αλλά θα πω ότι η ολιγωρία σας είναι και αδικαιολόγητη και περίεργη.

Είναι αστείο π.χ. να αναμένει όλη η Αττική την έναρξη του έργου και την υπέρβαση των δυσκολιών της Σταυρού-Ελευσίνας και τελικά, όταν συμφωνεί η Ευρωπαϊκή Τράπεζα Επενδύσεων, το Ελληνικό Δημόσιο και η παραχωρησιούχος εταιρεία, ζητείται η συμμετοχή σε σύσκεψη, της χρηματοδοτούσης επιτροπής της Ευρωπαϊκής 'Ενωσης, πέρυσι τον Απρίλιο. Εκεί ανακαλύπτεται, ότι ποτέ το Υπουργείο σας δεν είχε μεταφέρει την αίτηση του Υ.ΠΕ.ΧΩ.Δ.Ε. και το έργο δεν ήταν καν εντεταγμένο. Και έτρεξε ο κ. Παπαντωνίου θυμάσθε και κάτι κατάφερε.

Κύριε Υπουργέ, ποιος είναι ο μέσος όρος μεταξύ προκήρυξης έργου και εγκατάστασης εργολάβων; Μιλάτε πολλές φορές για τα χιλιόμετρα που έκανε το ΠΑ.ΣΟ.Κ. έναντι των όσων κάναμε εμείς.

Η σύγκριση είναι: Ποιο έργο υλοποιήθηκε σε σχέση με το δεσμευμένο ανά περίοδο; Γυροφέρνει δεκαεπτά μήνες στο Υ.ΠΕ.ΧΩ.Δ.Ε., ή μήπως και στη Χαριλάου Τρικούπη, το τμήμα της ΠΑΘΕ Ραψάνη-Πλαταμώνα, με μια ακύρωση ήδη και σήμερα με αντιρρήσεις πάλι για το οφθαλμοφανές και το νόμιμο.

Δε δεχθήκατε να υπάρξει η εγγύηση του Ελληνικού Δημοσίου για την περίοδο λειτουργίας του "ΜΕΤΡΟ" της Θεσσαλονίκης, πράγμα που, όμως, δεχθήκατε, παρά τη διαφωνία μας, στο Ρίο, στα Σπάτα και στη Σταυρού-Ελευσίνας. 'Οταν τελικά ανταποκρίθηκε ο μειοδότης-ανάδοχος και σ' αυτήν σας την απαίτηση, βρήκατε άλλο πάτημα και μετά άλλο. 'Ετσι εξυπηρετείτε τη στροφή προς τη Βόρεια Ελλάδα και την πρωτεύουσά της;

Πως θα δικαιολογήσετε στους Θεσσαλονικείς την ουσιαστική ματαίωση αυτού του έργου;'Η θα το αναθέσετε με επιπλέον 80 δισ.;

Και κάτι που αφορά όλο τον Ελληνικό Λαό. Ποιος θα πληρώσει τις αποζημιώσιες; Γιατί κανείς δε μιλάει για το "ΜΕΤΡΟ" της Θεσσαλονίκης, εκτός από τον επίτιμο Πρόεδρο της Νέας Δημοκρατίας και τον κ. Παπαθεμελή; Επιφυλάσσομαι, όμως, στη δευτερολογία μου να καταθέσω το χείριστο παράδειγμα της κακοδιαχείρισης, που αφορά το νομό μου, την Αργολίδα.

Κλείνοντας, θα ήθελα να σας παρακαλέσω και να σας προκαλέσω να επαναλάβετε τη δικαιολογία που χρησιμοποιήσατε κατά τη συζήτηση του Προϋπολογισμού -εύχομαι στο ευπρεπέστατο ύφος της δευτερολογίας σας και όχι στο επιθετικό της πρωτολογίας σας- τη δικαιολογία που αφορά το στήσιμο των απαραίτητων μηχανισμών στήριξης των ενδιάμεσων φορέων, που εγγυώνται την καλυτέρευση στην ποιότητα και την ταχύτητα.

Και θα σας απαντήσω. Η συμβουλή μου θα ήταν μία. Ξαναφτιάξτε το συντονιστικό διυπουργικό και πολυεπίπεδο όργανο του Υπουργείου σας επί κυβερνήσεως Μητσοτάκη, που το βρήκατε σε λειτουργία το 1993, αξιοποιήστε όλες τις δυνάμεις της Διοίκησης, κατεβάστε τον κόσμο από τα ψυγεία, χρησιμοποιήστε όλα τα μέσα, όλη την επενδεδυμένη εμπειρία, που εντέλει ανήκει στον Ελληνικό Λαό.

Τούτη η υπόθεση είναι ευθύνη όλων μας, κύριε Υπουργέ. Είναι ανήφορος δύσβατος, αλλά το τέρμα του είναι το μέλλον των παιδιών μας. Είναι μονόδρομος προς την Ευρώπη για τη Δημοκρατία. Πρέπει να αποδείξουμε όλοι μαζί, ότι αυτές οι δύο, κοινές σε όλους τους Ευρωπαίους, λέξεις, δεν είναι καθόλου τυχαίο που είναι ελληνικές. Για την "Ευρώπη" φοβάμαι. Ας μη φοβόμαστε για τη "Δημοκρατία". Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο κ. Χαϊτίδης έχει το λόγο.

EYΓΕΝΙΟΣ ΧΑΙΤΙΔΗΣ: Κύριε Προεδρε, κυρίες και κύριοι συνάδελφοι, δεν είναι η πρώτη φορά από το 1993, που με δικαιολογημένη αγωνία οι συνάδελφοι όλων των Πτερύγων, αναφέρονται στη μικρή απορροφητικότητα των εγκεκριμένων κοινοτικών πιστώσεων.

Αναφέρονται συνήθως αριθμοί δυσνόητοι, πολλές φορές μη συγκρίσιμοι και πάντοτε αμφισβητούμενοι. Εγώ θα αναφερθώ σε μία άλλη θεώρηση του προβλήματος, στη στρατηγική, αν υπάρχει, στην ποιότητα, στην αποδοτικότητα των επιλεγέντων και συνεχώς μεταβαλλομένων, κύριε Υπουργέ, έργων και στην επάρκεια ή ανεπάρκεια, του κρατικού και κυβερνητικού μηχανισμού για την επωφελή για την Ελλάδα και έγκαιρη απορρόφηση των εγκεκριμένων πιστώσεων από την Ευρωπαϊκή 'Ενωση.

Κατ' αρχήν ας δούμε ποια είναι η ποιότητα και η επάρκεια των τεχνικών μελετών. Είναι τόσο χαμηλή, ώστε, να απορρίπτονται από την Ευρωπαϊκή 'Ενωση οι εντάξεις πολλών έργων που προτείνει η Χώρα μας ή να καθυστερούν δημοπρατήσεις άλλων, όπως ο αυτοκινητόδρομος Πάτρας-Αθηνών-Θεσσαλονίκης-Ευζώνων και η Εγνατία οδός ιδιαίτερα στο τμήμα Καβάλας - Αλεξανδρουπόλεως.

'Εχω και θα καταθέσω στα Πρακτικά, κύριε Υπουργέ, μια έκθεση, η οποία θα σας παρακαλούσα να τύχει της δικής σας ιδιαιτέρας προσοχής, μήπως -γιατί είναι βάσιμες οι υποψίες- υποκρύπτονται και μεθοδεύσεις, αφού επί τρία χρόνια δεν είναι σε θέση οι αρμόδιες υπηρεσίες να δημοπρατήσουν ένα τόσο μεγάλης εθνικής σημασίας έργο όπως ο αυτοκινητόδροςμος Π.Α.Θ.Ε. και βλέπουμε να υπάρχει μία συνεχής αλληλογραφία, να υπάρχει μια κινητικότητα μεταξύ διπλανών γραφείων του Υπουργείου σας, να υπάρχουν κάποιες αξιοπρόσεκτες και ερευνητέες καθόσον αφορά τις νομικές συνέπειές τους αμφισβητήσεις της Νομικής Υπηρεσίας για την ορθότητα και τη νομιμότητα των διαδικασιών που ακολουθούνται, με αποτέλεσμα δυο φορές μέχρι τώρα να έχει δημοπρατηθεί το έργο αυτό και ακόμη να μην έχει αρχίσει η κατασκευή του.

Κύριε Υπουργέ, υπάρχει ο ν. 716/77, με τον οποίο ανατίθενται κατά τρόπο αδιάβλητο και επιστημονικά ενδεδε-

Σελίδα 2800 

ιγμένο, οι τεχνικές μελέτες για την κατασκευή των δημοσίων τεχνικών έργων, μεγάλων ή μικρών.

Αυτός ο νόμος, ο 716/77, ενώ τυπικά δεν έχει καταργηθεί, ουσιαστικά δεν εφαρμόζεται, αφού βλέπουμε τα τελευταία χρόνια να έχει πλέον καθιερωθεί ο γνωστός τρόπος της απευθείας αναθέσεως στον τριακοστό ή στον τεσσαρακοστό μειοδότη και μάλιστα συγχρόνως της μελέτης και της κατασκευής των δημοσίων έργων κατά έναν τρόπο τόσο σκανδαλώδη, ώστε στην προ μηνών γενική συνέλευση του Συνδέσμου Ανωνύμων Τεχνικών Εταιρειών (Σ.Α.Τ.Ε.) να γίνουν απίστευτες καταγγελίες για διανομή δημοσίων έργων και να καταψηφιστεί το συμβούλιο του Σ.Α.Τ.Ε. Και απορώ πώς το Υπουργείο σας, αλλά και ο αρμόδιος εισαγγελέας, δεν επενέβησαν για τον έλεγχο των όσων απιστεύτων είχαν καταγγελθεί και είχαν συμπαρασύρει και το Προεδρείο της Σ.Α.Τ.Ε. σ'αυτήν τη γενική συνέλευση.

Κύριε Υπουργέ, ενώ στο δεύτερο Κοινοτικό Πλαίσιο Στήριξης υπάρχει ένας διπλασιασμός του συνολικού αντικειμένου έναντι του πρώτου Κοινοτικού Πλαισίου Στήριξης, βλέπουμε οι αντίστοιχες επιβλέπουσες και ασχολούμενες καθ'οιονδήποτε τρόπο δημόσιες υπηρεσίες, να αποδυναμώνονται αντί να ενισχύεται το στελεχιακό δυναμικό τους, είτε με φυσιολογικές παραιτήσεις είτε με εξαναγκασμό σε παραίτηση είτε με παραγκωνισμό στελεχών, με αποτέλεσμα να διατυπώνεται μεταξύ των άλλων και η απορία μήπως επιδιώκεται να δημιουργηθεί εκείνο το υπηρεσιακό πλαίσιο, το οποίο θα επιτρέψει την άνετη ανάθεση, εκτέλεση πληρωμή και παραλαβή των μεγάλων κυρίως δημοσίων έργων που ανατίθενται στα γνωστά διαπλεκόμενα και φίλα προσκείμενα, προς την Κυβέρνηση οικονομικά συμφέροντα.

Τέλος, κύριε Υπουργέ, ήθελα να σας ρωτήσω: Υπάρχει πράγματι μία στρατηγική καθόσον αφορά την επιλογή και την προώθηση των έργων, τα οποία έχουν ενταχθεί στο δεύτερο -και δεν ξέρω τι θα συμβεί με το τρίτο Κοινοτικό Πλαίσιο Στήριξης; Θα σας αναφέρω ένα παράδειγμα: Στις Σέρρες έχουμε ένα μοναδικό πλούτο, μία γεωθερμία, η οποία είναι έτοιμη προς εκμετάλλευση. 'Εχουμε ένα εκατομμύριο στρέμματα προς άρδευση.

Η κυβέρνηση της Νέας Δημοκρατίας της περιόδου '90-'93, η Κυβέρνηση του κ. Μητσοτάκη, είχε αρχείσει την εκτέλεση ενός τεραστίου προγράμματος άρδευσης, ώστε να διπλασιαστεί μία γεωργική παραγωγή αξίας 150-200 δισ. δραχμών. Και συγχρόνως η κυβέρνηση της Νέας Δημοκρατίας της περιόδου 1990-1993 είχε προγραμματίσει την κατασκευή ενός εμπορευματικού αεροδρομίου, ώστε τα δυναμικά και ανταγωνιστικά ευπαθή προϊόντα μετά απώ μία μελετημένη αναδιάρθρωση των καλλιεργειών, να προωθούνται ταχύτατα στις αγορές της Κεντρικής Ευρώπης και να έχουν έτσι τις μέγιστες δυνατές τιμές πώλησης.

'Εχω και θα καταθέσω την απόφαση της Κυβερνήσεως του ΠΑ.ΣΟ.Κ. της 17ης Ιανουαρίου 1994 με την οποία ματαιώσατε την κατασκευή του αεροδρομίου, ενώ συγχρόνως σταματήσατε τα εκταλούμενα αρδευτικά έργα με αποτέλεσμα να αφαιρέστε ένα βέβαιο εισόδημα όχι μόνο των Σερραίων, αλλά και όλου του Ελληνικού Λαού, επί ζημία της Εθνικής Οικονομίας, ύψους 150 - 200 δισ. δρχ.

(Στο σημείο αυτό ο κ. Βουλευτής Σερρών κ. Ευγένιος Χαϊτίδης καταθέτει για τα Πρακτικά της Βουλής τα προαναφερθέντα έγγραφα τα οποία βρίσκονται στο αρχείο της Στενογραφικής Υπηρεσίας και είναι στη διάθεση κάθε ενδιαφερόμενου).

Τελειώνω αναφέροντας, ότι όπως ήδη και η κα Παπαδημητρίου είπε προηγουμένως, το "ΜΕΤΡΟ" Θεσσαλονίκης, αφού το περάσατε από τα χίλια κύματα, προβάλλοντας κάθε μέρα νέα αιτήματα προς τον εργολάβο, που εσείς επιλέξατε, και τα οποία συνεχώς σας ικανοποιούσε τελικά το ματαιώσατε. Και είναι πεποίθηση των Θεσσαλονικέων και των Βορειοελλαδιτών ότι αυτό συνέβη για να μεταφερθούν στο "ΜΕΤΡΟ" της Αθήνας οι πιστώσεις του "ΜΕΤΡΟ" Θεσσαλονίκης, το οποίο είναι εντεταγμένο στο ίδιο μέτρο με το Μετρό της Αθήνας, το οποίο ως γνωστό έχει παρουσιάσει πολύ μεγάλες υπερβάσεις.

Προκειμένου να καλυφθούν αυτές οι υπερβάσεις, θυσιάζεται το "ΜΕΤΡΟ" της Θεσσαλονίκης χάριν του "ΜΕΤΡΟ" της Αθήνας.

'Οπως βλέπετε, αναφέρω στοιχεία, καταθέτω έγγραφα. Και θα χαρώ πάρα πολύ, εάν τα διαψεύσετε, αλλά φοβούμαι ότι δεν μπορείτε να διαψεύσετε τα έγγραφα της Κυβερνήσεως και μάλιστα πολλά έγγραφα δικά σας. Ευχαριστώ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ιωάννης Λαμπρόπουλος έχει το λόγο.

ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, κύριοι συνάδελφοι, όταν μιλάμε για χαμηλή απορροφητικότητα, δεν μπορούμε να μην αναφερθούμε στην περιφέρεια Πελοποννήσου, η οποία είναι δυστυχώς τελευταία, μόλις στο 17% φθάνει. Η Πελοπόννησος έχει και ένα άλλο θλιβερό προνόμιο, να είναι τελευταία και σε προγραμματισμό μεγάλων έργων, τελευταία δηλαδή στις χρηματοδοτήσεις από το δεύτερο Κοινοτικό Πλαίσιο Στήριξης. Μεγάλα έργα υποδομής που είχαν προγραμματιστεί από την κυβέρνηση της Νέας Δημοκρατίας, δυστυχώς μόλις ήρθε η Κυβέρνηση του ΠΑ.ΣΟ.Κ. έμειναν στο περιθώριο. Αναφέρομαι στο υπ' αριθμόν ένα αναπτυξιακό έργο της Πελοποννήσου, αναπτυξιακό έργο για τη Μεσσηνία, για την Αρκαδία, για όλη την περιοχή, το δρόμο Τρίπολης-Καλαμάτας, που η κυβέρνηση της Νέας Δημοκρατίας το είχε εντάξει στο εθνικό σκέλος του πακέτο Ντελόρ με 44 δισ. δραχμές. Μόλις, λοιπόν, ήρθε το ΠΑ.ΣΟ.Κ. το 1993 έκοψε τα 44 δισ., άφησε μόνο γύρω στα 19 δισ. και όχι όλα από το εθνικό σκέλος, αλλά τα περισσότερα είναι από το Ταμείο Συνοχής.

'Αλλα έργα, όπως ο εκσυγχρονισμός του σιδηροδρόμου δεν προχώρησαν καν. Ακόμα λιμενικά, έργα αγροτικής υποδομής, ιδιαίτερα στο Νομό Μεσσηνίας, δεν προχώρησαν, δεν προγραμματίστηκε τίποτα. Μια περιφέρεια, λοιπόν, η οποία έχει όλες τις προϋποθέσεις για να αναπτυχθεί, να αλλάξει όψη, χάνει την τελευταία ευκαιρία, αυτή του δεύτερου Κοινοτικού Πλαισίου Στήριξης.

Το ερώτημα είναι γιατί αυτός ο παραμερισμός; Γιατί το περιθώριο; Γιατί ξανά η εσωτερική μετανάστευση των κατοίκων της; Γιατί ξανά οι Μεσσήνιοι, οι Πελοποννήσιοι, οι Αρκάδες να ψάχνουν για ξενητιά; Εγώ δεν μπορώ πουθενά αλλού να το αποδώσω. 'Ισως να αποδίδεται στο ότι οι νομοί αυτοί, οι τέσσερις Νομοί της περιφέρειας Πελοποννήσου, εξέλεξαν νομάρχες που πρόσκεινται στη Νέα Δημοκρατία.

Κοντά σ' όλα αυτά, λοιπόν, έχουμε το θλιβερό προνόμιο να είμαστε τελευταίοι στην απορρόφηση. Μόλις 17% έχει φθάσει η απορρόφηση των κοινοτικών κονδυλίων σ' όλους τους νομούς στα τρία χρόνια. Αρκεί να αναφέρω ορισμένα ενδεικτικά στοιχεία. Οι πιστώσεις οι συνολικές για έργα υποδομής στην περιφέρεια είναι 381 εκατ. ECU. Οι δεσμεύσεις για το 1994 και 1995 ήταν 113 εκατ. ECU. Οι δαπάνες, λοιπόν, που πραγματοποιήθηκαν το 1994 και το 1995 ήταν μόλις 34 εκατ. ECU, δηλαδή ίσα που κάλυπταν το 31%. των δεσμεύσεων.

Για το έτος 1996 οι δεσμεύσεις ήταν 60 εκατ. ECU. Η πρόβλεψη για τις δαπάνες του 1996, με τα στοιχεία της Κυβερνήσεως, είναι μόλις 45 εκατ. ECU. Από πληροφορίες μας δεν έφθασε σ' αυτόν τον αριθμό. Δηλαδή αν λογαριάσουμε, ότι οι δαπάνες την τριετία ήσαν 34 συν 40, φθάνουμε γύρω στα 75 εκατ. ECU από τα 381 εκατ. ECU που έχουν προγραμματισθεί για έργα στην περιφέρεια Πελοποννήσου.

Δηλαδή, δε φθάνουμε ούτε το 17%. Και με μια τέτοια απορρόφηση, πώς μπορούμε εμείς να αισιοδοξούμε ότι κάτι θα γίνει, τέλος πάντων, με αυτό το πακέτο, στην περιφέρειά μας, στην Πελοπόννησο.

Αρκεί ν'αναφέρω ακόμη δυο-τρία στοιχεία, ότι για στο Νομό Αργολίδας, τη ΣΑΝΑ 2 δεν υπάρχει καθόλου απορρόφηση, στο Νομό Αρκαδίας μόλις 2,4%, στο Νομό Μεσσηνίας, ευτυχώς, έφθασε γύρω στο 20% και στο Νομό Κορινθίας γύρω στο 25%. Και δεν πιστεύω εδώ να μας πει ο Υπουργός ότι φταίνε οι νομάρχες.

Ποιος φταίει, κατά τη γνώμη μας; Κατά τη γνώμη τη δική 

Σελίδα 2801 

μας, φταίει:

Το ότι η ίδια η Κυβέρνηση δεν έδωσε αρμοδιότητες στους νομάρχες και στη Νομαρχιακή Αυτοδιοίκηση.

Ο συγκεντρωτισμός, που διέπει την περιφέρεια.

Το ότι δεν προωθούνται οι αναθέσεις των μελετών.

Αρκεί να σας αναφέρω μόνον, ότι από τον Απρίλιο του 1994 ο Υπουργός Σουλαδάκης απαντούσε εδώ, μέσα στη Βουλή, ότι τα τμήματα από Καλογερικό Τριπόλεως και Ασέα μέχρι τη Μεγαλόπολη, οι μελέτες -για τα σημεία που δεν είχαν, γιατί για τη σήραγγα υπήρχαν μελέτες- επρόκειτο ν'ανατεθούν από τον Απρίλιο του 1994. Ε, λοιπόν, σήμερα έχουμε 1997, κοντεύει ο Απρίλιος και δεν έχουν ακόμη ανατεθεί οι μελέτες.

Και ένας λόγος επιπλέον είναι, ότι δεν επισπεύδονται οι διαδικασίες για τις δημοπρατήσεις.

'Υστερα απ'όλα αυτά, λοιπόν, εμείς κατηγορούμε, γιατί οι νομοί της Πελοποννήσου, οι νομοί που έχουν γράψει ιστορία, οι νομοί που έχουν προϋποθέσεις για ανάπτυξη, καταδικάζονται απ' αυτήν την Κυβέρνηση. Καταδικάζονται στο περιθώριο. Καταδικάζονται στην υπανάπτυξη.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σάββας Τσιτουρίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Κυρίες και κύριοι συνάδελφοι, θα ξεκινούσα με δύο παρατηρήσεις.

Η πρώτη αφορά την απορροφητικότητα. Ελέχθη από τους προλαλήσαντες συναδέλφους, ότι εδώ η Κυβέρνηση δεν κατόρθωσε να πετύχει τους στόχους τους οποίους η ιδία έθεσε.

Η δεύτερη παρατήρησή μου αφορά την ποιοτική διάσταση του θέματος. Εκτιμούμε ότι και αν ακόμη απορροφούσαμε πλήρως τις σημαντικές πιστώσεις, που ξεπερνούν τα 7 τρισ. δραχμές, κατά την περίοδο 1994-1999, πάλι δε θα πετυχαίναμε την ανάπτυξη, που είναι αναγκαία για τη Χώρα.

Να το πω και με άλλα λόγια, για να γίνει καλύτερα αντιληπτό, γιατί εδώ είναι η ουσία του προβλήματος. Οι δείκτες ανάπτυξης, οι οποίοι είναι απαραίτητοι για τη σύγκλιση της οικονομίας μας και απαραίτητοι για την οικονομική και κοινωνική συνοχή της Χώρας μας με τις οικονομίες και τις κοινωνίες των εταίρων μας στην Ευρωπαϊκή 'Ενωση, προϋποθέτουν τη συμβολή και ανάπτυξη πολλών τομέων της οικονομίας μας.

Θα επαναλάβω κι εγώ αυτό που είπε η κα Παπαδημητρίου. 'Ακουσα με έκπληξη τον κ. Παπαντωνίου να λέει εδώ, μέσα σ'αυτήν την Αίθουσα, στις 18 Δεκεμβρίου, ότι θα δώσει στην αναμενόμενη τροποποίηση του δεύτερου Κοινοτικού Πλαισίου Στήριξης, προτεραιότητα στα προγράμματα και στα έργα που τρέχουν. Τότε ανησυχώ. Γιατί μέσα στο άγχος της Κυβέρνησης να παρουσιάσει λογιστικά απορροφήσεις, ο στόχος της ολοκληρωμένης και αποτελεσματικής ανάπτυξης της Χώρας μας έχει οριστικά, φοβούμαι, χαθεί.

Το άγχος δημιουργείται από το γεγονός, ότι στην τριετία, δηλαδή στο μέσον της διαδρομής, η απορροφητικότητα βρίσκεται, μετά βίας, λίγο ψηλότερα από το 25% των συνολικών δεσμεύσεων. Πράγμα που σημαίνει, ότι στα τρία χρόνια που πέρασαν, δεν απορροφήσαμε πιστώσεις, οι οποίες φθάνουν στο 1.800 δισ. δραχμές απ'αυτά που είχαν δεσμευθεί. Και εκτιμούμε ότι η ορθή αξιοποίηση αυτών των πιστώσεων θα έδινε μία αύξηση του Α.Ε.Π., η οποία θα έφθανε το 2%.

Θα αναφερθώ, εκ των πραγμάτων, σε λίγα μόνο σημεία του μεγάλου αυτού θέματος. Ξέρετε ότι το δεύτερο Κοινοτικό Πλαίσιο Στήριξης χρηματοδοτείται από τα τρία κλασικά ταμεία, το Περιφερειακό, το Κοινωνικό, το Αγροτικό-Προσανατολισμού και από το Ταμείο Συνοχής.

Να ξεκινήσω από το Κοινωνικό Ταμείο. Στα θέματα της επαγγελματικής κατάρτισης, που χρηματοδοτείται από το Κοινωνικό Ταμείο, η Κυβέρνηση πέτυχε τέσσερα πράγματα:

Πρώτον, αποδείξατε, κύριοι, την ανικανότητά σας στη διαχείριση.

Δεύτερον, εκθέσατε τη Χώρα.

Τρίτον, χάσαμε όλοι -οριστικώς φοβούμαι- μια σημαντική ευκαιρία για κατάρτιση του παραγωγικού δυναμικού σε μια δύσκολη εποχή για τη Χώρα.

Και τέταρτον, αποδείξατε ότι και πολιτικά δεν ξέρετε τι θέλετε, αφού οι κατά καιρούς αρμόδιοι Υπουργοί εμφανίσθηκαν ως μαθητευόμενοι μάγοι. Δημιούργησαν αναποτελεσματικούς μηχανισμούς. Μηχανισμούς πιστοποίησης φορέων κατάρτισης, που καταργήθηκαν τώρα. Και σήμερα, όλα είναι στον αέρα.

Με τα ΚΕΚ τα οποία δημιουργήσατε και πιστοποιήσατε και σήμερα καταργούνται, πολλά δισεκατομμύρια δραχμές δεν αποδίδονται σε αυτούς που κατήρτησαν ή κατηρτίσθησαν, έστω και ανεπιτυχώς και στο μέσον της διαδρομής ψάχνεσθε, ψάχνετε και να βρείτε νέα κριτήρια.

Δε θα αναφερθώ στο Ταμείο Περιφερειακής Ανάπτυξης, αφού ήδη πολλά ελέχθησαν και ο χρόνος είναι περιορισμένος. Θα κάνω, όμως δύο -τρεις επισημάνσεις στο πρόγραμμα των μικρομεσαίων επιχειρήσεων, όπου ύστερα από καθυστέρηση τριων ετών και παραπάνω, έρχεσθε να υιοθετήσετε το θεσμικό πλαίσιο της Νέας Δημοκρατίας και η καθυστέρηση αυτή είχε ως αποτέλεσμα η απορροφητικότητα στον τομέα αυτό να είναι περίπου μηδενική.

Στις ιδιωτικές επενδύσεις και στη βιομηχανία αρχίζετε με καθυστέρηση τριών ετών και με διαδικασίες αξιολόγησης, θα έλεγα, ανύπαρκτες. Αποτέλεσμα: Η απορροφητικότητα είναι ασήμαντη. Είναι 3% νομίζω, τα δύο πρώτα έτη.

Στην Παιδεία, που βρίσκεται τώρα στην επικαιρότητα, γιατί ακούμε ότι έρχονται φιλόδοξα οράματα κατά τρόπο ιδιαιτέρως πρόχειρο, παραπονούνται κάποιοι, ότι δεν υπάρχουν πιστώσεις.

Μα τα τρία πρώτα χρόνια μετά βίας φθάσατε στον τομέα αυτό σε μια απορροφητικότητα της τάξεως του 18%.

Θα καταλήξω σε έναν τομέα, που για μια ακόμα φορά θα έρθει στην επικαιρότητα λόγω των κοινωνικών αναστατώσεων που δημιουργεί. Είναι ο τομέας της γεωργίας.

Για να γίνει ανταγωνιστική η γεωργία μας απαιτούνται πιστώσεις με τις οποίες θα χρηματοδοτήσουμε επιτέλους τα μεγάλα και τα μικρά έργα για τη βελτίωση των υποδομών.

Το 1993, εμείς ως κυβέρνηση, δεσμεύσαμε το 15% του δεύτερου Κοινοτικού Πλαισίου Στήριξης για τον πρωτογενή τομέα, δηλαδή, 985 δισ. δραχμές. Το 1994 η δική σας κυβέρνηση, του ΠΑ.ΣΟ.Κ., το ποσό αυτό το μείωσε στο 11,3% του Κοινοτικού Πλαισίου Στήριξης, δηλαδή στα 815 δισ. Και από αυτά τα χρήματα παρουσιάζονται κάποιες απορροφητικότητες σε τομείς, όμως, οι οποίοι πολύ λίγο έχουν να προσφέρουν στην ανάπτυξη και στη βελτίωση των υποδομών. Στο μεγάλο τομέα, ο οποίος είναι ιδιαίτερα σημαντικός, στον τομέα των εγγειοβελτιωτικών έργων, δεν προχωράει τίποτε. Θα πω χαρακτηριστικά, ότι εμείς είχαμε δεσμεύσει 270 δισ. δραχμές για φράγματα, αρδευτικά, λιμνοδεξαμενές. Με τη μείωση που κάνατε, περιορίσατε τον τομέα στα 150 δισ. δραχμές περίπου. Και λέω περίπου, γιατί πλην των 70 δισ. του Κεντρικού Προγράμματος, που δεν απορροφώνται, όμως, και αυτά, ουδείς ξέρει -εγώ δεν το ξέρω, ούτε μπόρεσα να μάθω στοιχεία, και θα ήθελα, εάν τα έχετε, να τα καταθέσετε εδώ- τι γίνεται με τα αρδευτικά, που βρίσκονται στα περιφερειακά προγράμματα. 'Εχουμε μια απορροφητικότητα της τάξεως μόνο του 10%-12% στον τομέα των εγγειοβελτιωτικών. Και αυτό το ποσοστό διασφαλίζεται, διότι πληρώθησαν οι ουρές των έργων του πρώτου Κοινοτικού Πλαισίου Στήριξης.

Θα αναφέρω χαρακτηριστικά ένα παράδειγμα, που αφορά το νομό μου. Στο Νομό Κιλκίς είχαμε προγραμματίσει να κατασκευάσουμε ένα μεγάλο αρδευτικό έργο, το Αρτζάν Αματόβου και ενώ έχει χωροθετηθεί και έχει ξεκινήσει η κατασκευή του ταμιευτήρα αυτού, δεκατέσσερις μήνες τώρα το Υπουργείο Γεωργίας περιμένει απάντηση από το Υ.ΠΕ.ΧΩ.Δ.Ε. για χωροθετήσεις και για μελέτες περιβαλλοντικών επιπτώσεων εις ό,τι αφορά τα παράλληλα δίκτυα και τα αντιπλημμυρικά. Αποτέλεσμα αυτής της καθυστέρησης φοβούμαι ότι θα είναι να μη γίνουν τα παράλληλα δίκτυα. Και το λέω αυτό χαρακτηριστικά, γιατί ο κ. Σημίτης πρότεινε προχθές, ότι είναι καλύτερα να μάθουμε σε κάποιον να ψαρεύει παρά να του δίδουμε μία φορά να φάει.

Φοβούμαι, λοιπόν, ότι θα κάνουμε ένα αρδευτικό έργο σε

Σελίδα 2802 

ένα νομό, όπως είναι ο Νομός Κιλκίς, ο οποίος είναι καθαρά αγροτικός και εκεί θα ψαρεύουμε, γιατί δεν προχωρούν τα παράλληλα δίκτυα. Αυτή είναι η νοοτροπία.

( Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Βουλευτή).

Κυρίες και κύριοι συνάδελφοι, πιστεύω ότι θα χάσουμε μια καταπληκτική ευκαιρία. Η Ευρώπη κάνει μια σημαντική προσπάθεια να μείνει σήμερα ισχυρή δύναμη στο νέο κόσμο που διαμορφώνεται και είναι γεγονός ότι έχει προβλήματα. Εμείς από αυτήν την Ευρώπη με τα προβλήματα απομακρυνόμαστε ακόμη παραπάνω. Σε προσωπική βάση αναγνωρίζω και την αγωνία και τις φιλότιμες προσπάθειες -οφείλω να το πω- ενός νέου ανθρώπου, του Υφυπουργού, του κ. Πάχτα. Ξέρετε, όμως, κύριε Υφυπουργέ, παλεύετε αδίκως, γιατί φοβούμαι ότι η διάλυση δεν συντονίζεται.

Είχα αποφασίσει να τελειώσω εδώ, κύριε Πρόεδρε. Διάβασα, όμως, σήμερα μια συνέντευξη ενός συναδέλφου, Βουλευτή του ΠΑΣΟΚ, που υπήρξε μάλιστα και Υπουργός μετά το 1993 και θέλω να αναφερθώ σε αυτό.

Λέγει χαρακτηριστικά ο κύριος συνάδελφος: "Η πολιτική που ακολουθείται από την Κυβέρνηση στον τομέα της ανάπτυξης, δεν οδηγεί πουθενά. Στηρίζεται στην προμήθεια, στην αρπαχτή, στο ευκαιριακό κέρδος". Εγώ ως νέος πολιτικός δεν θα ήθελα να τα υιοθετήσω όλα αυτά. Θα έμενα στο πρώτο μέρος των λεγομένων του κυρίου συναδέλφου, στο ότι η πολιτική που ακολουθείται από την Κυβέρνηση στον τομέα της ανάπτυξης δεν οδηγεί πουθενά. 'Εστω και εδώ σταματώντας, εκτιμώ ότι οι πολιτικές σας ευθύνες είναι πολύ μεγάλες. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Λουκάς Αποστολίδης): Ο Υφυπουργός Εθνικής Οικονομίας, ο κ. Χρήστος Πάχτας, έχει το λόγο.

ΧΡΗΣΤΟΣ ΠΑΧΤΑΣ (Υφυπ.Εθνικής Οικονομίας): Ευχαριστώ, κύριε Πρόεδρε.

Κυρίες και κύριοι συνάδελφοι, είναι η δεύτερη φορά που μέσα σε λίγο χρονικό διάστημα καλούμεθα να απαντήσουμε σε επερώτηση Βουλευτών της Αξιωματικής Αντιπολίτευσης. Και σήμερα, όπως και την πρώτη φορά, θα επιδιώξω να χρησιμοποιήσω το Βήμα, για να γίνει ένας γόνιμος διάλογος, κάτι για το οποίο έκανε έκκληση η κα Παπαδημητρίου, που θα συμβάλει ουσιαστικά στην καλύτερη ενημέρωση και αντίληψη αφ' ενός για το τι συντελείται και αφ' ετέρου για το πόσο δύσκολο και σύνθετο είναι το έργο που έχουμε αναλάβει να φέρουμε σε πέρας.

Η παρούσα επερώτηση δίνει για άλλη μια φορά την ευκαιρία να απασχοληθεί το Ελληνικό Κοινοβούλιο με ένα από τα πιο κρίσιμα θέματα για το μέλλον της Χώρα μας, αυτό της πορείας της υλοποίησης του δεύτερου πακέτου Ντελόρ, ουσιαστικά του εθνικού αναπτυξιακού μας προγράμματος. Αυτό το πακέτο Ντελόρ συνιστά στην ουσία αυτό το εθνικό πρόγραμμα ανάπτυξης της Χώρας μας και η πορεία του προδικάζει σε σημαντικό βαθμό το μέλλον της Χώρας μας μέχρι το 2000.

Παρ' ότι η κα Παπαδημητρίου προσπάθησε πράγματι να μπει στην ουσία του θέματος και να αναδείξει τα σημεία εκείνα, τα οποία θα ήταν χρήσιμο να αναπτύξουμε κατά τη διάρκεια της επερώτησης, δυστυχώς αυτό δεν ακολουθήθηκε από όλους τους υπόλοιπους συναδέλφους, που μίλησαν στην επερώτηση. Βλέπετε, το θέμα του συντονισμού είναι κυρίαρχο θέμα όχι μόνο στο πακέτο Ντελόρ, αλλά και στο επίπεδο μιας πολιτικής άποψης, για να μην πω πολιτικής παράταξης.

Κατ' αρχήν, θέσατε ότι το θέμα του Κοινοτικού Πλαισίου Στήριξης βρίσκεται στο ήμισυ της υλοποίησής του, άρα θα πρέπει να κινηθούμε με άλλους ρυθμούς. Θα πρέπει να αποσαφηνίσουμε κάτι. Δεν βρίσκεται στο ήμισυ της υλοποίησής του χρονικά. Η πραγματικότητα είναι ότι το δεύτερο Κοινοτικό Πλαίσιο Στήριξης συμπληρώνει μεν τρία χρόνια ονομαστικής υλοποίησης, όχι όμως τρία χρόνια πραγματικής υλοποίησης.

'Οπως γνωρίζετε, εγκρίθηκε μόλις συνολικά το καλοκαίρι του 1994 και τα περισσότερα από τα επιμέρους προγράμματά του αρκετά αργότερα. Το Δεκέμβριο του 1995 εγκρίθηκαν τα προγράμματα τουρισμός, πολιτισμός. Το Νοέμβριο του 1995 εγκρίθηκαν τα προγράμματα των τηλεπικοινωνιών, των ταχυδρομείων. 

ΕΛΙΣΑΒΕΤ ΠΑΠΑΔΗΜΗΤΡΙΟΥ: Επιλέξιμος δράση από την 1η Ιανουαρίου.

ΧΡΗΣΤΟΣ ΠΑΧΤΑΣ (Υφυπ.Εθνικής Οικονομίας): Συνολικά σαν πρόγραμμα. Θα μπορούσα να αναφερθώ εκτενώς στους λόγους αυτής της καθυστέρησης: Στην ανυπαρξία προετοιμασίας και στην προχειρότητα του σχεδιασμού σε όλα τα επίπεδα και κατ' αρχήν όσον αφορά την κατάρτιση των προγραμμάτων. Θα αναφέρω μερικά στοιχεία μόνο:

Το σχέδιο περιφερειακής ανάπτυξης -όχι το πρόγραμμα- υποβλήθηκε στην Ευρωπαϊκή 'Ενωση από την Ελληνική Κυβέρνηση το Σεπτέμβριο του 1993 -λίγο πριν τις εκλογές του 1993- ελάχιστους μήνες πριν από τη θεωρητική έναρξη υλοποίησής του, την 1η Ιανουαρίου 1994. Σ' αυτό βεβαίως δεν υπήρχαν καν τα τομεακά προγράμματα, αλλά παρά μόνο ένας κατάλογος έργων, προτάσεις φορέων, με συνολικό προϋπολογισμό 25 τρισ. δραχμών, όταν γνωρίζαμε ότι η δέσμευση για την Ελλάδα ήταν περίπου 9,4 τρισ. δραχμές συνολικά.

Δεν είχε γίνει μέχρι τότε καμία ενέργεια για τη σύνταξη των επιμέρους προγραμμάτων, που ήταν απαραίτητη για την ουσιαστική έναρξη της υλοποίησης του Κοινοτικού Πλαίσιου Στήριξης και όχι μόνο επιμέρους δράσεων αυτής.

Η Κυβέρνηση του ΠΑ.ΣΟ.Κ. στις 17.12.93 υπέβαλε παράρτημα στο παραπάνω πρόγραμμα και στις 18.3.94 κατατίθεται το τελικό κείμενο του σχεδίου περιφερειακής ανάπτυξης. Το Μάρτιο ακόμα του 1994 είχαμε σχέδιο περιφερειακής ανάπτυξης. Το πρόγραμμα αυτό έδινε σημαντική έμφαση στους τομείς της βιομηχανίας, των τηλεπικοινωνιών, της ενέργειας και της παιδείας.

Το Κοινοτικό Πλαίσιο Στήριξης στο σύνολο του εγκρίνεται πλέον από την Ευρωπαϊκή 'Ενωση τον Ιούνιο του 1994 και τα περισσότερα προγράμματα αρκετά αργότερα και μερικά δε εξ αυτών -ανέφερα τέσσερα απ' αυτά- στο τέλος του 1995.

Κατά συνέπεια, ο μέσος χρόνος υλοποίησης του δεύτερου Κοινοτικού Πλαισίου Στήριξης είναι περίπου δύο χρόνια. Δυστυχώς, η έλλειψη προετοιμασίας πριν από το Γενάρη του 1994 δεν εκδηλώθηκε μόνο στην κατάρτιση και υποβολή των προγραμμάτων, αλλά και σε όλες τις ενέργειες που ήταν απαραίτητες για την εύρυθμη υλοποίηση της μεγαλύτερης αυτής αναπτυξιακής προσπάθειας που γνώρισε ποτέ η Χώρα μας, μεταπολεμικά: Στην προετοιμασία των έργων με τις απαραίτητες μελέτες και στην προετοιμασία των κατάλληλων μηχανισμών επίσης, για την υλοποίηση του Δεύτερου Πακέτου Ντελόρ.

Σήμερα έχει παρέλθει ικανός χρόνος για να προχωρήσουμε σε γόνιμο και νηφάλιο απολογισμό, όπως είπατε, κυρία Παπαδημητρίου, για την υλοποίηση του Δεύτερου Πακέτου Ντελόρ. Δυο βασικοί λόγοι μας επιτρέπουν να πούμε ότι η πορεία του Κοινοτικού Πλαίσιου Στήριξης δεν είναι αυτή που θα θέλαμε- δεν είμαστε και οι τελευταίοι στην Ευρώπη- αλλά η πορεία μας είναι ικανοποιητική.

Πρώτον, τα ποσοτικά δεδομένα αποδεικνύουν πλέον ότι μετά την αρχική φάση καθυστέρησης, του Κοινοτικό Πλαίσιο Στήριξης έχει εισέλθει πλέον σε φάση πλήρους ανάπτυξης, έχοντας κατακτήσει πλέον μια φυσιολογική ταχύτητα. Και τώρα που μιλάμε στο τέλος του 1996 αρχές 1997, μπορούμε να δούμε αυτή τη φυσιολογική πλέον ταχύτητα. Θα αναφερθώ παρακάτω στο θέμα αυτό με συγκεκριμένα στοιχεία. Δεύτερον, έχουν πλέον ολοκληρωθεί όλες οι θεσμικές και διοικητικές παρεμβάσεις που επιχειρήσαμε για τη δημιουργία ή για τη βελτίωση, είτε των μηχανισμών υλοποίησης, είτε αυτών καθ' εαυτών των έργων.

Ας κάνουμε, λοιπόν, αυτήν την ποσοτική αποτίμηση στο Κοινοτικό Πλαίσιο Στήριξης. Ο ρυθμός υλοποίησης έχει δώσει αφορμή για πλείστα σχόλια, τόσο εκ μέρους του Τύπου, όσο και εκ μέρους των πολιτικών φορέων και προσωπικοτήτων. Συνηθίζεται από την Αντιπολίτευση να κρίνεται η πορεία υλοποίησης του Κοινοτικού Πλαίσιου Στήριξης από τη λεγόμενη απορρόφηση. Κάποιοι συνάδελφοι, κατέθεσαν ορισμένα 

Σελίδα 2803 

στοιχεία και έθεσαν κάποιες έννοιες.

Ο ρυθμός απορρόφησης των κονδυλίων -πρέπει να συμφωνήσουμε σ' αυτό σαν πολιτικές δυνάμεις στη Χώρα μας- δεν μπορεί να αποτελεί κύριο κριτήριο για τη συνολική αποτελεσματικότητα καθ' ότι ο στόχος είναι κυρίως η μεγιστοποίηση του έργου και όχι της δαπάνης. Το να διαπρέψουμε στην απορρόφηση, αλλά η Χώρα μας να μη γνωρίσει ανάπτυξη, δεν μπορεί να θεωρείται επιτυχία. Ωστόσο η απορρόφηση είναι πράγματι ένα μέγεθος εύκολα μετρήσιμο και συγκρίσιμο.

Ας εξετάσουμε, λοιπόν, αυτά τα ποσοτικά δεδομένα. Θα πρέπει να διακρίνουμε δύο συσχετιζόμενα μεγέθη. Από τη μια τις εισροές -θα απαντήσουμε στη συνέχεια τι θα γίνει με τη διαπραγμάτευση και με τη διαπραγματευτική ισχύ της Χώρας μας για το τρίτο διαρθρωτικό πλαίσιο, το πρώτο Σαντέρ- και από την άλλη τις δαπάνες. Ας δούμε, λοιπόν, τις εισροές των κοινοτικών κονδυλίων στη Χώρα μας και μετά να συζητήσουμε για τις δαπάνες που πραγματοποιούνται από την υλοποίηση των έργων που εντάσσονται στα κοινοτικά προγράμματα.

Οι εισροές είναι οι μεταβιβάσεις πόρων από την Ευρωπαϊκή 'Ενωση προς τη Χώρα μας και επηρεάζουν άμεσα το έλλειμμα του Κρατικού Προϋπολογισμού. Σ' αυτόν τον τομέα σημειώνουμε εξαιρετική επιτυχία. Είμαστε οι πρώτοι στην Ευρώπη έχοντας πετύχει για κάθε μια από τις χρονιές 1994, 1995 και 1996 απολύτως τους στόχους που είχαν εγγραφεί στον Κρατικό Προϋπολογισμό κατά την ψήφισή του από τη Βουλή, σε σχέση με τις εισροές πόρων από την Ευρωπαϊκή 'Ενωση προς την Ελλάδα. Μάλιστα το 1996 αποτέλεσε χρονιά ρεκόρ καθ' ό,τι οι στόχοι των εισροών θα υπερκαλυφθούν. Οι εισροές από την Ευρωπαϊκή 'Ενωση το 1996 θα οριστικοποιηθούν περίπου στο ύψος των 555 δισ. δραχμών. Οι εισπράξεις από την Ευρωπαϊκή 'Ενωση αποτελούν πλέον το 49% των εσόδων του προγράμματος δημοσίων επενδύσεων του 1996 έναντι 39% μόνο του αντίστοιχου προγράμματος του 1995.

Ειδικότερα για το ΕΤΠΑ, το μεγάλο περιφερειακό ταμείο το κύριο από πλευράς όγκου εισπράξεων, το σύνολο των αιτήσεων πληρωμών που υποβλήθηκε στην Ευρωπαϊκή 'Ενωση μέχρι 31.12.96 ανήλθε σε 610 δισ. δρχ., εκ των οποίων το 74% έχει ήδη εισπραχθεί. Το υπόλοιπο αναμένεται να εισπραχθεί σύντομα. Θα κλείσουμε όμως το οικονομικό έτος Φεβρουάριο του 1997 με 555 δισ. δρχ. περίπου.

Η εξαιρετική πορεία σε επίπεδο εισροών αποδεικνύεται και από τα στοιχεία της Κοινότητας, σύμφωνα με τα οποία η Ελλάδα κατατάσσεται πρώτη σε ποσοστό υλοποίησης των δεσμεύσεών της στον κοινοτικό προϋπολογισμό με ποσοστό 114% για τη διετία 1994-1995. Αν αναφερόμαστε δε σε όλη την περίοδο 1994-1999, η Ελλάδα είναι δεύτερη μεταξύ των ένδεκα χωρών του στόχου ένα με ποσοστό 33%, ελάχιστα πίσω από την Ισπανία που είναι πρώτη, με ποσοστό 34%, σύμφωνα με την πρόσφατη έβδομη έκθεση της Ευρωπαϊκής 'Ενωσης για τα διαρθρωτικά ταμεία.

Στην ίδια 'Εκθεση αναφέρεται, ότι ως προς τους πόρους του ΕTΠA οι δεσμεύσεις υπερέβησαν τις προβλέψεις και τον Προϋπολογισμό του ΕΤΠΑ για την Ελλάδα κατά το 1995, δεσμεύθηκαν 1813 ΜECU, έναντι πρόβλεψης 1405 ΜECU, δηλάδη υπέρβαση που προσεγγίζει το 1/3, περίπου 29%.

Τα παραπάνω αποδεικνύουν τι; 'Οτι δεν έχουμε χάσει ούτε ένα ECU, αλλά και ότι ούτε πρόκειται να χάσουμε, αφού πορευόμαστε στην κορυφή. Αυτό ας κλείσει ως ζήτημα πολιτικό, αν χάνουμε, ή δεν χάνουμε σαν χώρα ECU από την Ευρωπαϊκή 'Ενωση.

Πάμε στο σκέλος των δαπανών. Εκεί πράγματι τα πράγματα δεν είναι τόσο ρόδινα. Και εκεί είναι πλέον το πρόβλημα της υλοποίησης των προγραμμάτων μας.

Στο σκέλος των δαπανών, η εικόνα δεν είναι μεν η επιθυμητή που θα θέλαμε και που θα εξηγήσουμε -είπαμε δύο λόγια γι'αυτό που προηγήθηκε και θα πούμε και στη συνέχεια άλλα δύο τρια λόγια ίσως- αλλά είναι πλέον στο τέλος του 1996 αρκετά ικανοποιητική. 'Εχουμε βρεί τους ρυθμούς μας. Να δούμε, λοιπόν, ποιοί είναι αυτοί οι ρυθμοί που έχουμε βρει.

Από το 1994 μέχρι σήμερα, έχουμε κάθε έτος ιδιαίτερα σημαντική αύξηση των δαπανών. Το 1994 είχαμε 353 δισ. δραχμές, το 1995 είχαμε 659 δισ. δραχμές και το 1996 περίπου 801 δισ. δραχμές. 

Η 'Εκθεση της COMITIOΝ, που προανέφερα, με στοιχεία μόνο του 1994 και του 1995, μας κατατάσσει τέταρτη χώρα και όχι τελευταία μεταξύ των ένδεκα χωρών του στόχου ένα, 20% ποσοστό υλοποίησης των δαπανών, για την εξαετία 1994-99, με πρώτη χώρα την Ιρλανδία, με ποσοστό 24%.

Τα αριθμητικά δεδομένα αποδεικνύουν περίτρανα την ομαλή πορεία του Κοινοτικού Πλαισίου Στήριξης και δεν υφίσταται πλέον κανένας λόγος ανησυχίας για την από εδώ και πέρα πορεία απορρόφησης των πόρων, δεδομένου ότι το 1997 θα είναι πραγματικά -και το εννοώ αυτό- ένα έτος απογείωσης των κοινοτικών δαπανών, γιατί μόνο από το πρόγραμμα δημοσίων επενδύσεων έχουμε εντάξει 1.200 δισ. δραχμές για δαπάνες το 1997. Καταλαβαίνετε, λοιπόν, το άλμα που θα γίνει το 1997 σε σχέση με τα προηγούμενα χρόνια. Για τους γνωστούς λόγους, όλα τα μεγάλα έργα είναι σε εξέλιξη και όλα τα μεσαία έργα έχουν πλέον βρει τους ρυθμούς υλοποίησής τους.

Είναι χρήσιμο εδώ να υπενθυμίσουμε ότι το Πρώτο Κοινοτικό Πλαίσιο Στήριξης τελείωσε στο τέλος του 1995, σαν εκτέλεση έργων και όχι το 1993, που θα έπρεπε να είχε ολοκληρωθεί, αν είχε έγκαιρη και πλήρη απορροφητικότητα, όπως είχε ισχυρισθεί κατ' επανάληψη η πλευρά της Αξιωματικής Αντιπολίτευσης.

Στις αρχές του 1994 είχαν μείνει αναπορρόφητα περίπου 490 δισ. δραχμές από το Πρώτο Κοινοτικό Πλαίσιο Στήριξης, σε σχέση με έναν συνολικό προϋπολογισμό 3 τρισ. 

Η επιμέρους εικόνα ανά πρόγραμμα, είναι αλήθεια ότι διαφοροποιείται ανάλογα με το πρόγραμμα. Υπάρχουν πράγματι δύο-τρεις ταχύτητες του Κοινοτικού Πλαισίου Στήριξης, αν και η ψαλίδα έχει αρχίσει πλέον να κλείνει και αυτό οφείλεται κυρίως στο διαφορετικό βαθμό θεσμικής προετοιμασίας που απαιτήθηκε μετά το 1994, καθ'ό,τι, όπως έχουμε ήδη επαναλάβει, ουδεμία ουσιαστική προετοιμασία υπήρξε προ του 1994. Ακόμη και σήμερα -κι έχετε δίκιο, κύριε Χαϊτίδη- δεν έχουμε ολοκληρωμένες μελέτες σε μία σειρά από έργα. Αν σήμερα δεν έχουμε ολοκληρωμένες μελέτες, τι είχαμε την 1η Ιανουαρίου του 1994;

Ωστόσο, δεν ευσταθεί ο ισχυρισμός ότι υπάρχουν εύκολα και δύσκολα προγράμματα -κι εδώ, κυρία Παπαδημητρίου, έχετε και σεις μια ευθύνη, γιατί θεωρείστε η συντάκτρια της Επερώτησης- διότι υπάρχουν προγράμματα πιο χρήσιμα από κάποια άλλα.

Το σύνολο των προγραμμάτων του Κοινοτικού Πλαισίου Στήριξης είναι ζωτικά απαραίτητο για την ολόπλευρη και αρμονική ανάπτυξη της οικονομίας και της κοινωνίας μας. Δεν μπορούμε να ξεχωρίσουμε μερικά προγράμματα από κάποια άλλα. Δεν μπορούμε να ξεχωρίσουμε τη γεωργία από τον τουρισμό, τον πολιτισμό από τον τουρισμό, τη βιομηχανία από την ανάπτυξη, ή μία σειρά από άλλα ζητήματα.

Η ενίσχυση, λοιπόν, της γεωργίας, των τηλεπικοινωνιών, της ενέργειας, των έργων εκσυγχρονισμού του σιδηροδρομικού δικτύου, είναι παρεμβάσεις εξαιρετικής σημασίας για την οικονομία μας και βρίσκονται στην κορυφή του Κοινοτικού Πλαισίου Στήριξης από πλευράς ρυθμού υλοποίησης.

Είπατε "ασχοληθήκατε με τα εύκολα και αφήσατε τα δύσκολα προς τα έξω". Και ρωτάω: Η ενέργεια δεν είναι ζήτημα που μας χρειάζεται, η ανάπτυξη όλου του σιδηροδρομικού δικτύου, το θέμα της γεωργίας, το θέμα της τηλεπικοινωνίας; Αυτά είναι έργα τα οποία είναι στην κορυφή του προγράμματος. 'Ολα αυτά που είπα προηγουμένως είναι πάνω από το 100% των δεσμεύσεων του 1996. Θα σας πω παρακάτω κάποιους αριθμούς πιό συγκεκριμένα, αναφερόμενος στο Υπουργείο Ανάπτυξης.

ΕΥΓΕΝΙΟΣ ΧΑΙΤΙΔΗΣ: Τα αφήσατε απέξω, κύριε Υπουργέ, αυτά. 

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Υπάρχουν, πράγματι, χαμηλοί ρυθμοί στην υλοποίηση ορισμένων προγραμμάτων. Η όποια καθυστέρηση αφορά προγράμματα

Σελίδα 2804 

των οποίων η εφαρμογή προϋπέθετε τη λήψη σοβαρών μέτρων σε θεσμικό επίπεδο και το μηχανισμό υλοποίησης. Και επαναλαμβάνω ότι αυτά έπρεπε να ήταν έτοιμα στην 1η Γενάρη του 1994, που δεν ήταν. Η ωριμότητα έναρξης των μεγάλων τεχνικών έργων, τα λιμάνια, τα νοσοκομεία, οι αυτοκινητόδρομοι, τα αεροδρόμια που προβλέπονται στο δεύτερο ΚΠΣ, εξαρτάται, ναι ή όχι, από την ύπαρξη ολοκληρωμένων μελετών κατασκευής, εξασφαλισμένων απαλλοτριώσεων, εγκεκριμένων περιβαλλοντολογικών όρων; Και ο ελάχιστος χρόνος ολοκλήρωσης όλων αυτών των προαπαιτούμενων είναι ή δεν είναι δυόμισι χρόνια σήμερα; Κανένα, λοιπόν, έργο δεν μπορεί να ξεκινήσει χωρίς αυτά. Και βεβαίως παραλείψατε, κύριοι συνάδελφοι της Αξιωματικής Αντιπολίτευσης, να ξεκινήσετε έγκαιρα αυτές τις ενέργειες. Πώς, λοιπόν, να υπάρχει απορροφητικότητα για ένα έργο το οποίο δεν μπορεί να δημοπραττηθεί, γιατί πράγματι δεν έχουν ολοκληρωθεί οι απαλλοτριώσεις , γιατί δεν έχουμε μελέτη περιβαλλοντολογικών επιπτώσεων, γιατί δεν έχουμε μελέτη ολοκληρωτικής κατασκευής;

Στις αρχές, λοιπόν, του 1994 όλα σχεδόν τα μεγάλα έργα, αλλά και μεγάλος αριθμός μεσαίων έργων του Κοινοτικού Πλαισίου Στήριξης ήταν εντελώς ανέτοιμα για δημοπράτηση και συνεπώς καμία απορρόφηση δεν μπορούσε να πραγματοποιηθεί. Με βάση τα προηγούμενα ήταν αναπόφευκτη η σημαντική καθυστέρηση κατά το 1994. Η σημαντική βελτίωση των απορροφήσεων από το 1995 και μετά, αποδεικνύει ακριβώς αυτό το γεγονός. Αυτήν την ιστορική πρόκληση εφαρμογής του εθνικού μας προγράμματος ανάπτυξης, που οδηγεί σε ριζικές αλλαγές και βαθιές τομές, καλούμασθε να τη φέρουμε πλέον όλοι μαζί σε πέρας από εδώ και μπρος και να αξιοποιήσουμε το χρονικό ορίζοντα υλοποίησης του ΚΠΣ και να μη φύγουμε μετά το 2000-2001.

Συγκεκριμένα γεγονότα μέσα στο 1996 καθιστούν πλέον πραγματικότητα την έναρξη υλοποίησης όλων των μεγάλων έργων. Δεν υπάρχει πλέον κανένα μεγάλο έργο, πλην του "ΜΕΤΡΟ" της Θεσσαλονίκης -το άφησα για τη δευτερολογία αυτό για να κερδίσουμε λίγο χρόνο και να απαντήσω στο ερώτημα που θέσατε, κύριε συνάδελφε- που δεν έχει δρομολογηθεί. 'Ολοι πλέον γνωρίζουμε ότι όλα τα μεγάλα έργα, είτε αυτό αφορά το Αεροδρόμιο των Σπάτων, είτε αυτό αφορά τη ζεύξη Ρίου-Αντιρρίου, είτε αυτό αφορά την περιφερειακή λεωφόρο Σταυρού-Ελευσίνας, είτε αυτό αφορά μία σειρά από άλλα έργα, όπως και το φυσικό αέριο, είναι πλέον σε πλήρη εξέλιξη. Και είπα κάποια στιγμή κατά τη διάρκεια του προϋπολογισμού, ότι στις 12.11.96 και είναι χρήσιμο να το επαναλάβουμε- ο πρώτος πελάτης του φυσικού αερίου συνδέθηκε με το δίκτυο της ΔΕΠ. Πρόκειται για την Ελληνική Βιομηχανία Ζάχαρης στη Λάρισα και ότι ακολουθεί σύντομα το υπάρχον δίκτυο της ΔΕΠ για εμπορική και οικιακή χρήση στο κέντρο της Αθήνας. 'Αλλωστε τα εγκαίνια του έργου αυτού έγιναν από τον Πρωθυπουργό της Χώρας τον κ. Σημίτη πριν από λίγες ημέρες. Καθώς και μία σειρά βιομηχανίες της περιοχής του Θριασίου Πεδίου, Λάρισας και Θεσσαλονίκης από το Φλεβάρη ξεκινούν πλέον να χρησιμοποιούν το φυσικό αέριο ως πηγή ενέργειάς τους.

Εκτός από τα μεγάλα έργα, το πρόγραμμα ανάπτυξης περιλαμβάνει και πολλά σημαντικά έργα μεσαίου μεγέθους που κατανέμονται σε όλες ανεξαιρέτως τις ελληνικές περιφέρειες και βεβαίως έχουμε τη δυνατότητα να κάνουμε μία αναδρομή σε όλη την ελληνική επικράτεια και να δούμε ότι σε κάθε γωνιά της ελληνικής γης νοσοκομεία, δρόμοι, πανεπιστήμια, λιμάνια, αεροδρόμια, βασικοί παράγοντες ανάπτυξης της Χώρας μας είναι σε πλήρη εξέλιξη. Και μιλάμε για έργα μεγάλα και μεσαία, για έργα πάνω από 5 δισ., εκατόν είκοσι σε αριθμό, όταν ολόκληρο το Κοινοτικό Πλαίσιο Στήριξης δεν έχει παραπάνω από δεκατρία έργα, πάνω από προϋπολογισμό 5 δισ. και βεβαίως δεν ολοκληρώσαμε ούτε ένα μεγάλο έργο από το Κοινοτικό Πλαίσιο Στήριξης. 'Ενα μεγάλο έργο δεν κατατέθηκε στη Χώρα μας στο τέλος του 1993-1994 από το Πρώτο Κοινοτικό Πλαίσιο Στήριξης.

Αναφερθήκατε, κυρία και κύριοι συνάδελφοι της Νέας Δημοκρατίας, στο Ταμείο Συνοχής, ότι εκεί τα πράγματα είναι χειρότερα. Δεν έχετε δίκιο. 'Οπως και να μετρήσει κανείς τις απορροφήσεις του Ταμείου Συνοχής, η εικόνα είναι πολύ καλύτερη και όχι πολύ χειρότερη σε σχέση με το Κοινοτικό Πλαίσιο Στήριξης. Με βάση τα τελευταία επίσημα στοιχεία, που κατατέθηκαν στην Επιτροπή Παρακολούθησης 3-4 Οκτωβρίου του '96 -σεις, κυρία Παπαδημητρίου, ξέρω πολύ καλά ότι είσθε μόνιμη συνεργάτης σ'αυτές τις Επιτροπές και παρακολουθείτε αδιάλειπτα τις εργασίες της Επιτροπής Παρακολούθησης- οι δαπάνες σε σχέση με το συνολικό εγκεκριμένο προϋπολογισμό, έφθασαν το 37% του συνόλου υλοποίησης του Ταμείου Συνοχής.

Ο τομέας των μεταφορών παρουσιάζει απορρόφηση 30%, ενώ ο τομέας περιβάλλοντος παρουσιάζει απορρόφηση 44%. Ο μέσος όρος βρίσκεται στο 37%. Αυτά είναι τον Οκτώβρη. 'Οπως γνωρίζετε όμως, οι δαπάνες εκτελούνται μέχρι και το Δεκέμβριο. Με βάση τις σημερινές νεότερες εκτιμήσεις, στις οποίες περιλαμβάνονται τόσο οι επιπλέον εγκρίσεις για νέα έργα που έγιναν από το Ταμείο Συνοχής το Β' εξάμηνο του 1996, όσο και οι επιπλέον δαπάνες των φορέων υλοποίησης, η απορρόφηση σήμερα είναι περίπου 42%.

Αυτό είναι το σύνολο των έργων που ολοκληρώνονται σε σχέση με το συνολικό προϋπολογισμό του Ταμείου Συνοχής 1994-1999. 

Εδώ πρέπει να σημειώσουμε ότι το Ταμείο Συνοχής έχει ορισμένες διαφορές στη λειτουργία του σε σχέση με το Κοινοτικό Πλαίσιο Στήριξης. Για έργα με προϋπολογισμό κάτω των 10 MECU, κάτω των 3 δισ. δραχμών, όπως η πλειοψηφία των έργων αποχέτευσης και βιολογικών καθαρισμών, το σύνολο του προϋπολογισμού δεσμεύεται στο έτος έκδοσης της εγκριτικής απόφασης ανεξάρτητα από το πραγματικό χρονοδιάγραμμα δαπανών που προτείνει ο φορέας υλοποίησης και μπορεί να είναι διετής και τριετής. Αυτό οδηγεί σε πλασματική μείωση του ποσοστού απορρόφησης, αφού συγκρίνουμε τρέχουσες δαπάνες, με προϋπολογισμούς μελλοντικών ετών.

Αν μια τέτοια εύλογη διόρθωση γίνει, οι πραγματικές απορροφήσεις στον τομέα του περιβάλλοντος, φθάνουν και το 52%. 

Ως προς τις δεσμεύσεις πρέπει να τονιστεί ότι για την περίοδο 1993-1996, έχουμε υπερκαλύψει το ελληνικό μερίδιο στον κοινοτικό προϋπολογισμό του Ταμείου Συνοχής. Συγκεκριμένα η Χώρα μας για την πιο πάνω περίοδο δικαιούται 432 δισ. δραχμές και έχει εγκρίσεις δηλαδή δεσμεύσεις στον κοινοτικό προϋπολογισμό, ύψους 444 δισ.δραχμών, δηλαδή ποσοστό 103%. Και εκεί δεν είμαστε τελευταίοι, είμαστε πολύ μπροστά, είμαστε μέσα στους πρώτους.

Τώρα, ενώ πάμε πάρα πολύ καλά εκεί στις δαπάνες, πάμε πάρα πολύ καλά δηλαδή στις απορροφήσεις, δεν πάμε καλά στις εισροές, γιατί είναι διαφορετικός ο μηχανισμός του Ταμείου Συνοχής, από το Κοινοτικό Πλαίσιο Στήριξης. Οι εισροές πόρων, έχουν πράγματι καθυστερήσει, αφενός γιατί πολλές νέες εγκρίσεις εκδόθηκαν στο τελευταίο διάστημα Νοεμβρίου-Δεκεμβρίου του 1996, για το 1996 -μια που μιλάμε για ετήσιες πλέον εγκρίσεις- και δεν πρόλαβαν να καταβληθούν οι προκαταβολές...

ΕΛΙΣΑΒΕΤ ΠΑΠΑΔΗΜΗΤΡΙΟΥ Γιατί είναι πολύ δύσκολος ο διευθυντής.

ΧΡΗΣΤΟΣ ΠΑΧΤΑΣ (Υφυπ.Εθνικής Οικονομίας): Είχαμε και άλλα προβλήματα, κυρία Παπαδημητρίου, ας τα αφήσουμε τώρα αυτά.

...και αφετέρου γιατί η αποπληρωμή των ήδη ολοκληρωθέντων έργων, απαιτεί ιδιαίτερα γραφειοκρατικές και χρονοβόρες ελεγκτικές διαδικασίες. Από κοινοτικής πλευράς έχουμε έλεγχο επιταγή ως επιταγή. 

'Αρα λοιπόν και στον τομέα αυτό δεν είναι η εικόνα που παρουσιάστηκε.

Ας προχωρήσουμε τώρα λίγο στις θεσμικές μεταρυθμίσεις: Η πρώτη περίοδος του πακέτου Ντελόρ σημαδεύτηκε από μια πρωτόγνωρη δέσμη πρωτοβουλιών που αναλάβαμε σε πολλαπλά επίπεδα για τη διασφάλιση της επιτυχίας ΚΠΣ σε 

Σελίδα 2805 

θεσμικό επίπεδο, αλλά και σε οργανωτικό και διοικητικό επίπεδο. Πρόκειται για τομές που συναποφασίστηκαν με την Ευρωπαϊκή 'Ενωση και ήταν επιβεβλημένες λόγω των σοβαρών ελλείψεων και αδυναμιών που υπήρχαν και παρεμπόδιζαν την υλοποίηση του ΚΠΣ.

Βέβαια το συμπέρασμα αυτό εδρεώθηκε, κυρία Παπαδημητρίου -το αναφέρετε στην Επερώτησή σας- στις άσχημες εμπειρίες και προβλήματα που εμφανίστηκαν κατά την περίοδο του πρώτου Κοινοτικού Πλαισίου Στήριξης. Γράφετε στην Επερώτηση: Γιατί μας υποχρέωσαν να πάμε σ'αυτές τις θεσμικές αλλαγές; Και ρωτάω: Γιατί την 1η Γενάρη του 1994 συναποφασίσαμε να πάμε στις θεσμικές αλλαγές; Διότι, υπήρχε η αμυντική εμπειρία του πρώτου Κοινοτικού Πλαισίου Στήριξης, κύριοι συνάδελφοι της Νέας Δημοκρατίας.

Σε θεσμικό επίπεδο έγιναν παρεμβάσεις, τόσο για τη δημιουργία νέου Θεσμικού Πλαισίου για την υλοποίηση των καινοτομιών που εισαγάγαμε -όπως π.χ. οι νέοι θεσμοί συνεργασίας δημόσιου και ιδιωτικού τομέα, μιλάω για τα επιχειρηματικά σχέδια της βιομηχανίας, για τα συγχρηματοδοτούμενα έργα- όσο και για την αναμόρφωση του υφιστάμενου, στην κατεύθυνση του εξορθολογισμού και της διαφάνειας, όπως π.χ. με την εξυγίανση του συστήματος παραγωγής δημοσίων έργων.

Και εδώ πρέπει να συμφωνήσουμε και να βοηθήσουμε όλοι προς αυτήν την κατεύθυνση, γιατί πλέον πρέπει να βάλουμε ένα τέρμα σ'αυτόν τον τρόπο λειτουργίας της παραγωγής δημοσίων έργων. 'Εχουμε προχωρήσει σε θεσμικές τομές που βελτιώνουν ουσιαστικά το σύστημα παραγωγής των δημοσίων έργων, ώστε τα έργα να γίνονται στο κόστος τους, στο χρόνο τους και με την ποιότητα που απαιτείται. Και γνωρίζετε ότι δεν γινόταν αυτό μέχρι πριν από λίγο καιρό.

'Ετσι καταργήσαμε τις ανεξέλεγκτες υπερβάσεις που για χρόνια αποτελούσαν τη μόνιμη πληγή στα δημόσια έργα και ξεκαθαρίσαμε ότι ένα έργο πρέπει να γίνεται σύμφωνα με τη μελέτη του, με τη σύμβασή του και με την τιμή που προβλέπεται σ'αυτήν. Να, λοιπόν, γιατί ο χρόνος επώασης ενός έργου δεν είναι πλέον κάποιοι μήνες, ένας χρόνος, αλλά είναι δύο και τρία χρόνια.

Εισαγάγαμε συστηματικά και ολοκληρωμένα το θεσμό διασφάλισης της ποιότητας και του ποιοτικού ελέγχου στα δημόσια έργα και θα προχωρήσουμε στα δύο επόμενα χρόνια σε δειγματοληπτικούς ελέγχους ποιότητας σε όλα τα έργα που εκτελούμε, ενώ έχουμε ήδη ετοιμάσει και θεσμοθετούμε ένα ολοκληρωμένο σύστημα ασφαλίσεων τόσο στα δημόσια, όσο και στα ιδιωτικά έργα με πολυετείς εγγυήσεις για την ποιότητα κατασκευής τους και είναι πρωτόγνωροι αυτοί οι θεσμοί για τη Χώρα μας.

Συγκροτήσαμε ένα ανεξάρτητο όργανο ελέγχου των δημοσίων συμβάσεων έργων και υπηρεσιών. 'Ετσι από την 1.1.1997 λειτουργεί στο Κέντρο Διεθνούς Ευρωπαϊκού και Οικονομικού Δικαίου στη Θεσσαλονίκη, που υποπτεύεται από το ΥΠΕΘΟ, ανεξάρτητος πραγματογνώμονας που θα ελέγχει το προσυμβατικό και συμβατικό στάδιο των δημοσίων συμβάσεων, ώστε αυτές να είναι σύμφωνες με το εθνικό και κοινοτικό δίκαιο.

Αναφερθήκατε, επίσης, στην πρότασή σας στις νέες παρεμβάσεις, στις νέες ανώνυμες εταιρείες και νομίζω ότι στο οργανωτικό και διοικητικό επίπεδο ελήφθησαν πλήθος μέτρων, μερικά από τα οποία ενδεικτικά πρέπει να σταχυολογήσει κανείς: Καθιέρωση κριτηρίων χρηματοδότησης των έργων, νέοι αυτοτελείς οργανισμοί κατασκευής έργων, ΕΡΓΟΣΕ Α.Ε., ΕΓΝΑΤΙΑ Α.Ε., ΠΑΘΕ, ΕΥΔΕ, υποστήριξη του κράτους στη λήψη αποφάσεων με προσλήψεις ιδιωτικών εταιρειών, με σύμβουλο διαχείρισης, με σύμβουλο αξιολόγησης, δημιουργία νέων ευέλικτων υποστηρικτικών φορέων του δημοσίου, η ΜΟΔ, το Ελληνικό Κέντρο Επενδύσεων και καθιερώσαμε θεσμούς, όχι με μικροκομματική σκοπιμότητα, αλλά με συνετικό πνεύμα, στους οποίους καλέσαμε να συμμετάσχει και η αντιπολίτευση, στο διοικητικό συμβούλιο της ΜΟΔ, στο διοικητικό συμβούλιο του ΕΛΚΕ που προαναγγείλαμε το 1997.

Δεν είναι, λοιπόν, αληθές ότι τα εργαλεία και οι θεσμικές παρεμβάσεις που εισήγαμε δεν λειτουργούν ή υπολειτουργούν. Απλά τώρα ολοκληρώθηκαν. Εδώ μπαίνει το ερώτημα γιατί όλα αυτά δεν είχαν γίνει προ του 1994. Να γινόταν το 1991, το 1992, το 1993, για να μπορέσουμε να ξεκινήσουμε με αυτά τα εργαλεία την έναρξη των προγραμμάτων του Κοινοτικού Πλαισίου Στήριξης.

Θα ήθελα, κύριε Πρόεδρε, να περάσω σε δύο τελευταία σημεία και να απαντήσω ταυτόχρονα στους κυρίους συναδέλφους και την κυρία συνάδελφο της Νέας Δημοκρατίας και στους άλλους συναδέλφους για την αξιολόγηση σε σχέση με το τρίτο Κοινοτικό Πλαίσιο Στήριξης. Ρωτήσατε κύριοι συνάδελφοι, πώς θα γίνει, ποιά διαπραγματευτική ισχύ θα έχει η Χώρα μας.

Κατ'αρχάς -και θέλω να περάσω ένα θετικό μήνυμα, γι'αυτό θα το αναφέρω τώρα- η αξιολόγηση των κρατών της συνοχής για ένα τρίτο διαρθρωτικό πακέτο δεν θα γίνει με στοιχεία εθνικών δαπανών της πρώτης τριετίας και μάλιστα ελλιπή σαν αυτά που διαθέτουν οι επερωτώντες συνάδελφοι, γιατί και εμείς ακόμη δεν γνωρίζουμε τα πραγματικά δεδομένα του 1996, δεδομένου ότι παραλάβαμε ένα σύστημα που ήθελε τρεις έως τέσσερις μήνες για να έχουμε δαπάνες ανά την Ελλάδα, τώρα το έχουμε φθάσει στο δίμηνο, το πληροφορικό σύστημα που και αυτό δεν υπήρχε και δεν υπάρχει μέσα στη φάση αξιολόγησης, θα μας επιτρέψει να έχουμε αυθημερόν στοιχεία δαπανών με την πληρωμή του εργολάβου, επιταγές σε οποιοδήποτε σημείο της Ελλάδας από την Τράπεζα Ελλάδος.

Βασικό, λοιπόν, κριτήριο θα είναι εάν η υπό εξέταση χώρα έχει δεσμεύσει -προσέξτε το αυτό- τους πόρους του κοινοτικού προϋπολογισμού που δικαιούται και είπα προηγουμένως ότι είμαστε πρωταθλητές στο σημείο αυτό. Δεύτερο κριτήριο, εάν έχει εκταμιεύσει ταυτόχρονα ένα εύλογο ποσοστό αυτών των πόρων. Και εκεί είμαστε πρωταθλητές.

Αν έχει τηρήσει τους όρους χρηματοδότησης, που περιέχονται στους κανονισμούς των διαθρωτικών ταμείων ...

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας του κυρίου Υπουργού.)

Κύριε Πρόεδρε, επιτρέψτε μου να ολοκληρώσω την παρέμβαση αυτή. Θα αφήσω για τη δευτερολογία μου τα επόμενα σημεία, αλλά αυτό το σημείο θα ήθελα να το ολοκληρώσω. Θα αφήσω τη βιομηχανία και τον επίλογο για τη δευτερολογία μου. Θα κλείσω μ' αυτό το σημείο, γιατί είναι σημαντικό να το γνωρίζουμε και γιατί είναι κάτι που δεν το γνωρίζουμε πράγματι.

Αν, λοιπόν, έχει τηρήσει τους όρους χρηματοδότησης, που περιέχονται στους κανονισμούς των διαρθρωτικών ταμείων και στο Κοινοτικό Πλαίσιο Στήριξης, αν έχει δρομολογήσει εκείνες τις διαχειριστικές δομές, που διασφαλίζουν την ομαλή υλοποίηση και του προγράμματος που τρέχουμε, αλλά και του προγράμματος που θέλουμε να διαπραγματευθούμε, αν -με μία φράση- είναι ένας αξιόπιστος εταίρος, που τηρεί τις συμφωνίες, που από κοινού προσδιορίζονται μεταξύ της Ελλάδας και της Ευρωπαϊκής 'Ενωσης και αξιοποιεί τις προσφερόμενες δυνατότητες.

Θα αξιολογηθεί, τέλος, αν εξακολουθούν να υφίστανται αποκλίσεις συνοχής και αν συνεπώς απαιτείται επιπλέον προσπάθεια και κοινωνική αλληλεγγύη για την κάλυψη της απόστασης, που χωρίζει την υπό εξέταση χώρα με το μέσο κοινοτικό όρο στο κατά κεφαλήν ακαθάριστο εθνικό προϊόν, τις υποδομές, την απασχόληση κ.λπ. και όχι τις απορροφήσεις. Προσέξτε το αυτό, για να ασκείται μια πιο εποικοδομητική πολιτική από την πλευρά της Αντιπολίτευσης. Από τις προηγούμενες αναφορές στα μεγέθη των δεσμεύσεων και εκταμιεύσεων, εισροών, προκύπτει ότι ουδόλως θα δυσκολευθούμε να αποσπάσουμε μία θετική αξιολόγηση. 

'Οσον αφορά την αξιοπιστία μας ως εταίρου, που τηρεί τα συμφωνηθέντα, που προχωρά στις αναγκαίες διαχειριστικές καινοτομίες, δεν χρειάζεται να μιλήσω εδώ, κυρία και κύριοι συνάδελφοι. Αρκεί να διαβάσετε το κείμενο της τελευταίας απόφασης της μεγάλης Επιτροπής Παρακολούθησης του Κοινοτικού Πλαισίου Στήριξης. Αναφέρομαι στην τελευταία, η 

Σελίδα 2806 

οποία έγινε τον Ιούλιο του 1996 και η οποία, όπως γνωρίζετε, προϋποθέτει τη σύμφωνη γνώμη και των εκπροσώπων της Ευρωπαϊκής 'Ενωσης.

Θα διαβάσω δύο-τρείς από αυτές μόνο: 'Οσον αφορά την ΜΟΔ, ΕΛΚΕ, "Η Επιτροπή Παρακολούθησης διαπιστώνει με ικανοποίηση την επιτευχθείσα πρόοδο σχετικά με την ενεργοποίηση των νέων θεσμών της ΜΟΔ και του ΕΛΚΕ. Εθνικά τελείται έργο, όπου εκεί συνυπάρχουν μελέτες περιβαλλοντολογικών επιπτώσεων, οριστικές μελέτες κατασκευής έργου, απαλλοτριώσεις", δηλαδή η ΜΟΔ για την υλοποίηση των έργων. "Η Επιτροπή Παρακολούθησης διαπιστώνει με ικανοποίηση τη γενική πρόοδο, που σημειώθηκε στην εξυγίανση και στον προγραμματισμό των έργων από τη χρήση των τεχνικών δελτίων έργου."

Για την αυτοχρηματοδότηση μεγάλων έργων, "Η Επιτροπή Παρακολούθησης εκδήλωσε την ικανοποίησή της για τα βήματα, που έχουν γίνει στον τομέα αυτό και θεωρεί ότι μέσω των αποφάσεων που λήφθηκαν από τις ελληνικές αρχές, θα μπορέσουν να ολοκληρωθούν οι βασικοί οδικοί άξονες της Χώρας."

Να μην ανησυχείτε λοιπόν εσείς, κύριοι συνάδελφοι της Νέας Δημοκρατίας, περισσότερο από ό,τι ανησυχούμε εμείς, που δουλεύουμε γι' αυτό. Να ανησυχείτε, αλλά να συνυπάρχουμε και στη δημιουργία.

'Ενα τελευταίο σημείο αφορά τις εργασίες της Μικτής Επιτροπής Καθοδήγησης, μιλάμε δηλαδή για το σύστημα της πλήρους αναθεώρησης της αλλαγής του συστήματος παραγωγής δημοσίων έργων: "Η Επιτροπή Παρακολούθησης θεωρεί ότι, σύμφωνα με την αναλυτική αναφορά σε θέματα αρμοδιότητας της ΜΕΚ," -δηλαδή της Μικτής Επιτροπής Καθοδήγησης των Δημοσίων 'Εργων, αυτά περιλαμβάνονται και στα Πρακτικά- "η επιτευχθείσα μέχρι σήμερα πρόοδος ειναι σημαντική" και, επίσης, σημειώνει με ικανοποίηση την απόφαση των ελληνικών αρχών να προχωρήσουν και να ολοκληρώσουν την αναμόρφωση του πλαισίου παραγωγής των δημοσίων έργων, που αποτελεί προϋπόθεση για τη σωστή αξιοποίηση των κοινοτικών πόρων.

Ως τελική μαρτυρία, λοιπόν, των εκτιμήσεων της Ευρωπαϊκής Επιτροπής για το θέμα που θίγει η επερώτηση, θα ήταν σκόπιμο να διαβάσουμε και τα αντίστοιχα σημεία της τελευταίας έκθεσης συνοχής της Ευρωπαϊκής Επιτροπής, την οποία θα παρουσιάσουμε μαζί με την επίτροπο, την κα Γουϊθμάτις, στις 20 Φλεβάρη 1997 στην Αθήνα.

'Ολα αυτά, κύριε Πρόεδρε, κυρία και κύριοι συνάδελφοι, γίνονται για να δούμε ότι σε πολλά σημεία έχουμε πολλά προβλήματα ακόμη, αλλά είμαστε σε μία πορεία εξέλιξης. Η ανάπτυξη δεν διατάσσεται απο το Βήμα της Βουλής, κυρία και κύριοι συνάδελφοι, είναι μπροστά μας καθημερινά και γιορτάζει μαζί με τον Ελληνικό Λαό, που θέλει κάτι καινούριο. Μία νέα Ελλάδα δημιουργούμε, πρέπει να συνυπάρξουμε σ' αυτήν την πορεία για τη νέα Ελλάδα. Εγώ νομίζω, ότι υπάρχει ένα όραμα, υπάρχει μία προοπτική, ας την στηρίξουμε.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, ήδη ροκανίσατε αρκετό από το χρόνο της δευτερολογίας σας.

Πριν δώσω το λόγο στον Κοινοβουλευτικό Εκπρόσωπο της Νέας Δημοκρατίας, στο συνάδελφο κ. Κωστόπουλο, θα ήθελα να ανακοινώσω προς το Σώμα, ότι οι Βουλευτές κύριος Γεώργιος Σούρλας, Γεώργιος Σωτηρόπουλος, Ιωάννης Χωματάς, Παναγιώτης Σκανδαλάκης, Παναγιώτης Μελάς και Γεώργιος Αλεξόπουλος, κατέθεσαν πρόταση νόμου: "Σύσταση ενιαίου μετεκπαιδευτικού φορέα (Ε.Μ.Φ.) για τη μετεκπαίδευση και τη συνεχιζόμενη εκπαίδευση των επαγγελματιών υγείας."

Παραπέμπεται στην αρμόδια Διαρκή Επιτροπή.

Επίσης, ο συνάδελφος κ. Κωνσταντίνος Σκανδαλίδης ζητεί άδεια για ολιγοήμερη απουσία του στο εξωτερικό από 20.1.97 μέχρι 24.1.97.

Η Βουλή εγκρίνει; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε.

Ο κ. Κωστόπουλος έχει το λόγο για είκοσι λεπτά.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρία και κύριοι συνάδελφοι, απ'αυτά που άκουσα από τον αγαπητό κ. Πάχτα -αρμόδιο Υφυπουργό- μπορώ να πω, ότι ή ακατατόπιστος ήμουν μέχρι σήμερα ή κύριε Πάχτα, πρέπει να είσθε πολύ αισιόδοξος. Στ'αυτιά μου ηχούν ακόμη οι ομιλίες από του Βήματος αυτού, του αρμοδίου Υπουργού, του Υπουργού σας, του κ. Παπαντωνίου, όταν ο κ.'Εβερτ του έλεγε κατά τη συζήτηση του Προϋπολογισμού του έτους 1997, ότι στην πορεία απορροφήσεως των κοινοτικών κονδυλίων δεν έχετε υπερβεί το 50% των προβλεπομένων εισπράξεων τα τελευταία τρία χρόνια. Και ο κ. Παπαντωνίου, αν θυμάμαι καλά έλεγε, ότι είμαστε στο 55% ή στο 57%. Σήμερα άκουσα άλλα.

Πριν μπω, στην ουσία, κύριε Υφυπουργέ, θα ήθελα να δω γιατί δεν απαντήσατε στην καταγγελία της κας Παπαδημητρίου. 'Ακουσα και εγώ για πρώτη φορά, ότι σύζυγοι και συγγενικά πρόσωπα Υπουργών ανήκουν σε γραφείο μελετών, το οποίο πριμοδοτήθηκε διά μελετών από τον τότε Υπουργό Βιομηχανίας και νυν Πρωθυπουργό κ. Σημίτη.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Δεν ήταν συγκεκριμένο, όμως, κύριε συνάδελφε.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα θέλαμε βέβαια -και κακώς η κα Παπαδημητρίου μέχρι σήμερα δεν έχει κάνει την ερώτησή της να απαντήσετε στην καταγγελία της με συγκεκριμένα έγγραφα. Σήμερα μας λέτε, ότι δεν είναι συγκεκριμένη η καταγγελία. 'Ισως έχετε δίκιο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Να μου πείτε περί τίνος πρόκειται.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Θα σας πούμε το συντομότερο δυνατόν. Δεν ξέρω αν η κα Παπαδημητρίου στη δευτερολογία της θα είναι πιο συγκεκριμένη και αν δεν είναι, θα ζητήσουμε, να μας τα καταθέσετε δι' αιτήσεώς μας.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας):'Οχι αοριστίες, κύριε συνάδελφε. Πράγματα συγκεκριμένα.

ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Βεβαίως.

Εδώ, κύριε Πάχτα, πιστεύω, ότι πλέον το Ελληνικό Κοινοβούλιο έφτασε σε τέτοιο σημείο, ώστε να αρθρώνουμε όλοι σωστό λόγο και τον ορθό λόγο, διότι αυτό θα προαγάγει και την ελληνική κοινωνία και την ελληνική οικονομία και το Ελληνικό Κράτος. Ουαί και αλίμονό μας, πλέον δεν είμαστε σε άλλες εποχές.

Εγώ, όμως, θα επανέλθω. Μας διαβάσατε, κύριε Υφυπουργέ, το τι είπε η επιτροπή τον Ιούνιο του 1996. Δεν μας είπατε, δύο άλλα πράγματα. Το τι έλεγε η επιτροπή το Νοέμβριο του 1995, αλλά θα το θυμηθώ εγώ. Και να ρωτήσω: Γιατί δεν συνήλθε η επιτροπή το δεύτερο εξάμηνο του 1996; Και νομίζω, ότι δεν συνήλθε ακόμη. Να θυμίσω, λοιπόν, τι έλεγε στις 9 Νοεμβρίου του 1995 η κα Ματίς, αν δεν απατώμαι. 'Ελεγε, συμμορφωθείτε 'Ελληνες. Νομίζω ότι δεν λέω τα ίδια τα λόγια της, αλλά λέω αυτό που πράγματι είπε. Διότι η πορεία σας με τη συνεργασία μας δεν θα είναι καλή από δω και πέρα. Και να θυμίσω και κάτι άλλο, κύριε Υφυπουργέ. 'Οτι η ΠΑΣΚΕ του Υπουργείου Εθνικής Οικονομίας έλεγε, ότι η απορροφητικότητα είναι της τάξεως μέχρι τότε, αν θυμάμαι καλά, του 37% και ότι αυτό το ποσοστό βγήκε -είναι γραμμένο στα χαρτιά στην ανακοίνωσή της- με διάφορες ταχυδακτυλουργίες.

Δεν μπορεί, κύριε Υφυπουργέ, να μας διαβεβαιώσει κανένας και να μας πείσει ότι η πορεία η απορροφητική των κεφαλαίων είναι αυτή που λέτε σεις - μακάρι να είναι έτσι- αλλά απ' ό,τι ξέρουμε μέχρι σήμερα, άλλη είναι η κατάσταση.

Είναι γνωστό, ότι εμείς καταγγείλαμε εδώ κατά τη συζήτηση του προϋπολογισμού, ότι 1.360.000.000.000, δεν έχουν απορροφηθεί από την Ευρωπαϊκή 'Ενωση τα τελευταία χρόνια και δεν μας διέψευσαν. Είναι επίσης δεδομένο, ότι ο Υπουργός Εθνικής Οικονομίας ο ίδιος ήταν και τότε, ο κ. Παπαντωνίου, στον προϋπολογισμό του 1996, που συζητείτο το Δεκέμβριο του 1995, μας είχε πει, ότι πράγματι έχουμε καθυστέρηση απορρόφησης κεφαλαίων από την Ευρωπαϊκή 'Ενωση. 'Ομως, ένα τμήμα απ' αυτά θα απορροφηθεί μέσα στο 1996, αλλά και στο 1996 θα απορροφηθούν ολόκληρα τα προβλεπόμενα κεφάλαια.

Από την επερώτησή μας προκύπτει, ότι μέχρι σήμερα έχετε, 

Σελίδα 2807 

τα τρία χρόνια που πέρασαν, μία απορροφητικότητα της τάξεως του 27% στο σύνολο των κεφαλαίων που πρέπει να απορροφήσουμε από την Ευρώπη, δηλαδή τα τρία χρόνια που αντιπροσωπεύουν το 50% του χρόνου, δεν απορροφήσατε ούτε το 1/3. Και το υπόλοιπο 50% του χρόνου θα πρέπει να απορροφήσετε το 73% των κεφαλαίων.

Εδώ έρχεσθε και μας λέτε, ότι δεν φταίτε εσείς. Δεν υπήρχαν μελέτες, δεν υπήρχαν προγράμματα. Θυμάμαι τον κ. Τσιπλάκο, που το έλεγε πολλές φορές, γιατί ήταν ο προκάτοχός σας από πλευράς Νέας Δημοκρατίας στο Υπουργείο. Είκοσι δύο μελέτες ήταν έτοιμες τον Οκτώβριο του 1993 για να υλοποιηθούν, καταργήθηκαν όμως από τη δική σας Κυβέρνηση και ανατέθηκαν για να μελετηθούν εξ αρχής. Να θυμήσω, γιατί ήμουν Κοινοβουλευτικός Εκπρόσωπος, το έργο Σταυρού-Ελευσίνας, ότι και αυτό το έργο το είχαμε έτοιμο και εσείς το ξαναμελετήσατε, το ξαναδιορθώσατε, τροποποιήσατε μάλιστα και κάνατε σύμβαση με όρους τελείως διάφορους από αυτούς που προέβλεπαν τα δελτία δημοπράτησης, και καθυστερήσατε το έργο τουλάχιστον μία τριετία.

Να θυμίσω, κύριε Υφυπουργέ, το έργο του αεροδρομίου των Σπάτων, που η κυβέρνηση Μητσοτάκη δια λόγους ηθικής και αξιοπρεπείας δεν το υπέγραψε παραμονές των εκλογών του 1993 και μπορούσε να το υπογράψει και είχε ίσως και υποχρέωση να το υπογράψει γιατί ήταν εθνικό έργο και το άφησε να το φτιάξετε εσείς αλλά ξεκίνησε πριν από ένα - δύο μήνες με καθυστέρηση τριών ετών, τουλάχιστον;

Συνεπώς, δεν μπορούμε να λέμε σήμερα που πέρασαν τριάμισι χρόνια από τότε που αναλάβατε τη διακυβέρνηση της Χώρας ότι η πορεία απορρόφησης των κεφαλαίων είναι στο σωστό δρόμο και ικανοποιητική. Πρέπει να θυμίσω ότι, μέχρι το '96, που δεν έχουμε όλα τα στοιχεία ακόμη, έχετε απορροφήσει το 27% των προβλεπομένων κεφαλαίων από την Ευρωπαϊκή 'Ενωση να δεχθώ και, αν θέλετε, και κάτι παραπάνω. Αν είχατε απορροφήσει περισσότερα κεφάλαια, κύριε Υφυπουργέ, θα είχαμε μία αύξηση, γιατί εκεί είναι ο τελικός στόχος, στα έργα υποδομής και μέσω των έργων υποδομής, θα είχαμε μία αύξηση του ακαθάριστου εγχώριου προϊόντος, με αποτέλεσμα να μπορέσουμε να απορροφήσουμε την ανεργία των νέων ανθρώπων. Μόνο από την επένδυση των Ευρωπαϊκών κεφαλαίων θα μπορούσαμε να έχουμε μία αύξηση ακαθάριστου εγχώριου προϊόντος της τάξεως του 2% ετησίως. Και ένα 2%, με το οποίο τρέχουμε σήμερα θα είχαμε ένα ποσοστό αυξήσεως του ΑΕΠ 4%, που είναι το απαραίτητο ποσοστό να μπορέσουμε να σταματήσουμε την αύξηση της ανεργίας και να αρχίσει η μείωσή της. Η ανεργία είναι η μεγάλη μάστιγα που απασχολεί την ελληνική οικονομία, την ελληνική κοινωνία και τα νιάτα μας.

Είπατε, ότι στόχος δεν είναι μόνο να πάρουμε τα λεφτά, αλλά θα πρέπει να κάνουμε και τα έργα με λογικό κόστος και την ανάλογη ποιότητα. Μα δεν σας είπε κανείς, να πάρετε τα λεφτά, να τα ρίξετε οπουδήποτε και να τα σπαταλήσετε. Αυτήν τη φράση την άκουσα κάποτε και όταν κατηγορήθηκε ο νυν Πρωθυπουργός, ότι δεν είχε απορροφήσει παρά μόνο το 2% των κεφαλαίων στο Υπουργείο Βιομηχανίας -και δεν τον κατήγγειλε τότε μόνο η Νέα Δημοκρατία αλλά τον κατήγγειλε και ο επίτροπός σας στην Ευρώπη ο κ. Παπουτσής. Είπε τότε ο κύριος Πρωθυπουργός, δηλαδή να πάρω τα λεφτά και να τα ρίξω οπουδήποτε; Μα δεν σας είπε κανείς, κύριε Πρωθυπουργέ, αυτά τα χρήματα, τα οποία είναι οξυγόνο για την ελληνική οικονομία, να τα ρίξετε οπουδήποτε. Να τα αξιοποιήσετε με μελέτες, να κάνετε έργα σοβαρά, έργα υποδομής, τα οποία βεβαίως προβλέπονται από το πρόγραμμα. Και βεβαίως δεν διαφωνεί κανείς μ' αυτά τα έργα, γιατί ήταν τα δικά μας έργα. Εμείς τα είχαμε εντάξει στο πρόγραμμα. Και εσείς καθυστερημένα τα υιοθετήσατε τουλάχιστον τα περισσότερα.

Είπατε, κύριε Υφυπουργέ, ότι καθυστερήσαμε το Πακέτο Ντελόρ 1 και ότι δεν τελείωσε το 1993. Δεν είμαι σε θέση να σας πω τις λεπτομέρειες, θυμάμαι, όμως, τις ανακοινώσεις που εγένοντο τότε. Και θυμάμαι για την περιφέρεια της Πελοποννήσου, ότι είχε υπερβεί σε απορροφητικότητα το 100%. 'Εφθανε στα 102 με 103%.

Και μας είπατε, ότι: "όχι βεβαίως, ήρθε και το 1994 και το 1995". Δεν λέγει κανένας βέβαια, ότι το Πακέτο Ντελόρ 2 θα ολοκληρωθεί, όσο και καλά να πάμε, και οι ουρές του θα τελειώσουν μέχρι το τέλος του 1999. Μπορεί να φθάσουν και στο 2000 και στο 2001. Το 90% της απορρόφησης των κεφαλαίων έχει αξία να απορροφηθεί, μέσα στα προβλεπόμενα χρόνια. Με την πορεία, όμως, που πάει η δική σας Κυβέρνηση, φοβάμαι, -και αν παραμείνει στην εξουσία- ότι αυτός ο στόχος είναι ανέφικτος.

Παρ' όλο που ξεκίνησαν τα μεγάλα έργα, παρόλο ότι χρονικά λέτε ότι θα πετύχετε την αποπεράτωσή τους μέσα στον προβλεπόμενο χρόνο, πρακτικά δεν θα επιτευχθεί. θα ήθελα να κάνω μία ερώτηση. Μήπως επιτυγχάνετε την παράδοση του Μετρό μέσα στον προβλεπόμενο χρόνο ώστε να μας πείσετε, ότι και τα άλλα έργα θα παραδοθούν στο χρόνο τους; Απ'ό,τι θυμάμαι εγώ περίμενα στο τέλος του 1998 να τελειώσει το Μετρό τώρα μιλάμε για το 2000 ή για το 2001. Ακούω και διαβάζω στις εφημερίδες για αντιπαλότητες, για διαφωνίες με τον εργολάβο, με την ανάδοχο εταιρεία, η οποία μας πήρε κάποιες δεκάδες δισεκατομμύρια πέρυσι και θα πάρει και άλλα τόσα φέτος.

Δεν είναι τόσο απλά τα πράγματα, κύριε Υφυπουργέ. Δεν είναι τόσο απλή η πορεία των μεγάλων έργων. Θα δημιουργηθούν προβλήματα καθ'οδόν, θα υπάρξουν πιθανόν διαιτησίες και συνεπώς, καλό είναι να φιλοδοξούμε να πετύχουμε τους στόχους μας, χονδρικά αλλά δεν είναι εύκολο να τους πετύχουμε τουλάχιστον χρονικά. Γι' αυτό όσο τρέχουμε και όσο νωρίτερα πηγαίνουμε προς την έναρξη του έργου, τόσο καλύτερα θα είναι και για το 'Εθνος. Επαναλαμβάνω, ότι εκείνο που έχει σημασία είναι η ταχύτητα απορροφήσεως, η οποία βεβαίως προϋποθέτει και σωστά έργα και ποιότητα έργων και τον προβλεπόμενο χρόνο παράδοσης του έργου.

Μας είπατε, ότι έχετε κάποιον οργανισμό που ελέγχει τις συμβάσεις. Μα κάθε έργο, κύριε Υφυπουργέ, έχει δική του επίβλεψη. Και εδώ μέσα είχαμε παλέψει για όλα τα έργα, ώστε οι επιβλέψεις να ανετίθεντο σε κάποιους οργανισμούς, σε κάποιες εταιρείες οι οποίες θα ελέγχονται και από το Ελληνικό Δημόσιο ή τουλάχιστον θα του είχαμε εμπιστοσύνη. Και όπως λένε οι τεχνικοί στην Αίθουσα αυτή, τα μεγάλα κενά και τα μεγάλα ανοίγματα. στα έργα γίνονται πιθανόν από την κακή επίβλεψη. Και όταν ο επιβλέπων δεν είναι της εμπιστοσύνης του Ελληνικού Κράτους, δυστυχώς τα ανοίγματα των έργων είναι πολύ μεγαλύτερα.

Είπατε, ότι είναι δυνατόν να κάνετε μία ισόρροπη ανάπτυξη σε όλη την Ελλάδα. Εδώ, όμως, διαπιστώνω, ότι το φυσικό αέριο, του οποίου τα εγκαίνια έγιναν προ ημερών, έφθασε μέχρι την Αθήνα. Καμία πρόβλεψη για την Πελοπόννησο, καμία για 'Ηπειρο...

ΧΡΗΣΤΟΣ ΠΑΧΤΑΣ (Υφυπ.Εθνικής Οικονομίας): Δεν ήταν όλη η Ελλάδα μέσα στο πρόγραμμα.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: 'Οταν λέμε φυσικό αέριο, λέμε προβλέψεις, λέμε προγράμματα και λέμε, ότι η ανάπτυξη πρέπει να περπατάει ισόβαθμα σε όλη την Ελλάδα.

'Ακουσα προηγουμένως -και βεβαίως πρέπει να ευλογήσω και τα γένια μου ή μάλλον τον Τόπο μου- τον κ. Λαμπρόπουλο, ο οποίος είπε ότι η Πελοπόννησος, και είναι αλήθεια, είχε με τα δικά μας προγράμματα εντάξει μεγάλα έργα στο εθνικό πρόγραμμα. Και ήρθατε εσείς και τα βάλατε στο περιφερειακό,με αποτέλεσμα ο δρόμος Τριπόλεως-Καλαμάτας να μην τελειώσει με τη δική σας Κυβέρνηση ποτέ, διότι δεν υπάρχουν κεφάλαια.

Επίσης, σας είπα προηγουμένως και για το θεμα του φυσικού αερίου. Καθώς επίσης ένα μεγάλο θέμα είναι της ανακαίνισης, της ανασυγκρότησης και του εκσυγχρονισμού του σιδηροδρομικού δικτύου της Πελοποννήσου. 'Ακουσα, όμως, προηγουμένως να λέτε, ότι και αυτό το έργο δεν είναι ενταγμένο στο πρόγραμμα.

Κύριε Υπουργέ, πριν τελειώσω θέλω να σας πω το εξής: Μέχρι σήμερα η πορεία της Κυβερνήσης του ΠΑ.ΣΟ.Κ., στα τριάμισι χρόνια, με το πρόγραμμα Β' Κοινοτικού Πλαισίου

Σελίδα 2808 

Στήριξης, με το Ντελόρ 2, δεν πάει καλά. Εύχομαι και πιστεύω από δω και πέρα να τα πάτε καλύτερα. 'Ομως, μέχρι σήμερα δεν μας πείσατε.

Μετά μεγάλης προσοχής αναφερθήκατε και άκουσα, ότι πήρατε και συγχαρητήρια από την Επιτροπή, παρακολούθησης του προγράμματος, ότι δημιούργησε διάφορους Οργανισμούς μακριά από τις εγκυλώσεις του Δημοσίου, δηλαδή, τη Μ.Ο.Δ. και το ΕΛΚΕ. 'Οπως ξέρετε τα ψηφίσαμε και εμείς, αν δεν απατώμαι, αλλά δεν είδα να λειτουργούν ούτε η ΜΟΔ, ούτε το ΕΛΚΕ. 'Εκανα μάλιστα και κάποια ερώτηση προχθές περί της λειτουργίας της ΕΛΚΕ απάντηση, περί της λειτουργίας της ΕΛΚΕ η οποία είναι παντελώς αρνητική.

Το πρόβλημα δεν είναι να νομοθετούμε και να μην υλοποιούμε. Η ΜΟΔ, που ψηφίστηκε πέρυσι, αλλά και το ΕΛΚΕ, έπρεπε σήμερα να βρίσκονται στις δόξες τους από πλευράς υλοποιήσεων. Και τέτοιο πράγμα δεν έγινε.

Προ ημερών έκανα μία ερώτηση στο Υπουργείο σας για να μου πουν ποιές μελέτες πέρασαν από το ΕΛΚΕ και μου απήντησαν, ότι δεν πέρασε καμία μελέτη. Το ΕΛΚΕ το κάναμε και το ψηφίσαμε,προκειμένου να προσελκύσουμε επενδύσεις, να βοηθήσουμε τους ιδιώτες επενδυτές να έρθουν στην Ελλάδα, για να βοηθήσουν αυτήν την περίφημη ανάπτυξη. Τέτοιο πράγμα εγώ δεν διαπίστωσα.

Κύριε Υφυπουργέ, οι επερωτώντες συνάδελφοι με το ολιγόλογο κείμενό τους καταγγέλουν -και αυτοί οι αριθμοί δε διεψεύσθησαν- ότι η πορεία απορρόφησης δεν είναι η ενδεδειγμένη, δεν είναι η προβλεπόμενη.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Το αποδέχθηκα και εγώ.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Το αποδεχθήκατε. Γι' αυτό και σας καταγγέλουμε -ας χρησιμοποιήσω αυτήν την ελληνική λέξη- ότι δεν πάμε καλά. Είναι μεγάλο σφάλμα το να μας δίνει -ας το πω έτσι- τζάμπα λεφτά η ΕΕΚ για να κάνουμε έργα, αφού υποβάλουμε μελέτες, και εμείς να μην ανταποκρινόμαστε σε αυτήν την απαίτηση. Χαίρομαι δε, διότι και η Κυβέρνηση του ΠΑ.ΣΟ.Κ. πιστεύει πλέον στη συνχρηματοδότηση των έργων. Η καθυστέρηση αναθέσεων του έργου οφείλεται σε δικές σας ευθύνες, στην έλλειψη αποφασιστικότητας, στην μη καλή οργάνωση της Κυβερνήσεως σας. Η μη απορρόφηση, λοιπόν, των κονδυλίων έχει σαν αποτέλεσμα την καθυστέρηση εκτέλεσης των έργων με τις γνωστές συνέπειες.

Καλείστε λοιπόν, κύριε Υπουργέ, να είστε περισσότερο αποφασιστικοί, αν θέλουμε κάποια στιγμή η Ελλάδα να έχει καλύτερο μέλλον και οι νέοι μας να έχουν κάποια ελπίδα να βρουν δουλειά. Ευχαριστώ πολύ.

(Χειροκροτήματα από την Πτέρυγα της Νέας Δημοκρατίας).

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σφυρίου έχει το λόγο, ως Κοινοβουλευτικός Εκπρόσωπος του ΠΑ.ΣΟ.Κ..

ΚΟΣΜΑΣ ΣΦΥΡΙΟΥ: Κυρία και κύριοι συνάδελφοι, θέλω να δεχθώ, ότι οι προθέσεις των επερωτώντων Βουλευτών είναι καλές. Θέλω και εκείνοι να δεχθούν, ότι και η Κυβέρνηση και όλα τα Κόμματα που εκπροσωπούνται στο Ελληνικό Κοινοβούλιο, ασφαλώς και ενδιαφέρονται να επιταχυνθούν οι ρυθμοί εκτέλεσης των κοινοτικών προγραμμάτων, οι ρυθμοί απορρόφησης των κοινοτικών πόρων, επομένως και οι ρυθμοί αύξησης του ΑΕΠ. Και να συμβάλουν αυτοί, τουλάχιστον, οι πόροι στην οικονομική και κοινωνική ανάπτυξη της Πατρίδας μας. Γι'αυτό δεν νομίζω να υπάρχει κανείς που να διαφωνεί.

Εκεί που θέλω να διαφωνήσω εγώ είναι το πάθος με το οποίο ορισμένοι συνάδελφοι της Νέας Δημοκρατίας -και αναφέρομαι και στον προλαλήσαντα Κοινοβουλευτικό Εκπρόσωπο της Νέας Δημοκρατίας τον κ. Κωστόπουλο και σε άλλους -μιλούν για το θέμα. Θέλω να υπογραμμίσω, ότι η υστέρηση που υπάρχει -και είπε ο κύριος Υπουργός ορισμένα πράγματα με πλήρη σαφήνεια και ειλικρίνεια χωρίς να αποκρύπτει τίποτε από την Εθνική Αντιπροσωπεία-οφείλεται και σε ευθύνες που είχε η κυβέρνηση της Νέας Δημοκρατίας μέχρι το τέλος του 1993.

Δεν ήταν φυσικά τα πράγματα τόσο ρόδινα, όπως προσπάθησε η κα Παπαδημητρίου να εμφανίσει, μάλιστα θριαμβολογώντας, κατά την εκτέλεση του προγράμματος του Πρώτου Κοινοτικού Πλαισίου Στήριξης.

Θέλω, λοιπόν, και εγώ να την παραπέμψω στη δήλωση του τότε Προέδρου της Κομισσιόν Ζακ-Ντελόρ, στις Βρυξέλλες, στις 5.5.93, όταν υπεραμύνετο αυτών των πόρων, όπου υπογράμμιζε με έμφαση ότι "παντού απέδωσαν αυτοί οι πόροι, παντού απέδωσε αυτή η εισροή σημαντικών κονδυλίων στις χώρες του νότου, με μια θλιβερή εξαίρεση, την Ελλάδα. Εκεί τα χρήματα δεν αξιοποιούνται σωστά".

ΕΛΙΣΑΒΕΤ ΠΑΠΑΔΗΜΗΤΡΙΟΥ: Μόνο για το κοινοτικό Ταμείο.

ΚΟΣΜΑΣ ΣΦΥΡΙΟΥ: Τώρα μόνο γι' αυτό ή μόνο για άλλο, αυτή είναι η εικόνα που εμφανιζόταν τότε.

Ας μην κάνουμε επομένως μια προσπάθεια μερικά χρόνια μετά, να ωραιοποιήσουμε την κατάσταση. 

Θέλω να πω, με ειλικρίνεια, ότι αν πράγματι υπάρχει μία υστέρηση, όπως την περιέγραψε ο Υπουργός προηγουμένως, γι' αυτήν υπάρχει μία ευθύνη και στις δύο κυβερνήσεις. Και φυσικά όταν καταλογίζουμε ευθύνες στη σημερινή κυβέρνηση, να έχουμε την πολιτική ευθύτητα να κάνουμε την αυτοκριτική μας, συνάδελφοι της Νέας Δημοκρατίας. Γιατί μην ξεχνάτε, ότι, όταν το τέλος του 1993, άσχετα μ' αυτά που λέει ο κ. Τσιπλάκος, δεν υπήρχε έγκαιρη κατάρτιση μελετών, με αποτέλεσμα να χάνονται πολύτιμοι μήνες, μερικές φορές και ορισμένα χρόνια, για την κατάρτιση μελετών, όταν θα έπρεπε σ' αυτά τα χρόνια να εκτελείται έργο. 'Οταν δεν είχαν ιδρυθεί και δεν είχαν συγκροτηθεί οι ενδιάμεσοι φορείς υπό μορφήν ανωνύμων εταιρειών μέχρι τέλους του 1993, όταν ετοιμάζετο η Χώρα για το δεύτερο Ευρωπαϊκό Πλαίσιο Στήριξης και έπρεπε να φτάσουμε στο 1994 και στο 1995, για να εδραιωθούν οι ενδιάμεσοι φορείς. Και όταν, ας το ομολογήσουμε, έχουμε, με ευθύνη όλων των κυβερνήσεων, τη χαμηλή παραγωγικότητα, που δυστυχώς έχουμε στη Χώρα μας και στο δημόσιο και στον ιδιωτικό τομέα, αυτά αντικατοπτρίζουν την εικόνα που εμφανίζεται σε ό,τι αφορά τα ποσοστά απορρόφησης.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)

'Ομως, για να είμαστε και ειλικρινείς και να μη δίνουμε στον Ελληνικό Λαό την εικόνα, ότι στον τομέα της απορρόφησης η Ελλάδα είναι τελευταία μεταξύ όλων των χωρών της Ευρωπαϊκής 'Ενωσης, δεν είναι αλήθεια. Πρέπει σ' αυτή τη συζήτηση να καταθέσουμε τα επίσημα στοιχεία της έβδομης ετήσιας έκθεσης της Κομισιόν για τα διαρθρωτικά ταμεία, από την οποία προκύπτει σαφέστατα ότι: η Ελλάδα σε ό,τι αφορά το ποσοστό επί τοις εκατό των δεσμεύσεων επί του συνόλου των διαρθρωτικών ταμείων, είναι δεύτερη στη σειρά με πρώτη την Ισπανία και ότι στις πληρωμές σαν ποσοστό επί τοις εκατό επί του συνόλου των διαρθρωτικών ταμείων είναι τέταρτη μεταξύ των έντεκα χωρών, με πρώτη την Ιρλανδία, Πορτογαλία και Ισπανία, πριν από την Ελλάδα, στις τρεις πρώτες θέσεις.

(Στο σημείο αυτό ο κ. Βουλευτής κ. Κ. Σφυρίου καταθέτει για τα Πρακτικά τον πίνακα με τα προαναφερθέντα στοιχεία, ο οποίος βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Υπάρχουν κι άλλα στοιχεία, για να μη μηδενίζουμε, εν πάση περιπτώσει, τα πάντα και δίνουμε στον Ελληνικό Λαό την εικόνα ότι στον τομέα αυτό, τον οποίο συζητούμε, η Ελλάδα είναι ουραγός και ότι οι άλλες χώρες προπορεύονται.

Είναι γεγονός ότι υπάρχει υστέρηση. Και είναι γεγονός ότι αν θέλαμε μέχρι το τέλος του 1999 να καλύψουμε αυτή την υστέρηση, θα έπρεπε στο τέλος του 1997 να φτάσουμε σε απορρόφηση περίπου 52% επί του συνολικού προγράμματος και στο τέλος του 1998 στο 76,8%.

Λοιπόν, η εκτίμηση την οποία εγώ θα ήθελα ευθέως να κάνω, (εύχομαι και πιστεύω, ότι η Κυβέρνηση πρόκειται με την πολιτική που ακολουθεί, να επιταχύνει τους ρυθμούς και να επιδιώξει αυτούς τους στόχους), αλλά, όμως, εγώ πιστεύω, ότι αναγκαστικά ορισμένες εισροές θα πάνε μετά το 1999.

Σελίδα 2809 

 

Γνωρίζετε όλοι οι συνάδελφοι, το γνωρίζει πρώτο και καλύτερο το Υπουργείο Εθνικής Οικονομίας και νομίζω ότι πρέπει να το κάνουμε γνωστό και στον Ελληνικό Λαό, να το ξέρει. Να ξέρει ότι και άλλες, πολλές χώρες θα πάνε στο 2000 και στο 2001, για να εξασφαλίσουν το σύνολο των εισροών. Αρκεί να έχουν αναλάβει τις νομικές δεσμεύσεις, να έχουν δημοπρατήσει δηλαδή και να έχουν υπογράψει συμβάσεις μέχρι τέλους του 1999. Οι εκταμιεύσεις θα γίνουν και το 2000, θα γίνουν και το 2001. Εκείνο που είναι βέβαιο είναι ότι δε θα χαθεί ούτε 1 ECU. Δε θα χαθεί ούτε 1 ECU! 'Οτι θα υπάρξει καθυστέρηση; Ασφαλώς. 'Οτι μπορεί να πάμε και σε 1 ή 1,5 χρόνο καθυστερημένοι στην απορρόφηση του συνόλου των πόρων; Πιθανόν. 'Οτι αυτό έχει επίπτωση στη διαμόρφωση του ακαθάριστου εθνικού προϊόντος; Ασφαλώς. Αλλά μη καλλιεργούμε και την εντύπωση ότι όλα είναι μηδενικά και ότι μόνη η Ελλάδα θα είναι εκείνη η οποία θα έχει καθυστέρηση και θα αναγκαστεί να πάρει τους πόρους το 2000 και το 2001 για να κλείσει το πρόγραμμα.

Νομίζω πως όταν εμφανίζεται αυτή η εικόνα των κρατών μελών -είπε ο Υπουργός ποια θα είναι τα κριτήρια τα οποία θα ληφθούν υπόψη για την αξιολόγηση κατά τη διαπραγμάτευση του τρίτου Πακέτου Σαντέρ-καταλαβαίνετε ότι δεν θα είναι η Χώρα μας εκείνη που θα βρίσκεται στη δυσκολότερη θέση μεταξύ όλων των άλλων κρατών, αλλά θα είναι και άλλες σε σαφώς δυσκολότερη θέση, σε ό,τι αφορά τη διαπραγμάτευση για το τρίτο Πακέτο. Αντίθετα, εγώ πιστεύω ότι η Ελλάδα δε θα δυσκολευτεί ιδιαίτερα στη σχετική αξιολόγηση για το τρίτο Πακέτο.

Υπάρχουν μερικές παρατηρήσεις πολιτικού περιεχομένου που έκαναν οι συνάδελφοι, που σαν Κοινοβουλευτικός Εκπρόσωπος θα ήθελα να δώσω μια απάντηση, πολύ σύντομα.

Η κα Παπαδημητρίου άφησε κάποιους υπαινιγμούς με μια καταγγελία. 'Ολοι νομίζω πρέπει να δεχθούμε, ότι έχει υποχρέωση να συγκεκριμενοποιήσει την καταγγελία της. Και ασφαλώς έχει και μια δεύτερη υποχρέωση, της απόδειξης των καταγελλομένων. Διαφορετικά δεν νομίζω ότι οι υπαινιγμοί, γενικά και αόριστα, μπορούν να αποτελούν τη βάση ενός σοβαρού διαλόγου στην Εθνική Αντιπροσωπεία. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, εγώ, με αφορμή αυτή τη σημαντική επερώτηση, θέλω να κάνω δυο ερωτήματα βασικά προς τον κύριο Υπουργό. Προηγούμενα, το μόνο που θέλω να πω είναι ότι το θέμα τώρα πια είναι οι συζητήσεις για το τρίτο Πακέτο Σαντέρ. Και φοβάμαι, κύριε Υπουργέ, ότι παρ' όλο που συμφωνούμε ότι το κύριο είναι η ποιότητα των έργων και όχι η απορροφητικότητα και η απορροφητικότητα θα είναι ένα αρνητικό στοιχείο αν δεν εξασφαλιστεί το ξεμπλοκάρισμα των διαδικασιών, εκεί όπου υπάρχει ειδικότερα εμπλοκή. Και παρ' όλο που δεν έχετε την κύρια ευθύνη, όταν μιλάμε για απορροφητικότητα εμείς τουλάχιστον θα θέλαμε κάποιες διευκρινίσεις: τι γίνεται με το Υπουργείο Εργασίας. Μπορεί να μην είναι βασικά δική σας η ευθύνη, αλλά, εκεί, υπάρχει μια κατάσταση που γεννάει ερωτηματικά. Μας ρωτούν και μας, άνθρωποι που έχουν διάφορα συμφέροντα, ενδιαφέροντα. Δεν υπάρχει πειστική κατ' αρχήν, εξήγηση για τις αιτίες του παγώματος αυτών των πιστώσεων. Επίσης διάφορες άλλες πρωτοβουλίες όπως το Ιntereg γιατί δεν έχουν αρχίσει ακόμα; Θα θέλαμε λοιπόν κάποιες πρόσθετες διευκρινίσεις.

Το βασικό όμως θέμα απ' ό,τι διαβάζουμε και απ' ό,τι έχετε πει και σεις είναι ότι έχετε αποφασίσει να κάνετε και μια αναμόρφωση, μια αναθεώρηση. Αν κρίνουμε απ' αυτά που βλέπουν το φως της δημοσιότητας, μάλλον θα είναι σημαντικής έκτασης αυτή η αναθεώρηση. Κάποια έργα θα φύγουν, κάποια άλλα θα μπουν. Αυτό, πέρα απ' όλα τα άλλα αποτελεί μια ομολογία, μια διαπίστωση και λαθών σχεδιασμού. Είναι μια ένδειξη ευθυνών για τον τρόπο που σχεδιάστηκε όλο αυτό το πακέτο και υλοποιήθηκε μέχρι σήμερα. Το ενδιαφέρον όμως το δικό μας είναι, πώς θα εξασφαλιστούμε ότι δεν θα επαναληφθούν τα ίδια λάθη, πώς θα γίνει δηλαδή αυτή η αναθεώρηση.

Απ'ό,τι διαβάζουμε, έχετε καλέσει τις υπηρεσίες να υποβάλουν προτάσεις, που με κάποιο τρόπο θα αξιολογηθούν. Αυτό έγινε και τότε.

Δεν αντιμετωπίζει, δηλαδή, η Κυβέρνηση, έστω στη φάση αυτή, κάποια πιο ανοιχτή διαδικασία; Τα Κόμματα θα έχουν κάποιο λόγο; Η Βουλή θα έχει κάποιο λόγο στην αναθεώρηση; Γιατί λέτε: "'Εγινε ό,τι έγινε. Τώρα, όλοι μαζί..." Ποιοι "όλοι μαζί"; 

Εμείς είμαστε ένα μικρό Κόμμα. 'Εχουμε, όμως, την παρουσία μας. 'Εχουμε το θεσμικό μας ρόλο. Βεβαίως, μπορούμε να έρθουμε και ν' αξιοποιήσουμε την καλή διάθεση, είτε τη δική σας είτε άλλου Υπουργού και να πάρουμε πληροφορίες.

Εγώ, όμως, μιλάω για κάποιες θεσμικές διαδικασίες, οι οποίες νομίζω ότι μπορούν να γίνουν.

Το δεύτερο είναι ότι έγιναν ορισμένα Νομικά Πρόσωπα Ιδιωτικού Δικαίου, για να παίξουν ένα ρόλο, να συμβάλουν στην καλύτερη διαχείριση. 'Εγινε η "ΕΓΝΑΤΙΑ". 'Εγινε η "ΜΟΔ". 'Εγινε το "ΕΛΚΕ", που ακούσαμε.

Τώρα, πρέπει να επιβεβαιώσουμε τη συμβολή αυτών των φορέων και στην αποτελεσματικότερη διαχείριση και στη διασφάλιση του δημοσίου συμφέροντος.

Εμείς, ούτε σ'αυτά έχουμε καμία πληροφόρηση.

Και πρέπει εδώ να πω και προς τους συναδέλφους της Νέας Δημοκρατίας -αν και είναι απόψε φιλοξενούντες με την επερώτηση που έκαναν- ότι ειδικά στη ΜΟΔ και στο ΕΛΚΕ είσθε συνυπεύθυνοι. Δηλαδή η Νέα Δημοκρατία -αφήνεται η εντύπωση τουλάχιστον- έχει ένα ρόλο συνδιαχείρισης σ'αυτά τα θέματα. Θυμίζω ότι, στην πρώτη τουλάχιστον συγκρότησή τους, συμμετείχαν υψηλότατου επιπέδου στελέχη, σύμβουλοι μάλιστα του κ. 'Εβερτ, ο κ. Αλογοσκούφης στη ΜΟΔ και ο κ. Δράκος νομίζω στο άλλο. Δεν είδαμε καμία ευαισθησία, ούτως ώστε αυτή η συμμετοχή να μην πάρει το χαρακτήρα επιλεκτικής συμμετοχής. Γιατί εδώ το θέμα δεν είναι να μπει Εκπρόσωπος Κόμματος. Το θέμα είναι να υπάρξουν τέτοια αντικειμενικά κριτήρια που πραγματικά να εξασφαλίζεται μια αντιπροσωπευτικότητα.

Θέλω, λοιπόν, να πω ότι εμείς ούτε γι'αυτά ξέρουμε τίποτε. Επιφυλασσόμαστε, μάλιστα και αφού προχωρήσουν κάπως, να ασχοληθούμε εντονότερα.

Θα θέλαμε, όμως, από τον κύριο Υπουργό να έχει κάνει κάποιες σκέψεις σε ό,τι αφορά αυτά τα όργανα. 'Εγιναν τότε, με μια άλλη Βουλή. Σήμερα, είναι άλλες οι συνθήκες.

Επομένως, ανακεφαλαιώνοντας, για να εξοικονομήσουμε και χρόνο, εμείς θα θέλαμε, με αφορμή αυτή την επερώτηση, κάποιες σκέψεις του κυρίου Υπουργού για το πώς θα γίνει η αναθεώρηση του προγράμματος, κάποια πληροφόρηση, αν έχει πρόχειρη, για ορισμένους ειδικότερους τομείς, που δεν φαίνονται να προχωρούν, όπως είναι οι χρηματοδοτήσεις του Κοινωνικού Ταμείου και γι'αυτά τα Νομικά Πρόσωπα, επαναλαμβάνω όχι όλα. Γιατί, εντάξει, η ανώνυμη εταιρία "ΕΓΝΑΤΙΑ" έχει ένα πιο συγκεκριμένο έργο. Μιλάω περισσότερο για τη "ΜΟΔ" και το "ΕΛΚΕ", που φαίνεται να έχουν μια ευρύτερη αποστολή. Τι σκέφτεται η Κυβέρνηση, για να διασφαλίζονται αυτοί οι φορείς και να παίξουν όντως το ρόλο τους.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κα Παπαδημητρίου έχει το λόγο για να δευτερολογήσει για δέκα λεπτά.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Κύριε Υπουργέ, σας εύχομαι πραγματικά να πετύχετε σε όλα όσα μας αναφέρετε ότι προσπαθείτε. Και δεν το αμφισβητώ. Αν και απόψε αποδείξατε ότι θα πετυχαίνατε πάρα πολύ καλά στη θέση του κ. Ρέππα, ως Κυβερνητικός Εκπρόσωπος.

Ν' απαντήσω, πρώτα, στον κ. Σφυρίου, για ν'ανασκευάσω αμέσως κάτι που δεν είναι αληθές. Ο κ. Ντελόρ έχει αναφερθεί πάρα πολύ επαινετικά για την ελληνική διαχείριση του πρώτου Κοινοτικού Πλαίσιου Στήριξης, εκτός για τους πόρους του Ευρωπαϊκού Κοινωνικού Ταμείου, που πράγματι ήταν πάρα πολύ δύσκολο να μάθουμε να το διαχειριζόμαστε, αλλά ποτέ σε επίπεδο κακοδιαχείρισης-"απάτης".

Σελίδα 2810 

 

Και δεν υπήρξε τόσο αυστηρός, όσο ήταν αυτή την εβδομάδα, προς το σημερινό Υπουργείο Εργασίας ο Επίτροπος Φλίν. 'Οπως, πολύ καλά γνωρίζετε, ματαίωσε τη λειτουργία των ΚΕΚ και σας ζήτησε να ξεκινήσετε πάλι με καινούργια στοιχεία αξιολόγησης και να μείνετε στο συμπεφωνημένο επίπεδο των τριακοσίων πενήντα ΚΕΚ και όχι των χιλίων διακοσίων που παρουσίασε κυρίως ο κ. Αδαμόπουλος. Γιατί ο κ. Ευάγγελος Γιαννόπουλος, προς τιμήν του, ήταν ο άνθρωπος που, τέλος πάντων, προσπάθησε να σταματήσει αυτή την πολύ κακή πορεία.

Για την καταγγελία μου, πρέπει να πω ότι είναι κάτι που λέγεται. Και σας κατήγγειλα πως λέγεται. Είναι γνωστό το κονσόρτσιουμ των εταιρειών, είναι νομίζω οκτώ εταιρείες μαζί. Κοιτάξτε τα ονόματα, εάν αυτό είναι αληθές και θα το δείτε. Εγώ όφειλα να το πω σε αυτήν την Αίθουσα. Εξάλλου, είναι κάτι που συζητιέται πάρα πολύ καλά από συναδέλφους του χώρου σας, για το ότι υπάρχουν αδέλφια ή σύζυγοι Υπουργών, που ασχολούνται και που έτυχον της ανάθεσης πολύ σημαντικού έργου σε γραφείο συμβούλων ύψους 1 δισ. Αυτό είναι κάτι που νομίζω ότι εσείς έχετε υποχρέωση να ψάξετε και είμαι σίγουρη ότι θα μιλήσουμε και θα μου το πείτε.

Απαντώ σε εσάς τώρα. Δεν είναι αλήθεια ότι η Νέα Δημοκρατία υπέβαλε ένα σχέδιο περιφερειακής ανάπτυξης 25 τρισ. Η Νέα Δημοκρατία χρησιμοποίησε ένα πάρα πολύ καλό σύστημα διαχείρισης. Θα σας το καταθέσω γιατί μπορεί να σας είναι χρήσιμο.

(Στο σημείο αυτό η κα Βουλευτής κ. Ελισ. Παπαδημητρίου καταθέτει για τα Πρακτικά της Βουλής το προαναφερθέν έγγραφο, το οποίο βρίσκεται στο Αρχείο της Στενογραφικής Υπηρεσίας και είναι στη διάθεση κάθε ενδιαφερομένου).

Η Νέα Δημοκρατία χρησιμοποίησε ένα συντονιστικό όργανο όπου οι περιφέρειες με τη στήριξη των τέως συμβούλων διαχείρισης και αξιολογητών κατέθεσαν με μόρια αξιολόγησης, με ιεράρχηση, τα αναπτυξιακά έργα των νομών. Αυτό δεν ήταν μόνο 25 τρισ., ήταν παραπάνω. Αλλά το δεδομένο είναι, ότι το συντονιστικό διϋπουργικό όργανο στο οποίο ήμουν μέλος, από αυτό συνάντησε και επέλεξε μόνο τα έργα που έφτιαχναν τότε τα 6,7 τρισ., μαζί με το Ταμείο Συνοχής.

Δεν είναι αλήθεια λοιπόν, να λέμε ότι εμείς τα βάλαμε όλα μέσα και ήταν 25 τρισ. Και είναι αλήθεια, ότι στη φτωχή Πελοπόννησο, την τελευταία περιφέρεια της Ελλάδος σε ύψος Πακέτου αναλογικό και σε απορρόφηση από κακοδιαχείριση και από ανυπαρξία στελέχωσης, εάν θέλετε, εκτός του ότι κατέβασαν πάρα πολύ τη συμμετοχή της, ενέταξαν και έργα που έβγαλαν από το εθνικό σκέλος, όπως είναι το μεγάλο έργο Τρίπολης-Καλαμάτας, που θα έπρεπε να είναι στο εθνικό σκέλος των οδικών αξόνων και ένα έργο επίσης, πολύ μεγάλο, της βελτιστοποίησης και της αναβάθμισης των υδροφορέων του Νομού Αργολίδας.

Κύριε Υπουργέ, ας μιλήσουμε τώρα για την ταμπακιέρα. Λέτε πως δεν είμαστε οι τελευταίοι στην Ευρώπη και όντως δεν είμαστε. Εκείνο όμως που έχει σημασία είναι να καταλάβουμε ότι για τα άλλα Ευρωπαϊκά κράτη, εκτός από την Πορτογαλία, για τα άλλα δύο κράτη, αυτός ο προϋπολογισμός, ο συγχρηματοδοτούμενος δεν είναι ό,τι έχουν, όπως είναι σε εμάς. Δεν έχει τόση μεγάλη ανάγκη η Ιρλανδία. Και επιπλέον, αυτό που κάνετε είναι μια μικρή αλχημεία, εάν μου επιτρέπετε την έκφραση. Βεβαίως, στις εισροές είστε πρώτοι. Είστε πρώτοι στις εισροές του γνωστού συστήματος, 50% προκαταβολή, 30%, 20%. Aλλά με ποιες δεσμεύσεις;

Είπα στην πρωτολογία μου, αλλά το πέρασα γρήγορα, ότι εσείς καταθέσατε, σε αντίθεση με εμάς και σε αντίθεση με τις άλλες τρεις χώρες που σας ανταγωνίζονται, ένα πρόγραμμα εμπροσθοβαρές. Αυτό τι θα πει; Θα πει ότι για τα δύο πρώτα χρόνια, δηλαδή, για το 33,33% του χρόνου, καταθέσατε δεσμεύσεις 20% και ότι σε αυτό το 20% των δεσμεύσεων καταφέρατε και απορροφήσατε το 39% το θεωρείτε πρωταθλητισμό;

'Επεται ημών ασυζητητί η Ιρλανδία και η Πορτογαλία, αλλά με πολύ υψηλότερες και αλλιώς κατανεμημένες ανά έτος πιστώσεις. Αυτός είναι ο λόγος που παρουσιάζεσθε ως πρωταθλητές, γιατί η ουσία είναι, ότι αυτή τη στιγμή για το μισό χρόνο -και είναι μισός ο χρόνος- έχετε απορροφήσει μόνο το 25%.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Το 29%.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Ισχυρίζεσθε ότι θα είναι 29% ως πρόβλεψη. Κοντά είναι ο Φεβρουάριος, θα δούμε τελικά ποιες θα είναι οι εκταμιεύσεις σας, ποιες θα είναι οι απορροφήσεις σας. Μακάρι να είναι έτσι. Οι δικές μου οι πληροφορίες λένε ότι είναι γύρω στο 25% και σίγουρα όχι 29%. Προσθέσατε την τελευταία στιγμή τις αποζημιώσεις των αγροτών της Αργολίδος και σας ευχαριστώ πολύ γι'αυτό. Υπήρξε μια σημαντική εκταμίευση γι'αυτό.

Στο Ταμείο Συνοχής θα έλεγα ότι τα πράγματα είναι πολύ χειρότερα. Το πιστεύω αυτό και θα σας πω γιατί. Μιλάμε για 44% απορρόφηση στον τομέα του περιβάλλοντος. 'Εχετε δει ποια έργα του περιβάλλοντος έχουν προωθηθεί; Είναι η διαφήμιση και τα εύκολα έργα. Τι θα κάνουμε με τις χωματερές που χρηματοδοτούνται;

Ξέρετε πόσο κόστισε η διαφήμιση της διαχείρισης των αστικών αποβλήτων στο Λεκανοπέδιο Αττικής; Και ακόμα δεν έχουμε βρει την πολιτική βούληση να χωροθετήσουμε τις χωματερές μας. Πιστεύετε ότι οι Ευρωπαίοι αυτό δεν το αντιλαμβάνονται; 

'Εχετε κάνει τις εύκολες δράσεις. Υπάρχουν όντως εύκολες και δύσκολες δράσεις και μη μας παριστάνετε ότι το αγνοείτε.

Χρειάστηκε, είπατε, να προβούμε στις θεσμικές αλλαγές που επέβαλε η Κοινότητα. Καμία Κοινότητα δεν επέβαλε θεσμικές αλλαγές. Τις αρνήθηκαν οι Ισπανοί, και οι Πορτογάλοι τις δέχθηκαν υπό όρους, που ήταν πολύ λιγότερο παρεμβαίνουσες από τις δικές μας και τις αρνήθηκαν και οι Ιρλανδοί. Μερικοί από εμάς, της Νέας Δημοκρατίας, τις ψηφίσαμε, αλλά όσοι είχαμε ασχοληθεί με το πρώτο Πακέτο Ντελόρ -και όχι μόνο εμείς της Νέας Δημοκρατίας- πιστέψαμε αυτά που είπε η κα Παπανδρέου στη συζήτηση του Προϋπολογισμού του 1994, αυτά που όπως γνωρίζω υποστηρίζει η κα Αρσένη που συμμετείχε στην Επιτροπή των Εμπειρογνωμόνων, που ήμουν και εγώ μέλος. Συζητούσαμε, ότι εκείνο που τελικά θα μείνει σ'αυτόν τον Τόπο είναι η αναβάθμιση κάποιας διοίκησης.

Μήπως θα έπρεπε να ληφθούν άλλα μέτρα; Ξέρετε ότι τελικά η υιοθέτηση τέτοιων μέτρων -όπως σωστά πιστεύει ο κ.Δραγασάκης-αποδυναμώνει και την ήδη αδύνατη διοίκηση που έχουμε; Μήπως θα έπρεπε να είχαμε επιλέξει άλλες μεθόδους; Αυτό είναι το ερώτημά μου. Δεν είναι ώρα να το συζητήσουμε. Πρέπει να τελειώνει το Πακέτο Ντελόρ δύο και να πάμε καλά στο Πακέτο Sander.

Αλλά πρέπει να σας πω, ότι από την ώρα που τις υιοθετήσατε και έχετε κάνει έντεκα, αν δεν απατώμαι, ενδιάμεσους φορείς, ανώνυμες εταιρείες, μόνο η μια λειτουργεί, η "Εγνατία". Ποια άλλη λειτουργεί; Προχθές, την εβδομάδα που μας πέρασε, πήρατε επιτέλους και τους τέσσερις διευθυντές της ΜΟΔ. Η ΕΡΓΟΣΕ, που τόσο επαινείτε, γιατί δεν λειτουργεί; Γιατί δεν την αποδέχεται, δεν την βοηθάει η διοίκηση. Φοβάμαι πως θα υπάρξει κόντρα των δημοσίων υπαλλήλων και των υπαλλήλων των νέων φορέων. Και εκεί έχετε ένα πρόβλημα που τελικά φοβάμαι ότι θα αποδείξει ότι κακώς επιλέξατε.

Είπατε ότι δεν υπήρχαν μελέτες. Αυτό δεν είναι αληθές. Για τα έργα που είχαμε εντάξει στα πρώτα χρόνια, ήταν πλήρεις οι μελέτες και θα σας δώσω ένα παράδειγμα. Κατετέθη η μελέτη, ενεκρίθη και υπεγράφη στις 22.9.93 η διάθεση πίστωσης από τον Υπουργό του ΠΕ.ΧΩ.Δ.Ε. Αχιλλέα Καραμανλή, για την αναβάθμιση της κεφαλής του Αναβάλου. Ξέρετε, τελικά, πότε ανετέθη αυτό το έργο; Προ δύο μηνών. Το κοσκίνιζαν τριάμισι χρόνια. 'Ολη την προηγούμενη περίοδο δεν κάνατε τίποτε και έπρεπε να φέρουμε εθελοντές δύτες από τη Γαλλία για να πειστεί η ελληνική Κυβέρνηση ότι ίσως φταίνε οι λάσπες, που για 2,8 μέτρα επιτρέπουν στο νερό της θαλάσσης να αφαλατώνει το φρέσκο νερό- για να περάσει το έργο του Αναβάλου. 'Ολο το έργο του Αναβάλου ήταν έτοιμο.

'Ηταν έτοιμες και οι αναθέσεις των προμελετών των 

Σελίδα 2811 

αεροδρομίων. Μιλήσατε για αεροδρόμια. Το πακέτο των αεροδρομίων της Νέας Δημοκρατίας ήταν 114 δισ. δραχμές. Ξέρετε πόσο αφήσατε; Αφήσατε 34 δισ. δραχμές και αυτό βαίνει φθίνον.

(Στο σημείο αυτό ακούγεται ο προειδοποιητικός ήχος της λήξης του χρόνου ομιλίας της κυρίας Βουλευτού)

'Εχω πολλά περισσότερα να πώ, αλλά πρέπει να σταματήσω.

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε την κα Παπαδημητρίου.

Ο κ.Λαμπρόπουλος έχει το λόγο για τρία λεπτά να δευτερολογήσει.

ΙΩΑΝΝΗΣ ΛΑΜΠΡΟΠΟΥΛΟΣ: Κύριε Υπουργέ, μιλήσατε για τις μελέτες, που είναι βασική προϋπόθεση για να προχωρήσουν τα έργα. Με αναγκάζετε, όμως, να σας επαναλάβω κάτι που είπα στην αρχική μου τοποθέτηση.

'Ησαστε τώρα στον τέταρτο χρόνο διακυβέρνησης της Χώρας από το 1993 και σας λέω ότι ο κ.Σουλαδάκης εδώ και γραπτώς μας είχε διαβεβαιώσει γιατί στα περισσότερα τμήματα του δρόμου Τρίπολης-Καλαμάτας υπήρχαν ολοκληρωμένες μελέτες - ότι για τα τμήματα που δεν υπήρχαν, επρόκειτο να γίνει ανάθεση από τον Απρίλιο του 1994. Και προχθές παίρνω απάντηση από τον κ.Λαλιώτη ότι επίκειται η ανάθεση των μελετών. Λοιπόν, πού είναι οι ευθύνες για το ότι δεν προχωράνε τα έργα και δεν υπάρχει απορρόφηση;

Δεύτερον, ο προκάτοχός σας ο κ. Ανωμερίτης και ο κ. Παπαντωνίου που είχε επισκεφθεί την Καλαμάτα, καθώς και ο κ. Σημίτης προεκλογικά είχαν υποσχεθεί ότι θα εξασφάλιζαν τα απαιτούμενα κονδύλια για τη συνέχιση του σημαντικού έργου Τρίπολης-Καλαμάτας. Τουλάχιστον πρέπει να γίνει η σήραγγα ΡΑΨΟΜΜΑΤΗ που απαιτεί γύρω στα 10 δισεκατομμύρια. Αυτό το είχε υποσχεθεί ο κ. Ανωμερίτης. Και ο κ. Παπαντωνίου είχε πει στην Καλαμάτα, ότι θα το δει με θετικό πνεύμα. Δυστυχώς μέχρι τώρα δεν έχουμε δει τίποτα. Οι απαντήσεις είναι όλες αρνητικές.

Θα μπορούσε, βέβαια, να αναπτυχθεί και το λιμάνι της Καλαμάτας σε συνδυασμό με το δρόμο, ώστε να γίνει αυτή η περίφημη γραμμή Ιταλία-Καλαμάτα-Κρήτη-Μέση Ανατολή. Σας κάνω έκκληση για μια ακόμη φορά. Είναι αίτημα όλων των παραγόντων και των φορέων της Πελοπονήσου και ειδικά του Νομού Μεσσηνίας να το δείτε με θετικό πνεύμα για να κάνετε κάτι για το νομό που πραγματικά έχει γίνει ο νότος του νότου.

ΠΡΟΕΔΡΕΥΩΝ (Παναγιώτης Σγουρίδης): Ο κ. Χαϊτίδης έχει το λόγο.

ΣΑΒΒΑΣ ΤΣΙΤΟΥΡΙΔΗΣ: Κύριε Πρόεδρε, ο κ. Χαϊτίδης μου έδωσε και τα δικά του τρία λεπτά. Θα μιλήσω για έξι λεπτά.

ΠΡΟΕΔΡΕΥΩΝ (Παναγιώτης Σγουρίδης): Δηλαδή, θα το πάμε αθροιστικά. 

Ορίστε, κύριε Τσιτουρίδη, έχετε το λόγο.

ΣΑΒΒΑΣ ΤΣΙΤΟΥΡΙΔΗΣ: Θα συμφωνούσα με τον κ. Πάχτα, ότι το μεγάλο πρόβλημα στα διαρθρωτικά προγράμματα δεν είναι η ποσοτική απορροφητικότητα. Επισημαίνω μόνο ότι παρ'όλα αυτά η προσέγγιση της Κυβέρνησης είναι λογιστική και ότι από τα τριάντα πέντε λεπτά της ομιλίας του ο κ. Πάχτας περισσότερα από δώδεκα λεπτά μίλησε για την ποσοτική απορρόφηση.

Με την ευκαιρία αυτή θα ήθελα να ρωτήσω, πόσο εκτιμά ο κύριος Υφυπουργός ότι θα αυξηθεί το ΑΕΠ ή έχει ήδη αυξηθεί στο μέσον αυτού του χρόνου, με τις εκτελέσεις αυτών των έργων;

Μία ακόμη επισήμανση: Είπατε, σωστά, κύριε Υφυπουργέ, ότι το σύνολο των προγραμμάτων όπως εγκρίθηκαν είναι απαραίτητα για την ολοκληρωμένη ανάπτυξη. Τότε πώς αιτιολογείτε την παρέμβαση που έκανε ο κ. Παπαντωνίου, λέγοντας ότι "αποφασίζουμε τελικώς στη μελλούμενη τροποποίηση να εντάξουμε και να μείνουμε με αυτά που τρέχουν"; Αν αυτά που τρέχουν είναι μόνο οι δρόμοι ή κάποια άλλα τότε πώς θα εκτελέσουμε το σύνολο των προγραμμάτων τα οποία εγκρίναμε;

Κάνω ακόμη την επισήμανση ότι υπάρχουν σημαντικές καθυστερήσεις στη μελέτη των περιβαλλοντικών επιπτώσεων, οι οποίες στο τέλος θα έχουν δυσμενή αποτελέσματα για όλους μας και για την εξέλιξη του προγράμματος.

Από εκεί και πέρα δεν είπατε ξανά τίποτα για το μεγάλο πρόβλημα της επαγγελματικής κατάρτισης. 'Εχουμε εκτεθεί ως Χώρα με μαθητευόμενους μάγους υπουργούς, οι οποίοι κάνουν προτάσεις. Πιστοποιήσατε και μετά τα μαζεύσατε. 'Ετσι τώρα έχουμε μπει στον τέταρτο χρόνο και όλα είναι στον αέρα. Πώς θα γίνει η επαγγελματική κατάρτιση στα λίγα χρόνια που απέμειναν; Τι θα κάνετε με τους φορείς που, καλώς ή κακώς, έκαναν κατάρτιση με το θεσμικό πλαίσιο που υπήρχε;

Υπάρχουν δισεκατομμύρια που πρέπει να αποδοθούν. Θα τα αποδώσετε ή θα τα κρατήσετε και με ποια νομική βάση;

Ακόμη δεν είπατε τίποτα -είστε αρμόδιος για το συντονισμό εκτέλεσης αυτών των προγραμμάτων- για τη γεωργία. Θα επανέλθω σε ένα σημαντικό πρόβλημα. Πριν από λίγες ημέρες από αυτό το Βήμα ο κ. Σημίτης και ο κ. Τζουμάκας χαρακτήρισαν ως συντηρητική την πολιτική, που λέει ότι πρέπει να δίνουμε εθνικά χρήματα στον αγροτικό τομέα, για να αυξάνουμε το εισόδημα των αγροτών.

Εσείς, βέβαια, λέγατε κάποτε ότι αυτά ήταν προοδευτικά. Να δεχτώ εγώ ότι είναι συντηρητική η πολιτική αυτή. 'Αρα, λοιπόν, να πάμε στην προοδευτική πολιτική, που λέει ότι πρέπει να δώσουμε χρήματα για τη βελτίωση των υποδομών.

Ο σημαντικότερος παράγοντας για τη βελτίωση των υποδομών, είναι η άρδευση της γης μας. 'Εχουμε περιοχές με σοβαρά προβλήματα. Αναφέρομαι χαρακτηριστικά στο νομό μου, στο Κιλκίς, που είναι ο τέταρτος χειρότερα αρδευόμενος νομός της Χώρας, με 13% αρδευόμενες εκτάσεις. Και έχουμε τα 2/3 σχεδόν του νομού με μονοκαλλιέργεια δημητριακών. Τα δημητριακά στηρίζονται στις στρεμματικές ενισχύσεις. Μετά το 1999 δε γνωρίζουμε αν θα υπάρχουν. Είναι πολύ πιθανό να μην υπάρχουν, τουλάχιστον στο ύψος που υπάρχουν σήμερα. 'Αρα πρέπει να κάνουμε κάτι στον τομέα των εγγειοβελτιωτικών έργων για να δούμε πώς θα κάνουμε τις περίφημες και πολυσυζητημένες αναδιαρθρώσεις καλλιεργειών. Ειδικότερα σε προβληματικούς νομούς και σε νομούς εξαρτημένους από μονοκαλλιέργειες προϊόντων.

Επαναλαμβάνω ότι εμείς δεσμεύσαμε 270 δισ. δραχμές. Θα τις βρείτε στο Υπουργείο Γεωργίας τις δεσμεύσεις και τις προτάσεις μας. Σήμερα, έχουμε ένα κεντρικό πρόγραμμα 75 δισ., το οποίο δεν περπατάει και έχουμε και ένα περιφερειακό πρόγραμμα 150 δισ., για το οποίο ουδείς μπορεί να μας δώσει στοιχεία.

Θα παρακαλούσα πολύ να το προσέξετε ιδιαιτέρως το θέμα των εγγειοβελτιωτικών. Πρέπει να αυξηθούν οι προβλεπόμενες πιστώσεις στο σημαντικό αυτό κομμάτι. Δε γίνεται αναδιάρθρωση καλλιέργειας στη μισή Ελλάδα περίπου, αν δε δούμε τα αρδευτικά.

Θα τελειώσω, λέγοντας, ότι χάσαμε όλοι -θα πω ότι είναι ευθύνη όλων, και της Νέας Δημοκρατίας, δεν ήμουν Βουλευτής τα χρόνια εκείνα, ούτε όταν υιοθετήθηκαν οι ενδιάμεσοι φορείς, μια σημαντική ευκαιρία να βελτιώσουμε την ελληνική διοίκηση εκμεταλλευόμενοι την πορεία και την εκτέλεση των κοινοτικών προγραμμάτων. 'Εχετε μπροστά σας τη διαπραγμάτευση για ένα νέο πακέτο διαρθρωτικών παρεμβάσεων στη Χώρα. Δείτε πως μπορείτε να αξιοποιήσετε την αρνητική εμπειρία όλων μας, από τους ενδιάμεσους αυτούς φορείς -ίσως αυτό να είναι το ουσιαστικότερο κέρδος που μένει στο τέλος-για να αφήσετε καλύτερες υποδομές στην ελληνική διοίκηση. Δεν μπορεί άνθρωποι με 200.000 ή 250.000 δραχμές το μήνα να κάνουν σοβαρή δουλειά όταν βλέπουν άλλους έξω από την ελληνική διοίκηση, να κάνουν τα ίδια ή λιγότερα απ' αυτόν με αμοιβές πολλών εκατομμυρίων μηνιαίως.

Ευχαριστώ.

ΠΡΟΕΔΡΕΥΩΝ (Παναγιωτης Σγουρίδης): Ο κύριος Υπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Ευχαριστώ, κύριε Πρόεδρε.

Τέθηκαν στη δευτερολογία των κυρίων συναδέλφων και στις ομιλίες των κυρίων Κοινοβουλευτικών Εκπροσώπων μία σειρά από νέα ζητήματα. Θα προσπαθήσω να απαντήσω και σε αυτά 

Σελίδα 2812 

και να δώσω και την αίσθηση που εγώ τουλάχιστον καθημερινά έχω από την παρακολούθηση του προγράμματος.

Θα ξεκινήσω από τον κ. Δραγασάκη, τον εκπρόσωπο του Συνασπισμού. Δυο-τρία σημεία που ανέφερε, σε ό,τι αφορά το μέγα θέμα της αναθεώρησης, που θα γίνει σε δύο φάσεις, από την πρώτη Επιτροπή Παρακολούθησης του Κοινοτικού Πλαισίου Στήριξης τώρα το Μάρτιο και μία το Σεπτέμβρη από τη δεύτερη Επιτροπή Παρακολούθησης, το 1997.

Δεν είναι ώρα να πούμε το πώς θα γίνει. Δεν υπάρχει ο χρόνος. Αλλά νομίζω, ότι έχει γίνει μία σημαντική προσπάθεια όλους τους τελευταίους μήνες για μια σε βάθος συζήτηση με όλα τα Υπουργεία. 'Εχει ολοκληρωθεί και η φάση συνεργασίας με την Ευρωπαϊκή 'Ενωση. 'Ολα αυτά θα καταλήξουν βεβαίως στις δύο Επιτροπές Παρακολούθησης. 'Ομως την ευθύνη θα την έχουν βεβαίως τα θεσμοθετημένα όργανα που συμμετέχουν στις Επιτροπές Παρακολούθησης. Είναι οι κοινωνικοί φορείς, είναι οι εκπρόσωποι των Υπουργείων.

Αλλά, με χαρά, κύριε Δραγασάκη, εγώ δέχομαι την πρότασή σας. Νομίζω ότι είμαστε ώριμοι για να έχουμε κάποιες τελικές προτάσεις. Πριν φθάσουμε θα έλεγα στην Επιτροπή Παρακολούθησης, να κάνουμε μία συζήτηση, να παρουσιάσουμε και στα Κόμματα την πρόταση της Κυβέρνησης, που θα είναι ένα καταστάλαγμα, μία εμπειρία όλων των Υπουργείων όλων των κοινωνικών φορέων και της Ευρωπαϊκης 'Ενωσης. Νομίζω, ότι μπορούμε να το κάνουμε αυτό, για να υπάρχει και η συμμετοχή και των εκπροσώπων της Βουλής των Ελλήνων που δεν είχαν συμμετάσχει τα προηγούμενα χρόνια.

Σε ό,τι αφορά το θέμα της έγκρισης του τρίτου Διευθετικού Πλαίσιου, επιμένω, κύριε Δραγασάκη, στα σημεία που είπα προηγουμένως.

Βεβαίως και η απορροφητικότητα δίνει ένα στοιχείο καθημερινότητας, αλλά θα πρέπει να γνωρίζουμε ότι η τελική απόφαση για το αν θα υπάρξει ή όχι, εάν θα συμμετάσχει η Ελλάδα σ'αυτό, ένα τρίτο διαρθρωτικό πλαίσιο, το Α' πακέτο Σαντέρ, δε θα ληφθεί το 2000 ή το 2001, θα ληφθεί το 1998, διότι ξεκινάμε σε λίγους μήνες, το δεύτερο εξάμηνο του '97, τις διαπραγματεύσεις και αυτές οι διαπραγματεύσεις ολοκληρώνονται και αποφασίζουμε το '98. Καταλαβαίνετε, ότι το '98 θα είμαστε πολύ μακριά από το 2000 όπου θα έχουμε μία σαφή εικόνα των παρακολουθήσεων των προγραμμάτων. Γι'αυτό και μίλησα για εισροές, μίλησα για δεσμεύσεις και μίλησα ταυτόχρονα για θεσμοθετημένα όργανα για εξυγίανση ενός συστήματος παραγωγής στη Δημόσια Διοίκηση των δημοσίων έργων και της προετοιμασίας συνολικά της Δημόσιας Διοίκησης που είναι ένα τεράστιο ζήτημα.

Σε ό,τι αφορά το θέμα του κοινωνικού ταμείου που αναφερθήκατε και εσείς και οι συνάδελφοι της Νέας Δημοκρατίας νομίζω ότι το νέο πλαίσιο το οποίο προώθησε ο κ. Γιαννόπουλος ήταν και ορθό, όταν περίπλοκο για να απαντήσουμε συνολικά στα θέματα που τέθηκαν για να αποφύγουμε ακριβώς όχι την πρόθεση της Κυβέρνησης της Νέας Δημοκρατίας κατά τη διάρκεια υλοποίησης του Α' Κοινοτικού Πλαισίου Στήριξης, αλλά της ελλείψεως πραγματικά μιας ουσιαστικής παρέμβασης στη Δημόσια Διοίκηση, μια εμπειρία για την εξυγίανση όλων αυτών των παρεμβάσεών μας. Με την εμπειρία του Α' Κ.Π.Σ. δε θα είχαμε καμία έγκριση από την Ευρωπαϊκή 'Ενωση, αν δεν περνάγαμε μέσα από το πολύπλοκο σύστημα αναθεώρησης των δράσεων του κοινωνικού ταμείου. Επειδή είχαμε το αρνητικό αποτέλεσμα του Α' Κ.Π.Σ., δε θα υπήρχε καμία δυνατότητα να είχαμε έγκριση από την ευρωπαϊκή επιτροπή προγραμμάτων κοινωνικού ταμείου για την Ελλάδα. Δυστυχώς, κατά την υλοποίηση εμφανίστηκαν πράγματι σημαντικές αδυναμίες, που καλούμαστε και εμείς σήμερα να τις ξεπεράσουμε, παρ' ότι υπάρχει μια σημαντική καθυστέρηση ουσιαστικά αντιμετώπισης αυτών των αδυναμιών. 'Ομως, ούτε εδώ -και δε θέλω να πω ότι είμαι πολύ αισιόδοξος- υπάρχει οποιοσδήποτε κίνδυνος τελικής απώλειας πόρων. Και αυτό γιατί ο κύκλος ζωής των δράσεων του ευρωπαϊκου κοινωνικού ταμείου είναι πάρα πολύ σύντομος, περίπου ένας χρόνος. Και το 1997 να αρχίσουμε μπορεί να απορροφηθεί άνετα το σύνολο των πόρων του ευρωπαϊκού κοινωνικού ταμείου. Δηλαδή δε διατρέχουμε κίνδυνο να χάσουμε πόρους και από κει απλά να ξεπεράσουμε τις αδυναμίες και να δημιουργήσουμε αν θέλετε τον ορθολογικό τρόπο διαχείρισης αυτών των πόρων, να μιλήσουμε για τον πυρήνα που είναι το κέντρο πιστοποίησης όλων αυτών των προγραμμάτων.

Τώρα θα φτάσω σε μια δεύτερη ενότητα. Μίλησε ο κ. Κωστόπουλος γι'αυτό και θα προσπαθήσω σύντομα να απαντήσω. Δε μίλησε κανείς ότι όλα πάνε καλά, πολύ καλά. Απλά είπαμε υπάρχουν ζητήματα όπως είναι οι εισροές ή όπως είναι οι δεσμεύσεις της Ελλάδος στον κοινοτικό προϋπολογισμό που είναι τα δύο κρίσιμα σημεία για τα οποία θα εξαρτηθεί αν θα υπάρχει διαπραγματευτική ισχύς της Ελλάδος για τη διαπραγμάτευση του τρίτου πακέτου και είμαστε πάρα πολύ καλά και αυτό πρέπει να το συνειδητοποιήσουμε γιατί είναι κάτι θετικό για την Πατρίδα. Επιτέλους δεν πάνε όλα στραβά σ'αυτήν τη Χώρα, υπάρχει φως, υπάρχει ελπίδα, υπάρχει προοπτική.

Το θέμα των απορροφήσεων είπα και προηγουμένως πως δεν είναι οι επιθυμητές και εξήγησα γιατί κατά την άποψή μας δεν είναι οι επιθυμητές. Δε θα μπορούσαμε το '94 να είχαμε απορροφήσεις όταν δεν είχαμε μελέτες, δεν είχαμε προγράμματα. Μιλήσαμε π.χ. ότι τα προγράμματα τουρισμός, πολιτισμός, ταχυδρομεία, τηλεπικοινωνίες εγκρίθηκαν το Νοέμβρη και το Δεκέμβρη του '95. Πώς θα είχαμε, λοιπόν, σημαντικές απορροφήσεις στα προγράμματα αυτά που εγκρίθηκαν πρόσφατα; 'Η πώς να ξεκινήσω απορροφήσεις για έργα των οποίων οι μελέτες ολοκληρώνονται τώρα, που απαλλοτριώσεις αποζημιώνουμε τώρα αυτήν την περίοδο και μιλάω στο τέλος του 1996; 'Αρα δεν έχουμε τους επιθυμητούς όρους απορρόφησης και μιλήσαμε ότι έχουμε απορρόφηση περίπου 45% το 1994, έχουμε απορροφητικότητα περίπου 65% το 1995 και αν φτάσουμε να ξεπεράσουμε το 80% θα είμαι πολύ ευτυχής πράγματι αν αγγίξουμε το 82% με 85% απορροφητικότητα το 1996. 'Ομως το 1997 είναι πολύ ευοίωνο. Μίλησα προηγουμένως για σημαντικές πιστώσεις στο πρόγραμμα δημοσίων επενδύσεων που εγκρίθηκαν από τον Προϋπολογισμό της Βουλής των Ελλήνων 1.200.000.000.000 πάρα πολύ αυξημένο σε σχέση με τα προηγούμενα χρόνια αθροιστικά θα έλεγα περίπου στα 2,5 χρόνια μαζί. Τι καλύπτουν αυτές οι πιστώσεις; Το σύνολο των δεσμεύσεων του 1997 συν το 20,8 των αναπορρόφητων της τριεετίας γιατί υπάρχουν αναπορρόφητα της τριετίας 1994, 1995 και 1996. Αυτό είναι το κρίσιμο σημείο για το οποίο πράγματι θα πρέπει να κριθούμε. Δηλαδή εάν και το 1997 έχουμε αναπορρόφητα εκεί είμαστε αδικαιολόγητοι, εκεί πλέον δεν μας συγχωρεί κανείς. Δεν μιλάω για όλα τα προγράμματα. Σε κάποια προγράμματα πάλι θα έχουμε αναπορρόφητα αλλά το σημαντικό είναι να τρέξουν όλα τα υπόλοιπα, η δεύτερη και η τρίτη ταχύτητα και να ξεπεράσουμε το 100% και 120% των προγραμμάτων.

Μιλήσατε για τη συζήτηση του κ.'Εβερτ και του κ. Παπαντωνίου. Το 50% έχει να κάνει με την απορρόφηση της τριετίας 1994-1996.

Σήμερα εμείς μιλάμε για κάτι κοντά στο 30% -θα είναι πάρα πολύ σημαντικό αν μπορέσουμε να το πιάσουμε αυτό, θα ξέρουμε το Φλεβάρη αυτούς τους αριθμούς- για το σύνολο της εξαετίας 1994-1999. Είναι δύο διαφορετικοί αριθμοί.

Αναφέρθηκα στο ΚΠΣ και είπα να μην επανέλθω, αλλά επειδή ειπώθηκαν κάποια πράγματα: Το Α' Κοινοτικό Πλαίσιο Στήριξης τι ήταν; 'Ολο και όλο ήταν 3 τρισ., το 1/3 του σημερινού. Ο χρονικός ορίζοντας ήταν 1989-1993.

ΣΑΒΒΑΣ ΤΣΙΤΟΥΡΙΔΗΣ: Συν το εθνικό πρόγραμμα δημοσίων επενδύσεων.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Αυτό πάντα υπήρχε και θα υπάρχει. Υπάρχει εθνικό πρόγραμμα ξεχωριστό πέρα από τα συγχρηματοδοτούμενα έργα. Και φέτος έχουμε και πέρυσι είχαμε και θα έχουμε πάντα.

Τι λέμε λοιπόν: Δεν έκλεισε το πρόγραμμα δυστυχώς το 1993 και δεν έκλεισε το Δεκέμβριο του 1993, δεν έκλεισε το Δεκέμβριο του 1994, δεν έκλεισε το Δεκέμβριο του 1995 και μέχρι το Δεκέμβριο του 1996 κάναμε πληρωμές. Το πρόγραμμα της τηλεματικής π.χ. το Α' Κ.Π.Σ. λογιστικά έκλεισε το

Σελίδα 2813 

Δεκέμβριο του 1996. Και μιλάμε για ένα πρόγραμμα που δεν είχε και μεγάλα έργα. 'Ηταν διάσπαρτο -ας μη μείνουμε σ' αυτό- σε πολλά μικρά έργα. Δεν έγινε ένα μεγάλο έργο από το Α' Κ.Π.Σ.. Είχαμε δεκατρία έργα πάνω από 5 δισ. και τώρα έχουμε εκατόν είκοσι έργα πάνω από 5 δισ. και έχουμε δέκα έργα πάνω από 200, 300, 500, 600, 800 δισ. Διαφορετική αντιμετώπιση έχεις για ένα έργο των 600 δισ. δραχμών και διαφορετική για ένα έργο των 60 εκατ. δραχμών. Ας μη μείνουμε, λοιπόν, σ' αυτό και επαναλαμβάνω, ότι από τα 3 τρισ. τα 450 δισ. πληρώθηκαν από το Β' Κ.Π.Σ..

Τώρα σε σχέση με το εμπροσθοβαρές, αγαπητή κυρία Παπαδημητρίου. Επειδή το είπατε δύο φορές θα ήθελα να σας μεταφέρω ένα μήνυμα, γιατί πιθανόν να μη γνωρίζετε -όπως και όλοι μας δε γνωρίζουμε πάντα σε βάθος τα προβλήματα, άλλωστε δεν τα διαχειριζόμαστε για να τα γνωρίζουμε- ότι η διαχρονική κατανομή των πόρων δεν είναι επιλογή του κράτους-μέλους. Δεν είναι επιλογή του κράτους-μέλους, αλλά προβλέπεται στις αποφάσεις του Εδιμβούργου. Η απόφαση κορυφής στο Εδιμβούργο στο 1992 προσδιόρισε αυτόν τον τρόπο κατανομής και εξαρτάται από τη διαθεσιμότητα του κοινοτικού προϋπολογισμού. Τι σημαίνει δέσμευση; Σημαίνει δέσμευση του κράτους-μέλους, της Ελλάδος, της Ισπανίας, της Ιρλανδίας όχι στον εθνικό προϋπολογισμό, αλλά στον κοινοτικό, τον ευρωπαϊκό προϋπολογισμό. Και τα μεγαλύτερα ποσά ο κοινοτικός προϋπολογισμός τα προβλέπει αυξημένα και κυρίως την τριετία 1997-1999.

Αν δείτε όλα τα κοινοτικά προγράμματα, τις κοινοτικές πρωτοβουλίες, όλα τα προγράμματα του στόχου ένα των κρατών-μελών -των ένδεκα κρατών-μελών που συμμετέχουν στο στόχο 1- θα δείτε ότι κυρίως το μεγάλο βάρος είναι το 1997-1999. 'Αλλωστε δε θα μπορούσε και διαφορετικά γιατί η προετοιμασία των έργων απαιτεί ένα χρόνο επώασης που είπα και προηγουμένως αγγίζει τα δύο και τρία χρόνια. Και δυστυχώς δεν είμασταν έτοιμοι εμείς να το ξεκινήσουμε και πόσο μάλλον να ξεκινάγαμε έργα για τα οποία δεν είχαμε μελέτες που σήμερα ακόμη ολοκληρώνονται.

'Αρα, η απόφαση του Εδιμβούργου κυρίως ήταν αυτό που προσδιόρισε τη διαμόρφωση του κοινοτικού προϋπολογισμού και ανάλογα τις δεσμεύσεις για το κράτος-μέλλος.

Τώρα για το ακκαθάριστο εθνικό προϊόν (Α.Ε.Π.) που είπαν κάποιοι συνάδελφοι. Το 1997 θα έχουμε αύξηση του Α.Ε.Π. που θα είναι η μεγαλύτερη στην Ευρωπαϊκή 'Ενωση. Με το 1996 κλείσαμε στο 2,6%. 'Ηταν πάνω από το μέσο όρο της Ευρωπαϊκής 'Ενωσης. Ο κ. Κωστόπουλος θυμάμαι, ότι το είχε ρωτήσει. Και συμφωνώ με τον κ. Κωστόπουλο για το κρίσιμο σημείο της ανεργίας, αλλά το 1997 θα έχουμε αύξηση κατά 3,3% και θα είναι η μεγαλύτερη στην Ευρωπαϊή 'Ενωση. Το 1998 θα υπερβεί το 4%. Αυτός είναι ο στόχος, άλλωστε, που προβλέπεται μέσα από το πρόγραμμα σύγκλισης, που όλοι μαζί συναποφασίσαμε δηλαδή Ελλάδα, Ευρωπαϊκή 'Ενωση και ψηφίστηκε από τη Βουλή των Ελλήνων.

Τώρα, τι σημαίνει το 3,3% για το 1997; Σημαίνει ότι δε θα αυξάνεται άλλο η ανεργία. Δηλαδή, οι νέες θέσεις που θα δημιουργήσει αυτή η αύξηση του Α.Ε.Π. θα είναι τέτοιες που πλέον θα ισορροπούν την όποια δημιουργία και από το 1998 και μετά το 4% είναι το κρίσιμο σημείο για να έχουμε και μείωση της ανεργίας. 'Οχι ισορρόπηση, αλλά και μείωση της ανεργίας. Και αυτό είναι σημαντικό αν το πετύχουμε και ελπίζουμε ότι θα το πετύχουμε ιδιαίτερα όπως είπα προηγουμένως με όλα αυτά τα έργα που είναι σε εξέλιξη και προχωρούν.

Τώρα για το "ΜΕΤΡΟ" της Θεσσαλονίκης. Το είχε πει ο κ. 'Εβερτ αυτό που είπε ο κύριος Χαϊτίδης και είναι λάθος και του απαντήσαμε κατά τη διάρκεια του προϋπολογισμού. Το "ΜΕΤΡΟ" της Θεσσαλονίκης δεν αποτελεί ένα συμπληρωματικό μέτρο σ' ένα πρόγραμμα που λέγεται "ΜΕΤΡΟ" Αθηνών. 'Εχει ξεχωριστικό επιχειρησιακό πρόγραμμα. Είναι όπως λέμε το πρόγραμμα τουρισμού, το πρόγραμμα πολιτισμού, το πρόγραμμα ενέργειας, το πρόγραμμα βιομηχανίας, το περιφερειακό πρόγραμμα της Πελοποννήσου. 'Ετσι, λοιπόν, υπάρχει και ξεχωριστό πρόγραμμα επιχειρησιακό που λέγεται "ΜΕΤΡΟ" Θεσσαλονίκης, όπως και άλλο "ΜΕΤΡΟ" Αθηνών όπως και το φυσικό αέριο.

Δεν μπορεί, λοιπόν, αφού είναι ξεχωριστά επιχειρησιακά προγράμματα να μετακυληθούν οι πόροι απο το ένα πρόγραμμα στο άλλο παρά μόνο με απόφαση της Κεντρικής Επιτροπής Παρακολούθησης. Πώς, λοιπόν, λέμε ότι μετακυλήθηκαν οι πόροι; Τι σημαίνει Επιτροπή Παρακολούθησης; Σημαίνει διαύγεια, ανακοίνωση στους πάντες, θα το γνωρίζουν όλοι. Και εσείς κυρία Παπαδημητρίου που συμετέχετε σε όλες τις Επιτροπές Παρακολούθησης του Κοινοτικού Πλαισίου Στήριξης το γνωρίζετε πρώτη.

ΣΑΒΒΑΣ ΤΣΙΤΟΥΡΙΔΗΣ: Λυπάμαι, είναι το ίδιο μέτρο.

ΧΡΗΣΤΟΣ ΠΑΧΤΑΣ (Υφυπ.Εθνικής Οικονομίας): Δεν υπάρχει, λοιπόν, καμία αυτόματη διαδικασία μεταφοράς πόρων προς το "ΜΕΤΡΟ" Αθηνών από το "ΜΕΤΡΟ" Θεσσαλονίκης, όπως και προς οποιοδήποτε άλλο επιχειρηματικό πρόγραμμα, όπως και για οποιοδήποτε άλλο επιχειρηματικό πρόγραμμα.

Τα χρήματα για το "ΜΕΤΡΟ" Θεσσαλονίκης, θα μείνουν στη Θεσσαλονίκη, για το έργο της Θεσσαλονίκης. Το πρόβλημα είναι να φτιάξουμε ένα έργο που να είναι βιώσιμο και να μην είναι προβληματικό. Αρκετά με τα προβληματικά στην Πατρίδα μας. Το ότι καθυστερήσαμε να πάρουμε θετικές αποφάσεις, δέχομαι να υπάρχει σαν κριτική, αλλά όταν κάνεις μια σωστή ενέργεια, να μην την τορπιλίζουμε.

ΕΛΙΣΑΒΕΤ ΠΑΠΑΔΗΜΗΤΡΙΟΥ: Υπάρχει και ο τρόπος.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): 'Οσον αφορά το αεροδρόμιο των Σερρών τέτοια πρόταση δε βρέθηκε στο Σ.Π.Α. που είχε κατατεθεί από τη Νέα Δημοκρατία. Στο ΥΠ.ΕΘ.Ο. που διαπραγματεύτηκε το Β' Κοινοτικό Πλαίσιο Στήριξης δεν υπήρξε τέτοια πρόταση για να απορριφθεί.

Βεβαίως, κυρία Παπαδημητρίου, δε λέω ότι έχετε άδικο, αλλά γνωρίζουμε όλοι τι γινόταν στις εκλογές του 1993, πόσα πακέτα Ντελόρ μοιράσαμε προεκλογικά και ήταν 25 τρισεκατομμύρια.

Κύριε Κωστόπουλε, θα σας απαντήσω με δύο λόγια για το ΕΛΚΕ και την ΜΟΔ. 'Εχουν συνταχθεί τριάντα εννέα αιτιολογημένες εκθέσεις από το ΕΛΚΕ για ιδιωτικές επενδύσεις ύψους 100 δισ. δραχμών. Δηλαδή, έχει υποβληθεί στην αρμόδια γνωμοδοτική επιτροπή του ΥΠ.ΕΘ.Ο. από το ΕΛΚΕ -όπου υποβάλλονται και αξιολογούνται- πρόταση για 100 δισ. επενδύσεις. Και γνωρίζετε το φάσμα των ιδιωτικών επενδύσεων δια του αναπτυξιακού νόμου. Πρώτη φάση, πρώτο εξάμηνο, δεύτερη φάση, δεύτερο εξάμηνο. Επειδή το ΕΛΚΕ ουσιαστικά φτιάχτηκε κατά τη διάρκεια του πρώτου εξαμήνου, δηλαδή ολοκληρώθηκε το διοικητικό συμβούλιο, ο πρόεδρος, ο γενικός διευθυντής, ουσιαστικά λειτούργησε για τη δεύτερη φάση του 1996. Και ουσιαστικά αξιολόγησε και υπέβαλε τριάντα εννέα αιτιολογημένες εκθέσεις 100 δισ. δραχμών. 'Αρα, υπάρχει δράση και ενέργεια. Μακάρι το ΕΛΚΕ, κύριε Κωστόπουλε, να είχε δημιουργηθεί τον Ιανουάριο του 1992, 1993, 1994, για να είχαν αρχίσει από τότε οι ενέργειές του.

Κάτι αντίστοιχο ισχύει και για τη Μ.Ο.Δ.. Γνωρίζετε ότι σε ένα χρόνο λήγει η θητεία του διοικητικού συμβουλίου, κύριε Δραγασάκη, -νομίζω το Μάρτιο- και δεν υπάρχει αντίρρηση οι νέες δυνάμεις του Κοινοβουλίου να συμμετάσχουν στο νέο διοικητικό συμβούλιο. Δεν είμαστε κλειστοί σε αυτό, αλλά δεν μπορεί στη μέση της πορείας να αλλάξουμε το διοικητικό συμβούλιο.

(Στο σημείο αυτό ακούγεται ο προειδοποιητικός ήχος λήξης του χρόνου ομιλίας του κυρίου Υφυπουργού).

Θα ήθελα, κύριε Πρόεδρε, λίγο χρόνο ακόμη για να απαντήσω στους συναδέλφους και θα τριτολογήσω στη συνεχεια.

ΠΡΟΕΔΡΕΥΩΝ (Παναγιώτης Σγουρίδης): Θα σας δώσω δύο λεπτά και θα μου δώσετε ένα μεγάλο έργο στην Ξάνθη.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Σε ό,τι αφορά, λοιπόν, τη ΜΟΔ έχουμε πράγματι το γενικό διευθυντή, έχουμε τους διεθυντές των τομεακών ευθυνών σε επίπεδο κέντρου και δημοπρατήσαμε στο ΕΣΕΔΥ τους τρεις τελικά από τους τέσσερις πού πήραμε, γιατί δεν αξιολογήθηκαν όλοι 

Σελίδα 2814 

σωστά και θα επανεκτιμηθεί ο τέταρτος. Δημοπρατήθηκε την προπερασμένη Κυριακή η πρόσκληση ενδιαφέροντος για την πρόσληψη των εξειδικευμένων επιστημόνων για το κέντρο της ΜΟΔ στην Αθήνα και ταυτόχρονα είμαστε σε μία τελική φάση εξέλιξης να δημοπρατήσουμε για δώδεκα περίπου τομεακά και περιφερειακά προγράμματα, να ενσωματωθούν είτε με ομάδες ολόκληρες είτε με εξειδικευμένους επιστήμονες για να βοηθήσουμε δράσεις, ενέργειες και μέτρα του προγράμματος συνολικά, του Κοινοτικού Πλαισίου Στήριξης σε δώδεκα περιφέρειες και τομεακά προγράμματα για να αποκτήσουμε μια πρώτη εμπειρία και βάσει αυτής της εμπειρίας θα προχωρήσουμε μετά σε μια δεύτερη τελευταία προκήρυξη για το επιστημονικό προσωπικό.

Να, λοιπόν, γιατί το θέμα της διαχείρισης του Κοινοτικού Πλαισίου Στήριξης είναι ένα τεράστιο, πολύπλοκο ζήτημα και νομίζω ότι θέτει μπροστά ολόκληρο το φάσμα της Δημόσιας Διοίκησης. Νομίζω ότι αυτό που έχει σημασία για όλους μας, είναι να συνειδητοποιήσουμε, ότι ο βαθμός εγρήγορσης και δραστηριοποίησης του συνόλου της διοικητικής πυραμίδας, από την κορφή ως τη βάση, για την καθημερινή επίλυση των προβλημάτων που αναφύονται, είναι πάρα πολύ σημαντικός.

Βεβαίως, αυτή η τεράστια προσπάθεια σε όλες τις βαθμίδες του Κράτους θα είναι πολύ χρήσιμο να πετύχει για τη Χώρα μας. Εδώ μπαίνει σε κρίση, αν θέλετε, ακόμη και η ίδια η δυνατότητα του Κράτους να διαχειριστεί τέτοιου είδους προγράμματα, τα οποία δεν έχουμε συνηθίσει, γιατί μιλάμε για τεράστια έργα.

'Εφερα ένα παράδειγμα, το οποίο θα επαναλάβω, αλλά τέτοια παραδείγματα μπορούμε να βρούμε πάρα πολλά. Καλούμαστε στα επόμενα τέσσερα χρόνια να κατασκευάσουμε μεγάλους αυτοκινητόδρομους, που είναι δεκαπλάσιοι σε αριθμό και σε ποιότητα, πιστεύω, σε σχέση με αυτούς που κατασκευάζονται τα τελευταία πενήντα χρόνια στην Πατρίδα μας. Αυτά που κατασκευάσαμε τα τελευταία πενήντα χρόνια, δε φθάνουν παρά στο 1/10 αυτών που οφείλουμε από το πρόγραμμα να κατασκευάσουμε μέχρι το 2000.

Τα ίδια μπορούμε να συζητήσουμε για τον Ο.Σ.Ε., για τις σιδηροδρομικές τροχιές, για το τι έργο θα αποδώσουμε τελικά στην ελληνική κοινωνία στο τέλος του 2000. Και δεν είναι μόνο αυτά, αλλά και τα νοσοκομεία, τα προγράμματα στην Παιδεία. Αναφέρομαι λίγο σ' αυτά και μόνο.

Να λοιπόν, γιατί πιστεύω ότι πράγματι, παρόλες τις δυσκολίες που υπάρχουν, έχουμε σημαντικές επιτυχίες σε κάποιους τομείς. 'Εχουμε καθυστερήσει σε κάποιους άλλους τομείς, αλλά ο χρόνος είναι μπροστά μας και από εμάς εξαρτάται να επιταχύνουμε τους ρυθμούς, να βελτιώσουμε τη δυνατότητα παρέμβασής μας σε όλα αυτά τα αρνητικά στοιχεία, που υπάρχουν και στη Δημόσια Διοίκηση.

Στο κάτω-κάτω, ερχόμαστε σε αναμέτρηση με μία αντίληψη, με μία συνείδηση και με μία παράδοση μέσα στη Δημόσια Διοίκηση, αλλά και με την ικανότητα, που έχουμε σαν Κράτος να διαχειριστούμε τέτοιου είδους προγράμματα.Αυτά είναι κρίσιμα ερωτήματα, που βγαίνουν έξω και πέρα, πιθανόν, απο τις όποιες διαφωνίες έχουμε, αλλά προσδιορίζουν το όραμα για μία νέα πατρίδα που όλοι την αναζητούμε.

Ευχαριστώ, κύριε Πρόεδρε.

(Χειροκροτήματα από την Πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Σγουρίδης): Ο κ. Κωστόπουλος έχει το λόγο.

ΔΗΜΗΤΡΙΟΣ Ν.ΚΩΣΤΟΠΟΥΛΟΣ: Κύριε Υφυπουργέ, δε θα συμφωνήσω μαζί σας για το "ΜΕΤΡΟ" Θεσσαλονίκης, διότι από μία κατάσταση που έχω στα χέρια μου, στον κωδικό "Αστική Ανάπτυξη" περιλαμβάνεται το "ΜΕΤΡΟ" Αθηνών και το "ΜΕΤΡΟ" Θεσσαλονίκης. Φυσικό είναι, μάλλον, τα κεφάλαια εκείνα να έρχονται προς τα εδώ. Δεν είναι ανεξάρτητο έργο. Για περισσότερα, νομίζω ότι είναι σχετική η επόμενη επερώτησή μας και θα τα πούμε εντός των ημερών.

Κύριε Υφυπουργέ, επερωτάσθε, διότι εσείς κυβερνάτε τα τελευταία τριάμισι χρόνια. Επερωτάσθε, διότι έπρεπε να έχετε απορροφήσει ένα ποσοστό μεγαλύτερο από τα διαθέσιμα κοινοτικά κεφάλαια. Δεν υπάρχει δικαιολογία για το ότι δεν υπήρχαν μελέτες ή καθυστέρησαν οι μελέτες ή καθυστέρησαν οι απαλλοτριώσεις.

'Οπως σας είπα στην πρωτολογία μου -και θα προσθέσω και τώρα- υπήρχαν είκοσι δύο μελέτες μεσαίων έργων, τις οποίες αγνοήσατε και δώσατε εντολή να γίνουν εξαρχής. Υπήρχε έτοιμο το έργο του αεροδρομίου των Σπάτων και το αγνοήσατε. 'Ηταν προς υπογραφή. 'Ηταν έτοιμος ο δρόμος Ελευσίνας-Σταυρού-Σπάτων, είχαν γίνει και οι απαλλοτριώσεις και το αγνοήσατε. Κυρώσαμε τη σύμβαση πριν από ένα μήνα σε τούτο το Κοινοβούλιο.

Πέρα, όμως, από αυτά, θα σας πω και για τη Δημόσια Διοίκηση, όπου για το "ΚΛΕΙΣΘΕΝΗΣ" αλλάξατε μελετητή. Αντικαταστήσατε τη βελγική "BOLD", την καλύτερη στον κόσμο, με εσωτερική εταιρεία. Καλά κάνατε, αλλά δεν ήταν η ώρα εκείνη κατάλληλη για να την αντικαταστήσετε. Τέλος, εκείνο το περίφημο "TAXIS", που έπρεπε να εκσυγχρονίσει το Υπουργείο Οικονομικών, -μήπως εισπράξει τη φοροδιαφυγή, μήπως εισπράξει τον περίφημο Φ.Π.Α., που τσεπώνουν κάποιοι 'Ελληνες και σώσουμε το δημοσιονομικό πρόβλημα- και εκεί, πήγατε από αναβολή στην αναβολή. Απ' ό,τι πληροφορούμαι, υπογράφεται καινούρια σύμβαση για περαιτέρω παράταση μιας διετίας.

Με άλλα λόγια, κύριε Υφυπουργέ, η υπόθεση είναι μία: Δε βιάζεσθε, δεν είστε αποφασιστικοί, ίσως δεν είστε και καλά οργανωμένοι.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.

ΧΡΗΣΤΟΣ ΠΑΧΤΑΣ (Υφυπ. Εθνικής Οικονομίας): Κύριε Πρόεδρε, θα ήθελα να πω δύο κουβέντες, για να κλείσουμε τη σημερινή συνεδρίαση.

Δεν μπόρεσα, κατά τη διάρκεια της δευτερολογίας μου, να αναφερθώ στο θέμα της απορροφητικότητας του προγράμματος ανάπτυξης. Μπήκαν πολλά ζητήματα για το θέμα της βιομηχανίας. Θα ήθελα να πω απλά, ότι στο Υπουργείο Βιομηχανίας τον Οκτώβριο του 1993 προσπαθήσαμε να διαμορφώσουμε μία νέα βιομηχανική πολιτική.

Διαμορφώσαμε επιχειρηματικά σχέδια, με κριτήρια των οποίων οι ίδιοι οι επιχειρηματίες, ιδιώτες θα πρέπει να υλοποιήσουν τα επιχειρηματικά σχέδια που αφορούσαν νέες θέσεις εργασίας εξυγίανσης επιχειρήσεων, εξαγωγικό προσανατολισμό, παραγωγικότητα, νέα δίκτυα αγοράς και από το 1995 που ολοκληρώθηκε το θεσμικό πλαίσιο -από το τέλος του 1995- και καθ' όλη τη διάρκεια του 1996 περίπου 500 δισ. δραχμές, είναι πλέον στα χέρια των ίδιων των επενδυτών ή μάλλον η ευθύνη βρίσκεται στα χέρια των ίδιων των επενδυτών των επιχειρήσεων, να καλύψουν αυτούς τους στόχους των επιχειρησιακών προγραμμάτων, για τα οποία βεβαίως αξιολογήθηκαν. Μπήκαν στόχοι, δεσμεύσεις.

'Ομως δυστυχώς κι εδώ είναι μια άλλη αδυναμία, όχι μόνο της Δημόσιας Διοίκησης, αλλά και της ιδιωτικής επιχείρησης. Δεν ήμασταν έτοιμοι κι εδώ ακόμη να απορροφήσουμε αυτούς τους τεράστιους πόρους για τη βιομηχανία. Παρ' όλα αυτά, όμως, το θεσμικό πλαίσιο ολοκληρώθηκε, οι δράσεις εξειδικεύτηκαν, οι προκηρύξεις έγιναν, τα επιχειρηματικά σχέδια εγκρίθηκαν και είναι στα χέρια των επιχειρηματιών να απορροφήσουν τα 500 δισ. της διετίας 1995-1996.

Αυτό το λέω απλά σαν μήνυμα, για να πούμε ότι αυτή η έλλειψη καλής απορροφητικότητας στο πρόγραμμα βιομηχανίας κατά 95% εξαρτάται από τα φυσικά προγράμματα στα χέρια των ιδιωτών.

Το Υπουργείο, Βιομηχανίας, Ενέργειας και Τεχνολογίας δεν έχει μόνο προγράμματα βιομηχανίας. 'Εχουμε και προγράμματα ενέργειας, έχουμε και το επιχειρησιακό σχέδιο του φυσικού αερίου και το επιχειρησιακό πρόγραμμα έρευνας και τεχνολογίας. Και μπορεί στο Βιομηχανίας να μην έχουμε την απορροφητικότητα που θέλουμε, αλλά στο επιχειρησιακό πρόγραμμα της ενέργειας η απορροφητικότητα έχει ξεπεράσει το 140% των δεσμεύσεων το 1996, στο πρόγραμμα της έρευνας και τεχνολογίας έχουμε ξεπεράσει το 100% 

Σελίδα 2815 

και στο φυσικό αέριο, όπως γνωρίζετε, έχουμε ξεπεράσει το 100% της απορροφητικότητας.

'Αρα, πρέπει να σταματήσουμε επιτέλους να συζητάμε για τον Κώστα Σημίτη Υπουργό Βιομηχανίας και σημερινό Πρωθυπουργό. 'Εχει τέσσερα προγράμματα το τότε Υπουργείο Βιομηχανίας, 'Ερευνας και Τεχνολογίας. Είπαμε ότι στα τρία πάμε πάρα πολύ καλά και στο τέταρτο η έλλειψη σημαντικών πόρων απορροφητικότητας δεν οφείλεται πλέον στη διαχειριστική ικανότητα του Υπουργείου Βιομηχανίας, αλλά στην επιχειρηματική ικανότητα των ίδιων των επιχειρηματιών να υλοποιήσουν τις δεσμεύσεις και τους στόχους, τους οποίους κατέθεσαν, για να αξιολογηθούν και αξιολογήθηκαν για τα επιχειρησιακά προγράμματα.

Φτάσαμε στο τέλος, κυρία και κύριοι συνάδελφοι, αυτής της συζήτησης για το Β' Πακέτο Ντελόρ. Εγώ επαναλαμβάνω ότι θα προτιμούσα να είχαμε συζητήσει όχι τόσο για το πόσα χρήματα ξοδέψαμε και κατά πόσο είναι λίγα αυτά, αλλά το τι τα κάναμε, πόσο ωφελήθηκε το κοινωνικό σύνολο, οι περιφέρειές μας, η οικονομίας μας, το περιβάλλον μας και η ποιότητα ζωής μας. Νομίζω, ότι η μάχη είναι καθημερινή, υπάρχουν περιθώρια περαιτέρω βελτίωσης, κανείς δεν μπορεί να το αμφισβητήσει. Η τελική έκβασή της θα κρίνει όχι μόνο τα αποτελέσματα του Β' Κοινοτικού Πλαίσιου Στήριξης, την ανάληψη και το εύρος του Γ' Κοινοτικού Πλαισίου Στήριξης αλλά και συνολικά το μέλλον μας ως Χώρα.

Και νομίζω ότι αυτό είναι το κρίσιμο σημείο, να απαντήσουμε θετικά σε ό,τι αφορά το μέλλον των γενεών που έρχονται και το μέλλον της Χώρας μας.

Η διαπραγματευτική μας ισχύς, γι' αυτό το τρίτο διαρθρωτικό πακέτο, που είναι πολύ σημαντικό να το καταρτίσουμε όσο το δυνατόν καλύτερα, θα εξαρτηθεί άμεσα όχι μόνο από την απορρόφηση, επαναλαμβάνω, των κονδυλίων, αλλά κυρίως από την αποτελεσματική χρήση τους. Από αυτή την άποψη η μέχρι σήμερα πορεία μας μας επιτρέπει να έχουμε μία αισιοδοξία για το αύριο και το μεθαύριο της Χώρας μας.

Ας μην αυταπατώμεθα, αυτή η ισχύς μας είναι διαπραγματευτική και θα εξαρτηθεί από τη συνολική αξιοπιστία και φερεγγυότητά μας ως Χώρα και κυρίως από τις συνολικές επιδόσεις της οικονομίας, με έμφαση στα δημοσιονομικά δεδομένα. Και είναι γνωστό σε όλους, ότι η πορεία είναι ιδιαίτερα θετική και στον τομέα αυτό. Εξάλλου, όλες οι πρόσφατες εκθέσεις της Ευρωπαϊκής 'Ενωσης καταλήγουν σε ευμενή σχόλια για την πορεία της Ελλάδος.

Κλείνω, κύριε Πρόεδρε, με μία παράγραφο από την τελευταία έκθεση συνοχής της Ευρωπαϊκής 'Ενωσης. "Στην Ελλάδα διαφαίνεται η τάση της συνολικής βελτίωσης των βασικών υποδομών, η οποία οδηγεί στον εκσυγχρονισμό της οικονομικής της βάσης". Η διαπίστωση της συνοδευτικής έκθεσης είναι ότι έχουν πλέον δημιουργηθεί στην Ελλάδα οι προϋποθέσεις για την πραγματική σύγκλιση, με τη δημιουργία του κατάλληλου επενδυτικού κλίματος. Αυτό καθημερινά φαίνεται στη ζωή μας και νομίζω, ότι αυτό θα γίνεται ορατό κάθε μέρα και περισσότερο στην πορεία προς το 2000. Και η χαραυγή του 21ου αιώνα πιστεύω, ότι θα μας βρει, πράγματι, πολύ πιο έτοιμους, απ' ό,τι είμαστε σήμερα και απ' ό,τι ήμασταν χθες, σαν Χώρα να διεκδικήσουμε την ορθή, ισότιμη παρέμβασή μας στις εξελίξεις και να απαντήσουμε στις σημαντικές προκλήσεις των καιρών, είτε αυτές αφορούν τη συμμετοχή της Πατρίδας μας στην Ευρωπαϊκή 'Ενωση είτε τον ενεργό ρόλο στα Βαλκάνια, στη Μέση Ανατολή και στον Εύξεινο Πόντο.

Πιστεύω, κύριε Πρόεδρε, ότι μπορεί να υπάρχουν ακόμη πολλές δυσκολίες, αλλά αυτές οι δυσκολίες είναι αυτές που μας δίνουν θάρρος, δύναμη, θέληση να πετύχουμε. Και εχουμε χρέος να πετύχουμε και πιστεύω ότι ούτε η Κυβέρνηση είναι διαθέσιμη να πετύχει γιατί το οφείλουμε αυτό απέναντι στις γενιές που θα έρθουν και νομίζω ότι το οφείλουμε κυρίως στη Πατρίδα. Γι' αυτήν την άλλη πατρίδα, γι' αυτήν τη νέα Ελλάδα ας προσπαθήσουμε όλοι μαζί και νομίζω ότι μ' αυτή τη φράση μπορεί να κλείσουμε και να συμφωνήσουμε απόλυτα. Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζητηση της επερωτήσεως (Αριθμ. βιβλ. Επερ. 21, ημερ. κατάθ. 9.12.1996) των συναδέλφων της Νέας Δημοκρατίας κας 'Ελσας Παπαδημητρίου, κας Θεοδώρας Μπακογιάννη και των κυρίων Ιωάννη Λαμπρόπουλου, Ευγένιου Χαϊτίδη και Σάββα Τσιτουρίδη κατά του Υπουργού Εθνικής Οικονομίας, σχετικά με τη μη πραγματική εκροή και απορρόφηση των πόρων για κάλυψη εκτελουμένων έργων.

Κύριοι συνάδελφοι, δέχεσθε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 22.40' λύεται η συνεδρίαση για αύριο, ημέρα Τρίτη, 21 Ιανουαρίου 1997 και ώρα 18.00' με αντικείμενο εργασιών του Σώματος Κοινοβουλευτικό 'Ελεγχο, αναφορές και ερωτήσεις και στη συνέχεια Νομοθετική Εργασία, σύμφωνα με την ημερήσια διαταξη που έχει διανεμηθεί.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

Σελίδα 2816 
