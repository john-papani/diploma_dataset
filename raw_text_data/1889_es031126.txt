      Τετάρτη 26 Νοεμβρίου 2003
      ΣΥΝΕΔΡΙΑΣΗ ΛΓ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Άδεια απουσίας της Βουλευτού κ. Α. Μπενάκη-Ψαρούδα, σελ.
      3. Ανακοινώνεται ότι τη συνεδρίαση παρακολουθούν μαθητές, από το Α΄ Δημοτικό Σχολείο Αγίας Βαρβάρας Αττικής, το Γυμνάσιο Τυρού Αρκαδίας, το 3ο Γυμνάσιο Κορίνθου και το 3ο Δημοτικό Σχολείο Ν. Ιωνίας Μαγνησίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής και των άρθρων του σχεδίου νόμου του Υπουργείου Οικονομίας κα Οικονομικών: «Μισθολογικές ρυθμίσεις λειτουργών και υπαλλήλων του δημοσίου, Ν.Π.Δ.Δ. και ΟΤΑ, μονίμων λειτουργών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις», σελ. 
      2. Κατάθεση σχεδίων νόμων:
      α) Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του μνημονίου κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Υδατικών Πόρων της Λαϊκής Δημοκρατίας της Κίνας, για τη συνεργασία σε θέματα υδατικών πόρων», σελ.
      β) Οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν επί των διεθνών οδικών μεταφορών επιβατών και εμπορευμάτων», σελ.
      ΟΜΙΛΗΤΕΣ
      Α. Επί του σχεδίου νόμου του Υπουργείου Οικονομίας και Οικονομικών:
      ΑΛΟΓΟΣΚΟΥΦΗΣ Γ., σελ.
      ΑΠΟΣΤΟΛΑΚΗΣ Δ., σελ.
      ΑΡΣΕΝΗ Μ., σελ.
      ΔΑΜΙΑΝΑΚΗΣ Ε., σελ.
      ΚΑΡΑΣΜΑΝΗΣ Γ., σελ.
      ΚΩΝΣΤΑΝΤΙΝΟΥ Φ., σελ.
      ΛΑΦΑΖΑΝΗΣ Π., σελ.
      ΜΑΚΡΥΠΙΔΗΣ Α., σελ.
      ΠΑΠΑΓΕΩΡΓΟΠΟΥΛΟΣ Ε., σελ.
      ΣΙΟΥΦΑΣ Δ., σελ.
      ΣΚΡΕΚΑΣ Θ., σελ.
      ΣΚΥΛΛΑΚΟΣ Α., σελ.
      ΣΠΥΡΙΟΥΝΗΣ Κ., σελ.
      ΤΣΙΟΓΚΑΣ Δ., σελ.
      ΦΑΡΜΑΚΗΣ Ν., σελ.
      
      ΠΡΑΚΤΙΚΑ  ΒΟΥΛΗΣ
      Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Δ΄
      ΣΥΝΕΔΡΙΑΣΗ  ΛΓ΄
      Τετάρτη, 26 Νοεμβρίου 2003
      	Αθήνα, σήμερα στις 26 Νοεμβρίου 2003, ημέρα Τετάρτη και ώρα 10:56΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ    ΚΑΚΛΑΜΑΝΗ.
      	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ:  Σύμφωνα με την από 25 Νοεμβρίου 2003 εξουσιοδότηση του Σώματος, επικυρώθηκαν με ευθύνη του Προεδρείου τα Πρακτικά της ΛΒ΄ συνεδριάσεώς του, της 25 Νοεμβρίου 2003, σε ό,τι αφορά στην ψήφιση στο σύνολο των σχεδίων νόμων: 1. «Κύρωση της Διεθνούς Συμφωνίας Καφέ 2001», 2. «Εκλογικές δαπάνες κατά τις νομαρχιακές και δημοτικές εκλογές, οικονομική διοίκηση και διαχείριση των ΟΤΑ, θέματα αλλοδαπών και άλλες διατάξεις» και 3. «Τροποποίηση και συμπλήρωση της νομοθεσίας για το Εθνικό Σύστημα Υγείας και ρυθμίσεις άλλων θεμάτων αρμοδιότητας του Υπουργείου Υγείας και Πρόνοιας»)
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      	(Ανακοινώνονται προς το Σώμα από τον κ. Ανδρέα Μακρυπίδη, Βουλευτή Αιτωλοακαρνανίας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στην αναγκαιότητα αρχαιολογικής υποστήριξης του Μουσείου Μεσσαράς και των αρχαιολογικών χώρων Φαιστού και Γόρτυνας.
      2) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά αίτημα επάνδρωσης του παρατήματος ΙΚΑ Μοιρών με ιατρικό και νοσηλευτικό προσωπικό.
      3) Ο Βουλευτής Ηρακλείου κ. ΕΜΜΑΝΟΥΗΛ ΦΡΑΓΚΙΑΔΟΥΛΑΚΗΣ κατέθεσε δημοσίευμα εφημερίδας που αφορά στο αίτημα αναβάθμισης του Αστυνομικού Σταθμού Τυμπακίου, σε Αστυνομικό Τμήμα.
      4) Ο Βουλευτής Χίου κ. ΑΘΑΝΑΣΙΟΣ ΒΑΡΙΝΟΣ κατέθεσε αναφορά με την οποία το Επιμελητήριο Χίου ζητεί την επέκταση των διατάξεων του Ν. 3029/2002 και στους ασφαλισμένους με διαδοχική ασφάλιση, σε διάφορα ασφαλιστικά ταμεία.
      5) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ – ΛΙΑΚΑΤΑΣ κατέθεσε αναφορά με την οποία ο κ. Σπυρίδων Φούντας, πολιτικός υπάλληλος Υπουργείου Δημόσιας Τάξης, ζητεί την ικανοποίηση οικονομικού αιτήματος.
      6) Ο Βουλευτής Λακωνίας κ. ΠΑΝΑΓΙΩΤΗΣ ΣΚΑΝΔΑΛΑΚΗΣ κατέθεσε αναφορά με την οποία η κυρία Μ. Μερτζάνη, ζητεί οικονομική ενίσχυση για την αποπεράτωση Ιερού Ναού στη Σόφια Βουλγαρίας.
      7) Ο Βουλευτής Ηρακλείου κ. ΣΤΑΥΡΟΣ ΒΡΕΝΤΖΟΣ κατέθεσε αναφορά με την οποία η Σχολική Επιτροπή Παιδείας Δήμου Ηρακλείου ζητεί τον εξοπλισμό των σχολείων Πρωτοβάθμιας και Δευτεροβάθμιας Εκπαίδευσης του Δήμου, με φωτοτυπικά μηχανήματα και ηλεκτρονικούς υπολογιστές.
      8) Ο Βουλευτής Ηρακλείου κ. ΣΤΑΥΡΟΣ ΒΡΕΝΤΖΟΣ κατέθεσε αναφορά με την οποία ο Δήμος Ζάρου Νομού Ηρακλείου ζητεί τον εξοπλισμό των Νηπιαγωγείων, Δημοτικών Σχολείων και Γυμνασίων του Δήμου με τα απαραίτητα είδη για τις λειτουργικές τους ανάγκες.
      9) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Στέφανος Ταχμαζίδης, κάτοικος Ν. Αμισού Δράμας, ζητεί την επίλυση προβλήματος αποζημίωσης από τον ΕΛΓΑ.
      10) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Φωτεινή Καραγιαννίδου, κάτοικος Ν. Αμισσού Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Αικατερίνη Κώστα, κάτοικος Καλλιθέας Δράμας, ζητεί την ικανοποίηση συνταξιοδοτικού της αιτήματος από τον ΟΓΑ.
      12) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Μηλεών Νομού Μαγνησίας ζητεί τη διατήρηση του ταχυδρομικού γραφείου Μηλεών.
      13) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία το ΠΣΕ Μουσειοπαιδαγωγική Εκπαίδευση Πανεπιστημίου Θεσσαλίας ζητεί την αξιοποίηση των αποφοίτων της σχολής από την Πρωτοβάθμια και Δευτεροβάθμια Εκπαίδευση.
      14) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία Αλιευτικοί Συνεταιρισμοί Γρι-Γρι διαμαρτύρονται για το νέο κανονισμό του Ευρωπαϊκού Συμβουλίου που αφορά στο εργαλείο του Γρι-Γρι.
      15) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Τεχνολογικό Εκπαιδευτικό Ίδρυμα Θεσσαλονίκης ζητεί την επίλυση οικονομικών, κτιριακών και άλλων προβλημάτων, τα οποία δυσχεραίνουν την ακαδημαϊκή αποστολή του.
      16) Ο Βουλευτής Χαλκιδικής κ. ΒΑΣΙΛΕΙΟΣ ΠΑΠΠΑΣ κατέθεσε αναφορά με την οποία το Σωματείο Εποχικών Δασοπυροσβεστών Χαλκιδικής «Η ΟΜΟΡΦΗ ΦΥΣΗ» ζητεί τη δημιουργία θεσμικού πλαισίου για την κατοχύρωση της εργασίας τους και την ένταξή τους στην πολιτική προστασία.
      17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Αντιπάρου Νομού Κυκλάδων ζητεί τη δικαιότερη αντιμετώπιση της νήσου σε ότι αφορά στη χρηματοδότηση των έργων κατασκευής ή ανακατασκευής του οδικού δικτύου.
      18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γονέων και Κηδεμόνων Δημοτικού Σχολείου και Νηπιαγωγείου Πολλώνια – Μήλου διαμαρτύρεται για τη μη λειτουργία του Νηπιαγωγείου Πολλωνίων Μήλου.
      19) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Νέας Αγχιάλου Μαγνησίας ζητεί την ίδρυση Αρχαιολογικού Μουσείου στη Νέα Αγχίαλο  και την ανάδειξη των αρχαιολογικών της χώρων.
      20) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Αισωνίας Μαγνησίας ζητεί τη δημιουργία ανισόπεδου κόμβου στη θέση «Λατομείο» Σέσκλου.
      21) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία το Εθνικό Σκοπευτήριο Χανίων ζητεί πρόσθετη οικονομική ενίσχυση.
      22) Ο Βουλευτής Αιτωλ/νίας κ. ΙΩΑΝΝΗΣ ΒΑΪΝΑΣ κατέθεσε αναφορά με την οποία η Ομάδα Παραγωγών Ακατέργαστου Καπνού διαμαρτύρεται για τη μείωση των τιμών των καπνών εσοδείας 2003.
      23) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στο αίτημα δημιουργίας ανεξάρτητης αρχαιολογικής υπηρεσίας στη Δράμα.
      24) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα εφημερίδας που αφορά στην τακτική των τραπεζών στα θέματα επιτοκίων, προμηθειών κ.λπ.
      25) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Επιτροπή Αγώνα Συμβασιούχων Πυροσβεστών ζητεί την επίλυση εργασιακών προβλημάτων της κατηγορίας τους.
      26) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Σύνδεσμος για τα Δικαιώματα της Γυναίκας διαμαρτύρεται για το περιεχόμενο τροπολογίας που αφορά στα με αμοιβή εκδιδόμενα πρόσωπα και ζητεί την καταψήφισή της.
      27) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Νομαρχιακή Αυτοδιοίκηση Τρικάλων ζητεί χρηματοδότηση ώστε να γίνουν οι αναγκαίες παρεμβάσεις στο Νομαρχιακό οδικό δίκτυο και σε έργα αντιπλημμυρικής προστασίας, στις περιοχές που επλήγησαν από τις έντονες βροχοπτώσεις.
      28) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Σύλλογος Εργαζομένων στα Προγράμματα Κοινωνικής Μέριμνας ζητεί την επίλυση αιτημάτων που τους απασχολούν.
      29) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά με την οποία η Ένωση Αγροτικών Συνεταιρισμών Νομού Δράμας ζητεί να αποζημιωθούν άμεσα οι οικονομικά κατεστραμμένοι αγρότες του Νομού.
      30) Ο Βουλευτής Χανίων κ. ΕΥΤΥΧΙΟΣ ΔΑΜΙΑΝΑΚΗΣ κατέθεσε αναφορά με την οποία ο Δήμος Κισάμου Νομού Χανίων ζητεί την προώθηση μελέτης και την έγκριση χρηματοδότησης για την κατασκευή κτιρίου για τη στέγαση του Ενιαίου Λυκείου Κισάμου.
      31) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία η Πανελλήνια Ομοσπονδία Διατελεσάντων και Διατελούντων Προέδρων και Κοινοτήτων ζητεί την αναπροσαρμογή της μηνιαίας χορηγίας των προέδρων κοινοτήτων και την αναγνώριση προϋπηρεσίας τους.
      32) Ο Βουλευτής Επικρατείας κ. ΘΕΟΔΩΡΟΣ ΤΣΟΥΚΑΤΟΣ κατέθεσε αναφορά με την οποία ο Σύλλογος Εργαζομένων στα Προγράμματα Κοινωνικής Μέριμνας ζητεί τη συνέχιση λειτουργίας των Προγραμμάτων Κοινωνικής Μέριμνας και την επαγγελματική διασφάλιση των εργαζομένων σ’ αυτά.
      33) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών ζητεί από τη ΔΕΗ την κατάργηση του ειδικού τέλους για την ενέργεια από Ανανεώσιμες Πηγές Ενέργειας και την επιστροφή των εισπραχθέντων στους δικαιούχους.
      34) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για τον αποκλεισμό των εξαγωγικών επιχειρήσεων από τις διατάξεις του Κώδικα Φορολογίας Εισοδήματος.
      35) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Δήμος Σούρπης Μαγνησίας ζητεί την αποζημίωση των παραγωγών σιτηρών της περιοχής από τις ζημιές που υπέστησαν, λόγω δυσμενών καιρικών συνθηκών.
      36) Ο Βουλευτής Μαγνησίας κ. ΛΕΩΝΙΔΑΣ ΤΖΑΝΗΣ κατέθεσε αναφορά με την οποία ο Σύλλογος Γονέων και Κηδεμόνων Μαθητών 9ου Δημοτικού Σχολείου Βόλου ζητεί την τοποθέτηση δασκάλου στο 9ο Δημοτικό Σχολείο Βόλου.                                                    
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 1625/1-8-03 ερώτηση του Βουλευτή κ. Μάνου Φραγκιαδουλάκη δόθηκε με το υπ΄ αριθμ. Β-4162/20-8-03 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμό 1625/1-8-03, που κατέθεσε στη Βουλή ο Βουλευτής κ. Μάνος Φραγκιαδουλάκης, σύμφωνα και με το έγγραφο αριθμ. 33/1688/8-8-03 των Ελληνικών Ταχυδρομείων (ΕΛ.ΤΑ.), σας πληροφορούμε τα παρακάτω:
      1. Η Διοίκηση του ΕΛ. ΤΑ. με σκοπό την βελτίωση των παρεχομένων Υπηρεσιών στους πελάτες, αποφάσισε να προχωρήσει με γοργούς ρυθμούς στην αναδιοργάνωση των Καταστημάτων σε όλη τη χώρα, στα πλαίσια εφαρμογής της Νέας Εταιρικής Ταυτότητας.
      2. Στο πρόγραμμα αναδιοργανώσεων και εκσυγχρονισμού συμπεριλαμβάνεται μεταξύ των άλλων Νομών και ο Νομός Ηρακλείου, και προγραμματίζεται σε πρώτη φάση η αναδιοργάνωση μεγάλου αριθμού Καταστημάτων. Μέχρι σήμερα έχουν ολοκληρωθεί οι αναδιοργανώσεις στο Ζαρό, στην Αγία Βαρβάρα, στο Τυμπάκι, στις Μοίρες και στους Αγίους Δέκα. Επίσης, σε πολύ σύντομο χρονικό διάστημα θα αρχίσουν οι εργασίες στα νέα κτίρια των Καταστημάτων Αρκαλοχωρίου και Γαζίου. Παράλληλα έχει ολοκληρωθεί η μελέτη του Κ. Καταστήματος Ηρακλείου και αναμένεται σύντομα να αρχίσουν οι εργασίες αναδιοργάνωσής του.
      3. Όσον αφορά τα υπόλοιπα Καταστήματα του Νομού Ηρακλείου σας κάνουμε γνωστό ότι όλα θα εκσυγχρονιστούν σταδιακά και θα εφαρμοστεί η Νέα Εταιρική Ταυτότητα του ΕΛΤΑ.
      Ύστερα από τα ανωτέρω και λαμβάνοντας υπόψη τον μεγάλο αριθμό ταχυδρομικών καταστημάτων σε όλη τη χώρα, η εφαρμογή του Έργου αυτού είναι σε εξέλιξη και καταβάλλεται κάθε δυνατή προσπάθεια για τη συντομότερη ολοκλήρωσή του.
      Ο Υφυπουργός
      ΕΜΜΑΝΟΥΗΛ ΣΟΦ. ΣΤΡΑΤΑΚΗΣ»
      2. Στην με αριθμό 1732/13-8-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. Υ/ΙΑ/26/5-9-03 έγγραφο από τον Υφυπουργό Τύπου και Μέσων Μαζικής Ενημέρωσης η ακόλουθη απάντηση:
      «Στο πλαίσιο των αρμοδιοτήτων μας και σε απάντηση της ανωτέρω ερώτησης, θα θέλαμε να σας ενημερώσουμε για τα εξής:
      Σύμφωνα με την ισχύουσα νομοθεσία (ΝΔ 2943/1954 και Ν 937/1979) δικαίωμα πωλήσεως εφημερίδων και περιοδικών προς το κοινό έχουν οι εκδότες τους, τα πρακτορεία, οι εφημεριδοπώλες και οι δικαιούχοι εκμετάλλευσης περιπτέρων.
      Οι τελευταίοι ορίζονται δι' εγγράφου εντολής των οικείων Ενώσεων Ιδιοκτητών Ημερησίων Εφημερίδων, ενώ «η ως άνω εντολή ανανεούται κατ' έτος και δύναται να ανακληθεί ελευθέρως οποτεδήποτε, χορηγείται δε με απόφαση της κατά το άρθρο 3 του Ν.Δ. 2943/1954 επιτροπής. Οικεία Ένωση είναι η Ένωση του τόπου έκδοσης της εφημερίδας. Μη υπαρχούσης τοιαύτης Ένωσης, η εντολή δίνεται από τα Πρακτορεία Τύπου».
      Επομένως, θεωρούμε ότι, το θιγόμενο στην ανωτέρω ερώτηση ζήτημα μπορεί να επιλυθεί σε κλίμα καλής θέλησης και σε συνεννόηση με τους φορείς οι οποίοι έχουν την κατά νόμο αρμοδιότητα (Πρακτορεία Τύπου και Ένωση Ιδιοκτητών Ημερησίων Εφημερίδων) ενώ το Υπουργείο Τύπου και Μ.Μ.Ε. τίθεται στη διάθεση των ενδιαφερομένων ώστε να συνδράμει θετικά προς αυτήν την κατεύθυνση.
      Ο Υφυπουργός
      ΤΗΛΕΜΑΧΟΣ ΧΥΤΗΡΗΣ»
      3. Στην με αριθμό 1736/13-8-03 ερώτηση των Βουλευτών κυρίων Άγγελου Τζέκη και Γεωργίου Χουρμουζιάδη δόθηκε με το υπ΄ αριθμ. 55925/Β1842-5-9-03 έγγραφο από τον Υπουργό Οικονομίας και Οικονομικών η ακόλουθη απάντηση:
      «Απαντώντας στην παραπάνω ερώτηση των Βουλευτών κυρίων Άγγελου Τζέκη και Γεωργίου Xoυρμουζιάδη σχετικά με την σύμβαση μεταβίβασης της γαλακτοβιομηχανίας ΑΓΝΟ Θεσσαλονίκης στην ΚΟΛΙΟΣ Α.Ε., σας γνωρίζουμε τα εξής:
      α. Με το υπ΄ αριθμ. 39211/8.1323/27-6-2003 έγγραφό μας σας διαβιβάσαμε όλα τα διαθέσιμα σχετικά με το θέμα πληροφοριακά έγγραφα που μας έστειλε η ΑΤΕ, σε απάντηση της υπ΄ αριθμ. 1556/5-6-2003 Αίτησης Κατάθεσης Εγγράφων σας.
      β. Η Αγροτική Τράπεζα της Ελλάδος, σύμφωνα με το Π.Δ. 307/96 εξαιρείται από τις διατάξεις που αφορούν τον Δημόσιο Τομέα και κατά συνέπεια και η ΑΓΝΟ Α.Ε. που ήταν θυγατρική της.
      γ. Όσον αφορά τη σύμβαση μεταβίβασης της εν λόγω εταιρείας, σας επισημαίνουμε ότι στην συγκεκριμένη περίπτωση πρόκειται για σύμβαση μεταξύ δύο (2) ιδιωτικών επιχειρήσεων και ως εκ τούτου ουδείς μπορεί να τις υποχρεώσει να δώσουν στην δημοσιότητα στοιχεία της, παρά μόνο όπου επιτάσσει ο ν. 2190/1920 περί Ανωνύμων Εταιρειών.
      Ο Υπουργός
      ΝΙΚ. ΧΡΙΣΤΟΔΟΥΛΑΚΗΣ»
      4. Στις με αριθμό 1534/31-7-03 και 1711/8-8-03 ερωτήσεις των Βουλευτών κυρίων Γρηγόρη Νιώτη και Πέτρου Μαντούβαλου δόθηκε με το υπ΄ αριθμ. 149/167/25-8-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους κυρίους Βουλευτές σύμφωνα με τα στοιχεία της Δ/νσης Οδικών Έργων Περιφέρειας Αττικής (Δ9) τα εξής:
      Στην περιοχή του Περάματος αναφορικά με την κατασκευή της οδού 2ης σύνδεσης Πετάματος με Λεωφόρο Σχιστού εκτελούνται οι εργολαβίες:
      1. Κ03/99 στο τμήμα από οδό Ελευθερίας έως οδό Τήνου (Ηούς-25ης Μαρτίου) ανάδοχοι εταιρείας ΕΥΡΩΚΑΤ Α.Ε. προϋπολογισμού μελέτης 800.000.000 δρχ. (2.347.762,29 Ευρώ), η οποία μετά από πτώχευση της αναδόχου διελύθη και βρίσκεται στο στάδιο εκκαθάρισής της για επαναδημοπράτηση των υπολειπομένων εργασιών.
      2. ΚΟ1/00 στο τμήμα από Τήνου έως κόμβο με Λεωφ. Ικονίου περιοχής Σχιστού. Είναι εν ενεργεία εργολαβία και περατούται εντός του έτους.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      5. Στην με αριθμό 2037/22-8-03 ερώτηση του Βουλευτή κ. Κωνσταντίνου Τσιπλάκη δόθηκε με το υπ΄ αριθμ. Δ11/Φ40/ΓΔΦΠ4400/οικ. 15207/543/3-9-03 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της ερώτησης του Βουλευτή Κ. Τσιπλάκη, σε ότι αφορά τα θέματα που άπτονται των αρμοδιοτήτων του Υπ. Ανάπτυξης στο αντικείμενο της διαχείρισης των υδατικών πόρων της Χώρας, σας γνωστοποιούμε τα ακόλουθα:
      Στο Πρόγραμμα Ανταγωνιστικότητας του ΥΠΑΝ, στο πλαίσιο του Γ΄ ΚΠΣ, έχουν ενταχθεί Μελέτες Διαχείρισης των Υδατικών Διαμερισμάτων της Χώρας, ανάμεσα σε αυτές και η μελέτη με τίτλο «Ανάπτυξη συστημάτων και εργαλείων διαχείρισης Υδατικών πόρων Υδατικών διαμερισμάτων Δυτικής Μακεδονίας, Κεντρικής Μακεδονίας, Ανατολικής Μακεδονίας και Θράκης». Οι μελέτες αυτές θα εκπονηθούν με τη χρήση της πλέον σύγχρονης τεχνολογίας και μοντέλων προσομοίωσης, και σύμφωνα με τις προδιαγραφές που απαιτεί η Οδηγία Πλαίσιο 2000160 της ΕΕ. Με την ολοκλήρωσή των Μελετών, θα εντοπισθούν σε επίπεδο σχεδιασμού και προγραμματισμού, οι ανάγκες προστασίας του υδατικού δυναμικού, οι δυνατότητες εκμετάλλευσης σε κάθε περιοχή, καθώς και τα κατάλληλα έργα για την εξυπηρέτηση του σκοπού αυτού.
      Οι σχετικές με τη διαχείριση των υδατικών πόρων δράσεις αποτελούν προτεραιότητα του Υπ. Ανάπτυξης και τα αντίστοιχα έργα βρίσκονται στη διαδικασία υπογραφής σχετικών συμβάσεων.
      Ο Υφυπουργός
      ΑΛ. ΚΑΛΑΦΑΤΗΣ»
      6. Στην με αριθμό 2113/26.8.03 ερώτηση του Βουλευτή κ. Νίκου Γκατζή και Τάκη Τσιόγκα δόθηκε με το υπ’ αριθμ. 386/17.9.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσαν σι Βουλευτές κ.κ. Ν. Γκατζής Τ. Τσιόγκας για τα Θέματα της αρμοδιότητάς μας, σας πληροφορούμε τα εξής:
      Για τις καλυπτόμενες από τον ΕΛΓΑ ζημιές που προκλήθηκαν σε καλλιέργειες μηλιάς και αχλαδιάς στη Ζαγορά Μαγνησίας από το χαλάζι της 10 Αυγούστου, οι Γεωπόνοι του ΕΛΓΑ διενήργησαν αμέσως τις απαραίτητες επισημάνσεις και ενημερώθηκαν οι παραγωγοί για την υποβολή δηλώσεων.
      Η διενέργεια των εξατομικευμένων εκτιμήσεων άρχισε πριν τη λήξη της προθεσμίας υποβολής δηλώσεων προκειμένου να καταβληθούν οι αποζημιώσεις στους πληγέντες παραγωγούς το συντομότερο δυνατόν και Θα ολοκληρωθεί μέχρι 15 Οκτωβρίου.
      Για τις οφειλές του Συνεταιρισμού προς την ΑΤΕ αρμόδιο να απαντήσει είναι το συνερωτώμενο Υπουργείο Οικονομίας & Οικονομικών.
      Ο Υπουργός
      Γ. ΔΡΥΣ»
      7. Στην με αριθμό 2858/11.9.03 ερώτηση του Βουλευτή κ. Ηλία Φωτιάδη δόθηκε με το υπ’ αριθμ. 502/2-10-2003 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής, κ. Η. Φωτιάδης σας πληροφορούμε τα εξής:
      Οι Γεωπόνοι του Υπ/τος ΕΛΓΑ Βέροιας, Θα παρακολουθούν την εξέλιξη των ζημιών που προκλήθηκαν στην καλλιέργεια ακτινιδίων του Δημοτικού Διαμερίσματος Επισκοπής Ανθεμίων, του Ν. Ημαθίας από τον παγετό της 9ης Απριλίου.
      Οι ζημιές αυτές δεν καλύπτονται από τον ΕΛΓΑ, σύμφωνα με τον Κανονισμό Ασφάλισης Φυτικής Παραγωγής. Εφόσον όμως πληρούνται οι προϋποθέσεις που απαιτούν οι Κοινοτικοί Κανονισμοί Θα ενταχθούν σε Πρόγραμμα χορήγησης Οικονομικών Ενισχύσεων, αρμοδιότητας Π.Σ.Ε.Α., το οποίο Θα κατατεθεί προς έγκριση στην Επιτροπή Ανταγωνισμού της Ε.Ε. Μετά την έγκριση του Προγράμματος Θα καταβληθούν στους ενδιαφερόμενους παραγωγούς οι προβλεπόμενες οικονομικές ενισχύσεις.
      Ο Υπουργός
      Γ. ΔΡΥΣ»
      8. Στην με αριθμό 2835/11.9.03 ερώτηση του Βουλευτή Ιωάννη Λαμπρόπουλου δόθηκε με το υπ’ αριθμ. 501/2.10.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Ι. Λαμπρόπουλος σας πληροφορούμε τα εξής:
      Από τις παρατεταμένες υψηλές Θερμοκρασίες (αίτιο μη καλυπτόμενο από τον ΕΛΓΑ) ελάχιστες ζημιές προκλήθηκαν στις συκοκαλλιέργειες του Νομού Μεσσηνίας. Επίσης, σι ζημιές που προκλήθηκαν από τη μικρής διάρκειας βροχόπτωση της 9ης Σεπτεμβρίου είναι αμελητέες (μη αποζημιώσιμα ποσοστά).
      Σε κάθε περίπτωση, οι Γεωπόνοι του ΕΛΓΑ Θα παρακολουθούν την καλλιέργεια μέχρι την περίοδο συγκομιδής και εάν υπάρξει πρόβλημα από ζημιογόνο αίτιο καλυπτόμενο από τον ΕΛΓΑ, Θα προβούν σε διενέργεια εξατομικευμένων εκτιμήσεων.
      Ο Υπουργός
      Γ. ΔΡΥΣ»
      9. Στην με αριθμό 2829/11.9.03 ερώτηση του Βουλευτή κ. Λευτέρη Παπανικολάου δόθηκε με το υπ’ αριθμ. 500/2.10.03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Λ. Παπανικολάου πληροφορούμε τα εξής:
      Ο Δήμος Είρας Νομού Μεσσηνίας, συμπεριλαμβάνεται σε μία από τις περιοχές παρέμβασης των Ολοκληρωμένων Προγραμμάτων Ανάπτυξης Αγροτικού Χώρου (ΟΠΑΑΧ) της Περιφέρειας Πελοποννήσου. Οι δράσεις που υλοποιούνται είναι ανάλογες με τις δράσεις των ΟΠΑΑΧ του Υπ. Γεωργίας και χρηματοδοτούνται από το Περιφερειακό Επιχειρησιακό Πρόγραμμα (ΠΕΠ) Πελοποννήσου 2000-2006.
      Ο χαρακτηρισμός των οικισμών του Δήμου Είρας ως παραδοσιακών, αποτελεί Θέμα αρμοδιότητας των Υπουργείων Πολιτισμού και Περιβάλλοντος Χωροταξίας & Δημοσίων Έργων.
      Ο Υπουργός
      Γ. ΔΡΥΣ»
      10. Στις με αριθμό 2821/11.9.03 και 3191/409/17.9.03 ερώτηση και ΑΚΕ των Βουλευτών κ. Απόστολου Ανδρεουλάκου και Αθανασίου Γιαννόπουλου δόθηκε με το υπ’ αριθμ. 825/2.10.03 έγγραφο από τον Υπουργό Δικαιοσύνης η ακόλουθη απάντηση:
      «Απαντώντας στην υπ’ αριθ. 2821/11-9-2003 Ερώτηση και στην υπ’ αριθ. 3191/409/17-9-03 ερώτηση και ΑΚΕ που κατέθεσαν στη Βουλή των Ελλήνων οι Βουλευτές κ. κ. Απ. Ανδρεουλάκος και Α. Γιαννόπουλος σας γνωρίζω ότι η διακριτική ευχέρεια που παρέχεται από το νόμο για την αποδοχή παραιτήσεως Δικαστικού Λειτουργού από τον Υπουργό Δικαιοσύνης ασκήθηκε με δεδομένο ότι η αποδοχή παραιτήσεως Δικαστικού Λειτουργού δεν επηρεάζει ούτε την πειθαρχική ούτε την ποινική διαδικασία, σι οποίες εξελίσσονται κανονικά.
      Η πρακτική αυτή, άλλωστε, έχει ακολουθηθεί και κατά το παρελθόν.
      Ο Υπουργός
      ΦΙΛΙΠΠΟΣ ΠΕΤΣΑΛΝΙΚΟΣ»
      11. Στην με αριθμό 2812/10.9.03 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 280/2.10.03 έγγραφο από το Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς και σύμφωνα με τα στοιχεία της Περιφέρειας Κρήτης τα εξής:
      Α) Με απόφαση του Υφυπουργού Εθνικής Οικονομίας και Οικονομικών(φ. 1628 ΔΕ/1666/6.3.2003 εγκρίθηκε πίστωση 290.000 ευρώ (περίπου 100 εκατ. δρχ.) για την εκπόνηση της μελέτης «Συμπληρωματικές μελέτες Νότιου Οδικού Άξονα Ν. Κρήτης (Οδικά τμήματα εντός Ν. Λασιθίου- Οδικά τμήματα Φέρμα-Κουτσουράς και Λιθινές-Πισκοκέφαλο-Σητεία)».
      Β) Η προκήρυξη σύμβασης εκπόνησης της μελέτης έγινε από τη Δ/νση Δημοσίων Έργων Περιφέρειας Κρήτης στις 9.6.2003 ύστερα από την με αρ. 1173/30.5.2003 απόφαση του Γεν. Γραμματέα Περιφέρειας Κρήτης και η κατάθεση των προσφορών από τους ενδιαφερόμενους μελετητές ολοκληρώθηκε στις 29.8.2003.
      Γ) Στην παρούσα φάση η επιτροπή αξιολόγησης που συστήθηκε με απόφαση της Δ/νσης Δημ. Έργων Περιφέρειας Κρήτης αξιολογεί τις κατατεθείσες προσφορές.
      Δ) Σύμφωνα με την αναλυτική προκήρυξη της μελέτης εκτιμάται, ότι η υπογραφή της σύμβασης για την εκπόνηση της υπόψη μελέτης θα γίνει στις 20.11.2003. Επίσης προβλέπεται ότι η παραπάνω μελέτη θα ολοκληρωθεί εντός ενός έτους μη συμπεριλαμβανομένων των χρόνων ελέγχου και εγκρίσεων από την Υπηρεσία.
      Ε) Με την παρούσά μελέτη εντός της εγκεκριμένης πίστωσης προβλέπεται ότι Θα ολοκληρωθεί η μελέτη στο οδικό τμήμα Φέρμα- Κουτσουράς για το οποίο έχουν ήδη εκπονηθεί τα πρώτα στάδια της μελέτης με την επίβλεψη της Δ/νσης Τεχνικών Υπηρεσιών Νομαρχιακής Αυτοδιοίκησης Λασιθίου.
      Για το οδικό υποτμήμα Λιθίνες-Πισκοκέφαλο-Σητεία προβλέπεται ότι εντός της εγκεκριμένης πίστωσης Θα εκπονηθούν τα πρώτα στάδια της μελέτης. Η ολοκλήρωση των μελετών για το υπόψη οδικό υποτμήμα Θα απαιτήσει πρόσθετη χρηματοδότηση που εκτιμάται στο ποσό των 500.000 ευρώ.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      12. Στην με αριθμό 2764/10-9-03 ερώτηση της Βουλευτού κ. Μαρίας Κόλλια -Τσαρουχά δόθηκε με το υπ’ αριθμ. 274/2-10-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε την κα. Βουλευτή ότι για το ίδιο θέμα απαντήσαμε αναλυτικά σε -προηγούμενη Ερώτηση της ιδίας Βουλευτού με το με αρ. πρωτ. 178/29.8.2003 έγγραφό μας, το οποίο επισυνάπτεται.
      Επιπλέον πληροφορούμε την κα. Βουλευτή και σύμφωνα με τα στοιχεία του Ινστιτούτου Οικονομίας Κατασκευών (ΙΟΚ) του ΥΠΕΧΩΔΕ τα εξής:
      1. Το χρονοδιάγραμμα εξέλιξης των εργασιών σύνταξης των προσωρινών, σε αυτή τη φάση, Προδιαγραφών (Πρόγραμμα Action Plan), έχει προσδιορισθεί από το ΥΠΕΧΩΔΕ να έχει περατωθεί μέχρι 31.1.2.2004 οπότε και θα θεσμοθετηθεί από το ίδιο το Υπουργείο.
      2. Η σύνταξη των Προδιαγραφών θα γίνει σταδιακά.
      3. Στις ομάδες Εμπειρογνωμόνων που έχουν συγκροτηθεί από τη 2η ΟΔΕ μετέχουν και αρμόδιοι Καθηγητές Ανωτάτων Εκπαιδευτικών Ιδρυμάτων.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      13. Στην με αριθμό 2749/10-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ’ αριθμ. 272/2-10-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της Δ/νσης Μελετών -Έργων Οδοποιίας (ΔΜΕΟ) του ΥΠΕΧΩΔΕ ότι η ανωτέρω Υπηρεσία θα προβεί στην κυκλοφοριακή διερεύνηση για τη λειτουργία φωτεινής σηματοδότησης στους κόμβους Κορίνθου-Αγίου Αθανασίου και Κορίνθου-Δικαστικό Μέγαρο στο Δήμο Αιγίου αφού συλλέξει τα απαραίτητα στοιχεία(τοπογραφικά διαγράμματα και μετρήσεις κυκλοφορίας) από το Δήμο Αιγίου και τη ΔΕΣΕ Πατρών.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      14. Στην με αριθμό 2696/9-9-03 ερώτηση του Βουλευτή κ. Αναστασίου Νεράντζη δόθηκε με το υπ’ αριθμ. 268/3-10-2003 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τους Κ.Κ. Βουλευτές σύμφωνα με τα στοιχεία της ΕΥΔΕ/Αποχέτευσης-Επεξεργασίας Λυμάτων Μείζονος Πρωτεύουσας και της ΕΥΔΑΠ τα εξής:
      Από 1.1.1996 οι εγκαταστάσεις Πρωτοβάθμιας Επεξεργασίας της Ψυττάλειας (Α΄ φάση) έχουν παραδοθεί στην ΕΥΔΑΠ, η λειτουργία των οποίων εξυπηρετεί τις ανάγκες σχεδόν ολόκληρου του πληθυσμού της ευρύτερης περιοχής της Πρωτεύουσας.
      Η ΕΥΔΑΠ διαχειρίζεται και λειτουργεί τις εγκαταστάσεις του Κέντρου με τους πιο σύγχρονους κανόνες της τέχνης και της επιστήμης. Η διαχείριση του Κέντρου γίνεται με βασικό προσανατολισμό την προστασία του περιβάλλοντος και τη μεγιστοποίηση της απόδοσής του, έχοντας παράλληλα ως κυρίαρχο στόχο την αδιάλειπτη μέριμνα- με τη λήψη όλων των απαραίτητων μέτρων- για την προστασία της υγείας των περιοίκων και του φυσικού περιβάλλοντος της περιοχής.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      15. Στην με αριθμό 2666/9-9-03 ερώτηση του Βουλευτή κ. Παναγιώτη Αδρακτά δόθηκε με το υπ’ αριθμ. 266/3-10-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή ότι ο δρόμος από Ε.Ο. Πύργου - Κυπαρισσίας έως τον Επικούρειο Απόλλωνα και τη Φιγαλεία, στον οποίο αναφέρεται η Ερώτηση, είναι επαρχιακός και διατρέχει το Νομό Ηλείας.
      Ως εκ τούτου αρμόδιος Φορέας για να επιληφθεί είναι η' Νομαρχιακή Αυτοδιοίκηση Ηλείας και κατ' επέκταση το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο κοινοποιείται η Ερώτηση.
      Ο  Υφυπουργός
      ΙΩΑΝΝΗΣ ΤΣΑΚΛΙΔΗΣ»
      16. Στην με αριθμό 2660/9-9-03 ερώτηση του Βουλευτή κ. Νικόλαου Κατσαρού δόθηκε με το υπ’ αριθμ. 265/2-10-03 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της Δ/νσης Ελέγχου Συντήρησης Έργων (ΔΕΣΕ) Περιφέρειας Θεσσαλίας τα εξής:
      1. Η ανωτέρω Υπηρεσία όσο είναι δυνατόν προβαίνει σε ελέγχους των δενδροστοιχιών που φύονται κατά μήκος του Εθνικού Οδικού Δικτύου (ΕΟΔ) αρμοδιότητάς της, έτσι ώστε αυτές να μη δημιουργούν προβλήματα στην ασφάλεια της οδικής κυκλοφορίας (μείωση ορατότητας, επικινδυνότητα από ενδεχόμενη πτώση δένδρων στο οδόστρωμα λόγω γήρανσής τους κατά τη διάρκεια εκδήλωσης ακραίων δυσμενών καιρικών φαινομένων κλπ). Στις περιπτώσεις που διαπιστωθεί οποιοδήποτε πρόβλημα η Υπηρεσία ζητά εγγράφως την άμεση υλοτόμηση των επικίνδυνων δένδρων, από τα κατά τόπους αρμόδια Δασαρχεία, που είναι υπεύθυνα για τη διαχείριση των υλοτομουμένων δένδρων.
      2. Μέχρι σήμερα καμία προϊσταμένη αρχή ή επιστημονικός φορέας έχει ζητήσει την υλοτόμηση των παραπάνω δενδροστοιχιών, οι οποίες εξάλλου βρίσκονται εκτός οδοστρώματος, δεν εμποδίζουν την κυκλοφορία των οχημάτων και δεν είναι δυνατόν να ενοχοποιηθούν ότι ευθύνονται για την πρόκληση ατυχημάτων. Πρόσκρουση οχήματος σε δένδρα σημειώνεται μόνο μετά τη συντέλεση του ατυχήματος από διάφορες αιτίες και μετά την έξοδο του οχήματος από την οδό.
      3. Αντίθετα σε επικίνδυνες στροφές επιβάλλεται η τοποθέτηση μεταλλικών στηθαίων ασφαλείας, που σε περίπτωση εκτροπής οχήματος και πρόσκρουσης σ' αυτά, όπως στην περίπτωση' δένδρων ή στύλων οδικού ηλεκτροφωτισμού, μπορεί να αποδειχθούν άλλοτε σωτήρια και άλλοτε μοιραία, ανάλογα με τις επικρατούσες συνθήκες στην περιοχή του ατυχήματος (ύπαρξη γκρεμού σε ορεινό δίκτυο κλπ.)
      4. Όσον αφορά στις συνθήκες και στα αίτια του συγκεκριμένου τραγικού ατυχήματος από καμία επίσημη πηγή δεν έχει γίνει αναφορά σε πιθανή συμμετοχή των δένδρων σε αυτό και μέχρι σήμερα καμία αρμόδια αρχή δεν έχει ζητήσει την υλοτόμηση των υπόψη δένδρων -τα οποία όπως εξάλλου διαπιστώθηκε μετά από αυτοψία- βρίσκονται σε μεγάλη απόσταση από το όριο της οδού.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      
      17. Στην με αριθμό 2653/9-9-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 263/3-10-03 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σύμφωνα με τα στοιχεία της ΕΥΔΕ/ΠΑΘΕ ότι οι εργασίες ολοκλήρωσης του ηλεκτροφωτισμού στον κόμβο Υπάτου (τοποθέτηση φωτιστικών σωμάτων) περιλαμβάνονται στο αντικείμενο της εργολαβίας «Κατασκευή αντιολισθηρών ταπήτων και υπολειπόμενων εργασιών στα τμήματα Αθήνα-Κόρινθος και Αθήνα-Υλίκη του αυτοκινητόδρομου ΠΑΘΕ» και προβλέπεται να εκτελεσθούν μέσα στον επόμενο μήνα.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      18. Στην με αριθμό 2652/9-9-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 262/2-10-03 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΤΕΟ Α.Ε. τα εξής:
      Η ΤΕΟ Α.Ε. διαχειρίζεται και εκμεταλλεύεται το οδικό διευρωπαϊκό δίκτυο Πατρών - Αθηνών - Θεσσαλονίκης - Ευζώνων και Κορίνθου-Τρίπολης. Μεταξύ των αρμοδιοτήτων της είναι και ο καθαρισμός των αυτοκινητοδρόμων αυτών. Συνεπώς η ΤΕΟ Α.Ε. επιλαμβάνεται και του θέματος αυτού της απομάκρυνσης δηλαδή των τρακαρισμένων-χαλασμένων κλπ. αυτοκινήτων (αυτών που δεν έχουν αριθμό κυκλοφορίας), ύστερα από συνεννόηση με τα κατά τόπους τμήματα Τροχαίας από τις θέσεις παρκαρίσματος των ανωτέρω αυτοκινητοδρόμων.
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      19. Στην με αριθμό 2146/27-8-03 ερώτηση του Βουλευτή κ. Νικήτα Κακλαμάνη δόθηκε με το υπ’ αριθμ. 211/19-9-03 έγγραφο από τον Υφυπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία του Οργανισμού Αντισεισμικού Σχεδιασμού και Προστασίας (ΟΑΣΠ) του ΥΠΕΧΩΔΕ τα εξής:
      Το ΥΠΕΧΩΔΕ από το Μάιο του 2001, με σχετική εγκύκλιο που εστάλη σε όλους τους φορείς του δημοσίου και ευρύτερου δημοσίου τομέα, έθεσε σε εφαρμογή τον Πρωτοβάθμιο Προσεισμικό Έλεγχο των κτιρίων δημόσιας και κοινωφελούς χρήσης.
      Ο έλεγχος αυτός γίνεται από τις Νομαρχιακές Αυτοδιοικήσεις και τους Δήμους στο σύνολο των δημοσίων και ιδιωτικών κτιρίων που έχουν κοινωφελή χρήση (Νοσοκομεία, εκπαιδευτήρια, κτίρια δημοσίων υπηρεσιών, ιεροί ναοί, κτήρια τηλεπικοινωνίας, μουσεία, ανεξάρτητα από το ιδιοκτησιακό καθεστώς τους) και αποσκοπεί στον εντοπισμό, καταγραφή και εκτίμηση της σεισμικής ικανότητας των κτιρίων, προκειμένου να ληφθούν στη συνέχεια τα απαιτούμενα μέτρα προστασίας των πολιτών που συναθροίζονται ή χρησιμοποιούν τα κτίρια αυτά.
      Επίσης με το αρ. πρωτ. οικ.2963/12.11.2002 έγγραφο του Υφυπουργού ΠΕΧΩΔΕ που απευθύνεται προς όλες τις Περιφέρειες, τις Νομαρχιακές Αυτοδιοικήσεις και τους ΟΤΑ Α΄ βαθμού της χώρας, έγινε υπενθύμιση για επίσπευση και ολοκλήρωση του προγράμματος προσεισμικού ελέγχου με προτεραιότητα στα κτίρια που στεγάζουν σχολεία και νοσοκομεία (επισυνάπτεται).
      Ο Υφυπουργός
      ΙΩΑΝΝΗΣ ΤΣΑΚΛΙΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
      20. Στην με αριθμό 2129/26-8-03 ερώτηση του Βουλευτή κ. Ευάγγελου Μπασιάκου δόθηκε με το υπ’ αριθμ. 56682/18-9-03 έγγραφο από τον Υφυπουργό Οικονομίας και Οικονομικών  η ακόλουθη απάντηση:
      «Σε απάντηση του υπ' αριθμ 2129/26-8-03 εγγράφου σας, με το οποίο κοινοποιείται ερώτηση του Βουλευτή κ. Ευάγγελου Μπασιάκου σας γνωρίζουμε τα εξής:
      Επί του Ερωτήματος 7.
      Ο Νομός Βοιωτίας ανήκει στην Γ΄ ζώνη κινήτρων του αναπτυξιακού νόμου 2601/98, τα επενδυτικά προγράμματα που υλοποιούνται εντός των ορίων του ενισχύονται με υψηλά κίνητρα και οι προοπτικές προσέλκυσης νέων παραγωγικών μονάδων είναι θετικές συνυπολογιζομένου και των συγκριτικών πλεονεκτημάτων της περιοχής (γειτνίαση με τον Ν. Αττικής, υλοποίηση σημαντικών έργων υποδομής κλπ).
      Όσον αφορά τις σχεδιαζόμενες βελτιώσεις στο καθεστώς κινήτρων των ιδιωτικών επενδύσεων επισημαίνεται ότι θα στοχεύουν, έχοντας σαν βάση την υπάρχουσα διαίρεση της Επικράτειας σε τέσσερις (4) περιοχές κινήτρων (άρθρο 4 παρ. 1 του Ν. 2601/98) στην αύξηση της απασχόλησης, στην ισόρροπη περιφερειακή ανάπτυξη, στην απλοποίηση του συστήματος χορήγησης των προβλεπόμενων κινήτρων και γενικότερα θα επιδιώκουν την περαιτέρω αύξηση των Ιδιωτικών επενδύσεων.
      Επισημαίνεται ότι η ένταξη των Περιφερειών της χώρας, των Νομών ή των τμημάτων τους στις τέσσερις (4) ζώνες κινήτρων πραγματοποιείται βάσει κριτηρίων που συνδέονται και εξυπηρετούν τους στόχους, την φιλοσοφία και τον προσανατολισμό του αναπτυξιακού νόμου. Κατά συνέπεια ο Νομός Βοιωτίας θα διατηρήσει τα κίνητρα που του παρέχονται με το υφιστάμενο νομικό πλαίσιο.
      Για τα υπόλοιπα ερωτήματα αρμόδιο να απαντήσει είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης.
      Ο Υφυπουργός
      ΧΡΗΣΤΟΣ ΠΑΧΤΑΣ»
      21. Στην με αριθμό 2143/27-8-03 ερώτηση του Βουλευτή κ. Αθανασίου Μπούρα δόθηκε με το υπ’ αριθμ. 209/19-9-03 έγγραφο από την Υπουργό Περιβάλλοντος Χωροταξίας και Δημοσίων Έργων η ακόλουθη απάντηση:
      «Παρακαλούμε να πληροφορήσετε τον κ. Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ/ΕΣΕΑ, της Δ/νσης Υδραυλικών Έργων Περιφέρειας Αττικής (Δ10), της ΕΥΔΑΠ και της Δ/νσης Ειδικών Έργων Αναβάθμισης Περιοχών του ΥΠΕΧΩΔΕ τα εξής:
      1. Το έργο της Λεωφόρου Μαραθώνος κατασκευάζεται με επικαιροποιημένα χρονοδιαγράμματα εργασιών και οι εργασίες του θα ολοκληρωθούν τον Απρίλιο του 2004.
      Παράλληλα με την κατασκευή της Λεωφόρου Μαραθώνος κατασκευάζονται νέα δίκτυα αγωγών ομβρίων, αγωγών ακαθάρτων και αγωγών ύδρευσης, που θα εξυπηρετήσουν τις, οικιστικά ανεπτυγμένες περιοχές σε όλο το μήκος της οδού. Εκτελούνται, επίσης οι απαραίτητες για την κατασκευή της οδού μετατοπίσεις των δικτύων ΟΤΕ και ΔΕΗ, αναβαθμίζοντας τα υφιστάμενα δίκτυα, ώστε να καλύψουν και τις μελλοντικές απαιτήσεις. Παράλληλα προβλέπονται και συμπληρωματικά έργα ηλεκτροφωτισμού, φωτεινής σηματοδότησης, αισθητικής ανάπλασης κ.λπ.
      Εκπονείται αρχιτεκτονική μελέτη αισθητικής ανάδειξης των τοίχων περίφραξης με σκοπό την βελτίωση, όπου αυτό απαιτείται, της αισθητικής τους εμφάνισης.
      2. Μετά τις καταστροφικές πυρκαγιές στην Πεντέλη η ΕΥΔΑΠ εκπόνησε την Μελέτη «ΟΡIΣΤΙΚΗ ΜΕΛΕΤΗ ΕΠΕΙΓΟΥΣΩΝ ΕΡΓΩΝ ΑΝΤΙΠΛΗΜΜΥΡIΚΗΣ ΠΡΟΣΤΑΣΙΑΣ ΤΩΝ ΠΕΡΙΟΧΩΝ ΤΗΣ ΑΤΤΙΚΗΣ ΠΟΥ ΕΠΛΗΓΗΣΑΝ ΑΠΟ ΠΥΡΚΑΓΙΕΣ» με δύο συμβάσεις το 1995 και το 1998. Το μεγαλύτερο μέρος των έργων, τα οποία προβλέπονταν από τις μελέτες αυτές υλοποιήθηκε.
      Από την ΕΥΔΑΠ κατασκευάζεται το φράγμα της Ραπεντώσας το οποίο θα συμβάλλει στην αντιπλημμυρική Μαραθώνα.
      Επιπλέον, στην περιοχή του Μαραθώνα από την αρμόδια Υπηρεσία του ΥΠΕΧΩΔΕ (Δ10) κατασκευάζεται αγωγός αποχέτευσης ομβρίων (προϋπολογισμού 3.050.000 ευρώ χωρίς ΦΠΑ), ο οποίος θα παραλαμβάνει τις απορροές της κύριας λεκάνης του ρέματος Αγ. Γεωργίου Βρανά.
      3. Οι εργασίες για την κατασκευή του υδροδοτικού έργου τοποθέτησης τροφοδοτικού αγωγού ύδρευσης εκτελούνται παράλληλα με την ανακατασκευή της Λεωφόρου Μαραθώνος χωρίς να επιφέρουν καθυστέρηση στην πορεία ή στην αποπεράτωση του όλου αναπτυξιακού έργου, δεδομένου ότι η τοποθέτηση του αγωγού έχει ανατεθεί από την ΕΥΔΑΠ στον εγκατεστημένο ανάδοχο του συγκοινωνιακού έργου.
      Σημειώνεται ότι η παράλληλη κατασκευή των έργων θα εξασφαλίσει τη μελλοντική αποφυγή επεμβάσεων στα οδοστρώματα και επιπλέον θα καλύψει τις τωρινές αλλά και τις μελλοντικές υδρευτικές ανάγκες των όμορων περιοχών.
      4. Παράλληλα με το έργο το οποίο εκτελεί η ΕΥΔΕ/ΕΣΕΑ, προβλέπεται έργο φύτευσης (αρμόδία Υπηρεσία ΔΕΕΑΠ) του ΥΠΕΧΩΔΕ, για το οποίο έχουν ξεκινήσει οι σχετικές εργασίες οι οποίες εκτελούνται τμηματικά και ανάλογα με την ολοκλήρωση του βασικού οδικού έργου. Η επιλογή του είδους των φυτών προς φύτευση κατά μήκος της οδού έχει γίνει με ιδιαίτερη ευαισθησία στα κατά τόπους τμήματα-τοπία του έργου και φυσικά με βάση τα φυτοκοινωνιολογικά χαρακτηριστικά της περιοχής, δηλαδή με βάση την υπάρχουσα και αυτοφυή βλάστηση. Τα ποιοτικά χαρακτηριστικά των προς φύτευση φυτών προδιαγράφονται αυστηρά στα τεύχη δημοπράτησης του έργου (μέγεθος φυτού-ύψος και διάμετρος κορμού) και ελέγχονται κατά την επιλογή και προμήθεια του φυτικού υλικού πριν την εγκατάστασή τους. Σύμφωνα με τα τεύχη δημοπράτησης θα φυτευτούν μεγάλα δένδρα για την βέλτιστη και ταχύτερη αποκατάσταση του περιβάλλοντος τοπίου. Οι επιτρεπόμενες περίοδοι φύτευσης ξεκινούν Φθινόπωρο μέχρι Άνοιξη, αποφεύγοντας τις απαγορευτικές για τη φυτέψη ακραίες καιρικές συνθήκες.
      Επιπλέον πληροφορούμε τον κ. Βουλευτή ότι η λήψη οικονομικών μέτρων ενίσχυσης των καταστηματαρχών της Παλλήνης, του Γέρακα, της Νέας Μάκρης και του Πικερμίου είναι αρμοδιότητας του Υπουργείου .οικονομίας και Οικονομικών, προς το οποίο κοινοποιείται η ερώτηση.
      Η Υπουργός
      ΒΑΣΩ ΠΑΠΑΝΔΡΕΟΥ»
      22. Στην με αριθμό 1700/7-8-03 ερώτηση του Βουλευτή κ. Πέτρου Τατούλη δόθηκε με το υπ’ αριθμ. 292/1-9-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Π. Τατούλης, σας πληροφορούμε τα εξής:
      Για τις μη καλυπτόμενες από τον ΕΛΓΑ ζημιές, που προκλήθηκαν στο φυτικό κεφάλαιο διαφόρων καλλιεργειών των Παραλαδώνιων περιοχών (Δήμοι Τροπαίων, Ηραίας, Κοκοβάζαινας), από τις δυσμενείς καιρικές συνθήκες της περιόδου Μαρτίου 2002-Μαρτίου 2003, οι εξατομικευμένες εκτιμήσεις διενεργούνται ήδη και προβλέπεται να ολοκληρωθούν μέχρι 10 Σεπτεμβρίου 2003.
      Οι ζημιές αυτές εντάχθηκαν στο Πρόγραμμα χορήγησης οικονομικών ενισχύσεων RAGBY, αρμοδιότητος ΠΣΕΑ, το οποίο υπεβλήθη προς έγκριση στην Επιτροπή Ανταγωνισμού της Ε.Ε. Μετά την έγκριση του Προγράμματος θα καταβληθούν οι προβλεπόμενες οικονομικές ενισχύσεις το συντομότερο δυνατόν.
      Το Υπ. Γεωργίας ακολουθώντας με συνέπεια τις προβλεπόμενες διαδικασίες, όπως αυτές καθορίζονται από τις κατευθυντήριες γραμμές της Ε.Ε, υποβάλει έγκαιρα στην Ε.Ε για έγκριση, τα Προγράμματα χορήγησης οικονομικών ενισχύσεων στους πληγέντες από δυσμενείς καιρικές συνθήκες παραγωγούς, παρέχοντας το ταχύτερο δυνατόν, όποιες διευκρινήσεις ή στοιχεία ζητηθούν.
      Οι τυχόν καθυστερήσεις στην έγκριση των Προγραμμάτων, σε καμία περίπτωση δεν οφείλονται σε οιασδήποτε μορφής ολιγωρία της χώρας μας.
      Οι προβλεπόμενες οικονομικές ενισχύσεις καταβάλλονται στους δικαιούχους παραγωγούς, αμέσως μετά την έγκριση του σχετικού Προγράμματος από την αρμόδια Επιτροπή της Ε.Ε.
      Όσον αφορά την αξιολόγηση, αυτή γίνεται με επιτόπου εκτίμηση των ζημιών της γεωργικής παραγωγής ή των μέσων παραγωγής (εξατομίκευση ζημιών). Επίσης, σύμφωνα με την αριθ. 504 Κοινή Απόφαση των Υπουργών Οικονομίας & Οικονομικών και Γεωργίας ισχύουν τα εξής:
      α) Το ύψος της χορηγούμενης οικονομικής ενίσχυσης για απώλεια παραγωγής είναι ίσο με το 50% της ακαθάριστης αξίας της ζημιωθείσας παραγωγής, β) το ύψος της χορηγούμενης οικονομικής ενίσχυσης για ζημιές σε κτίσματα, θερμοκήπια, καπνοξηραντήρια κλπ. είναι ίσο με το 70% της δαπάνης ανακατασκευής ή επισκευής, γ) το ύψος της χορηγούμενης ενίσχυσης για ζημιές σε αποθηκευμένα προϊόντα είναι ίσο με το 60% της αξίας των προϊόντων και δ) το ύψος της χορηγούμενης ενίσχυσης για ζημιές στο φυτικό κεφάλαιο ορίζεται από πίνακες, εγκεκριμένους από την Ε. Ε.
      Σε ό,τι αφορά τη στήριξη του αγροτικού τομέα στο Νομό Αρκαδίας, σας γνωρίζουμε ότι η αναγκαιότητα ανάπτυξης της Υπαίθρου αποτελεί για το Υπουργείο Γεωργίας βασική προτεραιότητα. Μέσα από τα Επιχειρησιακά Προγράμματα της Γ΄ Προγραμματικής περιόδου, προωθεί σειρά δράσεων, με στόχο την ανάπτυξη μιας ολοκληρωμένης, ανταγωνιστικής, σύγχρονης και χαμηλού περιβαλλοντικού κόστους Γεωργίας, η οποία θα συμβάλλει ουσιαστικά στην αναζωογόνηση της διαβίωσης στην Ύπαιθρο, στην ανάπτυξη του Βιοτικού επιπέδου των κατοίκων της και στην ανταπόκριση στις νέες και εξελισσόμενες ανάγκες τους.
      Στον Νομό Αρκαδίας:
      Στα πλαίσια του Άξονα 7 του ΕΠΑΑ-Α Υ πρόκειται να υλοποιηθούν 2 Ολοκληρωμένα Προγράμματα Ανάπτυξης Αγροτικού Χώρου (ΟΠΑΑΧ) :
      1) «Ν. Τμήμα Ν. Αρκαδίας» με περιοχή παρέμβασης τους Δήμους Απόλλωνος, Λεωνιδίου και την Κοιν. Κοσμά, συνολικού προϋπολογισμού 5.500.000 ευρώ και 
      2) «Ορεινή περιοχή Δ. Τροπαίων Ν. Αρκαδίας» με περιοχή παρέμβασης τους Δήμους Κλείτορος, Κοντοβαζίνης, Τροπαίων, Ηραίας και Λαγκαδίων, συνολικού προϋπολογισμού 5.895.000 ευρώ.
      Στα πλαίσια των παραπάνω προγραμμάτων έχουν ήδη εκδοθεί οι αποφάσεις έγκρισης για την υλοποίηση 9 μικρών δημόσιων έργων συνολικού προϋπολογισμού ύψους 1.836.956 ευρώ.
      Στα πλαίσια του Μέτρου 6.2 του ΕΠΑΑ-ΑΥ έχει ενταχθεί το έργο «Αρδευτικά δίκτυα Έλους Κανδήλας Ν. Αρκαδίας», προϋπολογισμού 18.545.075 ευρώ.
      Στα πλαίσια του Μέτρου 3.1 (Νέοι Αγρότες) την Πρώτη Περίοδο 2001, υποβλήθηκαν 75 αιτήσεις και εγκρίθηκαν 63 από αυτές (84%). Η συνολική δημόσια δαπάνη για τα εγκεκριμένα σχέδια ανέρχεται σε 1.188.206 ευρώ, ενώ έχουν ήδη καταβληθεί 514.706,16 ε (Α΄ δόση).
      Την Δεύτερη Περίοδο 2002, υποβλήθηκαν 69 αιτήσεις και εγκρίθηκαν 58 από αυτές (84,1%). Η συνολική δημόσια δαπάνη για τα εγκεκριμένα σχέδια ανέρχεται σε 1.073.000 ευρώ και έχει ήδη αρχίσει να καταβάλλεται η Α΄ δόση.
      Το Πρόγραμμα αυτό σε συνδυασμό με το Πρόγραμμα της Πρόωρης Συνταξιοδότησης συμβάλλουν σημαντικά στην προσέλκυση και διατήρηση νέων και οικονομικά ενεργών ατόμων στην Ύπαιθρο με στόχο την οικονομική, κοινωνική και πολιτιστική αναζωογόνησή της.
      Επίσης, η Κοινοτική Πρωτοβουλία LEADER+, που υλοποιείται σε 40 περιοχές της χώρας, δημιουργεί τις προϋποθέσεις που μπορούν να διασφαλίσουν μακροπρόθεσμα το εισόδημα, την ευημερία και την ανάπτυξη της Υπαίθρου.
      Σε γενικές γραμμές, χρηματοδοτεί δράσεις ανάπτυξης αγροτικού τουρισμού, μικρομεσαίες επιχειρήσεις και βιοτεχνικές δραστηριότητες του πρωτογενούς και των λοιπών τομέων της οικονομίας, δράσεις προστασίας και ανάδειξης του φυσικού και πολιτιστικού περιβάλλοντος.
      Μεταξύ των 40 εγκεκριμένων τοπικών προγραμμάτων, 2 Ομάδες Τοπικής Δράσης (ΟΤΔ) βρίσκονται στην Περιφέρεια Πελοποννήσου και συγκεκριμένα η Αναπτυξιακή, Εταιρεία, Βόρειας Πελοποννήσου (ΑΝ.ΒΟ.ΠΕ. Α.Ε.) με περιοχή παρέμβασης του τοπικού προγράμματος τις ορεινές και μειονεκτικές περιοχές των Νομών Αργολίδας, Κορινθίας και Αρκαδίας και η Αναπτυξιακή Εταιρεία Πάρνωνα (ΠΑΡΝΩΝΑΣ Α.Ε) με περιοχή παρέμβασης τις ορεινές και μειονεκτικές περιοχές των Νομών Αρκαδίας και Λακωνίας.
      Ως εκ τούτου, δεν ευσταθούν οι ισχυρισμοί που διατυπώνονται στην Ερώτηση, ότι ο αγροτικός τομέας στην Αρκαδία αντιμετωπίζεται από τους αρμόδιους φορείς με πλήρη απαξία και αρνητισμό.
      Ο Υπουργός
      Γ. ΔΡΥΣ»
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις», σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής. 
      Θα διατεθεί συνολικά χρόνος οκτώ ωρών, έξι ώρες για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ώρες για τις αγορεύσεις του Υπουργού και των Κοινοβουλευτικών Εκπροσώπων.
      Θα διανεμηθεί ένα κείμενο κάποιων νομοτεχνικών διορθώσεων του νομοσχεδίου και δύο παρατηρήσεων-προσθηκών στα άρθρα 24, 30 και 33 που έχουν τεθεί υπόψη -όπως λέει ο κύριος Υπουργός- και της επιτροπής για να συζητηθούν και να ψηφιστούν.
      Παρακαλώ, κύριε Υπουργέ, να κατατεθεί για να καταχωριστεί στα Πρακτικά.
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Φαρμάκης καταθέτει για τα Πρακτικά τις προαναφερθείσες τροποποιήσεις, οι οποίες έχουν ως εξής:
      «ΤΡΟΠΟΠΟΙΗΣΕΙΣ ΤΟΥ ΝΟΜΟΣΧΕΔΙΟΥ - ΟΛΟΜΕΛΕΙΑ
      Άρθρο 3
      Στον δεύτερο στίχο της υποπερίπτωσης ii της περίπτωσης β της παραγράφου 4, αντικαθίσταται η λέξη «πέντε» με τη λέξη «επτά» και το ποσοστό από «(95%)», σε «(97%)».
      Άρθρο 8
      1). Στο δεύτερο στίχο της παραγράφου Α.5 η φράση «και Θεραπευτηρίων» αντικαθίσταται με τη φράση «, των Μονάδων Κοινωνικής Φροντίδας».
      Στον τρίτο στίχο της ίδιας παραγράφου μετά την λέξη «Υγείας», προστίθεται η φράση «, των Ν.Π.Δ.Δ. του Τομέα Πρόνοιας».
      2). Στον δεύτερο στίχο της παραγράφου Α.10 διαγράφεται η φράση «του Υπουργείου Εθνικής Παιδείας και Θρησκευμάτων».
      3). Στον έκτο στίχο του αΙ εδαφίου της παραγράφου Α.11 η φράση «καθώς και …νόμου», αντικαθίσταται ως εξής:
      «της περίπτωσης ε΄ της παραγράφου 3 του ίδιου άρθρου και νόμου, καθώς και της παραγράφου 10 του άρθρου 80 του Ν.3057/2002 (ΦΕΚ 239 Α')».
      Άρθρο 24:
      Στο τέλος της παραγράφου 2 προστίθενται εδάφια ως εξής:
      «Μετά την 31.12.2003, δεν καταβάλλεται σωρευτικά η ως άνω προσωπική διαφορά μαζί με οποιαδήποτε πρόσθετη μισθολογική παροχή που συμψηφιζόταν με -αυτή σύμφωνα με τις διατάξεις του άρθρου 14 του Ν. 3016/2002 και της κατ' εξουσιοδότησης αυτού εκδοθείσες κοινές υπουργικές αποφάσεις.
      Στο προσωπικό που υπηρετεί την 31.12.2003 στα Νοσοκομεία αρμοδιότητας του Υπουργείου Εθνικής Άμυνας και που μετακινείται μετά την έναρξη ισχύος του παρόντος νόμου, σε άλλες υπηρεσίες του ιδίου Υπουργείου στο οποίο δεν καταβάλλεται το επίδομα της παραγράφου 5 του άρθρου 8 του παρόντος, χορηγείται εξισωτική διαφορά εκατόν εβδομήντα έξι ευρώ (176 €).
      Το πρώτο εδάφιο της παρούσας παραγράφου εφαρμόζεται και στις περιπτώσεις των ποσών που χορηγούνται μέσω του ειδικού λογαριασμού εσόδων από θαλάσσια μεταφορικά μέσα σύμφωνα με την περίπτωση Α του άρθρου 5 του Ν. 2390/1996 (ΦΕΚ 54/τ.Α'). Η προαναφερόμενη διάταξη και ο προβλεπόμενος από αυτή ειδικός λογαριασμός καταργούνται Οι πόροι και τα τυχόν υπόλοιπα ποσά αυτού του ειδικού λογαριασμού περιέρχονται στον Κρατικό προϋπολογισμό από την έναρξη ισχύος του παρόντος».
      Άρθρα 30 και 33
      Τα ποσά που προβλέπονται στις περιπτώσεις α-ζ και α -στ αντιστοίχως της παραγράφου Α.3 αντικαθίστανται ως εξής:
      Άρθρο 30
      «α. :460 €
      β. i :460 €
      ii :495 €
      iii :525 €
      γ. i: 595 € 
      ii:630 € 
      iii:680 € 
      δ. i:715 € 
      ii:750 € 
      iii:785 € 
      ε. :785 € 
      στ. i:785 € 
      ii:850 € 
      ζ. : 850 €
      Άρθρο 33
      α. Δόκιμος Δικαστικός Αντιπρόσωπος 			460 €
      β. Δικαστικός Αντιπρόσωπος:
      i. Χωρίς προσαύξηση του βασικού μισθού		595 €
      ii. Με μία προσαύξηση του βασικού μισθού		630 €
      iii. Με περισσότερες προσαυξήσεις του 
      βασικού μισθού						680 €
      γ. Δικαστικός Αντιπρόσωπος Α΄ Τάξεως:
      i. Χωρίς προσαύξηση του βασικού μισθού		715 €
      ii. Με μία προσαύξηση του βασικού μισθού		750 €
      iii. Με περισσότερες προσαυξήσεις του 
      βασικού μισθού						785 €
      δ. Πάρεδρος							785 €
      ε. Σύμβουλος:
      i. Χωρίς προσαύξηση του βασικού μισθού		785 €
      ii. Με μία προσαύξηση του βασικού μισθού		850 €
      στ. Αντιπρόεδρος, Πρόεδρος				850 €
      Άρθρο 37:
      Όπου στο άρθρο αυτό αναφέρεται η συντομογραφία Α.Τ.Ε.Ι., διαγράφεται το Α.
      Άρθρο 45:
      Στον τέταρτο στίχο της περίπτωσης ε΄ της παραγράφου 4 αντικαθίσταται η φράση «πάγιο μηνιαίo ….(756€)», με την φράση «μηνιαίο ποσό ίσο με το πενήντα πέντε τοις εκατό (55%) του εκάστοτε ισχύοντος βασικού μισθού του Διευθυντή Ε.Σ.Υ. στρογγυλοποιούμενο στην πλησιέστερη μονάδα ευρώ».
      Άρθρο  53:
      Στον πρώτο στίχο της παραγράφου 4 μετά την φράση «Γενικού Συμβούλου Α΄», προστίθεται φράση ως εξής:
      «με την επιφύλαξη των διατάξεων του δευτέρου εδαφίου της παραγράφου 1 του άρθρου 4 του Ν. 2297/1995 (ΦΕΚ 501τ.Α΄)».
      Άρθρο 55:
      Στο τέλος του άρθρου προστίθεται παράγραφος 16 ως εξής:
      «Η περίπτωση β της παραγράφου 2 του άρθρου 4 του Ν. 3027/2002 (ΦΕΚ 152/τ.Α΄)».»)
      ΠΡΟΕΔΡΟΣ (Απόστολος Κακλαμάνης): Ο εισηγητής της Πλειοψηφίας κ. Ανδρέας Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ:  Ευχαριστώ, κύριε Πρόεδρε.
      Κυρίες και κύριοι συνάδελφοι, συζητούμε  το νομοσχέδιο για τις μισθολογικές ρυθμίσεις λειτουργών και υπαλλήλων του δημοσίου, νομικών προσώπων δημοσίου δικαίου και Οργανισμών Τοπικής Αυτοδιοίκησης, μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις.
      Μέσα από το συγκεκριμένο σχέδιο νόμου γίνεται μια προσπάθεια να αντιμετωπιστεί το σοβαρό πρόβλημα που απασχολεί τους δημοσίους υπαλλήλους και έχει να κάνει με το θέμα της πολιτικής μισθών στο δημόσιο.
      Στο χρονικό διάστημα που παρήλθε από τη θέσπιση του ν. 2470/97, με μια σειρά νομοθετικές παρεμβάσεις δημιουργήθηκε εκ νέου μια πολύπλοκη μισθολογική κατάσταση, τόσο με το μισθολόγιο των δημοσίων υπαλλήλων, όσο και με μια σειρά άλλα ειδικά και κλαδικά μισθολόγια. Γι’ αυτό κρίθηκε αναγκαία η αναμόρφωση του μισθολογίου. 
      Στόχος του νομοσχεδίου είναι η επιτάχυνση της βελτίωσης των αποδοχών των εργαζομένων, ούτως ώστε να τις φέρει όσο επιτρέπεται και όσο είναι αυτό εφικτό, πιο κοντά στα επίπεδα των αντιστοίχων εργαζομένων στην Ευρωπαϊκή Ένωση και συγχρόνως να θέσει τα θεμέλια για μια ομαλή εξέλιξη του μισθολογίου τα επόμενα χρόνια.
      Νομίζω ότι θα είναι πολύ βασικό αυτό να γίνει πράξη, δηλαδή να αντιμετωπιστεί και να ικανοποιηθεί το αίτημα για μια πραγματική κοινωνική σύγκλιση που αυτή θα προέρχεται, πέραν των άλλων και μέσα από την αύξηση των αμοιβών και των εισοδημάτων των εργαζομένων.
      Θα ήθελα να τονίσω, ακόμα και τα δύσκολα χρόνια, τις προσπάθειες που έκανε η χώρα μας για τη σύγκλιση με τα άλλα κράτη της Ευρωπαϊκής Ένωσης -αναφέρομαι στην περίοδο 1994-2000- όταν άλλες χώρες της Ευρωπαϊκής Ένωσης είχαν μείωση των αποδοχών των εργαζομένων. Εμείς αναβαθμίσαμε σταθερά τα εισοδήματα και στο δημόσιο και στον ιδιωτικό τομέα, πάνω από τον πληθωρισμό. 
      Για του λόγου του αληθές, θα αναφέρω ενδεικτικά ότι για τους δημοσίους υπαλλήλους, όσον αφορά τις μέσες μηνιαίες αποδοχές του 1997  και τις μέσες μηνιαίες αποδοχές του 2003, είχαμε μια μεταβολή της τάξεως του 33%. Για τους εκπαιδευτικούς οι μέσες μηνιαίες αποδοχές του 1997 και οι μέσες μηνιαίες αποδοχές του 2003 αυξήθηκαν κατά 22%. Επίσης, σε ποσοστό 15%, 38% και 46% είχαμε αντίστοιχα αύξηση των αποδοχών άλλων εργαζομένων στο δημόσιο με ειδικά κλαδικά μισθολόγια, όπως μέλη ΔΕΠ-ΑΕΙ, όπως είναι οι διπλωματικοί υπάλληλοι, όπως είναι οι Ένοπλες Δυνάμεις, τα Σώματα Ασφαλείας κλπ.
      Θα ήθελα, κύριοι συνάδελφοι, να τονίσω ότι αυτές οι αυξήσεις δόθηκαν σε μια περίοδο που, όπως είπα, γινόταν σοβαρή προσπάθεια από τη μεριά της χώρας μας για τη σύγκλιση με τα άλλα κράτη της Ευρωπαϊκής Ένωσης.
      Αυτές οι αυξήσεις δόθηκαν, όταν αντίστοιχα είχαμε έναν πληθωρισμό της τάξεως του 5,5%, το 1997 και στο 3,4% το 2003. Υπάρχει και ο σχετικός πίνακας απ’ όπου προκύπτει ότι είχαμε πραγματικές αυξήσεις, παρά τη σοβαρή προσπάθεια που κάναμε για τη σύγκλιση με τα άλλα κράτη.
      Κυρίες και κύριοι συνάδελφοι, στη δεκαετία του 1980 και στις επικρατούσες τότε κοινωνικοοικονομικές συνθήκες η τότε Κυβέρνηση του ΠΑΣΟΚ με το ν.1505/1984 προχώρησε σε ουσιαστικές αυξήσεις και σε ενιαίες αρχές πολιτικής μισθών στο δημόσιο, αντιμετωπίζοντας ένα άναρχο μισθολογικό καθεστώς που επικρατούσε μέχρι τότε.
      Στη δεκαετία του 1990, με τις τότε διαμορφούμενες κοινωνικοοικονομικές συνθήκες, πάλι τότε η Κυβέρνηση του ΠΑΣΟΚ προχώρησε σε πραγματικές και ουσιαστικές αυξήσεις μισθών στους εργαζόμενους με το νέο τότε μισθολόγιο, όπως αυτό καθιερώθηκε με το ν.2470/1997.
      Στη νέα δεκαετία που διανύουμε, τη δεκαετία του 2000 και στο νέο οικονομικό περιβάλλον που έχει δημιουργηθεί, πάλι η σημερινή Κυβέρνηση του ΠΑΣΟΚ είναι αυτή που προχωρεί ουσιαστικά με πραγματικές αυξήσεις στους μισθούς των εργαζομένων στο δημόσιο, στα νομικά πρόσωπα δημοσίου δικαίου, στους Οργανισμούς Τοπικής Αυτοδιοίκησης κ.λπ. Προχωρήσαμε σε τολμηρές φορολογικές ελαφρύνσεις για τους μισθωτούς και τους συνταξιούχους με μεγάλη αύξηση των αφορολογήτων ορίων και με ουσιαστικές αυξήσεις στις αμοιβές μισθούς των εργαζομένων που κυμαίνονται σε ποσοστό 5,4% σε μηνιαία αύξηση και σε 6,2% σε ετήσια βάση. 
      Έτσι, επιτυγχάνουμε το στόχο που είναι η δημιουργία αυξημένου διαθέσιμου εισοδήματος για τους εργαζόμενους. Πετυχαίνουμε αυτήν τη μεγάλη αύξηση, δημιουργώντας σοβαρές προϋποθέσεις να κατορθώσουμε τα επόμενα χρόνια την πραγματική σύγκλιση. Κάνουμε σοβαρά βήματα προς αυτήν την κατεύθυνση, δίνοντας διπλάσιες αυξήσεις από τον πληθωρισμό, ο οποίος κινείται, όπως προανέφερα, γύρω στο 3,5%.
      Κύριοι συνάδελφοι, μέσα από το συγκεκριμένο σχέδιο νόμου για την πολιτική μισθών στο δημόσιο διατίθεται ποσό 865 εκατομμυρίων ευρώ για τις αυξήσεις στους μισθούς των δημοσίων υπαλλήλων. Είναι ένα ποσό μεγάλο που φθάνει στα όρια της αντοχής της ελληνικής οικονομίας και το οποίο ήδη περιλαμβάνεται στον υπό συζήτηση και ψήφιση προϋπολογισμό.
      Άρα, έχουμε ουσιαστικές και πραγματικές αυξήσεις της τάξεως του 6,2% με πληθωρισμό 3,5% και όχι αυξήσεις του 0%+0%=14% με πληθωρισμό αντίστοιχα 16%.
      Με το σχέδιο νόμου για το μισθολόγιο των δημοσίων υπαλλήλων ενσωματώνεται στο βασικό μισθό το επίδομα χρόνου υπηρεσίας, το επίδομα εξομάλυνσης και μέρος του κινήτρου απόδοσης. Αυτό έχει ως αποτέλεσμα την αύξηση των βασικών μισθών με ό,τι θετικό αυτό συνεπάγεται και για τις αποδοχές των εν ενεργεία, αλλά συγχρόνως και για την αύξηση των συντάξιμων αποδοχών αύριο των δημοσίων υπαλλήλων.
      Επίσης, καθιερώνεται ξεχωριστή μισθολογική κλίμα για κάθε κατηγορία υπαλλήλων, πανεπιστημιακής, τεχνολογικής, δευτεροβάθμιας και υποχρεωτικής εκπαίδευσης με δεκαοκτώ κλιμάκια η κάθε κατηγορία. Τα κλιμάκια ξεκινούν από το δέκατο όγδοο εισαγωγικό και εξαντλούνται στο πρώτο που είναι το καταληκτικό μισθολογικό κλιμάκιο.
      Επιπλέον, αυξάνονται τα επιδόματα μεταπτυχιακών σπουδών και των αποφοίτων της Εθνικής Σχολής Δημόσιας Διοίκησης περίπου κατά 51%, με στόχο την προσέλκυση ικανών στελεχών, με αυξημένα τυπικά προσόντα, προκειμένου να μπορεί αφ΄ενός μεν να αυξήσει την αποδοτικότητά της η Δημόσια Διοίκηση και να βελτιώνει τις παρεχόμενες υπηρεσίες προς τους πολίτες και αφ΄ετέρου να βελτιώνεται η ποιότητα για να αντιμετωπιστούν τα προβλήματα που έχουν να κάνουν με τη σκληρή ανταγωνιστικότητα του ιδιωτικού τομέα. γιατί έχουμε αρκετούς τομείς της Δημόσιας Διοίκησης που λειτουργούν ανταγωνιστικά προς τον ιδιωτικό τομέα.
      Γι’ αυτό, δίνεται μία ουσιαστική αύξηση του επιδόματος των στελεχών που έχουν αυξημένα τυπικά προσόντα, ώστε να είναι ελκυστική η προσέλευσή τους στο δημόσιο.
      	Επίσης, αυξάνεται σημαντικά το επίδομα θέσης ευθύνης για τους προϊστάμενους διοίκησης και εκπαίδευσης σε όλες τις βαθμίδες της ιεραρχίας της Δημόσιας Διοίκησης σε ποσοστό 34% περίπου. Μ’ αυτόν τον τρόπο γίνεται μία προσπάθεια να αναγνωριστεί ο καθοριστικός ρόλος που έχουν στην εύρυθμη λειτουργία της Δημόσιας Διοίκησης οι προϊστάμενοι και συγχρόνως αναγνωρίζεται το σοβαρό έργο που προσφέρουν.
      	Όμως, κατά τη γνώμη μου, βασική τομή του νομοσχεδίου αποτελεί η αλλαγή τόσο της εσωτερικής, όσο και της εξωτερικής σχέσης. Η εσωτερική σχέση είναι η σχέση που έχει ο βασικός μισθός του εισαγωγικού κλιμακίου, δηλαδή του νεοδιόριστου, με τις αντίστοιχες του καταληκτικού κλιμακίου, δηλαδή το εξερχόμενο της κάθε κατηγορίας. Έχουμε, δηλαδή, την εσωτερική σχέση μεταξύ του νεοεισερχόμενου ΥΕ με το δέκατο όγδοο μισθολογικό κλιμάκιο και αντίστοιχα με το καταληκτικό ΥΕ πρώτου μισθολογικού κλιμακίου. Η σχέση αυτή σήμερα κυμαίνεται στο 1 προς 1,46 στην ΥΕ κατηγορία και 1 προς 1,31 με την κατηγορία πανεπιστημιακής εκπαίδευσης.
      	Με το σχέδιο νόμου, αυτή η σχέση διευρύνεται με 1 προς 1,72, πράγμα που σημαίνει πρακτικά ότι διπλασιάζονται τα βήματα εξέλιξης μέσα στον ίδιο το βαθμό για τον κάθε υπάλληλο. 
      Αυτή είναι μία βασική τομή, ούτως ώστε να υπάρχει η μισθολογική εξέλιξη αποτέλεσμα τόσο των χρόνων υπηρεσίας όσο και της απόκτησης εμπειρίας. Αυτό σημαίνει ότι, πέρα από την αύξηση των αναγκών του εργαζόμενου, αυτές καλύπτονται και αναγνωρίζεται η εμπειρία και η γνώση που αποκτά και κατά τη διάρκεια της υπηρεσίας και των υπηρεσιών που προσφέρει κατ’ αναλογία.
      	(Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Η εξωτερική σχέση είναι η σχέση του βασικού μισθού του εισαγωγικού κλιμακίου της χαμηλότερης κατηγορίας ΥΕ με τους αντίστοιχους του καταληκτικού κλιμακίου της ανώτατης κατηγορίας. Έχουμε, δηλαδή, την εξωτερική σχέση μεταξύ ΥΕ κατηγορίας με το εισαγωγικό δέκατο όγδοο μισθολογικό κλιμάκιο και με την πανεπιστημιακής εκπαίδευσης κατηγορία, δηλαδή το μισθολογικό κλιμάκιο 1. Αυτή η σχέση, που μέχρι σήμερα ήταν 1 προς 1,95, διευρύνεται προς 2,36. Έτσι, διαμορφώνεται μία μισθολογική «πυραμίδα» που αρμόζει σε μία σύγχρονη Δημόσια Διοίκηση. 
      Οι μηνιαίες αποδοχές των υπαλλήλων του Δημοσίου Νομικών Προσώπων και Οργανισμών Τοπικής Αυτοδιοίκησης αυξάνονται από 27 μέχρι 92 ευρώ.
      Ειδικότερα, για τους εκπαιδευτικούς πρωτοβάθμιας και δευτεροβάθμιας εκπαίδευσης, τους κληρικούς και τους υγειονομικούς υπαλλήλους, περιλαμβάνονται και οι πρόσθετες ρυθμίσεις. Για τους εκπαιδευτικούς πρωτοβάθμιας και δευτεροβάθμιας εκπαίδευσης προβλέπεται αύξηση κατά 74 ευρώ του επιδόματος εξωδιδακτικής απασχόλησης. Με βάση τη ρύθμιση αυτή, οι μικτές μηνιαίες αποδοχές τους αυξάνονται από 110 ευρώ έως 166 ευρώ. Η μέση μηνιαία αύξηση, δηλαδή, ανέρχεται σε 9,8% και η μέση ετήσια αύξηση σε 10,2%. 
      Για τους κληρικούς δίδεται αντίστοιχα αύξηση 74 ευρώ στο επίδομα αποκλειστικού ειδικού λειτουργήματος, ώστε να έχουν τις ίδιες αυξήσεις στις μηνιαίες και ετήσιες αποδοχές τους με τους εκπαιδευτικούς.
      Για τους υγειονομικούς υπαλλήλους προβλέπεται επιπλέον αύξηση 30 ευρώ του νοσοκομειακού επιδόματος. Έτσι, οι μικτές μηνιαίες αποδοχές τους αυξάνονται από 54 ευρώ έως 121 ευρώ και η μέση μηνιαία αύξησή τους φθάνει στο 6,8%, ενώ η μέση ετήσια αύξηση σε 7,4%
      Με τις αυξήσεις αυτές στους εκπαιδευτικούς γίνεται μια προσπάθεια από την πλευρά της πολιτείας να αναγνωρίσει όχι καθ’ ολοκληρίαν αλλά τουλάχιστον εν μέρει την ιδιαιτερότητα του λειτουργήματός τους χωρίς να σημαίνει ότι οι αυξήσεις αυτές λύνουν το σύνολο των μισθολογικών προβλημάτων των εκπαιδευτικών και των οικονομικών διεκδικήσεων των συνδικαλιστικών τους οργάνων ΔΟΕ και ΟΛΜΕ, χωρίς όμως να είναι και «ψίχουλα», όπως ειπώθηκε από τους συνήθεις γνωστούς μηδενιστές και ισοπεδιστές. 
      Για το ειδικό μισθολόγιο δικαστικών λειτουργών, προσωπικού Νομικού Συμβουλίου του Κράτους και ιατροδικαστών οι μικτές μηνιαίες αποδοχές τους αυξάνονται από 104 ευρώ έως 279 ευρώ, δηλαδή μέση μηνιαία αύξηση 5,6%. Γίνεται επίσης μια προσπάθεια αύξησης του επιδόματος βιβλιοθήκης σε 16% και κατά τη γνώμη μου αυτό μπορεί και πρέπει να αυξηθεί κατά τι παραπάνω γύρω στο 20%.
      Για το ειδικό μισθολόγιο του διδακτικού προσωπικού των πανεπιστημίων και επιστημονικού προσωπικού των ΤΕΙ και των λοιπών ερευνητικών και ειδικών επιστημών οι μέσες μηνιαίες αποδοχές ανέρχονται σε 8% και οι αντίστοιχες ετήσιες σε 8,4%.
      Για το ειδικό μισθολόγιο των ιατρών του Εθνικού Συστήματος Υγείας οι μικτές τακτικές μηνιαίες αποδοχές αυξάνονται από 54 ευρώ έως 297 ευρώ, ήτοι 8,2% κατά μέσο μηνιαίο ποσοστό και σε μέσο ετήσιο ποσοστό κατά 9,2%.
      Για το ειδικό μισθολόγιο των διπλωματικών υπαλλήλων, όπως θυμάστε πολύ καλά, το δεύτερο εξάμηνο του 2002 η πολιτεία είχε προχωρήσει σε ουσιαστικές αυξήσεις της τάξης του 25% και με το παρόν νομοσχέδιο γίνεται μια προσπάθεια αναπροσαρμογής στη γενικότερη εισοδηματική πολιτική των αποδοχών τους στο ποσοστό 3,5%.
      Για το ειδικό μισθολόγιο των αρχιερέων της Εκκλησίας της Ελλάδας αυξάνεται ο βασικός μισθός κατά ποσοστό 3%. Επίσης, αυξάνεται το επίδομα αποκλειστικού ειδικού λειτουργήματος κατά ποσοστό 37%. Έτσι, έχουμε αύξηση των μηνιαίων μικτών αποδοχών από 104 ευρώ μέχρι 143 ευρώ και οι μέσες μηνιαίες αποδοχές αυξάνονται κατά 6,7% και οι μέσες ετήσιες αποδοχές κατά 6,1% περίπου. Κατά τη γνώμη μου, θα πρέπει όμως να εξεταστεί εδώ, κύριε Υπουργέ και κύριοι του Γενικού Λογιστηρίου του Κράτους, επειδή δεν έχει κόστος οικονομικό, η περίπτωση εξάλειψης της παραγράφου του άρθρου 21 του νομοσχεδίου, όπου προβλέπεται η έγκριση κοινής διυπουργικής απόφασης, και να ενταχθεί κατευθείαν στις διατάξεις του σχεδίου νόμου η ρύθμιση μισθολογικών θεμάτων μεταξύ των άλλων και των διαβάθμιστων κληρικών.
      Σχετικά με το ενιαίο μισθολόγιο μονίμων στελεχών των Ενόπλων Δυνάμεων και των αντιστοίχων της Ελληνικής Αστυνομίας, του Πυροσβεστικού και Λιμενικού Σώματος αυξάνονται οι βασικοί τους μισθοί  κατά ποσοστό 5,6% και διατηρούνται οι υφιστάμενες σχέσεις μεταξύ βασικών μισθών όλων των βαθμών. Αυξάνεται το επίδομα ειδικής απασχόλησης κατά 5,5% και επιπλέον χορηγείται αύξηση σε επιδόματα και αποζημιώσεις που συνδέονται με την παροχή πρόσθετης εργασίας για την εύρυθμη λειτουργία των υπηρεσιών. Έτσι, οι μέσες μηνιαίες αποδοχές των στελεχών των Ενόπλων Δυνάμεων αυξάνονται κατά ποσοστό 4,6% και οι μέσες ετήσιες αποδοχές κατά 4,7%, ενώ για το προσωπικό των Σωμάτων Ασφαλείας αυξάνονται κατά 6,9% και 7,2% αντίστοιχα. Με τις αυξήσεις αυτές δεν σημαίνει ότι αντιμετωπίστηκαν τα πολλά και μεγάλα προβλήματα που απασχολούν τις κατηγορίες αυτές των εργαζομένων, όπως είναι ο προσδιορισμός του επικίνδυνου της εργασίας, το ανθυγιεινό του επαγγέλματος.
      Κατά περίπτωση, επίσης, θα πρέπει με άλλο νομοσχέδιο του αρμόδιου Υπουργείου, θεσμικού χαρακτήρα, να αντιμετωπιστεί όσο το δυνατόν το γρηγορότερο.
      Τέλος με το νομοσχέδιο ρυθμίζεται το ζήτημα της καταβολής των αναδρομικών του οικογενειακού επιδόματος, υλοποιώντας έτσι την απόφαση του Ανώτατου Ειδικού Δικαστηρίου και αυξάνονται μια σειρά από επιδόματα, π.χ. παραμεθορίων περιοχών, όσων υπηρετούν σε μειονεκτικά σχολεία, ετοιμότητας κίνησης αγροτικών γιατρών κλπ.
      Για όλους αυτούς τους λόγους προτείνω την υπερψήφιση του νομοσχεδίου. Ευχαριστώ πολύ.
      ( Χειροκροτήματα από την πτέρυγα του ΠΑΣΟΚ )
      ΠΡΟΕΔΡΕΥΩΝ (Κωνσταντίνος Γείτονας): Έχω την τιμή να ανακοινώσω στο Σώμα ότι η Νέα Δημοκρατία ορίζει ως Κοινοβουλευτικό Εκπρόσωπο τον Βουλευτή Α΄ Αθηνών κ. Γεώργιο Αλογοσκούφη, το ΚΚΕ ορίζει ως ειδικό αγορητή τον κ.Τσιόγκα Δημήτριο και ο Συνασπισμός της Αριστεράς, των Κινημάτων και της Οικολογίας ορίζει ως Κοινοβουλευτικό Εκπρόσωπο τον κ. Παναγιώτη Λαφαζάνη.
      Ο κ. Παπαγεωργόπουλος έχει το λόγο.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κυρίες και κύριοι συνάδελφοι, το συζητούμενο σχέδιο νόμου για μισθολογικές ρυθμίσεις λειτουργών και υπαλλήλων του δημοσίου, νομικών προσώπων δημοσίου δικαίου και ΟΤΑ, είναι απόλυτα συμβατό με τις συνήθεις κυβερνητικές νομοθετικές προδιαγραφές. Είναι πρόχειρο και ευκαιριακό. 
      Η Κυβέρνηση, δεν ενδιαφέρεται να εξορθολογίσει το μισθολόγιο των δημοσίων υπαλλήλων με βάση αρχές και κανόνες, αλλά απλώς επιδιώκει βιαστικά να κλείσει τα διάφορα μέτωπα τα οποία άνοιξε, σχεδόν με το σύνολο των κλάδων των εργαζομένων και απερίσκεπτα ενθάρρυνε θέλοντας να κτίσει, το φθινόπωρο περίπου, το μύθο της ισχυρής οικονομίας.
      Στη Διαρκή Επιτροπή, μιλήσαμε πολλές ώρες και σε πολλές συνεδριάσεις. Το κόμμα μου, η Νέα Δημοκρατία, αλλά και τα άλλα κόμματα της Αντιπολίτευσης κατέθεσαν συγκεκριμένες προτάσεις και συγκεκριμένη κριτική και σχολιασμό στις διατάξεις του νομοσχεδίου. Η δική μας πεποίθηση τουλάχιστον είναι ότι απευθυνθήκαμε σε ώτα μη ακουόντων. Η αλαζονεία αυτής της Κυβέρνησης είναι εμφανής. Ουσιαστικά η Κυβέρνηση δεν απεδέχθη σχεδόν τίποτε, αν εξαιρέσει κανείς κάποιες λεπτομερειακές παρεμβάσεις, προβάλλοντας ουσιαστικά ως μόνη δικαιολογία την ένσταση του Μενίππου. Ουκ αν λάβεις παρά του μη έχοντος. 
      Το 1983, στο ξεκίνημά του το ΠΑΣΟΚ θεσμοθέτησε το ενιαίο μισθολόγιο. Τότε βρήκε πλούτο προς διανομή. Αυτό άλλωστε επιβεβαιώνεται, παρά τις φωνές μιας εικοσαετίας και τη συκοφάντηση μιας παράταξης όλα αυτά τα χρόνια από τις πρόσφατες εκθέσεις των Διεθνών Οργανισμών ότι τότε και το κατά κεφαλήν εισόδημα και τα μακροοικονομικά μεγέθη το ’80-’81 ήταν καλύτερα απ’ ό,τι σήμερα. 
      Είκοσι χρόνια λοιπόν μετά, με διαχείριση ΠΑΣΟΚ, καταλήξαμε στα σημερινά αδιέξοδα και βασική συνέπεια ο εκτροχιασμός των δημοσίων οικονομικών που αγγίζει όλους και στη συγκεκριμένη περίπτωση τους ενδιαφερομένους για βελτίωση των οικονομικών τους, δημοσίους λειτουργούς και υπαλλήλους.
      Το συζητούμενο μισθολόγιο δεν είναι ενιαίο, γιατί έτσι ξεκίνησε. Στην πορεία η Κυβέρνηση, σε μια λογική εκπτώσεων, έκανε απλές ρυθμίσεις, γιατί το κρεσέντο της επιδοματικής πολιτικής που ακολουθήθηκε τα τελευταία χρόνια, αποδόμησε την απόπειρα για ενιαίο μισθολόγιο. Δεν είναι νέο, όπως είχε δεσμευτεί ο κ. Σημίτης περί το φθινόπωρο. Το μισθολόγιο αποτελεί μια παρωδία  κατ’ εμάς, μύθο κατά την εύστοχη άποψη του Προέδρου της ΑΔΕΔΥ, κ. Παπασπύρου. Είναι αντιφατικό αυτό το μισθολόγιο, γιατί ισχυρή οικονομία και σαράφικη λογική δεν είναι έννοιες συμβατές. Τόσο το ενιαίο όσο και τα ειδικά μισθολόγια τα οποία υπάρχουν στο νομοσχέδιο, αποτελούν το συναξάρι των πληβείων του δημοσίου τομέα.
      Συγκριτικά στοιχεία θα σας καταθέσω σε λίγο για να δείτε πώς αποδεικνύουμε αυτόν τον ισχυρισμό.
      Είναι ένα πολιτικά κουτοπόνηρο κατασκεύασμα με δεκάδες κρυφά επιδόματα για την ανάγνωση των οποίων χρειάζεται μια ολόκληρη σολομωνική, από ειδικούς βέβαια. Δεν ενοποιεί, λοιπόν, αυτή η εισαγόμενη ρύθμιση το σύστημα των αμοιβών των υπαλλήλων που εκτελούν ομοειδή καθήκοντα. 
      Άρα, είναι ψευδεπίγραφο, είναι ισοπεδωτικό, είναι γραφειοκρατικό και αποθαρρύνει την άμιλλα και εξορκίζει την καλύτερη απόδοση και τη δίκαιη επιβράβευση των ικανοτέρων. 
      Ειδικότερα το νομοσχέδιο που συζητάμε δεν μεταβάλλει ούτε τη δομή ούτε την κατεύθυνση του σημερινού άναρχου συστήματος αμοιβής εργασίας κρατικών λειτουργών και υπαλλήλων. Δέχεται άκριτα και δειλά πολιτικά, θα έλεγε κανείς, σαν βάση εκκίνησης τα σημερινά μισθολόγια και τα σημερινά κλιμάκια. Και μοιράζει χωρίς να χρησιμοποιεί αξιολογικά κριτήρια και αρχές διάφορα ποσά ως επιδόματα σε συγκεκριμένες κατηγορίες υπαλλήλων εργαζομένων. Η διαφορετική αυτή μεταχείριση ξεσήκωσε τις καθολικές αντιδράσεις και διαμαρτυρίες όλων σχεδόν των κλάδων των εργαζομένων οι οποίοι αισθάνονται να αδικούνται απ’ αυτές τις ρυθμίσεις. Γι’ αυτό βρισκόμαστε εν μέσω αναταραχών και κινητοποιήσεων. 
      Επίσης, υπάρχει απουσία σύνδεσης του μισθού με την παραγωγικότητα του υπαλλήλου και το βαθμό. Αυτό δείχνει εύγλωττα τη νοοτροπία που κυριαρχεί στην Κυβέρνηση. Διατηρεί επίσης, ξεχωριστά μισθολόγια για πάρα πολλούς κλάδους. Διατηρεί πλήθος ποικιλώνυμων επιδομάτων. Είναι πηγή αντιθέσεων μεταξύ των υπαλλήλων και κίνητρο για νέες διεκδικήσεις. Ακόμα και στις ελάχιστες περιπτώσεις συγχώνευσης επιδομάτων αυτές δεν γίνονται  για την απλούστευση, αλλά για την εξυπηρέτηση της Κυβέρνησης στην αγωνία της να εμφανίσει αυξημένους βασικούς μισθούς που μεταβιβάζονται στη σύνταξη. Και της δίνει την ευκαιρία έτσι να αποσιωπήσει εντέχνως ότι αφαιρεί από το συντάξιμο μισθό το ποσό των 176 ευρώ που η Κυβέρνηση προς αναπλήρωση απωλειών των μισθωτών είχε θεσπίσει προ ελαχίστου χρόνου. Και μάλιστα είχε υποσχεθεί να το δώσει σε κατηγορίες που δεν έδωσε στη συνέχεια. 
      Επίσης, σημειώνεται ότι για πρώτη φορά μειώνονται οι κατώτερες αποδοχές νεοεισερχομένων δημοσίων υπαλλήλων. Έγιναν κάποιες διορθώσεις –μπαλώματα στην προσπάθεια να αποφευχθεί αυτό. Αλλά είναι πολύ χαρακτηριστικό.
      Τέλος, καταργεί τον πολυδιαφημισμένο θεσμό των συλλογικών διαπραγματεύσεων. Ήταν ένα κεκτημένο του συνδικαλιστικού κινήματος αλλά το διαγράφετε και αυτό και μάλιστα το θεωρείτε σαν ένα βήμα προς την πρόοδο. Τα σχόλια είναι δικά σας. 
      Η διάταξη του άρθρου 14 είναι προκλητική, γιατί επαναλαμβάνει την εξουσιοδότηση προς τον Υπουργό Οικονομίας και Οικονομικών να καθορίζει κατ’ αυθαίρετο κρίση με δικές του αποφάσεις, χωρίς περιορισμούς, τις αποδοχές των επίλεκτων του κομματικού στρατού, δηλαδή γενικοί γραμματείς, ειδικοί σύμβουλοι. Οι αποδοχές αυτών ρυθμίζονται εκτός θεσμικού πλαισίου. 
      Τέλος, η σχέση υπαλλήλων κλάδου υποχρεωτικής εκπαίδευσης με υπαλλήλους πανεπιστημιακής εκπαίδευσης ακόμα και με μεταπτυχιακούς τίτλους είναι 1 προς 1,37. Αυτό δεν αποτελεί ισοπέδωση; Διαφορετικά λέτε εσείς το χαρακτηρισμό.
      Εξόχως αποκαλυπτική της κομματικής διαχωριστικής πολιτικής αντίληψης  που διαπνέει τη σημερινή Κυβέρνηση και έχει σαν αποτέλεσμα τη μισθολογική διαστρωμάτωση στον ευρύτερο δημόσιο τομέα, είναι μία χαρακτηριστική, δειγματοληπτική συγκριτική εικόνα των αποδοχών μεταξύ των κρατικών λειτουργών και των στελεχών των διαφόρων ΔΕΚΟ, κρατικών τραπεζών κλπ. 
      Αν πάρουμε σαν βάση σύγκρισης τις αποδοχές του Προέδρου του Αρείου Πάγου που θεσμικά, κατά το Σύνταγμα, είναι αυτός που έχει τις υψηλότερες αποδοχές, θα δούμε ότι παίρνει 5.200 ευρώ μηνιαίως ακαθάριστα.  Ο Α΄ ΓΕΕΘΑ, ανώτατος κρατικός αξιωματούχος και το κύρος του είναι δεδομένου παίρνει 4.900 ευρώ. Ο πρύτανης του Πανεπιστημίου, τακτικός καθηγητής παίρνει 3.500 ευρώ. Ο γενικός διευθυντής του Υπουργείου Εθνικής Οικονομίας παίρνει 3.480 ευρώ.
      Αυτή είναι η κορυφή της δημοσιοϋπαλληλικής ιεραρχίας και των λειτουργών του δημοσίου. Πρόεδρος του Αρείου Πάγου, Α΄ΓΕΘΑ, πρύτανης, γενικός διευθυντής Υπουργού Εθνικής Οικονομίας. Συγκρίνετε με το τι δίνει η Κυβέρνηση σε ανώτατα στελέχη ΔΕΚΟ ενδεικτικά. Ο πρόεδρος της ΔΕΗ 13.200 ευρώ, ο διευθύνων σύμβουλος της ΔΕΗ 14.670 ευρώ. Ο διευθύνων σύμβουλος των Ελληνικών Πετρελαίων 15.260 ευρώ, ο πρόεδρος του ΟΣΕ 10.960 ευρώ. Ο πρόεδρος του Χρηματιστηρίου Αθηνών 17.600 ευρώ, το μήνα εννοούμε  πάντοτε. Ο αντιπρόεδρος του Χρηματιστηρίου 12.840 ευρώ. Ο πρόεδρος του Ταχυδρομικού Ταμιευτηρίου 15.300 ευρώ μηνιαίως.
      ΚΥΡΙΑΚΟΣ ΣΠΥΡΙΟΥΝΗΣ: Σοσιαλισμός. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Ακριβώς, στρατηγέ μου.
      ΚΥΡΙΑΚΟΣ ΣΠΥΡΙΟΥΝΗΣ: Έλεος, οι αγρότες!
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Οι στρατηγοί είσαστε ήρωες με τις παντόφλες, κατά την παλαιά ελληνική ταινία με το Λογοθετίδη.
      Ακολουθήστε, λοιπόν, το διοικητή της Εθνικής Τραπέζης με 17.600 ευρώ, τους υποδιοικητές με 14.500 ευρώ, το διοικητή της Αγροτικής Τραπέζης με 14.670 ευρώ. Αλλά να ήταν αυτοί μόνο; Έχουμε τους ΠεΣΥάρχες και των πιο μικρών επαρχιακών νοσοκομείων που παίρνουν διπλάσια από τον Πρόεδρο του Αρείου Πάγου. Του πιο μικρού νοσοκομείου ο ΠεΣΥάρχης παίρνει 5.400 ευρώ.
      Αυτή είναι η κατάσταση σήμερα. Και να λάβετε υπόψη ότι οι διοικητές των τραπεζών και των μεγάλων εταιρειών μετέχουν επ’ αμοιβή σε δεκάδες συμβούλια θυγατρικών εταιρειών. Ο πρόεδρος της Εθνικής Τράπεζας μετέχει σε έντεκα διοικητικά συμβούλια συγγενών επιχειρήσεων επ’ αμοιβή. Τα ποσά αυτά πολλαπλασιάζονται. 
      Έτσι, λοιπόν, με τα παραπάνω συγκριτικά στοιχεία αποδεικνύεται μια μεγάλη χάρτα ευημερίας και απολαβών όσων στηρίζονται και έχουν τη θαλπωρή και τη στοργή του κομματικού κατεστημένου της σημερινής Κυβέρνησης. Για τους υπόλοιπους είναι τα ψιχία που μοιράζονται με το σημερινό νομοσχέδιο.
      Οι περισσότεροι έχουν συνήθη τυπικά και ουσιαστικά προσόντα. Τίποτε το ιδιαίτερο. Και είναι πραγματικά μια ανατροπή της πυραμίδας της Δημόσιας Διοίκησης. Είναι, θα έλεγε κανείς, μια πραγματική απαξίωση θεσμών, κανόνων και αρχών και είναι μια επιβεβαίωση του κομματισμού, της ευνοιοκρατίας, της αμοιβής, της ήσσονος προσπάθειας.
      Δεν θέλω να ακούσω το επιχείρημα, ότι το επίπεδο αμοιβών στον ευρύτερο δημόσιο τομέα το καθορίζει η αγορά εργασίας. είναι παραπλανητικός αυτός ο ισχυρισμός, γιατί αυτή η συγκεκριμένη αγορά εργασίας καθορίζεται από την Κυβέρνηση. Επομένως, δεν είναι αποτέλεσμα μιας ελεύθερης διαπραγμάτευσης με βάση αρχές υγιούς οικονομικού ανταγωνισμού.
      Όλα αυτά αποτελούν ένα μείζον πολιτικό θέμα. Η Κυβέρνηση δεν νομιμοποιείται να εισάγει ρυθμίσεις ως τις εισαγόμενες, όταν υπάρχει αυτή η πολύ μεγάλη ψαλίδα αντιμετώπισης λειτουργών και δημοσίων υπαλλήλων σε σχέση με τους ευνοούμενους του κομματικού στρατού της σημερινής Κυβέρνησης.
      Έτσι, λοιπόν, δεν είναι τυχαίο ότι το σύνολο των δημοσίων υπαλλήλων καθολικά διαμαρτύρονται και απεργούν.
      ΒΑΣΙΛΗΣ ΚΕΔΙΚΟΓΛΟΥ: Παρακαλώ, να το καταθέσετε στα Πρακτικά και να έχω ένα αντίγραφο.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Θα κατατεθεί στα Πρακτικά και ευχαριστώ, κύριε συνάδελφε.
      (Στο σημείο αυτό ο Βουλευτής κ. Λ. Παπαγεωργόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Η κακή πορεία της οικονομίας, η ανασφάλεια των εργαζομένων, η ακρίβεια, την οποία δεν μπορεί να αναιρέσουν οι όποιες πατριωτικές πρωτοβουλίες του κ. Κουλούρη και η εκτίμηση των νοικοκυριών ότι τα οικονομικά τους πάνε χειρότερα προσδιορίζει τη σημερινή στάση των δημοσίων λειτουργών και υπαλλήλων. Το ζήτημα της θεσμοθέτησης σύγχρονου μισθολογίου που αποτελεί αίτημα και αξίωση των δημοσίων λειτουργών και υπαλλήλων είναι κυρίως αίτημα της κοινωνίας, η οποία αποτελεί σύγχρονη και αποτελεσματική Δημόσια Διοίκηση στην υπηρεσία του πολίτη. Αυτό το αίτημα της κοινωνίας η Κυβέρνηση το αντιμετωπίζει μίζερα, κοντόφθαλμα και με ελαφρότητα.
      Είναι χαρακτηριστικό ότι το μισθολόγιο των δημοσίων υπαλλήλων στην Ελλάδα αποκλίνει έντονα από τα ισχύοντα στις χώρες της Ευρωπαϊκής Ένωσης.
      Η Νέα Δημοκρατία επαγγέλλεται, πιστεύει, δεσμεύεται για τη διαμόρφωση ενός σύγχρονου, δίκαιου και αποτελεσματικού μισθολογίου. Προβλέπει τη σύνδεση του μισθού με το βαθμό, τα καθήκοντα, τις γνώσεις και την απόδοση των υπαλλήλων. Την κατά το δυνατόν μεγαλύτερη ενοποίηση και ενσωμάτωση των επιδομάτων ώστε να βελτιωθούν ουσιαστικά οι αποδοχές των εργαζομένων. Η σχέση μισθού μεταξύ κατώτατης και ανώτατης βαθμίδας να διαφοροποιηθεί ώστε να προσεγγίζει τον ευρωπαϊκό μέσο όρο. Επίσης, προτείνει, θα θεσμοθετήσει, διϋπουργικούς κλάδους που αποτελούν κλειδί για τη διασφάλιση ενότητας της Δημόσιας Διοίκησης.
      Χαρακτηριστική περίπτωση ασεβούς συμπεριφοράς της Κυβέρνησης όχι μόνο προς συνταγματικά κατοχυρωμένα δικαιώματα, αλλά και προς τη θεσμική λειτουργία της πολιτείας, είναι η εισαγόμενη προς ψήφιση διάταξη του άρθρου 26 του νομοσχεδίου που με απόφαση του Υπουργού Οικονομίας και Οικονομικών περιορίζονται στο μισό τα ποσά του οικογενειακού επιδόματος που οφείλει το δημόσιο στους υπαλλήλους. Οι δημόσιοι υπάλληλοι θα χάσουν κατά μέσο όρο 500 ευρώ, γιατί αντί να υπολογίζεται ο χρόνος υποχρέωσης καταβολής αναδρομικών από τις αρχές του 2000 υπολογίζεται στις αρχές Μαρτίου του 2001, οπότε το Ανώτατο Ειδικό Δικαστήριο αποφάσισε την καταβολή του οικογενειακού επιδόματος και στους δύο συζύγους.
      Το χειρότερο, όμως, είναι ότι η Κυβέρνηση μ΄ αυτήν τη διάταξη, που εισάγει προς ψήφιση, καταργεί τελεσίδικες ή ακόμα και αμετάκλητες δικαστικές αποφάσεις.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δεν θα πάρω όσο χρόνο πήρε και ο συνάδελφος…
      ΠΡΟΕΔΡΕΥΩΝ (Κωνσταντίνος Γείτονας): Θα πάρετε τα τρία λεπτά.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Η διάταξη αυτή, όπως υποστηρίζουν και έγκριτοι νομικοί κύκλοι, δεν είναι συνταγματική, δεν μπορεί να σταθεί και θα υπάρξει ακόμα ένα πρόβλημα. 
      Τέλος, ομολογώ ότι δεν χρειάζεται ιδιαίτερη επιμέλεια για να εμβαθύνει κανείς και να ανασύρει νομοτεχνικά μαργαριτάρια σαν και αυτά που περιέχονται και στο υπό συζήτηση νομοσχέδιο.
      Τα σημεία που αναφέρω, όμως, υπερβαίνουν την όποια συνήθη κυβερνητική γραφικότητα, τσαπατσουλιά, προχειρότητα στην οποία ομολογώ ότι έχουμε εθιστεί. 
      Πρέπει να απαντηθούν επομένως ερωτήματα εάν η Κυβέρνηση, ως έχει συνταγματικό θεσμικό καθήκον, εφαρμόζει τους νόμους που η ίδια εισηγείται στη Βουλή εφόσον είναι πρόσφατοι και ψηφίζονται και αν τέλος γνωρίζει τους νόμους, ακόμα και τους πρόσφατους, που η Βουλή εψήφισε.
      Τέλος, το άλλο ερώτημα που προκύπτει και πρέπει να απαντηθεί είναι αν η Βουλή πρέπει, οφείλει να νομοθετεί στερεότυπες διατάξεις, αναποτελεσματικούς νόμους οι οποίοι δεν πρόκειται ποτέ να εφαρμοστούν. 
      Η Κυβέρνηση είπε στην επιτροπή, όταν το θέμα ετέθη για πρώτη φορά, ότι επαναλαμβάνουμε διατάξεις για να υπάρχουν καλύτερα, για να επικαιροποιηθούν κλπ. Αυτές οι απαντήσεις επιβεβαιώνουν τις δικές μας αναφορές ότι η Κυβέρνηση ούτε ξέρει τι νομοθετεί ούτε εφαρμόζει τους νόμους. Τα πράγματα πηγαίνουν, θα έλεγε κανείς, με μία δύναμη της αδράνειας, χωρίς να υπάρχει μία συγκροτημένη πολιτική εφαρμογής ακόμα και των πρόσφατα ψηφισθέντων κανόνων δικαίου.
      Οι διατάξεις αυτές είναι τουλάχιστον τρεις. Λέει παραδείγματος χάρη το άρθρο 23 του νομοσχεδίου ότι η εποπτεία των ειδικών λογαριασμών περιέρχεται στον Υπουργό Οικονομίας και δεν επιτρέπεται η σύσταση νέων ειδικών λογαριασμών. Αυτή η διάταξη ήταν στο άρθρο 26 του ν. 2470/1997 για ενιαίο μισθολόγιο προσωπικού Δημοσίας Διοίκησης. 
      Επίσης, υπάρχει το άρθρο 16 παράγραφος 2 του νομοσχεδίου. Η διάταξη αυτή είναι πανομοιότυπη στο άρθρο 20 του ν. 2470/1997. Ποτέ δεν εφαρμόστηκε και ποτέ δεν εξεδόθησαν οι κοινές υπουργικές αποφάσεις που προβλέπονται. Εισάγεται πάλι από την αρχή. Μία διάταξη που δεν εφαρμόστηκε ποτέ, ξαναεισάγεται πάλι. Να δούμε τώρα αν η Κυβέρνηση θα προλάβει στο λίγο χρόνο που έχει μέχρι τη λήξη της θητείας της να  εφαρμόσει αυτήν τουλάχιστον.
      Επίσης, η διάταξη του άρθρου 17 παράγραφος 5 του νομοσχεδίου. Η ρύθμιση αυτή υπάρχει ήδη στο άρθρο 19 παράγραφος 2 και 5 του ν. 2479/1997. 
      Έτσι, λοιπόν, όλα αυτά τα ερωτήματα, αν νομοθετούμε για να νομοθετούμε, από μία δύναμη της αδράνειας, νομοθετώντας στερεότυπα και διατάξεις που δεν πρόκειται να εφαρμοστούν, είναι ένα ερώτημα που και αυτό θα πρέπει να απαντηθεί από την Κυβέρνηση.
      Η Κυβέρνηση του ΠΑΣΟΚ, τόσο στην κριτική μας επί των προτεινόμενων ρυθμίσεων όσο και επί των προτάσεων μας, δεν απάντησε ουσιαστικά. Είπα στην αρχή ότι απευθυνθήκαμε σε «ώτα μη ακουόντων». Η αντιμετώπιση ήταν σε επίπεδο Υπουργού «λουδοβίκεια» και αλαζονική. Απουσιάζει σήμερα ο Υπουργός Οικονομίας, πάντως έτσι αντιμετώπισε το νομοσχέδιο.
      Από όσα αναφέρθηκαν και από όσα θα αναφερθούν στην πορεία, στις δευτερολογίες για τις οποίες επιφυλασσόμαστε, καθίσταται σαφές ότι λόγοι πολιτικού αυτοσεβασμού μάς εμποδίζουν να ψηφίσουμε το συζητούμενο σχέδιο νόμου. Η Νέα Δημοκρατία, λοιπόν, καταψηφίζει το συζητούμενο νομοσχέδιο.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο ειδικός αγορητής του Κομμουνιστικού Κόμματος Ελλάδας, κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Θέλω να κάνω μία παρατήρηση σε ό,τι αφορά στη σημερινή συζήτηση του νομοσχεδίου, ενός νομοσχεδίου που είναι πάρα πολύ σοβαρό και μεγάλο, ενός νομοσχεδίου που κατά τη γνώμη μας δεν μπορεί να εξαντληθεί σε μία και μόνη συζήτηση. Θεωρούμε, λοιπόν, ότι τέτοια σοβαρά νομοσχέδια θα πρέπει να τα συζητάμε σε περισσότερες συνεδριάσεις.
      Η αντιλαϊκή πολιτική της Κυβέρνησης και σε αυτό το νομοσχέδιο συνεχίζεται με συνέπεια. Η Κυβέρνηση, στα πλαίσια της πολιτικής της λιτότητας, της περικοπής των κοινωνικών δαπανών, συνεχίζει και με το νομοσχέδιο που συζητάμε σήμερα, να διατηρεί σε απαράδεκτα χαμηλά επίπεδα τους βασικούς μισθούς των δημοσίων υπαλλήλων. Τόσο η ΑΔΕΔΥ όσο και όλες οι ομοσπονδίες των δημοσίων υπαλλήλων με αυτό το νομοσχέδιο στην ακρόαση των φορέων ήταν αντίθετοι και φυσικά είναι αντίθετοι και οι δημόσιοι υπάλληλοι. Όλο το προηγούμενο διάστημα πάρα πολλοί κλάδοι δημοσίων υπαλλήλων εξέφρασαν την αντίθεσή τους με κινητοποιήσεις. 
      Εμείς από την πλευρά μας διαφωνούμε με τη φιλοσοφία του νομοσχεδίου, όχι μόνο γιατί διαφωνεί και το σύνολο των εργαζομένων στο δημόσιο τομέα, οι οποίοι ζήτησαν στην ακρόαση των φορέων να ικανοποιηθούν τα αιτήματά τους, αλλά γιατί  ζητάμε να σταματήσει η επιδοματική πολιτική της Κυβέρνησης, η οποία φαίνεται ανάγλυφα σε αυτό το νομοσχέδιο. Υπάρχουν επιδόματα, τα οποία είναι μεγαλύτερα και από το βασικό μισθό. Υπάρχει, δηλαδή, βασικός μισθός 724 ευρώ και στον ίδιο μισθό υπάρχει επίδομα 801 ευρώ.
      Συνεπώς δεν μπορούμε να μπούμε στη λογική του προτεινόμενου νομοσχεδίου, που εκφράζει την πολιτική της Κυβέρνησης, η οποία εφαρμόζεται στα πλαίσια της γενικότερης πολιτικής της λιτότητας, της περικοπής των κοινωνικών δαπανών και συνεχίζεται με το σχετικό νομοσχέδιο, το οποίο διατηρεί, όπως είπα και πριν, τους μισθούς σε απαράδεκτα χαμηλά επίπεδα.
      Διαφωνούμε, γιατί υπάρχει μεγάλη απόσταση στους βασικούς μισθούς που προτείνει η Κυβέρνηση στο νομοσχέδιο με τον κατώτερο βασικό μισθό που προτείνει το ΚΚΕ. Ο κατώτερος βασικός μισθός που προτείνουμε ως Κομμουνιστικό Κόμμα Ελλάδας είναι 1100 ευρώ με την ενσωμάτωση και των επιδομάτων. Η θέση μας αυτή δεν είναι ευκαιριακή, δεν είναι καινούργια, δεν την φέρνουμε για πρώτη φορά σε αυτό το νομοσχέδιο. Είναι μία θέση που πατά στις πραγματικές ανάγκες των εργαζομένων. Όταν λέμε «κατώτερο μισθό 1100 ευρώ», το εννοούμε. 
      Έχουμε κάνει αλλεπάλληλες συζητήσεις με τα συνδικάτα των εργαζομένων. Πήραμε υπόψη τις προτάσεις τους για τις πραγματικές ανάγκες της εργατικής λαϊκής οικογένειας, γιατί και βλέπουμε και ζούμε όλη αυτή την κατάσταση που ζουν και οι εργαζόμενοι. Γνωρίζουμε πολύ καλά ότι για να τα φέρει βόλτα μια οικογένεια, χρειάζεται ένα βασικό μισθό που θα καλύπτει τις σύγχρονες, βασικές ανάγκες. Όταν λέμε βασικές ανάγκες, εννοούμε να μπορεί να πληρώσει το ενοίκιο, το φως, το νερό, το τηλέφωνο, το φαγητό και το ντύσιμο.
      Συνεπώς με βάση αυτές τις βασικές ανάγκες που έχει μια οικογένεια, ο βασικός μισθός κατά τη δική μας άποψη πρέπει να είναι στα 1100 ευρώ. 
      Επίσης θέλουμε να τονίσουμε, ότι έως ότου γίνει αυτό εμείς θα υποστηρίζουμε την ικανοποίηση των αιτημάτων των εργαζομένων για ενσωμάτωση των επιδομάτων των εργαζομένων στο βασικό μισθό, όπως επίσης θα υποστηρίζουμε όλα τα δίκαια αιτήματά τους. 
      Επιμένουμε όμως να ενσωματωθούν τα επιδόματα στους βασικούς μισθούς, γιατί αυτά τα επιδόματα συνεχίζουν την πολιτική του διαίρει και βασίλευε και δεύτερο κάνουν ζημιά πάνω απ΄ όλα στο εισόδημα των εργαζομένων αλλά και στις συντάξεις που είναι πολύ πιο χαμηλές και δεν υπολογίζονται με βάση τις καταβαλλόμενες αποδοχές αλλά με βάση το βασικό μισθό.
      Έτσι, λοιπόν, απορρίπτουμε το νομοσχέδιο, γιατί κρατά σε απαράδεκτα χαμηλά επίπεδα τους μισθούς οι οποίοι δεν αντικαθιστούν τις απώλειες που έχει κάθε οικογένεια από τα αλλεπάλληλα κύματα της ακρίβειας τα οποία έγιναν πιο έντονα μετά τη χρήση του ευρώ, αν θέλετε και με τις δαπάνες που χρειάζεται η κάθε οικογένεια για τα έξοδα για την παιδεία, για την υγεία, αφού η κάθε οικογένεια πληρώνει περισσότερα χρήματα για την παιδεία, για κάθε παιδί ξεχωριστά από τον οικογενειακό της προϋπολογισμό, από όσα πληρώνει το κράτος για κάθε παιδί από τον κρατικό προϋπολογισμό. 
      Αποδεικνύεται επίσης με το προτεινόμενο νομοσχέδιο η ασυνέπεια των διακηρύξεων της Κυβέρνησης. Δεν δίνει τις αυξήσεις που εξήγγειλε, δεν ομαλοποιεί τις αδικίες. Εισάγει τη σύνδεση μισθού με την παραγωγικότητα. Τα δώρα Χριστουγέννων-Πάσχα, άδεια και επίδομα άδειας δίνονται με βάση το βασικό μισθό χωρίς να υπολογίζονται τα επιδόματα. Γι΄ αυτό επιμένουμε να ενσωματωθούν στο βασικό μισθό. Το ίδιο ισχύει και στις συντάξεις. Οι συντάξεις δίνονται με βάση το βασικό μισθό και είναι πολύ χαμηλότερες από τις συνολικές αποδοχές των δημοσίων υπαλλήλων. 
      Επίσης με το νέο μισθολόγιο νομοθετείτε την κατάργηση των συλλογικών διαπραγματεύσεων με τους δημοσίους υπαλλήλους, όπως αναφέρεται στο άρθρο 24 παράγραφος 3. Ό,τι είχατε νομοθετήσει και θεσπίσει πριν από τρία χρόνια, το υπονομεύσατε σ΄ αυτήν την τριετία. Δεν προσέρχεστε στις συλλογικές διαπραγματεύσεις, παρ΄ότι καλείστε και έχετε υποχρέωση να πάτε, δεν τηρείτε τις υποχρεώσεις που έχετε απέναντι στους εργαζόμενους. Καθημερινά επικαλείστε τον κοινωνικό διάλογο με τους λεγόμενους κοινωνικούς εταίρους, αλλά αυτό το κάνετε όπου συμφέρει την Κυβέρνηση και τους βιομήχανους. Εκεί επιδιώκετε τον κοινωνικό διάλογο, έχοντας για άλλοθι και τις συμβιβασμένες πλειοψηφίες σε ΓΣΕΕ και ΑΔΕΔΥ. 
      Επίσης καθημερινά μιλάτε για σύγκλιση με την Ευρωπαϊκή Ένωση. Εσείς φυσικά, όταν μιλάτε για σύγκλιση, έχετε στο μυαλό σας τη σύγκλιση των κερδών των βιομηχάνων και όχι τη σύγκλιση των μισθών των εργαζομένων, οι οποίοι είναι οι μισοί έναντι των μισθών των υπαλλήλων στις περισσότερες χώρες της Ευρωπαϊκής Ένωσης. 
      Επιμένουμε ότι ο καθένας πρέπει να βρίσκεται στην κατηγορία που πραγματικά ανήκει και να πληρώνεται ανάλογα με την εργασία που κάνει. Θέλω να αναφερθώ ξεχωριστά για κάθε κλάδο, ξεκινώντας από τους καθηγητές, οι οποίοι το 2003 δεν πήραν αυξήσεις γιατί στην ουσία οι κρατήσεις που τους υποβλήθηκαν έφτασαν στο 10,7% και κάλυψαν την αύξηση που δόθηκε από την Κυβέρνηση. Μετά από αυτό, η πραγματική αύξηση που έβαλαν οι καθηγητές στην τσέπη τους το 2003 ήταν 0,35%, δηλαδή 1500 δραχμές ή 4,5 ευρώ το μήνα αύξηση. 
      Επίσης πρέπει να πούμε ότι υποσχεθήκατε το επίδομα των 176 ευρώ το μήνα, το οποίο δεν δώσατε. Επίσης από τον προϋπολογισμό του κράτους δίνετε 3,4% για την παιδεία. Και σας τονίσαμε στη συζήτηση στην αρμόδια κοινοβουλευτική επιτροπή ότι εμείς ως ΚΚΕ, επιμένουμε ότι από τον κρατικό προϋπολογισμό πρέπει να δίνεται 15% για την παιδεία. Είναι ένα σύνθημα παλιό, ακούγεται για δεκαετίες, ακούστηκε ξανά την ημέρα του Πολυτεχνείου που εμείς συνεδριάζαμε. Ακούστηκε από χιλιάδες μαθητές και φοιτητές στην πορεία του Πολυτεχνείου, γράφτηκε σε δεκάδες πανό που ήταν στην πορεία. 
      Άρα, λοιπόν, αυτό το αίτημα που ήταν στην πορεία του Πολυτεχνείου, το αίτημα των φοιτητών και μαθητών αλλά και του συνόλου της εκπαιδευτικής κοινότητας για 15% για την παιδεία είναι επίκαιρο και ζωντανό.
      Η πολιτική σας δείχνει την κατάντια της πολιτικής απέναντι στους κοινωνικούς φορείς, δείχνει την απαξίωση των ευαίσθητων τομέων, όπως είναι η παιδεία, η υγεία, αλλά και άλλοι τομείς. Αποτέλεσμα αυτής της πολιτικής είναι και οι τεράστιες ελλείψεις στην υποδομή της εκπαίδευσης. Υπάρχουν σήμερα δύο χιλιάδες πεντακόσιες κενές θέσεις καθηγητών και οι περισσότερες είναι στα Τεχνικά Επαγγελματικά Εκπαιδευτήρια και στα σχολεία ατόμων με ειδικές ανάγκες. Αυτό είναι ένα στοιχείο της ταξικής πολιτικής που εφαρμόζετε στην παιδεία. 
      Η αποδοτικότητα του εκπαιδευτικού συστήματος υπονομεύεται από την ίδια την Κυβέρνηση η οποία έχει καθιερώσει και διευρύνει καθημερινά το θεσμό των ωρομισθίων. Για παράδειγμα, στο ΤΕΙ της Λάρισας είναι χίλιοι διακόσιοι οι ωρομίσθιοι καθηγητές, τους οποίους έχετε και για πολλούς μήνες απλήρωτους. Αυτοί οι ωρομίσθιοι αποτελούν την πλειοψηφία των καθηγητών όχι μόνο στο ΤΕΙ της Λάρισας, αλλά σε όλα τα ΤΕΙ της χώρας και στα ΑΕΙ. Καθιερώσατε το θεσμό των ωρομισθίων γιατί αμείβονται με τα μισά χρήματα από τους μόνιμους.
      Τα αιτήματα των εκπαιδευτικών πρέπει να ικανοποιηθούν. Το αίτημα για πλήρη σύνταξη με τριάντα χρόνια υπηρεσίας είναι ένα από τα αιτήματα που στηρίζουμε. Επίσης, θα επιμείνουμε προς την Κυβέρνηση να προχωρήσει στη μαζική πρόσληψη καθηγητών σε όλα τα επίπεδα του εκπαιδευτικού συστήματος για να σταματήσει το απαράδεκτο καθεστώς των ωρομισθίων καθηγητών, οι οποίοι είναι όμηροι και κυνηγοί ωρών σε διάφορα σχολεία ή φροντιστήρια, για να συμπληρώσουν το οικογενειακό εισόδημα. Βεβαίως, κανένας καθηγητές δεν μπορεί να δώσει αυτά που πρέπει στα παιδιά, στους μαθητές του. Πιστεύουμε ότι με αυτά που εσείς σήμερα θέλετε να εφαρμόσετε θα υπάρξουν μελλοντικά προβλήματα με το διαχωρισμό των εργαζομένων με τα διαφορετικά επιδόματα στις διάφορες κατηγορίες.
      Επίσης, θέλουμε να επισημάνουμε μια σοβαρή διάκριση σε βάρος των γεωτεχνικών, αφού δεν αναφέρονται πουθενά και δεν τους δίνετε κανένα επίδομα πέρα από το επίδομα που παίρνουν από τον ειδικό λογαριασμό που παίρνουν όλοι οι υπάλληλοι. Πρόκειται για μια σοβαρή διάκριση σε βάρος των γεωτεχνικών και προτείνουμε να τους δοθεί επίδομα γεωτεχνικής ευθύνης, ευθύνη που αναγνωρίζεται από όλες τις πλευρές, ακόμα και από την Κυβέρνηση, γιατί εκτελούν σοβαρό έργο, το οποίο αναδείχτηκε ακόμα περισσότερο και στις πρόσφατες απεργιακές κινητοποιήσεις τις οποίες οδηγήσατε στα δικαστήρια και βγάλατε την απεργία παράνομη και καταχρηστική με το αιτιολογικό ότι κινδύνευε η υγεία του ελληνικού λαού γιατί δεν ελέγχονταν τα τρόφιμα είτε από τους κτηνίατρους είτε από τους γεωπόνους. Ενώ κόπτεστε για την υγεία του ελληνικού λαού, δεν σας ενδιαφέρει η υγεία των γεωτεχνικών, οι οποίοι αναγκάζονται να εργάζονται κάτω από αντίξοες συνθήκες με αποτέλεσμα να έχουν σοβαρές επιπτώσεις στην υγεία τους  από διάφορες ασθένειες οι οποίες δημιουργούν σοβαρά προβλήματα στη ζωή τους. 
      Για τους εργαζόμενους στην Τοπική Αυτοδιοίκηση τονίζουμε ότι ο βασικός μισθός πρέπει να ξεκινάει από τα 1.100 ευρώ το μήνα για τους υπαλλήλους υποχρεωτικής εκπαίδευσης. Πρέπει να τονίσουμε επίσης ότι κάποτε πρέπει να σταματήσει το αίσχος με τους εργαζόμενους που απασχολούνται με διάφορες συμβάσεις έργου και οι οποίοι αμείβονται με εξευτελιστικούς μισθούς, ενώ κάνουν ακριβώς την ίδια δουλειά με τους μόνιμους. Τους έχετε όχι μόνο καταδικασμένους, αλλά και όμηρους για να υφαρπάζετε την ψήφο τους για πολλά χρόνια. 
      Όλους αυτούς τους έχετε καταδικάσει με την πολιτική σας, αλλά και την πολιτική των δημάρχων του ΠΑΣΟΚ, της Νέας Δημοκρατίας και του Συνασπισμού για όλη τους τη ζωή, γιατί ακόμα και αν βγουν στη σύνταξη, αυτή θα υπολογίζεται στους εξευτελιστικούς μισθούς των συμβάσεων έργου και η σύνταξή τους θα είναι κατώτερη. Τέτοια παραδείγματα υπάρχουν όχι μόνο στο Δήμο της Λάρισας, αλλά και σε όλους τους δήμους της χώρας μας. 
      Για τους εργαζόμενους στο Δημόκριτο υπάρχει ένα ειδικό επίδομα ραδιενέργειας το οποίο από το 1997 - 1998 μένει σταθερό χωρίς καμία αύξηση. Είναι ανάγκη σήμερα με το προτεινόμενο  νομοσχέδιο να αυξηθεί 20%, όπως ζητάνε οι ίδιοι οι εργαζόμενοι σε αυτόν το χώρο. Υπάρχει ένας αριθμός εργαζομένων πανεπιστημιακής και τεχνολογικής εκπαίδευσης με προσόντα ερευνητών που πρέπει να τους χορηγηθεί πάγια αποζημίωση για τη δημιουργία και ενημέρωση βιβλιοθήκης ίση με το επίδομα των 176 ευρώ το μήνα. Στο υπόλοιπο εξειδικευμένο τεχνικό και διοικητικό προσωπικό που ασχολείται με τη ραδιενέργεια να χορηγηθεί επίδομα τεχνικής και διοικητικής ευθύνης 60 ευρώ το μήνα. 
      Θέλω να τονίσω και να πω ότι αυτοί οι εργαζόμενοι περνούν κάθε μήνα ή κάθε τρίμηνο από ελέγχους μην τυχόν και έχουν καρκίνο, μην τυχόν και τους δημιουργήσει προβλήματα η ραδιενέργεια στην υγεία τους. Συνεπώς λοιπόν είναι απαράδεκτο να μην έχουν αυτοί οι εργαζόμενοι, οι οποίοι κινδυνεύουν ανά πάσα στιγμή με τη ίδια τους τη ζωή, με σοβαρές παθήσεις και ασθένειες από τους κινδύνους της ραδιενέργειας.
      Στους υπαλλήλους του Υπουργείου Εμπορικής Ναυτιλίας. Αναφέρετε στο σημείωμα που μας δώσατε πριν από λίγο ότι θα ικανοποιηθεί το δίκαιο αίτημά τους, το οποίο στη συζήτηση που είχαμε στην αρμόδια επιτροπή επισημάνθηκε από όλες τις πλευρές, ακόμα και από τον εισηγητή του κυβερνώντος κόμματος. Και επειδή σταμάτησε να έχει έσοδα ο ειδικός λογαριασμός για τους εργαζόμενους του Υπουργείου Εμπορικής Ναυτιλίας, νομίζω ότι πρέπει –και έγινε δεκτό, κύριε Υπουργέ- να δοθεί και σ’ αυτούς το επίδομα των 176 ευρώ το μήνα, επίδομα το οποίο έπαιρναν απ’ αυτόν τον ειδικό λογαριασμό από τη θαλάσσια μεταφορά.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δεν είναι ακριβώς έτσι.
      ΔΗΜΗΤΡΙΟΣ ΤΣΙΟΓΚΑΣ: Εν πάση περιπτώσει, δεν θα μπούμε στις λεπτομέρειες. Σημασία έχει να συμφωνήσουμε να τους δοθεί για να μην έχουν πραγματική μείωση στο μισθό τους. Αναγνωρίστηκε από όλες τις πλευρές και νομίζω ότι το δικαιούνται.
      Στους στρατιωτικούς και στα Σώματα Ασφαλείας –λιμενικούς, πυροσβέστες- διατηρείτε ένα μισθολόγιο στο οποίο υπάρχουν μεγάλες διακρίσεις σε βάρος της μεγάλης πλειοψηφίας των υπαλλήλων. Διατηρείτε και ενισχύετε την ψαλίδα ανάμεσα στην ανώτατη ηγεσία και στο υπόλοιπό προσωπικό. Συνεχίζετε να ενισχύετε την επιδοματική πολιτική, η οποία αποβαίνει σε βάρος και των εν ενεργεία υπαλλήλων, αλλά και των συνταξιούχων. Μάλιστα οι παλιοί συνταξιούχοι που βγήκαν στη σύνταξη πριν ψηφιστεί ο ασφαλιστικός νόμος 3029 –αντιασφαλιστικός για μας- έπαιρναν έναν βαθμό από το βαθμό που έβγαιναν στη σύνταξη. Με τον καινούριο νόμο οι καινούργιοι παίρνουν δύο βαθμούς. Αυτή η διάκριση και για τους απόστρατους θα πρέπει να τακτοποιηθεί.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε, χωρίς να πάρω καθόλου χρόνο από τη δευτερολογία.
      ΠΡΟΕΔΡΕΥΩΝ (Κωνσταντίνος Γείτονας): Μπορείτε να μιλήσετε για τρία λεπτά ακόμα, όπως μίλησαν και οι άλλοι συνάδελφοι. Συνεχίστε και ολοκληρώστε.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ.
      Να ολοκληρώσω για τον κλάδο των στρατιωτικών. Η αύξηση του βασικού μισθού είναι περίπου στο 4,5%. Είναι χαμηλότερη από την εισοδηματική πολιτική της Κυβέρνησης. Και δεν αρκεί ούτε στο ελάχιστο για να καλύψει τις μεγάλες ανάγκες, αλλά και τις απώλειες από τη συνεχιζόμενη ακρίβεια της ιδιωτικοποίησης τομέων κοινωνικών υπηρεσιών, όπως είναι η υγεία και η παιδεία.
      Βεβαίως αυτά ισχύουν για όλους τους εργαζόμενους που δέχονται την ίδια επίθεση από την αντιλαϊκή πολιτική της Κυβέρνησης. Οι ιδιαιτερότητες όμως ανάμεσα στα στελέχη των Ενόπλων Δυνάμεων και των Σωμάτων Ασφαλείας επιβάλλουν την ύπαρξη ξεχωριστού μισθολογίου, το οποίο και για τις δύο κατηγορίες των υπαλλήλων πρέπει να στηρίζεται στην ύπαρξη βασικού μισθού που να ανταποκρίνεται στις σύγχρονες ανάγκες των υπαλλήλων και των οικογενειών τους και να μην εξαρτάται από τα επιδόματα. 
      Να καθιερωθεί βασικός μισθός στο νεοεισερχόμενο υπαξιωματικό των Ενόπλων Δυνάμεων και των Σωμάτων Ασφαλείας, όπως είναι οι δεκανείς, οι αστυφύλακες, οι πυροσβέστες, οι λιμενικοί, που θα προκύπτει από την αύξηση του βασικού μισθού με την ενσωμάτωση των επιδομάτων στον βασικό μισθό. Γιατί όταν βγαίνουν στη σύνταξη και γι’ αυτούς ισχύουν τα ίδια. Δεν υπολογίζονται τα επιδόματα στη σύνταξη, η οποία πέφτει κατακόρυφα.
      Προτείνουμε ο βασικός μισθός να είναι και γι’ αυτούς τα 1100 ευρώ, καθώς επίσης πρέπει να τους δίνονται και οι υπερωρίες, τα νυχτερινά, με τον τρόπο που προβλέπει η εργατική νομοθεσία, για να σταματήσει αυτή η απαράδεκτη μεταχείριση σε βάρος τους, που υπάρχει με την απλήρωτη εργασία και τη μη τήρηση του ωραρίου.
      Επίσης πρέπει να σταματήσει η κατάσταση, η οποία υποχρεώνει τους αστυφύλακες να κόβουν κλήσεις στους πολίτες, είτε για παράνομη στάθμευση είτε για άλλου είδους προβλήματα. Προχθές μάλιστα ήμουν σε μία συνέλευση της Ένωσης Αστυνομικών στη Λάρισα και μου έκαναν παράπονα ότι τους υποχρεώνουν οι ανώτεροί τους να κόβουν συνεχώς κλήσεις και μάλιστα τους βάζουν πλάνα για να αυξάνονται συνεχώς αυτές οι κλήσεις, για να έχουν αξιολόγηση και να ανεβαίνουν. Όσοι δεν κόβουν κλήσεις, δεν αξιολογούνται. Αυτό βεβαίως το κάνετε γιατί θέλετε να μαζεύετε λεφτά. Βρήκατε, δηλαδή, έναν ακόμα τρόπο να υποχρεώνετε τους αστυφύλακες να κόβουν καθημερινά κλήσεις στους δρόμους, στα πεζοδρόμια, ούτως ώστε να μαζεύετε χρήματα.
      Οι στρατιωτικοί μετακινούνται κάθε τρία χρόνια. Οι μεταθέσεις δημιουργούν προβλήματα πρόσθετα στις οικογένειές τους γιατί πρέπει να μετακινηθεί ολόκληρη η οικογένεια. Για να καλυφθούν αυτές οι ανάγκες και τα έξοδα πρέπει να έχουν αξιοπρεπείς μισθούς. Πολλοί απ’ αυτούς δυσκολεύονται –και κλείνω, κύριε Πρόεδρε- να τα βγάλουν πέρα. Αναγκάζονται και γίνονται μισθοφόροι.
      Ένας από τους λόγους που το κάνουν αυτό –και δεν είναι ο μοναδικός- είναι γιατί δεν τους φθάνει ο μισθός και γίνονται μισθοφόροι, είτε στο Κόσοβο είτε στη Βοσνία είτε στο Αφγανιστάν, υπηρετώντας τα σχέδια των ιμπεριαλιστών και εξυπηρετώντας τα συμφέροντά τους.
      Τα υπόλοιπα θα τα αναφέρω στη δευτερολογία μου.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην Έκθεση του Περιστυλίου με θέμα «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος», εξήντα οκτώ μαθητές και μαθήτριες και δάσκαλοι συνοδοί από το Α΄ Δημοτικό Σχολείο Αγίας Βαρβάρας Αττικής.
      Η Βουλή τους καλωσορίζει.
      (Χειροκροτήματα από όλες τις πτέρυγες)
      Το λόγο έχει ο κ. Λαφαζάνης εκ μέρους του Συνασπισμού, της Αριστεράς, των Κινημάτων και της Οικολογίας.
      ΠΑΝΑΓΙΩΤΗΣ ΛΑΦΑΖΑΝΗΣ: Κύριε Πρόεδρε, κυρίες και κύριοι συνάδελφοι, νομίζω ότι είναι σε όλους σαφές σ’ αυτήν την Αίθουσα –δυστυχώς, είμαστε λίγοι σήμερα- ότι το υπό συζήτηση νομοσχέδιο είναι κρίσιμο συνολικά για την πορεία της χώρας μας. 
      Φυσικά, είναι απόλυτα κρίσιμο για τους μισθούς, τη ζωή, το βιοτικό επίπεδο εκατοντάδων χιλιάδων δημοσίων υπαλλήλων της χώρας μας. Όμως, θα έλεγα ότι κυρίως είναι κρίσιμο, προκειμένου να παίξει ένα θετικό ρόλο για την αναβάθμιση της Δημόσιας Διοίκησης, έτσι ώστε αυτή να γίνει ακόμα πιο αποτελεσματική και να παίξει πιο ουσιαστικό ρόλο και στην εξυπηρέτηση του πολίτη, αλλά γενικότερα θα έλεγα και στην ανάπτυξη της χώρας μας.
      Ωστόσο, πιστεύουμε –και θα το πω ευθέως και εξ αρχής- ότι το υπό συζήτηση νομοσχέδιο, με τις μισθολογικές ρυθμίσεις που περιλαμβάνει, δεν απαντά σ’ αυτά τα δύο μείζονα προβλήματα που, όπως είπα, αφορούν την πορεία της χώρας μας. Αντιθέτως, συνεχίζει παραδοσιακές, αναχρονιστικές, αντικοινωνικές πολιτικές στο δημοσιοϋπαλληλικό χώρο, οι οποίες αναπαράγουν το φαύλο κύκλο στον οποίο έχουμε ήδη εισέλθει και δεν βοηθούν ούτε την ελληνική οικονομία ούτε τον πολίτη.
      Κυρίες και κύριοι συνάδελφοι, θα θυμίσω ότι ο ίδιος ο Πρωθυπουργός, ο κ. Σημίτης, είχε εξαγγείλει ότι θα εφαρμοστεί στο δημόσιο τομέα ένα νέο μισθολόγιο από 1-1-2003. Είχαν συγκροτηθεί, επίσης, σειρά από επιτροπές για τη διαμόρφωση αυτού του νέου μισθολογίου και για τα ειδικά μισθολόγια. Μάλιστα, η Κυβέρνηση παρέπεμπε τις διεκδικήσεις των δημοσίων υπαλλήλων και των επιμέρους κλάδων, προκειμένου να ικανοποιηθούν βασικά και θεμελιώδη αιτήματά τους, στο νέο μισθολόγιο και με πρόσχημα ότι θα φέρει το νέο μισθολόγιο, εφάρμοζε επί χρόνια πολιτικές λιτότητας στους δημοσίους υπαλλήλους με αυξήσεις του πραγματικού διαθέσιμου εισοδήματος κάτω του πληθωρισμού και οπωσδήποτε κάτω από την αύξηση της παραγωγικότητας της ελληνικής οικονομίας.
      Κυρίες και κύριοι, παρ’ όλο που υπάρχει μία γενική προπαγάνδα, θα λέγαμε, από πολλούς, αλλά και από κυβερνητικούς κύκλους, ότι τάχα οι δημόσιοι υπάλληλοι είναι οι ευνοημένοι εργαζόμενοι της ελληνικής κοινωνίας και πολλές φορές –αυτό το λέω μετά λύπης μου- βλέπουμε και συκοφαντικές εκστρατείες συλλήβδην εναντίον των δημοσίων υπαλλήλων, οφείλω εδώ να πω ότι οι δημόσιοι υπάλληλοι είναι τα κατ’ εξοχήν θύματα της σκληρής λιτότητας, της σκληρής εισοδηματικής πολιτικής, την οποία έχει εφαρμόσει η Κυβέρνηση τα τελευταία χρόνια. Γι’ αυτούς πολύ περισσότερο ισχύει το «τιμές Βρυξελλών και μισθοί Βαλκανίων».
      Αυτό το λέω, γιατί δυστυχώς ενώ σε άλλες χώρες στο δημόσιο τον αρνητικό ρόλο παίζει ο ιδιωτικός τομέας, εδώ στη χώρα μας το δημόσιο παίζει τον κύριο και καθοριστικό ρόλο για την αποδιάρθρωση των εργασιακών σχέσεων και την εφαρμογή στους δημοσίους υπαλλήλους πολιτικών λιτότητας και εισοδηματικής υστέρησης επί χρόνια.
      Το λέω αυτό, διότι το δημόσιο ιδιωτικοποιεί συνεχώς τμήματα και υπηρεσίες του. Είναι μια διαδικασία η οποία βρίσκεται σε κλιμάκωση και στις προθέσεις της κυβέρνησης είναι τελικά να διατηρηθεί ως δημόσιος ένας πυρήνας με ένα περίβλημα ιδιωτικοποιημένων υπηρεσιών, οι οποίες θα εφαρμόζουν μεσαιωνικές εργασιακές σχέσεις. 
      Αυτό δεν το λέω τυχαία. Τι ήταν το Ταχυδρομικό Ταμιευτήριο; Ήταν μια δημόσια υπηρεσία. Πού οδηγείται σήμερα; Στην ιδιωτικοποίηση. Πού πάτε τη Στατιστική Υπηρεσία; Ουδείς γνωρίζει. Είναι δημόσια υπηρεσία και θέλετε να τη μετατρέψετε σε νομικό πρόσωπο αγνώστου ακόμη ταυτότητας. Το κρατάτε μυστικό. Απεργούν με πρωτοφανείς απεργιακές κινητοποιήσεις οι υπάλληλοι της  Στατιστικής Υπηρεσίας πάνω από πενήντα μέρες. Κωφεύετε και αρνείται ο Υπουργός Οικονομίας και Οικονομικών να συναντήσει έστω τους εκπροσώπους των εργαζομένων της Στατιστικής Υπηρεσίας.
      Τι κάνετε με τις εργασιακές σχέσεις στο δημόσιο; Δεν είναι μόνο το μόνιμο προσωπικό στο δημόσιο. Υπάρχουν δεκάδες χιλιάδες ωρομίσθιοι, οι οποίοι επεκτείνονται και μάλιστα ειδικά στον εκπαιδευτικό τομέα, πράγμα που είναι εντελώς απαράδεκτο. Πώς θα δουλέψει ο καθηγητής που  διδάσκει φοιτητές και μαθητές στη δευτεροβάθμια εκπαίδευση ή και ο δάσκαλος για τους μαθητές της πρωτοβάθμιας εκπαίδευσης, όταν είναι ωρομίσθιος; Αυτός δεν μπορεί να ζήσει με αυτό το ωρομίσθιο και επίσης δεν έχει άδεια, δεν έχει δώρα, δεν έχει επιδόματα, δεν έχει απολύτως καμία κατοχύρωση και καμία προοπτική. 
      Και όμως αυτό το καθεστώς των ωρομισθίων συνεχώς επεκτείνεται στο δημόσιο τομέα και πρώτα απ’ όλα στην εκπαίδευση. Διατηρείτε δεκάδες χιλιάδες συμβασιούχους ομήρους στο δημόσιο τομέα. Έχουμε θέσει επανειλημμένα αυτό το θέμα που είναι τεράστιο. Τους κρατάτε, παρ’ όλο που έχουν διαδοχικές συμβάσεις οι οποίες είναι για τρία, πέντε, δέκα και είκοσι χρόνια. Μάλιστα ξέρετε πολύ καλά ότι υπάρχουν επί εικοσαετία εργαζόμενοι συμβασιούχοι στο δημόσιο τομέα με συμβάσεις μιας μέρας. Ανανεώνουν τη σύμβασή τους κάθε μέρα. 
      Βεβαίως εισάγετε και τη μερική απασχόληση και μάλιστα με ένα ρουσφετολογικό τρόπο τελευταία, ολοκληρώνοντας τις διαλυτικές σας προθέσεις για τα εργασιακά δικαιώματα και τις εργασιακές σχέσεις στο δημόσιο τομέα. 
      Τι κάνει τώρα με το παρόν νομοσχέδιο η κυβέρνηση; Κατ’ αρχάς, πέταξε στον κάλαθο των αχρήστων όλα τα πορίσματα των αρμόδιων επιτροπών, τα οποία έπρεπε να λάβει υπόψη της για το νέο μισθολόγιο. Αντί για νέο μισθολόγιο φέρνει εδώ αποσπασματικές, χωρίς διάλογο, μισθολογικές ρυθμίσεις, που συνεχίζουν το καθεστώς υποβάθμισης του δημοσιοϋπαλληλικού κόσμου. 
      Σ΄ αυτό το νομοσχέδιο, κύριε Υπουργέ, για το οποίο επαίρεστε, δεν έχετε τη σύμφωνη γνώμη κανενός, ούτε καν την ανοχή κανενός. Είναι όλοι αντίθετοι. Είναι αντίθετη η ΑΔΕΔΥ, η οποία έκανε απεργιακές κινητοποιήσεις εναντίον του νομοσχεδίου σας. Αντίθετοι ήταν και οι γεωτεχνικοί με μακράς διάρκειας κινητοποιήσεις, ζητώντας ένα ειδικό επίδομα, το οποίο δικαιούνται οι άνθρωποι για τη δουλειά που προσφέρουν. Αντίθετοι είναι οι δημοτικοί υπάλληλοι των ΟΤΑ με αλλεπάλληλες απεργιακές κινητοποιήσεις. 
      Επίσης, είναι αντίθετη η Στατιστική Υπηρεσία για την οποία μίλησα, οι υγειονομικοί και νοσοκομειακοί γιατροί -και αυτοί με αλλεπάλληλες απεργιακές κινητοποιήσεις- και επίσης οι εκπαιδευτικοί. Ούτε ένας κλάδος δεν έδειξε, όχι εμπιστοσύνη, αλλά έστω ανοχή στο νομοσχέδιο το οποίο κατατίθεται. 
      Και πώς αντιμετωπίσατε αυτές τις κινητοποιήσεις σχεδόν όλων των κλάδων του δημοσίου; Με ωμό αυταρχισμό και με αστυνομοκρατικά μέσα. Χαρακτηριστικό παράδειγμα είναι οι κινητοποιήσεις των αστυφυλάκων, οι οποίες χαρακτηρίσθηκαν προφανώς από μια εκσυγχρονιστική τάχα κυβέρνηση ως στάση. Άκουσον, άκουσον! Βεβαίως προσφεύγατε στα δικαστήρια και έβγαζαν απανωτές αποφάσεις, για να βγάζουν καταχρηστικές τις απεργίες. 
      Εμείς απορρίπτουμε συνολικά το σημερινό νομοσχέδιο, τη λογική και τη φιλοσοφία που το διέπει. Το απορρίπτουμε, πρώτον, γιατί συνεχίζει να διαιωνίζει τη λιτότητα σε μισθούς και συντάξεις, πράγμα που στη συνέχεια θα το καταδείξω με πολύ συγκεκριμένα στοιχεία.
      Δεύτερον, γιατί μειώνει, παρά την προπαγάνδα σας, τις συντάξιμες αποδοχές και επομένως τις συντάξεις για τη μεγάλη πλειοψηφία των δημοσίων υπαλλήλων. Αυτή είναι η οδυνηρή πραγματικότητα. Δεν μπορείτε να την καλύψετε, γιατί το γνωρίζει ο δημοσιοϋπαλληλικός κόσμος αυτό που συμβαίνει με το νομοσχέδιο.
      Τρίτον, γιατί το παρόν νομοσχέδιο δεν συμβάλει στην αναβάθμιση της Δημόσιας Διοίκησης που τόση ανάγκη έχει η χώρα μας.
      Τέταρτον, απορρίπτουμε το συγκεκριμένο νομοσχέδιο, γιατί παγώνει και στην ουσία μειώνει διά του χρόνου τα κοινωνικά επιδόματα, όπως το οικογενειακό επίδομα των δημοσίων υπαλλήλων και συνεχίζει τον εμπαιγμό των δικαιούχων σε σχέση με την αναδρομική καταβολή του.
      Απορρίπτουμε το νομοσχέδιο, γιατί διατηρεί και διαιωνίζει την επιδοματική πολιτική σε βάρος των βασικών μισθών και των συντάξεων και επομένως των δώρων, των εορτών, της αδείας κλπ. Το απορρίπτουμε, γιατί διατηρεί και διευρύνει μισθολογικές ανισότητες και αδικίες στο εσωτερικό των διάφορων κλάδων του δημοσίου, για υπαλλήλους με τα ίδια προσόντα που προσφέρουν το ίδιο έργο.
      Η Κυβέρνηση, κυρίες και κύριοι συνάδελφοι, ισχυρίζεται –και άκουσα μετά λύπης μου και τον εισηγητή της Πλειοψηφίας να πράττει το ίδιο- ότι δίδονται ουσιαστικές αυξήσεις με το παρόν νομοσχέδιο για τους δημοσίους υπαλλήλους. 
      Επαναλαμβάνω. Εάν οι αυξήσεις υπολογιστούν στις συνολικές αποδοχές, για τη μεγάλη πλειοψηφία των δημοσίων υπαλλήλων δεν ξεπερνούν ούτε τον προβλεπόμενο πληθωρισμό που θα φθάσει το 3,5%, όπως προβλέπεται το 2004. 
      Για να το στηρίξω αυτό θα σας φέρω το εξής αδιαμφισβήτητο επιχείρημα με συγκεκριμένους αριθμούς και νούμερα. Ο βασικός μισθός νεοεισερχόμενου υποχρεωτικής εκπαίδευσης ήταν πριν το νέο μισθολόγιο 649,5 ευρώ. Τώρα με το παρόν νομοσχέδιο θα φθάσει τα 676 ευρώ, αύξηση 4%. Αν υπολογιστεί όμως και το επίδομα των 176 ευρώ, τότε η αύξηση φθάνει στα 3,21%. Αν μάλιστα λάβουμε υπόψη μας ότι αυτοί οι υπάλληλοι μπορεί να έχουν και κοινωνικό επίδομα ή κάποια άλλα επιδόματα, τότε το ποσοστό αύξησης πέφτει ακόμα περισσότερο. Μιλάμε, δηλαδή, για διαιώνιση της λιτότητας. 
      Το λέω αυτό, διότι ο μισθός του νεοεισερχόμενου και γενικά των υπαλλήλων υποχρεωτικής εκπαίδευσης, με βάση το παρόν νομοσχέδιο, είναι η βάση για τη διαμόρφωση όλης της μισθολογικής κλίμακας στο δημόσιο τομέα. 
      Αν λάβουμε δε υπόψη μας ότι το 2003 οι αυξήσεις ήταν της τάξης του 2,5% για τους δημοσίους υπαλλήλους, πολύ κάτω του πληθωρισμού, οι οποίες και αυτές εξανεμίστηκαν από τις ασφαλιστικές εισφορές των 176 ευρώ, τότε μπορούμε να πούμε με βεβαιότητα ότι το 2003 και 2004 έχουμε μια άγρια λιτότητα σε βάρος των δημοσίων υπαλλήλων, αποδεδειγμένη με αδιάσειστους αριθμούς, με αδιαφιλονίκητα στοιχεία, τα οποία καμιά προπαγάνδα δεν μπορεί να διαψεύσει.
      Το λέω αυτό, παίρνοντας υπόψη μόνο τον επίσημο πληθωρισμό. Αλλά ο επίσημος πληθωρισμός δεν αντικατοπτρίζει την πραγματική αύξηση τιμών στη χώρα μας και πολύ περισσότερο τις πραγματικές αυξήσεις τιμών στα είδη βασικής  λαϊκής κατανάλωσης. Επομένως, η πτώση ζήτησης και του διαθέσιμου εισοδήματος των δημοσίων υπαλλήλων θα είναι ακόμη μεγαλύτερη. 
      Και θα είναι ακόμη πιο μεγάλη, κύριε Υπουργέ, κυρίες και κύριοι συνάδελφοι, από τη φορολογία. Διότι, επειδή διατηρούνται εντός του 2004 οι ίδιες φορολογικές κλίμακες και τα ίδια φορολογικά κλιμάκια, ενώ έχουμε κατάργηση σειράς φοροαπαλλαγών, θα εξανεμιστεί και αυτή η πολύ μικρή αύξηση από την αύξηση της φορολογίας και το διαθέσιμο εισόδημα για τους δημοσίους υπαλλήλους θα είναι στάσιμο.
      Τα ίδια πράγματα ισχύουν και για τις συντάξιμες αποδοχές. Σας κατάθεσα και την άλλη φορά πίνακα, τον οποίον θα επανακαταθέσω στη συνέχεια. Οι συντάξιμες αποδοχές μειώνονται και μειώνονται σε όλες τις βασικές κατηγορίες υπαλλήλων. Για παράδειγμα, ένας υπάλληλος κατηγορίας ΠΕ με είκοσι πέντε χρόνια υπηρεσίας, σύμφωνα με το προηγούμενο μισθολογικό σύστημα οι συντάξιμες αποδοχές τους ήταν 1288 ευρώ. Τώρα θα είναι 1254 ευρώ. Για τον υπάλληλο που έχει τριάντα τρία χρόνια και είναι της ίδιας κατηγορίας, οι συντάξιμες αποδοχές ήταν 1415 ευρώ και τώρα θα είναι 1391. Δηλαδή, θα έχουμε με τις νέες μισθολογικές ρυθμίσεις μείωση των συντάξεων για τους δημοσίους υπαλλήλους. Αυτά είναι τα έργα σας.
      Εμείς σας είχαμε κάνει μία πολύ συγκεκριμένη και σαφή πρόταση, για να έχουμε ένα νέο μισθολόγιο με ενιαία χαρακτηριστικά για όλο το δημόσιο τομέα.
      Εσείς παρακάμψατε αυτό το αίτημα, το οποίο είναι ένα αίτημα εξορθολογισμού του δημόσιου τομέα. Διατηρείτε τον αναχρονισμό να συνεχίζετε να έχετε χαμηλό βασικό μισθό και να ακολουθείτε τη λογική της επιδοματολογίας. Αυτή η πολιτική έχει ως αποτέλεσμα να έχουμε χαμηλές βασικές αποδοχές, χαμηλά δώρα και χαμηλές συντάξεις που κυμαίνονται μεταξύ του 45% και 53% των συνολικών αποδοχών. Έτσι, έχουμε διατήρηση των ανισοτήτων και ένα παιχνίδι της Κυβέρνησης και των Υπουργών με τα διάφορα επιδόματα. 
      Βεβαίως, εμείς με όλη αυτήν την κατάσταση διαφωνούμε. Αυτό που προτείνουμε και σας το έχουμε πει, είναι να ξεκινήσουμε από ένα βασικό μισθό που θα ενσωματωθούν τα επιδόματα. Για παράδειγμα, ο μισθός του νεοεισερχόμενου υπαλλήλου της κατηγορίας ΥΕ θα είναι στα 1050 ευρώ. Θα πρέπει να ακολουθηθεί, με βάση ένα νέο μισθολόγιο με ενιαία, χαρακτηριστικά μία ενιαία πολιτική για το δημόσιο τομέα. 
      Αυτήν τη θέση μας την απορρίπτετε και συνεχίζετε αυτό το αναχρονιστικό σύστημα, το οποίο υποβαθμίζει τους πάντες και τα πάντα και κινείται με πελατειακά και ρουσφετολογικά κριτήρια. Κατ’ αυτόν τον τρόπο υποβαθμίζεται ο απλός δημόσιος υπάλληλος και συνεχίζεται η υποβάθμιση των μισθολογικών απολαβών στην παιδεία και υγεία, τα ερευνητικά κέντρα, το Στρατό, τα Σώματα Ασφαλείας, την Αστυνομία, την Πυροσβεστική και το Λιμενικό Σώμα. 
      Επίσης, συνεχίζετε τη διατήρηση σε χαμηλά επίπεδα των μισθών των δικαστικών. 
      Εμείς σας προτείναμε μία άλλη αντίληψη για το μισθολόγιο. Χρειάζεται ένα νέο μισθολόγιο με ενιαία χαρακτηριστικά και μία νέα σχέση εντός του μισθολογίου, η οποία στην ίδια κλίμακα θα κινείται στη βάση του 1 προς 2 και στην εξωτερική κλίμακα θα κινείται στη βάση του 1 προς 3. 
      Εσείς απορρίψατε αυτήν τη λογική και καταφύγατε σε αυτό το νομοσχέδιο, το οποίο, όπως σας είπα, διαιωνίζει όλη την αυταρχικότητα, την επιδοματολογία, τον αναχρονισμό και δεν συμβάλλει καθόλου σε μία αποτελεσματικότερη Δημόσια Διοίκηση στην υπηρεσία του πολίτη και της ελληνικής οικονομίας.
      Πέραν όλων αυτών, θα ήθελα να υπογραμμίσω και το πάγωμα του κοινωνικού επιδόματος, ενώ για τα αναδρομικά του οικογενειακού επιδόματος παραμερίζετε ακόμα και τις δικαστικές αποφάσεις. 
      Είναι δυνατόν να παγώνετε τουλάχιστον από το 1997 το οικογενειακό επίδομα; Είναι λογική αυτή; Πρόκειται για ένα οικογενειακό επίδομα πενιχρότατο, σχεδόν ασήμαντο. Είναι δυνατόν να καταστρατηγείτε τις δικαστικές αποφάσεις και να μη δίνετε τα αναδρομικά αυτού του επιδόματος;
      Το χειρότερο είναι ότι καταφεύγετε και στην κατάργηση των συλλογικών διαπραγματεύσεων. Επαίρεσθε ότι είστε μία κυβέρνηση που θέλει το διάλογο. Ποιος είναι ο διάλογος, όταν λέτε ότι όλα όσα προβλέπονται με αυτόν το νόμο δεν μπορούν να τα διαπραγματευτούν συλλογικά οι εργαζόμενοι;
      Σας ερωτώ, λοιπόν: Τι θα κάνουν τότε οι εργαζόμενοι; Θα παρακολουθούν τις αποφάσεις της Κυβέρνησης; Ή όταν θα απεργούν, θα βγάζετε τις απεργίες τους καταχρηστικές στα δικαστήρια και θα στέλνετε τα ΜΑΤ; Αυτή η διάταξη είναι απολύτως αντισυνταγματική.
      Για όλους αυτούς τους λόγους και άλλους, τους οποίους επιμέρους θα προσθέσουμε, κατά τη συζήτηση του παρόντος νομοσχεδίου, εμείς το καταψηφίζουμε. Το καταψηφίζουμε έχοντας σαφή εναλλακτική πρόταση για την αναβάθμιση της οικονομικής θέσης των δημοσίων υπαλλήλων, για την αναβάθμιση της Δημόσιας Διοίκησης. Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Αρσένη.
      ΜΑΡΙΑ ΑΡΣΕΝΗ: Κυρίες και κύριοι συνάδελφοι, το συζητούμενο νομοσχέδιο αποτελεί έναν ενδιάμεσο σταθμό. Ίσως τον πιο σημαντικό στην πορεία εφαρμογής των κυβερνητικών εξαγγελιών του περασμένου Σεπτεμβρίου. Μια πορεία που θα ολοκληρωθεί με την ψήφιση του προϋπολογισμού στην επικείμενη συνεδρίαση του Δεκεμβρίου και αποδεικνύει τη συνέπεια της Κυβέρνησης και την ταυτότητα των λόγων και των έργων.
      Μέσα από το συζητούμενο νομοσχέδιο αποκαλύπτονται νοοτροπίες και αντιλήψεις και το κυριότερο καταρρίπτονται μύθοι που έντεχνα καλλιεργούνται για τον αποπροσανατολισμό και μόνο του ελληνικού λαού.
      Πρώτος μύθος, ότι οι εξαγγελίες του Σεπτεμβρίου, οδηγούν σε κατάρρευση της ελληνικής οικονομίας. Ο προϋπολογισμός που έχει ήδη κατατεθεί στη Βουλή, αποδεικνύει ότι όλες αυτές οι σημαντικές παροχές που δημιουργούν μια σημαντική αναδιανομή του παραγόμενου πλούτου υπέρ των ασθενεστέρων, ενσωματώνονται στον προϋπολογισμό του κράτους και εξυπηρετούν χωρίς τον παραμικρό κλυδωνισμό. 
      Μύθος δεύτερος. Η γνωστή παραφιλολογία για παροχές ψίχουλα, που χρησιμοποιούνται προκειμένου να αποπροσανατολίσουν και πάλι τον ελληνικό λαό. Τα 2,4 δισεκατομμύρια ευρώ που προκύπτουν από την αναλυτική κοστολόγηση των παροχών τόσο στο παρόν νομοσχέδιο, όσο και στον προϋπολογισμό, δεν αφήνουν πολλά περιθώρια για τη συνέχιση αυτού του μύθου. Παρ’ όλα αυτά, θα με εύρισκε πολύ σκεπτική μια προσπάθεια που θα είχε ως στόχο τη σημαντική διανομή παραγόμενου πλούτου υπέρ των αδυνάτων, αλλά θα εκινείτο ευκαιριακά, χωρίς συγκεκριμένους μακροπρόθεσμους και διαφανείς στόχους.
      Μέσα από τις διατάξεις του νομοσχεδίου και την τοποθέτηση του αρμοδίου Υπουργού κ. Χριστοδουλάκη στη Διαρκή Επιτροπή, αποκαλύπτεται ότι τίποτε δεν είναι τυχαίο και ότι τίποτε απ’ όλα αυτά δεν υπακούει σε εξυπηρέτηση συγκεκριμένων συγκυριών. Κατ΄αρχάς, είναι πλέον δεδομένο τι πρέπει να αναμένει κάθε εργαζόμενος στο δημόσιο, στην πορεία προς την οικονομική σύγκλιση, προς τις ισχυρές οικονομίες της Ευρωπαϊκής Ένωσης. Οι ετήσιες αυξήσεις θα εξασφαλίσουν τουλάχιστον τον τρέχοντα πληθωρισμό και το ήμισυ του ποσοστού του ΑΕΠ. Παράλληλα, υπάρχει προσπάθεια βελτίωσης της ποιότητας της Δημόσιας Διοίκησης, μέσα από τη βελτίωση των λεγόμενων εσωτερικών και εξωτερικών σχέσεων που ανέπτυξε με κάθε επάρκεια στη Διαρκή Επιτροπή ο αρμόδιος Υπουργός. Υπάρχει ακόμη ο στόχος της μείωσης της επιρροής των επιδομάτων στις αποδοχές, γεγονός που αποτρέπει τις αδικίες και μειώνει τη δυνατότητα ανατροπής των σχέσεων που επιβάλλει το νέο μισθολόγιο και των στόχων που επιδιώκει το νέο μισθολόγιο.
      Όλα αυτά, αποδεικνύουν σαφήνεια και διαφάνεια. Αποδεικνύουν ακόμη την ύπαρξη συγκροτημένης πολιτικής, μακριά από λαϊκισμούς και συγκυριακά βολέματα. 
      Αυτά τα χαρακτηριστικά ανήκαν σε κάποιους άλλους που τρέχουν να αποδεχθούν κάθε αίτημα που διασπά την ενότητα του δημοσιοϋπαλληλικού χώρου και που δημιουργεί ανισότητες που η αποδοχή τους δυναμιτίζει την εθνική οικονομία. Τακτική που εφαρμόζεται δυστυχώς απ’ όλο το φάσμα της Αντιπολίτευσης. 
      Παράλληλα με το γενικότερο πλαίσιο της αναδιανομής του παραγόμενου πλούτου, όπως προσδιορίστηκε από τις εξαγγελίες του Πρωθυπουργού τον Σεπτέμβριο και το ειδικότερο πλαίσιο για το μισθολόγιο των δημοσίων υπαλλήλων, όπως προσδιορίζεται από το παρόν νομοσχέδιο, θα πρέπει να επισημάνουμε την πρόσθετη ενίσχυση που δέχονται μέσα στο 2004 οι τάξεις των μισθωτών και συνταξιούχων από τις ουσιαστικές φορολογικές ελαφρύνσεις που θα έρθουν να ενισχύσουν ακόμη περισσότερο τα διαθέσιμα εισοδήματα.
      Πολύ συχνά η Αντιπολίτευση και ιδιαίτερα η Νέα Δημοκρατία, μιλάει για τις μισθολογικές διαφορές που υπάρχουν με άλλες χώρες της  Ευρωπαϊκής Ένωσης. Τότε θυμούνται την Ευρωπαϊκή Ένωση, γιατί έτσι νομίζουν ότι τους συμφέρει. Όταν κάποια στοιχεία είναι δυσάρεστα για την προώθηση της ευκαιριακής τους πολιτικής, αυτά τα αποσιωπούν. Έτσι αποσιωπούν τεχνηέντως το γεγονός ότι σε ένα μεγάλο αριθμό κρατών με ισχυρές οικονομίες στην Ευρωπαϊκή Ένωση, εδώ και αρκετά χρόνια -υπάρχουν παραδείγματα και πριν το 2000- οι αυξήσεις των μισθών και των συντάξεων είναι αρνητικές, κινούμενες κάτω του πληθωρισμού κάθε χώρας. 
      Την ίδια στιγμή και ενώ βρισκόμαστε σε μια αρνητική οικονομική συγκυρία που πλήττει ακόμη και τις πιο ισχυρές οικονομίες, στη χώρα μας  οι εργαζόμενοι απολαμβάνουν αυξήσεις πάνω από τον τρέχοντα πληθωρισμό, που ενισχύονται διαρκώς από φορολογικές ελαφρύνσεις.
      Θα ήθελα να κλείσω με κάποιες παρατηρήσεις που συχνά διαφεύγουν της προσοχής μας. Για εμένα είναι πολύ σημαντικό ότι το νομοσχέδιο αυτό είναι σαφές, εύληπτο και εύκολο στην εφαρμογή του. Έχουμε ταλαιπωρηθεί ως Βουλή, αλλά και ως χώρα γενικότερα από νόμους δυσνόητους, ασαφείς, επιδεχόμενους πάρα πολλές ερμηνείες.  Το συζητούμενο νομοσχέδιο έχει αποβάλει, θα έλεγα, αυτά τα αρνητικά χαρακτηριστικά και πέραν των όσων αναφέρθηκαν είναι σαφής όσο και επιτυχής η πρόθεσή του για μια κωδικοποίηση των διατάξεων. Οι διαφανείς και συγκεκριμένες διατάξεις αυτού του νομοσχεδίου δημιουργούν ένα αντιγραφειοκρατικό υπόβαθρο κατά την εφαρμογή του από τους διάφορους διαχειριστές, αυτούς που θα κληθούν να υλοποιήσουν το νομοσχέδιο.
      Όλα αυτά αποτελούν τις αρετές του συγκεκριμένου νομοσχεδίου που θα πρέπει κάποτε να διακρίνουν και όλα τα άλλα κατατιθέμενα και προς συζήτηση νομοσχέδια. 
      Για όλους αυτούς τους λόγους υπερψηφίζω το νομοσχέδιο. Σας ευχαριστώ.
      (Χειροκροτήματα από την πτέρυγα του ΠΑΣΟΚ).
      ΠΡΟΕΔΡΕΥΩΝ (Κωνσταντίνος Γείτονας): Ο κ. Καρασμάνης έχει το λόγο. 
      ΓΕΩΡΓΙΟΣ ΚΑΡΑΣΜΑΝΗΣ: Κύριε Πρόεδρε, θα μιλήσω από το έδρανο διότι δεν θα χρησιμοποιήσω όλο το χρόνο μου. 
      Πιστεύω ότι συζητάμε ένα πολύ σημαντικό νομοσχέδιο το οποίο αναφέρεται στις μισθολογικές ρυθμίσεις των υπαλλήλων του δημοσίου, της Τοπικής Αυτοδιοίκησης, των εκπαιδευτικών, των μονίμων στελεχών των Ενόπλων Δυνάμεων, των αστυνομικών, πυροσβεστών και λιμενοφυλάκων. Αυτό δηλαδή το νομοσχέδιο που συζητάμε για τα νέα μισθολόγια, δεν αναγνωρίζει αρχές, κριτήρια, κανόνες που αποβλέπουν στην αμοιβή της καλύτερης εργασίας, της ποιότητας, της επιστημοσύνης, των καλύτερων γνώσεων, δεν προάγει την παραγωγικότητα, το αίσθημα δικαιοσύνης και φοβούμαι ότι θα αποτελέσει πηγή αντιθέσεων και ρήξεων.
      	Είναι ένα νομοσχέδιο που συνεχίζει την εισοδηματική ανισότητα, μειώνει τις συντάξιμες αποδοχές, συνεχίζει την επιδοματική πολιτική σε βάρος των βασικών μισθών και των συντάξεων και κυρίως αδικεί κατάφωρα τους δικαιούχους του οικογενειακού επιδόματος, φέρνοντας με ειδική διάταξη την κατάργηση των αποφάσεων των δικαστηρίων. 
      Επίσης, δε δίνει το ποσό των 176 ευρώ στους εκπαιδευτικούς, όπως είχε υποσχεθεί η Κυβέρνηση προς την ΟΛΜΕ και τη ΔΟΕ, αλλά και προς τους κληρικούς. Πρόσφατα σε κοινοβουλευτικό έλεγχο η Κυβέρνηση είχε δεσμευτεί με απαντήσεις ότι από 1/1/2004 το επίδομα θα δοθεί σε εκπαιδευτικούς και σε κληρικούς, δηλαδή στις μόνες κατηγορίες που δεν το έχουν πάρει μέχρι σήμερα.
      	Ποιος μπορεί να αγνοήσει το τεράστιο πνευματικό και ηθικό έργο που επιτελούν οι Έλληνες ιερείς οι οποίοι ποιμαίνουν κάτω από σκληρές και αντίξοες συνθήκες; Οι περισσότεροι, μάλιστα, έχουν πολυμελείς και πολύτεκνες οικογένειες.
      	Μήπως οι αποδοχές των εκπαιδευτικών είναι ικανοποιητικές, σε σχέση πάντοτε με την προσφορά τους και γενικότερα με το λειτούργημά τους; 
      Μιλάτε για σύγκλιση μισθών και ημερομισθίων με την Ευρώπη. Ξέρετε την αναλογία; Μόλις μετά βίας φθάνουν στο 50% των ευρωπαϊκών μισθών οι μισθοί των Ελλήνων καθηγητών και των Ελλήνων αστυνομικών και γενικότερα των Ελλήνων δημοσίων υπαλλήλων. 
      Αυτή είναι η ευρωπαϊκή σας σύγκλιση. Είμαστε τελευταίοι και καταϊδρωμένοι και σ’ αυτούς τους σημαντικούς τομείς της παιδείας και της ασφάλειας. Με τους ρυθμούς που ακολουθούμε και σ’ αυτούς τους τομείς, θα πρέπει να περάσουν πάνω από τριάντα χρόνια για να φτάσουμε στα επίπεδα της Ευρώπης. 
      Αυτήν την Ελλάδα παραδώσαμε στην ΟΝΕ, τριάντα χρόνια πίσω στην παιδεία, στην υγεία, στην κοινωνική μέριμνα, στην ασφάλεια. Να, λοιπόν, γιατί οι δημόσιοι υπάλληλοι διαμαρτύρονται και απεργούν. Η κακή οικονομία, η ακρίβεια, η ανασφάλεια, η υποσχολογία της Κυβέρνησης, δημιουργούν όλο αυτό το κύμα των αντιδράσεων και των απεργιακών αγώνων.
      	Από την άλλη πλευρά, η Κυβέρνηση έχει επιδοθεί σε μία προσπάθεια να κηρύξει τις απεργίες παράνομες και καταχρηστικές, επιφυλάσσοντας μάλιστα στους αστυνομικούς μία ιδιαίτερη μεταχείριση με τον ξυλοδαρμό που είδαμε στην πλατεία Συντάγματος και με όλα τα τραγελαφικά που συνέβησαν εκείνη τη βραδιά.
      	Ακόμη περιμένουν την υλοποίηση της υπόσχεσης της Κυβέρνησης να χαρακτηρισθεί το επάγγελμα τους επικίνδυνο.
      Η Νέα Δημοκρατία έχει καταθέσει συγκεκριμένες προτάσεις που είναι σύγχρονες, ρεαλιστικές και προσαρμοσμένες και στις τοπικές και στις ευρωπαϊκές συνθήκες, για τη διαμόρφωση ενός σύγχρονου και δίκαιου μισθολογίου, που να ανταποκρίνεται στις απαιτήσεις των καιρών και των σύγχρονων αντιλήψεων. Είναι ακριβώς αυτό που ανέφερε ο εισηγητής μας, δηλαδή η σύνδεση του μισθού με το βαθμό, τα καθήκοντα, τις γνώσεις και την απόδοση των υπαλλήλων, είναι η ενοποίηση και η ενσωμάτωση των επιδομάτων, ώστε να βελτιωθούν οι αποδοχές των υπαλλήλων και να φτάσουν στο μέσο ευρωπαϊκό επίπεδο.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Οι λαοί που πάνε μπροστά και που προοδεύουν είναι εκείνοι που έχουν Δημοσία Διοίκηση σωστά εκπαιδευμένη, σωστά ενημερωμένη, σωστά οργανωμένη και φυσικά δίκαια αμειβόμενη. Μόνο έτσι η Δημόσια Διοίκηση θα μπορέσει να συμβάλει στην ανάπτυξη της χώρας και στην εξυπηρέτηση των Ελλήνων πολιτών. 	Επειδή αυτό το νομοσχέδιο δε δίνει αυτές τις δυνατότητες και αυτές τις προοπτικές, γι’ αυτό κι εγώ δε δίνω τη θετική μου ψήφο.
      Σας ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σπυριούνης έχει το λόγο.
      ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, σήμερα συζητάμε ένα υψηλού ενδιαφέροντος νομοσχέδιο, που είναι συνδεδεμένο με την καθημερινότητα, με την επιβίωση των δημοσίων υπαλλήλων όλων των κλάδων της Δημόσιας Διοίκησης, από τους απλούς κλητήρες, μέχρι το ΓΕΕΘΑ και μέχρι τον Πρόεδρο του Αρείου Πάγου, από τον απλό υπάλληλο στοιχειώδους εκπαίδευσης, μέχρι τους πανεπιστημιακούς. Είναι ένα νομοσχέδιο που εκ προοιμίου οφείλω να πω ότι αποτελεί μία κυβερνητική προσπάθεια για να βελτιωθούν τα πράγματα.
      Από το 1973, μετά τη Μεταπολίτευση, ήταν περίπου 66% του μέσου κοινοτικού όρου οι αμοιβές στην Ελλάδα και ύστερα από τριάντα χρόνια είναι το ίδιο, γύρω στο 69%. Η δημοσίευση αυτή είναι επίσημη, από εφημερίδες που διάβασα πριν από δεκαπέντε μέρες και υπέβαλα και μια σχετική ερώτηση. Όλα αυτά τα χρόνια δεν μπορούσαμε να πάμε τρεις μονάδες επάνω;
      Πρέπει να δεχτούμε επομένως ότι αν διεκδικούμε εξοικείωση με την αλήθεια και την πραγματικότητα, που είναι και όρος δημοκρατίας, θα πρέπει να γνωρίζουμε ότι υπάρχει όριο φτώχειας που μαστίζει τους υπαλλήλους, τους αγρότες κατ΄ αναλογία, τους εργάτες κλπ. 
      Με αυτούς τους πενικούς μισθούς μην περιμένετε να κάνετε Δημόσια Διοίκηση. Η Δημόσια Διοίκηση θα βρίσκεται στο επίπεδο που είναι, για πολλούς ακόμα λόγους. Ο εξοβελισμός της αξιοκρατίας είναι πρόβλημα. Η κομματοκρατία μαστίζει το πολιτικό σύστημα. Μαστίζει όλα τα κόμματα. Έχετε καθιερώσει, κύριοι, όλοι την κομματοκρατία. Αυτή πλήττει τις αρχές της αξιοκρατίας, του ήθους, της εργατικότητας. Μαζί με αυτό είναι και οι αμοιβές των υπαλλήλων. Όταν ο γενικός διευθυντής παίρνει 3.500 ευρώ, τι μπορεί να περιμένει κανείς για να αποδώσει; Το μυαλό του είναι στο παιδί του που σπουδάζει, αλλού αυτός, αλλού το παιδί του. Ακόμα τη συνυπηρέτηση των δημοσίων υπαλλήλων δεν λύσαμε. Μιλάμε μετά για δημογραφικά προβλήματα. 
      Μέσα σε αυτό το μαστίγιο της φτώχειας μην περιμένετε βελτίωση της γενικής προόδου της πατρίδας μας.
      Χρειάζονται, κύριε Υπουργέ –σας το είπα και παρεξηγηθήκατε- βαθιές τομές στην πατρίδα, που δεν τις κάνατε. Την αλλαγή την εγκαταλείψατε στο δρόμο. Κι εκεί στο δρόμο τη δάγκωσαν οι επιτήδειοι και αντιλαμβάνεσθε τι εννοώ.
      Γίνεται λοιπόν μια προσπάθεια –κι εγώ δέχομαι το πλαίσιο- να βελτιώσουμε τις αποδοχές στο δικαιούμενο βαθμό, γιατί διαφορετικά θα τινάζαμε στον αέρα τη δημοσιονομική ισορροπία. Και είναι εύλογος όρος να κρατηθεί η οικονομική σταθερότητα και για την ανάπτυξη και για τη στοιχειώδη γαλήνη και ισορροπία στο σύνολο των λειτουργιών της εθνικής μας ζωής με μια αυξημένη απαιτήσεων άμυνα, με μια παιδεία και υγεία, που βασανίζεται ακόμα να προωθήσει τις κεραίες της, ώστε να ανταποκριθεί στις προσδοκίες του λαού μας και στις απαιτήσεις των καιρών, που είναι ένα σοβαρότατο θέμα. Μέσα, λοιπόν, σε αυτήν την πραγματικότητα γίνεται μια προσπάθεια, που οφείλω να την ομολογήσω.
      Θα πω όμως και κάτι άλλο για τη δικαιοσύνη των πραγμάτων. Στο μισθολόγιο, τουλάχιστον στις Ένοπλες Δυνάμεις, πόσες φορές, κύριοι της Νέας Δημοκρατίας, έγινε αύξηση επί ΠΑΣΟΚ; Αυτό πρέπει να το παραδεχθείτε. Και είναι ομολογία από τον κ. Μητσοτάκη με την αιτιολογία ότι ο κ. Μάνος δεν ενέκρινε το μισθολόγιο των στρατιωτικών, το οποίο είχε τρία χρόνια στο συρτάρι του. 
       Πιστεύω, κύριε Υπουργέ, ότι το θέμα του μισθολογίου, αυτό το σοβαρότατο θέμα πρέπει να αναπτυχθεί και να συγκροτηθεί με τις εξής προϋποθέσεις: Να πούμε πρώτον, τέλος η κομματοκρατία στη Δημόσια Διοίκηση. Επομένως, αυτό σημαίνει έκαστος εφ΄ ο ετάχθη και το αρμόζον εκάστου. Όταν αυτός ο καταμερισμός στηριχθεί στην αξιοκρατία στο ήθος, στη μόρφωση, στην ειδίκευση, στην εμπειρία, τότε πληρούνται βασικές ηθικές και υλικές προϋποθέσεις για απόδοση. Να θέλετε να τα ακούτε. Σας ωφελούν. 
      Να θέλετε κύριε Υπουργέ να ακούτε και την άλλη φωνή. Το κόμμα μας εδώ διαμορφώθηκε, σ’ αυτόν τον ελεύθερο διάλογο. Εξέλειπε βέβαια τελευταία. Ποιος διάλογος γίνεται; Ο Σημίτης παίρνει αποφάσεις. Ρωτάει κανέναν; Τα γνωστά πράγματα. Ρώτησε κανέναν για το πόθεν έσχες των Βουλευτών ή για την επιστολή που μας έστειλαν να απαντήσουμε αν θέλουμε να είμαστε υποψήφιοι; Πότε ξαναέγινε αυτό; Εδώ βλέπουμε πράγματα και θαύματα. Ας επανέλθει, λοιπόν, και το κόμμα μας στην οφειλόμενη τροχιά και να ξαναβρούμε εκείνο το βαθύ νόημα, την γοητεία της αλλαγής που απωλέσθη σαν χαμένη ελπίδα της πατρίδας. Το μισθολόγιο, λοιπόν, αγωνίζεται να συνδυάσει τους αντιτιθέμενους παράγοντες. 
      Εγώ προσωπικά κύριε Πρόεδρε, όταν ακούω 17.000 ευρώ ο άλφα και 150 ευρώ ο αγρότης δεν μπορώ να ψηφίσω μισθολόγιο. ΄Οταν βλέπω να αδικούνται κατάφωρα πολλές κατηγορίες και ο Πρόεδρος του Αρείου Πάγου να παίρνει 5.500 ευρώ ενώ οι φίλοι 1500 ευρώ, πιστεύω ο συνάδελφος της Νέας Δημοκρατίας ανέφερε εξακριβωμένα στοιχεία, εγώ δεν έκανα έρευνα, ούτε το είδα κάνοντας πολλαπλασιασμούς εδώ μέσα. Πιστεύω ότι αυτά που αναφέρθηκαν είναι αληθή. Θα ακούσουμε και τον Υπουργό. Δεν μπορεί να τα έχουμε αυτά σε μια σοσιαλιστική κυβέρνηση. Αλλά δεν είστε σοσιαλιστική κυβέρνηση.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Εξ αυτού του λόγου επιτίθεσθε; Επειδή είστε μεγαλύτερος σοσιαλιστής από εμάς:
      ΚΥΡΙΑΚΟΣ ΣΠΥΡΙΟΥΝΗΣ: Ένας από τους λόγους που αποκολλήθηκα από το Σημίτη είναι και αυτός. Και είχα αγωνιστεί για το Σημίτη, κύριε Υπουργέ, τα θυμάστε, τώρα να μην κουβεντιάζουμε. Είναι τίμιος άνθρωπος, είναι εργατικός άνθρωπος, είναι ήπιος άνθρωπος. Τελευταία πάνω να τα μπερδέψει. Της εξουσίας η σειρήνα είναι γλυκόηχη και αν δεν δεθείς καλά στο κατάρτι της ανιδιοτέλειας κινδυνεύεις να συμβιβαστείς, να πνιγείς. Και πάει να υιοθετήσει προεκλογικό αγώνα, ξεθάβοντας πτώματα από τον εμφύλιο πόλεμο. Ε, όχι, δεν είναι δημοκρατικό, βλάπτει και πατρίδα και Δημοκρατία.
      Αυτό το νομοσχέδιο με αυτές τις διακρίσεις και με την κατάφωρη αδικία στις Ένοπλες Δυνάμεις, στους δικαστικούς, στις ειδικές κατηγορίες και την πληθώρα των μισθολογικών κατηγοριών, με την πληθώρα των επιδομάτων, με τη διάσταση μεταξύ μισθού και συντάξεως, με την πάροδο του χρόνου φθάνουν στο σημείο, ο μέσου βαθμού συνταξιούχος σήμερα να παίρνει περισσότερη σύνταξη από εκείνον που συνταξιοδοτήθηκε πριν δέκα χρόνια με εξαντλημένη την ιεραρχία. Αυτές είναι απαράδεκτες ανισότητες. Καθιερώνουν κατηγορίες συνταξιούχων κλπ., προσβάλουν την έννοια του σοσιαλισμού και καταψηφίζω το νομοσχέδιο.
      ΠΡΟΕΔΡΕΥΩΝ (Κωνσταντίνος Βρεττός):  Ο κ. Δαμιανάκης έχει το λόγο.
      ΕΥΤΥΧΙΟΣ ΔΑΜΙΑΝΑΚΗΣ: Κύριε Πρόεδρε, κυρίες και κύριοι συνάδελφοι, μετά την εφαρμογή του ν. 2490/97 με το συζητούμενο σήμερα νομοσχέδιο καθιερώνεται πράγματι ένα νέο μισθολόγιο με το οποίο αντιμετωπίζονται πολύπλοκες μισθολογικές καταστάσεις που προέκυψαν από την εφαρμογή του προηγουμένου νόμου. Στην ουσία γίνεται μία εκλογίκευση θα έλεγα των διατάξεων. Σε καμία περίπτωση δεν θέλω να μπω σε επιμέρους στοιχεία. 
      Θα τονίσω τρεις επιμέρους ρυθμίσεις. Η ενσωμάτωση στο βασικό μισθό του επιδόματος χρόνου υπηρεσίας, του επιδόματος εξομάλυνσης και μέρους του κινήτρου απόδοσης που καθιερώνεται με το νέο μισθολόγιο, η καθιέρωση δεκαοκτώ μισθολογικών κλιμακίων για κάθε κατηγορία υπαλλήλων ΠΕ, ΤΕ, ΔΕ και υποχρεωτικής εκπαίδευσης σύμφωνα με τα τυπικά προσόντα των υπαλλήλων και η απλοποίηση του υπολογισμού των αποδοχών, συνδέοντάς τις με σταθερούς συντελεστές, αποτελούν απόλυτα σωστές και καινοτόμους ρυθμίσεις. 
      Το ίδιο σημαντικές ρυθμίσεις γίνονται επίσης και με το Β’ μέρος του νομοσχεδίου με τις οποίες επιχειρείται αναδιάρθρωση και εξορθολογισμός της δομής και των ειδικών μισθολογίων που ρυθμίζουν σήμερα τις αποδοχές συγκεκριμένων κατηγοριών λειτουργών. Και βέβαια θα πρέπει κανείς να πει ότι είναι δύσκολο, όταν συζητείται ένα ενιαίο μισθολόγιο να βρει ικανοποιημένες όλες τις πλευρές. 
      Η παρέμβαση και η τοποθέτησή μου θα περιοριστεί τώρα στο να αναπτύξω μια τροπολογία που καταθέσαμε μαζί με συναδέλφους μου εμπροθέσμως. Σύμφωνα με το άρθρο 1 του σχεδίου νόμου υπάγονται στο Α΄ μέρος του νομοσχεδίου κατηγορίες μονίμων και δοκίμων υπαλλήλων στους οποίους δεν έχουν υπαχθεί οι διαβαθμισμένοι κληρικοί. Για το θέμα των αποδοχών των κληρικών παραπέμπει το νομοσχέδιο στο άρθρο 21 σύμφωνα με το οποίο με κοινές αποφάσεις των Υπουργών Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης και του Υπουργού Παιδείας και Θρησκευμάτων θα καθορίζονται οι αποδοχές τους. Η απόφαση αυτή θα εκδοθεί εντός έξι μηνών από την ψήφιση και τη δημοσίευση του νόμου και βεβαίως τους συμπεριλαμβάνει ρητά στο νόμο και ένα ειδικό επίδομα το οποίο δεν υπήρχε μέχρι σήμερα.
      Θέλω να σας πω, κύριε Υπουργέ, ότι αυτό δεν είναι το ζητούμενο από το σύνολο των κληρικών, διότι αυτή η διάταξη, όπως περιλαμβάνεται στο άρθρο 21 του νομοσχεδίου, είναι επανάληψη ταυτοσήμου διατάξεως του προγενεστέρου δικαίου. Όταν, λοιπόν, ανατρέξει κανείς στην εισηγητική σας έκθεση, θα δείτε που λέει ρητά, το ίδιο το Υπουργείο και όχι εγώ, ότι με τις διατάξεις του άρθρου αυτού, που αποτελεί επανάληψη ομοίας διατάξεως, παρέχεται εξουσιοδότηση επέκτασης των διατάξεων του νομοσχεδίου σε προσωπικό του δημοσίου, των ΝΠΔΔ και ΟΤΑ που δεν εμπίπτει ευθέως στις διατάξεις του –αυτό λέει η εισηγητική έκθεση- πλην όμως έχει βαθμολογική ή μισθολογική αντιστοιχία με μονίμους υπαλλήλους του δημοσίου ή ΝΠΔΔ ή ΟΤΑ (προσωπικό με σχέση εργασίας ιδιωτικού δικαίου, κληρικοί κλπ). Δηλαδή στην εισηγητική έκθεση αναγνωρίζεται ότι οι κληρικοί έχουν ακριβώς την ίδια μισθολογική ένταξη που έχουν και οι υπόλοιπες κατηγορίες που εντάσσονται στο πρώτο μέρος.
      Πρόσθετα θέλω να σας πω και το εξής. Επιχειρείτε μια ρύθμιση ενιαιοποιήσης και κωδικοποίησης των διατάξεων και τον εξορθολογισμό τους. Εφόσον δεν υφίσταται κανένα συνταγματικό κώλυμα –και αυτό είναι και δική μου έρευνα, και άποψη των υπηρεσιών του Γενικού Λογιστηρίου και άποψη του Υπουργείου Παιδείας- δεν υπάρχει πουθενά κανένα κείμενο που να αναγνωρίζει αντισυνταγματικότητα και βεβαίως πρόκειται για τη μεγάλη κατηγορία των κληρικών που γνωρίζουμε όλοι ότι έχουν μια σημαντική προσφορά και υψηλό κοινωνικό, πνευματικό και ουσιαστικό έργο το οποίο επιτελούν μέρα νύχτα. Δεν έχω καταλάβει ακόμα και θα ήθελα κατά τη δική σας τοποθέτηση να μου το πείτε για ποιο λόγο δεν μπορεί να αποτελέσει πέμπτη παράγραφο του πρώτου μέρους, η προτεινόμενη τροπολογία δεδομένου ότι έγγραφο του Γενικού Λογιστηρίου του Κράτους με ημερομηνία 28-5-1998 και υπογραφή του τότε γενικού διευθυντή κ. Τσούμα προς το Υπουργείο Παιδείας αναφέρει–και θα το καταθέσω στα Πρακτικά- ότι έχουν ταύτιση μισθολογική. Λέει επί λέξει ότι οι υπάλληλοι της κατηγορίας ΤΕ είναι αντίστοιχοι της κατηγορίας Β΄ των κληρικών που έχουν πτυχίο και κάνει πλήρη και αναλυτική διαβάθμισή τους.
      Το δεύτερο θέμα, κύριε Υπουργέ, το οποίο επίσης επικαλούμαι, είναι το εξής: Υπάρχει απάντηση σε αναφορά της συναδέλφου μου κ. Σχοιναράκη από τον Υπουργό Παιδείας στις 10 Οκτωβρίου 2002. Το Υπουργείο Παιδείας απαντά στην κ. Σχοιναράκη και ρητά αναφέρει: Οι μισθολογικές κατηγορίες των εφημερίων, ανάλογα με τα τυπικά προσόντα, έχουν καθοριστεί με ένα νομοθετικό διάταγμα και ένα προεδρικό διάταγμα. Σύμφωνα με αυτό το έγγραφο κατατάσσονται και εξελίσσονται στα μισθολογικά κλιμάκια είκοσι επτά έως δέκα.
      Νομίζω, κύριε Υπουργέ, ότι πραγματικά δεν υπάρχει νομικό ουσιαστικό ούτε πολιτικό επιχείρημα να μην ενταχθούν απευθείας στο πρώτο μέρος του νομοσχεδίου. 
      Με βάση αυτό θα ήθελα να σας παρακαλέσω, αφού ακούσετε και τους άλλους συναδέλφους μου οι οποίοι έχουμε προτείνει τη συγκεκριμένη τροπολογία, αφού λάβετε υπόψη σας έγγραφο της Ιεράς Επαρχιακής Συνόδου της Εκκλησίας της Κρήτης -το οποίο και αυτό θα καταθέσω- ότι πράγματι αυτό είναι το πάγιο αίτημα των κληρικών, η απευθείας ένταξή τους στο μισθολόγιο. Εφόσον δεν υπάρχουν αυτά τα οποία σας ανέφερα με στοιχεία και με έγγραφα των υπηρεσιών σας, να κάνετε αποδεκτή τη συγκεκριμένη τροπολογία. Οι υπάλληλοι του Υπουργείου Οικονομίας και Οικονομικών, διότι οι δικοί σας υπάλληλοι –τουλάχιστον εγώ που μίλησα με τον κ. Πέτσα- αν και δεν έχουν καμία αντίρρηση, παραπέμπουν το θέμα στο Υπουργείο Παιδείας το οποίο, όμως, έχει ήδη απαντήσει. Επομένως, δεν υφίσταται κανείς λόγος να μην υιοθετηθεί η πρότασή μας.
      Σας ευχαριστώ πολύ.
      (Στο σημείο αυτό ο Βουλευτής κ. Ευτύχιος Δαμιανάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΒΑΣΙΛΗΣ ΚΕΔΙΚΟΓΛΟΥ: Δεν κυβερνά η διοίκηση ούτε οι υπάλληλοι. Κυβερνά η Κυβέρνηση.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Σιούφας έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, καταψηφίζω το νομοσχέδιο. Να είναι ξεκαθαρισμένο.
      ΔΗΜΗΤΡΙΟΣ ΣΙΟΥΦΑΣ: Ευχαριστώ, κύριε Πρόεδρε.
      Η συζήτηση αυτού του νομοσχεδίου, κύριε Πρόεδρε, έρχεται σε επίκαιρη στιγμή. Και νομίζω πως όπως και στη Διαρκή Επιτροπή έτσι και σήμερα εδώ στην Ολομέλεια αναδεικνύει τις αδυναμίες των πολιτικών που έχει ακολουθήσει η Κυβέρνηση στα θέματα των αμοιβών των εργαζομένων στο δημόσιο τομέα όπου εκεί έχει πραγματικά γίνει ένα μισθολογικό σταυρόλεξο το οποίο δεν υπηρετεί ούτε αξιολογεί τους ίδιους τους εργαζόμενους στο δημόσιο τομέα, αλλά και στο τέλος γίνεται η μεγάλη τροχοπέδη για την ίδια τη λειτουργία της Δημόσιας Διοίκησης.
      Θα ήθελα -γιατί η τοποθέτηση την οποία έκανε ο εισηγητής μας καλύπτει πλήρως και εμένα και τη Νέα Δημοκρατία, μαζί με τις εύστοχες επισημάνσεις και παρατηρήσεις- να συμπληρωθούν κενά που υπάρχουν στις ρυθμίσεις ή ερωτήματα γιατί επανέρχονται ρυθμίσεις που είναι ήδη ψηφισμένες για να ψηφιστούν εκ νέου, που αυτό, κύριε Πρόεδρε, αναδεικνύει το μεγάλο πρόβλημα της ελληνικής πολιτείας και ιδιαίτερα των κυβερνήσεων της τελευταίας δεκαετίας να μην εφαρμόζονται οι νόμοι. Και αυτό πιστεύουμε –πιστεύει ο ομιλών- ότι είναι το μεγάλο πρόβλημα της δημοκρατίας μας, το μεγάλο πρόβλημα που εκτρέφει τη γραφειοκρατία, το μεγάλο πρόβλημα που εκτρέφει την ατιμωρησία.
      Θέλω να σταθώ και να παρακαλέσω την προσοχή του Υπουργού για τρία μεγάλα ζητήματα, κύριε Πρόεδρε.
      Πρώτον θέμα: Δώστε σήμερα στην Εθνική Αντιπροσωπεία μία ξεκάθαρη απάντηση με το θέμα των αναδρομικών των οικογενειακών επιδομάτων. Δώστε την απάντηση γιατί αυτό δεν είναι σαφές και ξεκαθαρισμένο.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Αναφέρεται στη ρύθμιση.
      ΔΗΜΗΤΡΙΟΣ ΣΙΟΥΦΑΣ: Να το επαναλάβετε, κύριε Υπουργέ. Τι λέει; Θα τα δώσετε από 1.1.2004; 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Θα το επαναλάβω. Υπάρχει ρύθμιση.
      ΔΗΜΗΤΡΙΟΣ ΣΙΟΥΦΑΣ: Θα τα δώσετε από 1.1.2004 ή παραπέμπετε σε μέλλοντα χρόνο; Δεν υπάρχει συγκεκριμένη δέσμευση της Κυβέρνησης ενώ υποχρεούστε από τις αποφάσεις των ανωτάτων δικαστηρίων. Το έχετε καθυστερήσει τρία χρόνια. Αυτό είναι ένα και είναι πολύ σημαντικό.
      Δεύτερον, έχετε πάρει κι εσείς ερωτήσεις, όπως έχει πάρει και ο Υπουργός Κοινωνικών Ασφαλίσεων, για το θέμα των αναδρομικών των πολυτεκνικών επιδομάτων και της ισόβιας σύνταξης της πολύτεκνης μάνας. Θυμίζω στην Εθνική Αντιπροσωπεία την ατυχή έμπνευση του 1997 να μπουν εισοδηματικά κριτήρια για τη χορήγηση των πολυτεκνικών επιδομάτων, του επιδόματος για το τρίτο παιδί και για την ισόβια σύνταξη της πολύτεκνης μάνας. Δικαιώθηκε από τα ανώτατα δικαστήρια της χώρας αυτό το οποίο υποστηρίζαμε και εμείς εδώ και αρκετοί συνάδελφοι από το ΠΑΣΟΚ. Ότι είναι αντισυνταγματική η ρύθμιση των εισοδηματικών κριτηρίων για τη χορήγηση του πολυτεκνικού επιδόματος. Ήρθαν τα δικαστήρια και δικαίωσαν έναν αριθμό πολύτεκνων οικογενειών. Ανέρχονται περίπου σε εκατό χιλιάδες. 
      Δεν δίνονται σε όλους αναδρομικά, παρά μόνο σε εκείνους που προσέφυγαν. Και εκατό χιλιάδες δικαιούχοι σπεύδουν στα δικαστήρια με όλες τις συνέπειες πάνω στη δικαιοσύνη, στη δαπάνη αυτών των μικρών ενισχύσεων της πολιτείας, που θέσπισαν οι κυβερνήσεις της Νέας Δημοκρατίας, και σε σημαντικά θέματα βελτίωσαν οι επόμενες κυβερνήσεις του ΠΑΣΟΚ. Αναφέρομαι, παραδείγματος χάρη, στο επίδομα για το τρίτο παιδί και εθελοτυφλείτε ότι θα πρέπει να πάνε οι ενενήντα χιλιάδες οικογένειες στα δικαστήρια, να καταξοδευτούν, να μπλοκαριστεί η ίδια η δικαιοσύνη και η απονομή της για να κάνετε το αυτονόητο,  αυτό που η κορυφή της δικαιοσύνης έχει επιβάλει στην ελληνική πολιτεία. Και εσείς κάνετε ότι δεν καταλαβαίνετε. Και αυτό είναι πάρα πολύ σημαντικό.
      Και έρχομαι για να συνεχίσω την εξαιρετικά εύστοχη τοποθέτηση του συναδέλφου του ΠΑΣΟΚ πριν από λίγο για την άλλη μεγάλη αδικία που γίνεται σε βάρος των κληρικών της χώρας. 
      Μέναμε με την αίσθηση ότι η όλη θεομηνία που προκαλέσατε σε θρησκευόμενους και σε κληρικούς με τη γνωστή υπόθεση των ταυτοτήτων δεν θα άφηνε κατάλοιπα να αντιμετωπίζετε κατά διαφορετικό τρόπο τους κληρικούς της χώρας. Αρνείστε να καταβάλλετε το επίδομα των 176 ευρώ, το οποίο δώσατε σε όλους τους δημοσίους υπαλλήλους πλην των κληρικών. 
      Τους εκδικείστε μ’ αυτόν τον τρόπο, κύριε Υπουργέ; Έχω φέρει το θέμα στη Βουλή περισσότερες από τρεις φορές. Το Υπουργείο Οικονομικών μου απαντούσε ότι αυτό είναι θέμα που πρέπει να το προχωρήσει το Υπουργείο Παιδείας, να κάνει εισήγηση δηλαδή προς εσάς, το Υπουργείο Παιδείας έλεγε ότι εμείς δεν έχουμε κανένα πρόβλημα να δώσει τα λεφτά το Υπουργείο των Οικονομικών και συνεπώς να υπάρχει ισότητα και ισονομία. Κι έρχεστε με το νομοσχέδιο που ψηφίζουμε σήμερα και λέτε: «Δεν δίνουμε τα 176 ευρώ, θα σας δώσουμε 74».
      Αυτή η μπακάλικη λογική δεν είναι λογική υπεύθυνου και σοβαρού κράτους. Δεν μπορεί να είναι λογική υπεύθυνης και σοβαρής κυβέρνησης. Είναι διαφορετική, άνιση και άδικη μεταχείριση. Έτσι θα την ονόμαζα εγώ, κύριε Πρόεδρε. Και πιστεύω ότι έχετε και σήμερα ακόμη μια ευκαιρία για να βάλετε στην άκρη ότι δεν είστε πεισματωμένοι απέναντι του κλήρου για την υπόθεση των ταυτοτήτων και τους αντιμετωπίζετε πράγματι κατά τρόπο ισόνομο, όπως επιβάλλει το Σύνταγμα και η ευνομούμενη πολιτεία. Δεν το κάνετε όμως. Συνεπώς έχουμε κάθε δικαίωμα εμείς να πηγαίνουμε εκεί το λόγο της μη ίσης μεταχείρισης των κληρικών.
      Τον παπά, κύριε Υπουργέ –και εσείς το ξέρετε πολύ καλά- τον ιερέα που είναι η κολώνα κάθε χωριού και ιδιαίτερα στην ελληνική περιφέρεια που ερημώνει, στα νησιά μας, στα ορεινά χωριά, αυτόν τον κληρικό το λευίτη, που βρίσκεται στην εκκλησία και την ίδια ώρα στο χωράφι, που οι περισσότεροι απ’ αυτούς είναι πολύτεκνοι, δεν πρέπει να τον αντιμετωπίζετε με τέτοιο τρόπο. Αλλά και τον κληρικό της πόλης που είναι ισότιμος με όλους τους άλλους δημοσίους υπαλλήλους.
      Δεν τους δίνετε αυτά τα οποία δώσετε στους άλλους. Είναι άνιση μεταχείριση και εμείς δικαιούμαστε να σας πούμε αυτό που σας είπα πριν.
      Θα έχει την ευκαιρία ο Κοινοβουλευτικός μας Εκπρόσωπος κ. Αλογοσκούφης να δώσει στην Εθνική Αντιπροσωπεία τη χάρτα ευημερίας εκείνων που υπηρετούν στις ΔΕΚΟ και στον ευρύτερο δημόσιο τομέα. Εκεί παίρνουν πολλές χιλιάδες ευρώ για μηνιαία αποζημίωση και δίνετε στον Αρχηγό των Ενόπλων Δυνάμεων, για την ανατροπή των αξιών και των σχέσεων που είχαν πάντα οι αμοιβές των εργαζομένων στον ευρύτερο δημόσιο τομέα, 4.900 ευρώ και σε εκείνους που διοικούν 20.000 και όχι 200.000 ευρώ. Σε εκείνους που στηρίζουν την άμυνα της χώρας δίνετε 15.000, 20.000 ευρώ μόνο για μισθό. Εάν προσθέσετε και όλα τα υπόλοιπα, μπορεί να φτάνουν και 50.000 ευρώ το μήνα. Αλλά ο Αρχηγός ΓΕΕΘΑ πρέπει να παίρνει 4.900 ευρώ. Έχουμε ανατροπές των αξιών και των αρχών.
      	Το ίδιο πράγμα κάνετε και με την κορυφή της δικαιοσύνης και μετά λέτε γιατί υπάρχει αυτή η κατάσταση στην κοινωνία, γιατί υπάρχουν αυτές οι ανατροπές. Ανατροπές έπρεπε να κάνετε προς το καλό και όχι για να ισοπεδώσετε και να βάλετε στην άκρη εκείνους που πράγματι είναι ταγμένοι και θα έπρεπε να είναι οι κορυφές.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Βρεττός): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, κύριοι συνάδελφοι, συζητούμε το σχέδιο νόμου για το μισθολόγιο και καλό θα είναι οι όποιες μας παρεμβάσεις να έχουν στόχο τη βελτίωση του συγκεκριμένου σχεδίου νόμου και των ρυθμίσεων και όχι το μηδενισμό όσων εμπεριέχονται σε αυτό. Νομίζω ότι η ελληνική κοινωνία γνωρίζει πολύ καλά το περιεχόμενό του και βγάζει τα δικά της συμπεράσματα, όπως γνωρίζει και πολύ καλά και πολιτικές προηγούμενες που αδικούσαν. 
      Μετά από έξι χρόνια εφαρμογής του ν. 2470/97, κύριε Πρόεδρε, κύριε Υπουργέ, κύριοι συνάδελφοι, κρίθηκε απαραίτητη η αναμόρφωση των μισθολογίων, προκειμένου να υπάρξει βελτίωση στην περίπλοκη μισθολογική κατάσταση που δημιουργήθηκε με διάφορες νομοθετικές ρυθμίσεις μετά το 1997.
      (Ομιλίες -Θόρυβος από την πτέρυγα της Νέας Δημοκρατίας)
      Παρακαλώ, κύριε Πρόεδρε, να προστατεύσετε το χρόνο μου.
      ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριοι συνάδελφοι, κάντε ησυχία για να μιλήσει η κ. Σχοιναράκη.
      Συνεχίστε, κυρία συνάδελφε.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Ταυτόχρονα, μέσα από το μισθολόγιο δημιουργούνται οι προϋποθέσεις της ομαλής εξέλιξης των μισθολογίων τα επόμενα χρόνια και βελτιώνονται οι μισθοί με βάση τις δυνατότητες, αλλά και τις συγκυρίες, ούτως ώστε να φτάνουν πιο κοντά στα επίπεδα αυτών της Ευρωπαϊκής Ένωσης, αφού πάγιο αίτημα των εργαζόμενων, αλλά και ολόκληρης της ελληνικής κοινωνίας είναι η όσο το δυνατόν ταχύτερη σύγκλιση μισθών και εισοδημάτων των Ελλήνων μισθωτών με των υπολοίπων ανεπτυγμένων χωρών της Ευρωπαϊκής Ένωσης.
      Είναι ιδιαίτερα σημαντικό το γεγονός ότι με το άρθρο 26 του σχεδίου νόμου ρυθμίζεται η καταβολή των αναδρομικών του οικογενειακού επιδόματος, ανεξάρτητα εάν οι εργαζόμενοι –έτσι τουλάχιστον εγώ διαβάζω στο άρθρο- έχουν ασκήσει αγωγές ή όχι.
      Σίγουρα δεν σημαίνει ότι μέσα απ΄ αυτό το νομοσχέδιο αντιμετωπίστηκαν τα πολλά και μεγάλα ζητήματα που απασχολούν τις ομάδες εργαζομένων, όπως ο προσδιορισμός της επικινδυνότητας της εργασίας και το ανθυγιεινό του επαγγέλματος. Θέλω να πιστεύω –τουλάχιστον εγώ αυτό ζητώ- ότι με ένα νέο νομοσχέδιο το συντομότερο δυνατόν θα αντιμετωπιστούν και αυτά τα ζητήματα, γιατί είναι μεγάλα θέματα και δεν θα πρέπει να καθυστερεί η τελική τους ρύθμιση.
      Επειδή, κύριε Υπουργέ, το νομοσχέδιο που κουβεντιάζουμε σήμερα έχει ως στόχο να περιορίσει τις πολύπλοκες μισθολογικές καταστάσεις που έχουν δημιουργηθεί, θεωρώ ότι θα πρέπει να εξετάσετε θετικά μια τροπολογία που έχει κατατεθεί από εμένα και τους άλλους συναδέλφους, σε ό,τι αφορά…
      (Ομιλίες -θόρυβος από την πτέρυγα της Νέας Δημοκρατίας)
      Είναι θέμα αγωγής, κύριε Πρόεδρε, κάποια ζητήματα, που έχουν να κάνουν με το να ακούσουμε και τις διαφορετικές απόψεις. Φαίνεται ότι θα πρέπει να το ρυθμίσετε.
      Έτσι λοιπόν, κύριε Υπουργέ, θεωρώ ότι, αφού το νομοσχέδιο έχει στόχο να περιορίσει τις πολύπλοκες μισθολογικές καταστάσεις, θα πρέπει να δείτε θετικά το να συμπεριληφθεί στο άρθρο 1 του νομοσχεδίου μια πέμπτη παράγραφος η οποία να αναφέρει ξεκάθαρα ότι σε αυτό το νομοσχέδιο συμπεριλαμβάνονται και οι διαβαθμισμένοι κληρικοί, προκειμένου να μην απαιτείται ξεχωριστή ρύθμιση, ξεχωριστή κοινή υπουργική απόφαση τριών Υπουργών, του Παιδείας, του Οικονομικών και του Εσωτερικών εντός εξαμήνου από την μέρα δημοσίευσης του νόμου, ούτως ώστε να ξεφύγουμε από τις γραφειοκρατικές διαδικασίες. Είναι ένα πάγιο αίτημα της κοινότητας των κληρικών. 
      Θεωρώ ότι, αφού δεν επιβαρύνει τον προϋπολογισμό και δεν υπάρχουν συνταγματικά κωλύματα, πρέπει να το δούμε θετικά. Δημιουργείται ένα αίσθημα αδικίας, τουλάχιστον σε ό,τι αφορά τους κληρικούς του νομού μου και της Κρήτης συνολικά. Το αίτημα αυτό έχει τεθεί πάρα πολλές φορές και στον ίδιο τον Υπουργό Παιδείας. Δεν βλέπω, λοιπόν, γιατί να μην το δούμε θετικά σήμερα, ούτως  ώστε να μην υπάρχουν καθυστερήσεις από την έκδοση των κοινών υπουργικών αποφάσεων. Γνωρίζουμε πολύ καλά ότι οι γραφειοκρατικές διαδικασίες σ΄ αυτήν την περίπτωση είναι χρονοβόρες.
      ΠΡΟΕΔΡΕΥΩΝ (Κωνσταντίνος Βρεττός): Κύριε Υπουργέ, έχουμε ακόμα δύο ομιλητές. Εγώ προτείνω να μιλήσουν και αυτοί και μετά να τους απαντήσετε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Μάλιστα.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Σκρέκας.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Κυρία και κύριοι συνάδελφοι, συζητείται σήμερα ένα σημαντικό νομοσχέδιο που αφορά μισθολογικές ρυθμίσεις λειτουργών και υπαλλήλων του δημοσίου, των ΝΠΔΔ, των ΟΤΑ, των Ενόπλων Δυνάμεων, της Ελληνικής Αστυνομίας, του Πυροσβεστικού και του Λιμενικού Σώματος.
      Το συζητούμενο νομοσχέδιο είναι απόλυτα συμβατό με τις συνήθεις κυβερνητικές νομοθετικές προδιαγραφές. Δεν ενδιαφέρεται για τον εξορθολογισμό του μισθολογίου επί τη βάσει αρχών και κανόνων, αλλά κινείται στη λογική του «ράβε, ξήλωνε», στη λογική του εμπαιγμού αυτής της σημαντικής κατηγορίας των εργαζομένων του τόπου μας. Έχει διαπιστωθεί διαχρονικά ότι τα νομοσχέδια που έρχονται στην Εθνική Αντιπροσωπεία  για συζήτηση είναι νομοσχέδια πρόχειρα, αποσπασματικά και κυρίως με έντονο το στοιχείο της σκοπιμότητας. Αυτό διαπιστώνεται από την εφαρμογή τους, εφαρμογή η οποία αναδεικνύει όλες τις παρενέργειες, οι οποίες έρχονται να επιβεβαιώσουν τη θέση μας στις παρατηρήσεις που κάθε φορά κάνουμε στα συζητούμενα νομοσχέδια, νομοσχέδια στα οποία εμείς ζητούμε βελτιώσεις, κάνουμε προτάσεις, τις οποίες η Κυβέρνηση πεισματικά στη λογική του ότι τα γνωρίζει όλα και τα γνωρίζει καλά δε δέχεται να υιοθετήσει.
      Το ενιαίο μισθολόγιο, όπως τιτλοφορείται από τον Υπουργό και την Κυβέρνηση και έχει διαμορφωθεί, είναι ένα ενιαίο μισθολόγιο μόνο κατ’ όνομα. Οι μισθωτοί περίμεναν με αυτό το νομοσχέδιο η Κυβέρνηση να εναρμονίσει τους μισθούς των δημοσίων υπαλλήλων σύμφωνα με τις αντοχές της οικονομίας και βεβαίως να πλησιάσουν οι μισθοί και οι αμοιβές των δημοσίων υπαλλήλων με το μέσο όρο των μισθών των άλλων χωρών της Ευρωπαϊκής Ένωσης. Αντί αυτού βλέπουμε μία σειρά αντιφάσεων, οι οποίες έχουν αναδειχθεί κατά τη συζήτηση του  σχεδίου νόμου στην επιτροπή και θα ήθελα να μου επιτρέψετε, κύριε Πρόεδρε, επιγραμματικά να αναφέρω ορισμένα από αυτά.
      Αυτό το νομοσχέδιο δε μεταβάλλει τη δομή του σημερινού άναρχου συστήματος. Δεύτερον, χρησιμοποιεί άκριτα ως βάση εκκίνησης τα σημερινά μισθολογικά κλιμάκια χωρίς αξιολογικά κριτήρια και χωρίς αρχές. Τρίτον, η απουσία σύνδεσης μισθού με την παραγωγικότητα και το βαθμό. Τέταρτον, διατηρεί ξεχωριστά μισθολόγια για κάθε κλάδο. Πέμπτον, διατηρεί το σύστημα των επιδομάτων ως επιδοματική πολιτική, η οποία έχει δημιουργήσει σωρεία αδικιών.
      Στο σημείο αυτό, επιτρέψτε μου να αναφέρω κάτι που ιδιαίτερα τονίστηκε και από άλλους συναδέλφους που έχει σχέση με το επίδομα των 176 ευρώ, το οποίο σήμερα διεκδικούν και δικαιούνται δύο κατηγορίες ανθρώπων του τόπου μας, οι εκπαιδευτικοί και οι κληρικοί. Σε παλαιά ερώτησή μου, η απάντηση που πήρα από την Κυβέρνηση ήταν ότι μελετάται το θέμα, ώστε να αντιμετωπιστεί αυτή η αδικία η οποία υπάρχει.
      Έρχεται, λοιπόν, ένα νομοσχέδιο να αντιμετωπίσει μία σειρά τέτοιων αδικιών και για μία ακόμα φορά αφήνει έξω αυτές τις δύο κατηγορίες, παρά τη διαβεβαίωση που είχαμε ότι θα ισχύσει και θα δοθεί αυτό το επίδομα των 176 ευρώ και στους κληρικούς και στους εκπαιδευτικούς από 1-1-2004.
      Έκτον, η μείωση αποδοχών των νεοεισερχομένων δημοσίων υπαλλήλων. Εδώ φθάσαμε, αυτή είναι η εισοδηματική πολιτική της Κυβέρνησης και έτσι εννοεί την εναρμόνιση των μισθών των δημοσίων υπαλλήλων του ελληνικού κράτους με τα άλλα κράτη της Ευρωπαϊκής Ένωσης.
      Το έβδομο έχει σχέση με το μεγάλο θέμα του οικογενειακού επιδόματος. Αναφέρεται στο άρθρο 26 του υπό συζήτηση νόμου και εκεί φαίνεται έντονα ο τρόπος με τον οποίο η Κυβέρνηση εννοεί να νομοθετεί και να αντιμετωπίζει θέματα, τα οποία έχουν ήδη αποφασιστεί μέσω των δικαστηρίων, αλλά και από το Ευρωπαϊκό Δικαστήριο, να δοθούν στους δικαιούχους. Αναφέρομαι στο οικογενειακό επίδομα των εργαζομένων που σήμερα, παρά το γεγονός ότι γίνεται μία αναφορά στο άρθρο 26 του νομοσχεδίου, δεν προσδιορίζεται ούτε ο χρόνος ούτε η αναδρομικότητα αυτού του επιδόματος πώς θα δοθεί.
      Κυρίες και κύριοι συνάδελφοι, όλοι γνωρίζουμε ότι η πολιτική που μέχρι σήμερα ακολούθησε το κυβερνών κόμμα, οδήγησε τις αμοιβές των Ελλήνων πολιτών από πλευράς σύγκρισης να κινούνται περίπου στο 50% με 55%. Αναφέρω, μάλιστα, μία διαφορά -50% με 55%- γιατί δυστυχώς οι υπηρεσίες συνολικά του ελληνικού κράτους λειτουργούν με τέτοιο τρόπο που ούτε σωστή πληροφόρηση, αλλά ούτε σωστά στοιχεία μπορούμε να έχουμε. 
      Γι’ αυτό αναφέρομαι στη Στατιστική Υπηρεσία της Ελλάδας, για την οποία μας έχει εγκαλέσει η Ευρωπαϊκή Ένωση και ζητά από την Κυβέρνηση να την εκσυγχρονίσει και να την οργανώσει με τέτοιο τρόπο, ώστε τα στοιχεία που θα συγκεντρώνονται και στη συνέχεια θα δίδονται απ’ αυτήν την υπηρεσία τόσο σε εμάς που τα ζητάμε, όσο και στα όργανα της Ευρωπαϊκής Ένωσης, να είναι σωστά.
      Σήμερα, λοιπόν, οι μισθοί των δημοσίων υπαλλήλων του ελληνικού κράτους κινούνται στην περιοχή αυτή του 50% με 55%, σε σχέση με το μέσο όρο των άλλων μισθωτών των άλλων κρατών της Ευρωπαϊκής Ένωσης. Αυτό δείχνει περίτρανα το πώς κινείται σήμερα η οικονομία μας και γενικότερα η κοινωνία μας. Η Κυβέρνηση μετά πάθους και επίμονα προσπαθεί χρόνια τώρα να παρουσιάσει την οικονομία μας ότι είναι σε ανοδική πορεία και ότι συγκλίνουμε με τις οικονομίες των άλλων ευρωπαϊκών χωρών. Αποδεικνύεται, βέβαια, από τα στοιχεία ότι όχι απλώς δεν έχουμε σύγκλιση, αλλά έχουμε απόκλιση.
      Σύγκλιση έχουμε μόνο ως προς την ακρίβεια. Εκεί η Κυβέρνηση τα κατάφερε, εξισώθηκαν οι τιμές όλων των προϊόντων με τις τιμές των προϊόντων άλλων κρατών της Ευρωπαϊκής Ένωσης.
      Μ’ αυτές τις λίγες παρατηρήσεις, δηλώνω ότι δεν ψηφίζω αυτό το νομοσχέδιο.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Δημήτριος Αποστολάκης έχει το λόγο.
      ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Πρόεδρε, κύριοι συνάδελφοι, χαίρομαι που έγκαιρα, πριν την έναρξη του νέου οικονομικού έτους, η Κυβέρνηση φέρνει το νομοσχέδιο για τις μισθολογικές ρυθμίσεις κλπ.
      Επίσης, θα ήθελα να χαιρετίσω το γεγονός ότι συνολικά οι αυξήσεις είναι πάνω από τον τρέχοντα και τον προβλεπόμενο για το 2004 πληθωρισμό. Ακόμα θα ήθελα να επαινέσω την παρουσία του συνόλου σχεδόν της συνδικαλιστικής εκπροσώπησης του δημοσίου τομέα στο Υπουργείο Οικονομικών στη συζήτηση των μισθολογικών αυξήσεων που δείχνει τη στάση της Κυβέρνησης να συζητά, να διαπραγματεύεται, να συνδιαλέγεται. 
      Στηριζόμενος στην τελευταία παρατήρηση και στο τελευταίο γεγονός, κάνω και εγώ μια παρατήρηση και κάποιες προτάσεις που αφορούν τις ΄Ενοπλες Δυνάμεις της χώρας. Θα ήθελα πράγματι στην ομιλία μου να μη μιλήσω για κατηγορίες ή ομάδες ανθρώπων –θα ήταν προτιμότερο να κάνω μια γενική συζήτηση- για το σύνολο του νόμου υπάρχουν όμως δύο ιδιαίτεροι λόγοι για να το κάνω αυτό. 
      Η παρατήρηση που θέλω να κάνω είναι ότι στους έντεκα ή δώδεκα εκπροσώπους των συνδικαλιστικών ομάδων δε βρίσκεται κανένας των Ενόπλων Δυνάμεων. Και καλώς δε βρίσκεται, διότι οι ΄Ενοπλες Δυνάμεις δεν πρέπει να συνδικαλίζονται. Και όλοι εμείς που μπορούμε να έχουμε ένα λόγο ή μπορούμε να επηρεάσουμε τα θέματα αυτά δε θα πρέπει να αφήσουμε να περάσει η ιδέα ότι οι ΄Ενοπλες Δυνάμεις πρέπει να συνδικαλιστούν. Οφείλουμε όμως παράλληλα να είμαστε στο πλευρό τους, να λαμβάνουμε υπόψη τα δίκαια αιτήματά τους και ποτέ να μην τους αφήνουμε με το παράπονο –που υπάρχει, κύριε Υπουργέ, αυτό το παράπονο- ότι αν ήταν μια μεγάλη ομάδα η οποία δυναμικά θα μπορούσε να διεκδικήσει τα θέματά της δε θα υπήρχαν και οι παρατηρήσεις που σε λίγο θα κάνω.
      Υπάρχουν ήδη –και το ξέρετε αυτό- τρία αιτήματα, τα οποία βέβαια έχετε υποσχεθεί ότι θα τα ικανοποιήσετε. Αφορούν τα έξοδα παραστάσεως, τα οποία μένουν όπως ήταν παλιά, αφορούν τα επιδόματα των εορτών, στα οποία δεν έχει ενσωματωθεί το επίδομα εξομάλυνσης και βάζετε και αυστηρούς περιορισμούς στο επίδομα διοίκησης. Οι πληροφορίες μου είναι ότι αυτά τα θέματα τα αντιμετωπίζετε θετικά και ότι θα τα λύσετε.  
      Υπάρχουν όμως, κύριε Υπουργέ, δύο άλλα πολύ σοβαρά θέματα. Πριν λίγη ώρα, ερχόμενος άκουσα στο ραδιόφωνο ότι ένα αεροπλάνο της Πολεμικής Αεροπορίας κατέπεσε. Ευτυχώς που ο χειριστής διασώθηκε. Νομίζω ότι είσθε γνώστης της ιστορίας και του ιδρώτα, της ταλαιπωρίας, της κούρασης, του αίματος και των ζωών που έχουν αφιερωθεί στην ιδέα αυτών, οι οποίοι έχουν αποφασίσει να γίνουν πιλότοι. Δική τους απόφαση, αλλά ποια είναι τα αποτελέσματα; 
      Θα ήθελα να σας γνωρίσω ακραίες περιπτώσεις στις οποίες τάξη από τη Σχολή Ικάρων, στη διάρκεια της σταδιοδρομίας της έχει χάσει πάνω από 25% των μαθητών σε αεροπορικές απώλειες. Πιστεύω βέβαια ότι καμία αμοιβή δεν μπορεί να κάνει έναν άνθρωπο, ο οποίος δεν έχει το πάθος να γίνει ιπτάμενος,  να γίνει πιλότος, καμία αμοιβή και κανένα έσοδο δεν μπορεί να λειτουργήσει ως κίνητρο. 
      Εμείς όμως οφείλουμε, έστω και αν αυτοί δεν λαμβάνουν σοβαρά υπόψη τις ανταμοιβές ως κίνητρο για να βρίσκονται εκεί που βρίσκονται και να πετάνε εκεί που πετούν –και εσείς από τη Λάρισα θα έχετε ακούσει νύχτα με καταιγίδες αεροπλάνα να απογειώνονται για να πάνε στο Αιγαίο και να αντιμετωπίσουν μια επικίνδυνη κατάσταση- να τις λαμβάνουμε υπόψη μας. 
      Υπήρχε, λοιπόν, μια ιστορία πενήντα χρόνων όπου το πτητικό επίδομα ερυθμίζετο με κοινή απόφαση του Υπουργού Εθνικής ΄Αμυνας και του Υπουργού Οικονομικών. Τώρα τροποποιείται αυτό το καθεστώς και μόνο με νόμο θα τροποποιείται αυτή η απόφαση. 
      Είναι πολύ άδικο, κύριε Υπουργέ. Σας παρακαλώ πολύ να το ξαναδείτε και με μια διαφοροποίηση την οποία μπορώ να δώσω στους συνεργάτες σας, το θέμα αυτό να τακτοποιηθεί. Επαναλαμβάνω ότι καμία αμοιβή δεν μπορεί να κάνει ανθρώπους να πάνε να πετάξουν αλλά εμείς θα πρέπει να λαμβάνουμε υπόψη μας τις ανάγκες τους.
      Υπάρχει και ένα δεύτερο θέμα, κύριε Υπουργέ, για το οποίο είστε ενήμερος και στο οποίο εμπλέκονται και θέματα κυβερνητικού, πολιτικού ήθους, όχι προσωπικού.
      Κατ’ αρχάς, η Κυβέρνηση πρέπει να έχει συνέχεια. Για ό,τι δεσμεύεται ένας Υπουργός, για μια πολιτική του πράξη, δεσμεύει και την Κυβέρνηση και τους επερχόμενους. Το 1999 ως Υφυπουργός Εθνικής Άμυνας δέχτηκα τηλεφώνημα του Υπουργού Εθνικής Οικονομίας ο οποίος ρώτησε, τι αντιπροσωπεύει ο πόρος 4% επί των προμηθειών για το Μετοχικό Ταμείο Αεροπορίας. Μου είπε ότι θα τον διακόψουμε μέσα σ’ ένα σχέδιο περικοπής όλων των νόμων υπέρ τρίτων και αυτό το έσοδο θα αντικατασταθεί από τον προϋπολογισμό του κράτους. Πράγματι διεκόπη το 4% που προβλεπόταν για το Μετοχικό Ταμείο Αεροπορίας.
      Όμως, μόνο αυτός ο πόρος διεκόπη. Από κανένα άλλο ταμείο δεν αποστερήθηκε ο πόρος αυτός. Βγήκαμε εδώ, από τα έδρανα της Βουλής και υποσχεθήκαμε στους αξιωματικούς και στις συνδικαλιστικές τους ενώσεις ότι η Κυβέρνηση δεσμεύεται διά στόματος δικού μου, διά στόματος του Υφυπουργού Οικονομίας ότι αυτός ο πόρος θα αντικατασταθεί. Μέχρι τώρα δεν έχει γίνει αυτό. 
      Αποτέλεσμα τούτου είναι ότι είναι το μοναδικό επικουρικό ταμείο στην ελληνική επικράτεια που τα τελευταία χρόνια δεν έχει δώσει καμία αύξηση και σκέφτεται για το 2004 να περικόψει το επίδομα ή να εκποιήσει περιουσιακά στοιχεία. Επαναλαμβάνω ότι το Μετοχικό Ταμείο Αεροπορίας αποστερείται ακόμη αυτού του εσόδου. 
      Ερωτώ, κύριε Υπουργέ: Δεν είναι υποχρεωμένοι οι επερχόμενοι Υπουργοί Οικονομικών να σεβαστούν τη δέσμευση του Υπουργού Οικονομίας εκείνη την περίοδο; Δεν είμαστε εμείς υποχρεωμένοι να υποστηρίξουμε τους αξιωματικούς των Ενόπλων Δυνάμεων, ούτως ώστε να μην περάσει από το μυαλό τους ότι πρέπει να κατέβουν στο δρόμο για να διεκδικήσουν το δικαίωμά τους; Μπορούμε να δεχτούμε να υπάρχει ταμείο, το οποίο επί τρία χρόνια να μη δίνει αύξηση και να σκέφτεται να περικόψει το μέρισμα το 2004;
      Κύριε Υπουργέ, σας παρακαλώ να πάρετε θέση σε αυτό το σημείο. Είναι πάρα πολύ σημαντικό θέμα και γι’ αυτό είπα ότι εμπλέκονται και ζητήματα πολιτικού ήθους. Ξέρετε ότι οι αξιωματικοί της Αεροπορίας περιμένουν μία απάντηση πάνω σε αυτό το αίτημα το οποίο, κι εγώ προσωπικά, στηρίζω ανεξάρτητα από το ότι προέρχομαι από αυτές τις τάξεις, θα το υποστήριζα για οποιαδήποτε άλλη κατηγορία ανθρώπων, διότι είναι άδικη η στάση την οποία τηρεί το Υπουργείο Οικονομίας μέχρι αυτήν τη στιγμή.
      Επειδή και στα δύο θέματα που σας είπα, εμπλέκεται η Πολεμική Αεροπορία, περνά, δυστυχώς, από το μυαλό πολύ κόσμου ότι αυτοί οι οποίοι συμβουλεύουν τον Υπουργό και ρίχνουν την ιδέα των περικοπών και των διαφοροποιήσεων έχουν κάποιο ως στόχο, και θέλουν, να πλήξουν τα στελέχη της Πολεμικής Αεροπορίας γι’ αυτό τα θέματα. Κι εγώ προσωπικά, αλλά πιστεύω και όλοι, περιμένουμε σήμερα ή πολύ γρήγορα να πάρετε θέση και να δώσετε ευμενή, σωστή θα έλεγα, λύση.
      Ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε ο κατάλογος των ομιλητών.
      Ο κύριος Υπουργός έχει το λόγο.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Κυρία και κύριοι συνάδελφοι, ακούσαμε με πολλή προσοχή και τους εισηγητές, αλλά και τους συναδέλφους ομιλητές όλων των κομμάτων. Ακούσαμε με ιδιαίτερη προσοχή την κριτική και τις παρατηρήσεις τους, τις λογικές και αντικειμενικές παρατηρήσεις τους. Οφείλω να σημειώσω ότι πέραν αυτών, υπήρξαν και αδικαιολόγητες υπερβολές και υψηλές κορώνες από κάποιους συναδέλφους από τους οποίους επιχειρήθηκε άγρια εκμετάλλευση των θεμάτων στα οποία αναφέρθηκαν, για λόγους εντελώς μικροκομματικούς και σκοπιμοτήτων. Οσάν να μη μιλούσαν, με το δέοντα σεβασμό, σε αυτήν την Αίθουσα, αλλά από την τηλεόραση, σε εκείνους προς τους οποίους ήθελαν να απευθυνθούν.
      Για να γίνω πιο συγκεκριμένος, θα αναφερθώ στον κ. Σιούφα ο οποίος στην ομιλία του αναφέρθηκε στους κληρικούς, στον Αρχηγό του ΓΕΕΘΑ και στους στρατιωτικούς και στην άδικη, δήθεν, μεταχείριση που τους επιφυλάσσει η Κυβέρνηση. Για τους κληρικούς, συνέδεσε το θέμα των αυξήσεων με το θέμα των ταυτοτήτων. Είπε ότι η Κυβέρνηση έχει πεισμώσει και τους εκδικείται.
      Θα ήθελα, λοιπόν, να πω ότι αυτά, είναι απαράδεκτα και πρωτόγνωρα πράγματα. Δεν θέλω να τα συνδέσω ιδεολογικά όλα αυτά γιατί θα χαλάσει η συζήτηση και θα αδικήσουμε το σχέδιο νόμου το οποίο συζητούμε και για το οποίο όλοι συμφωνήσαμε ότι είναι ένα πολύ σημαντικό νομοσχέδιο. Αφορά το σύνολο των δημοσίων λειτουργών και υπαλλήλων και κατ’ επέκταση τις οικογένειές τους. Σχεδόν το σύνολο του ελληνικού λαού. Διότι δε γνωρίζω οικογένεια που να μην έχει συγγενή, να μην έχει ανάμεσα στα μέλη της ένα δημόσιο υπάλληλο ή λειτουργό.
      Θέλω να θυμίσω στον κ. Σιούφα και σε όσους έχουν την ίδια άποψη με αυτόν, δηλαδή για το πώς μεταχειρίζεται η Κυβέρνηση τους κληρικούς και τους στρατιωτικούς, ότι το ΠΑΣΟΚ το 1982 ή το 1983, αν θυμάμαι καλά, έκανε τους κληρικούς ισότιμους με τους δημοσίους υπαλλήλους ως προς το μισθό. Μέχρι τότε, οι αποδοχές τους είχαν σχέση με τα φιλοδωρήματα και το «παγκάρι» των εκκλησιών. Έκτοτε, ακολουθούν τις αποδοχές των δημοσίων υπαλλήλων και οι αυξήσεις, όπως και τώρα, που δίδονται στους δημοσίους υπαλλήλους, αφορούν και εκείνους. Στη συνέχεια θα αναφερθώ και στα υπόλοιπα θέματα που ετέθησαν από τον κ. Σιούφα και αφορούν τους κληρικούς. 
      Επίσης, θέλω να πω στον κ. Σιούφα αυτό που σημείωσε πριν από λίγο και ο κ. Σπυριούνης, ο οποίος κατά τα άλλα μας αδίκησε. Είπε ο κ. Σπυριούνης ότι αυξήσεις στους στρατιωτικούς δόθηκαν μόνο επί των Κυβερνήσεων του ΠΑΣΟΚ. Πρέπει να γνωρίζει η Εθνική Αντιπροσωπεία και ο ελληνικός λαός ότι οι αυξήσεις των στρατιωτικών από το 1997, όταν ψηφίστηκε το τελευταίο ειδικό μισθολόγιο που τους αφορά, μέχρι σήμερα είναι συνολικά 45%. Ανεξάρτητα αν οι αμοιβές διατηρούνται σε χαμηλά επίπεδα και έπρεπε να είναι μεγαλύτερες σε σύγκριση με άλλους κλάδους. Αυτό είναι ένα άλλο θέμα. Όμως, οι αυξήσεις συνολικά είναι 45% από το ’97 μέχρι σήμερα, χωρίς να υπολογίζονται σ’ αυτές τις αυξήσεις οι βαθμολογικές προαγωγές που δόθηκαν με το ν. 2738/99 και το ν.3016/2002.
      Θα ήθελα ακόμα να αναφερθώ στις αυξήσεις των συντάξεων των στρατιωτικών. Υπερβαίνουν το 100% τον ίδιο χρόνο, είναι σχεδόν διπλάσιες από τις αυξήσεις των πολιτικών συνταξιούχων και οι οποίες διεκδικούνται από τους αποστράτους αξιωματικούς. Είναι γνωστό και αυτό το θέμα.
      Ο κ. Σιούφας επέλεξε τέσσερα θέματα, για να εντυπωσιάσει. Αναφέρθηκε στην οικογενειακή παροχή και στα πολυτεκνικά επιδόματα. Είπε ότι πρέπει να γίνει ξεκάθαρο το τι συμβαίνει με την οικογενειακή παροχή.
      Αυτό είναι πολύ καθαρό στη διάταξη. Είναι γνωστό μάλιστα, και το πώς θα δοθεί από τις δηλώσεις του Υπουργού Οικονομίας και Οικονομικών. Γνωρίζετε ότι από το καλοκαίρι του 2002 πληρώνεται η παροχή του οικογενειακού επιδόματος και στους δύο. Με το νόμο προβλέπεται να δοθούν αναδρομικά από την 1/3/2001, δηλαδή από τότε που εκδόθηκε η απόφαση του Ανώτατου Ειδικού Δικαστηρίου, η οποία προβλέπει να δοθεί αυτή η παροχή.
      Κάποιοι θέλουν να πάμε πιο πίσω. Όμως, είμαστε υποχρεωμένοι να εφαρμόσουμε την απόφαση του Ανωτάτου Ειδικού Δικαστηρίου και το Σύνταγμα που αναφέρει ότι οι αποφάσεις αυτού του Δικαστηρίου εφαρμόζονται από τότε που εκδίδονται. Δεν αναφέρεται σ’ αυτήν την απόφαση κάτι περί αναδρομικών. Έχουμε για την εφαρμογή αυτής της απόφασης και ομόφωνη γνωμοδότηση του Νομικού Συμβουλίου του Κράτους, ότι πρέπει να δοθεί η οικογενειακή παροχή από την ώρα της έκδοσής της. Εμείς δεν την εφαρμόζουμε από 7/3/2001 αλλά από την 1/3/2001.
      Πότε θα δοθεί; Μέσα στις αντοχές –αυτό πρέπει να το έχουμε πάντοτε στο μυαλό μας- της οικονομίας και του προϋπολογισμού, οι υποχρεώσεις του κράτους εξοφλούνται. Δεν είναι υπόθεση των Υπουργών μιας κυβέρνησης να ικανοποιεί όλα τα αιτήματα, να κάνει ό,τι θέλει, να μη βλέπει τους αριθμούς. Να μη βλέπει το «συρτάρι» που λέει ο λαός μας. Να μη λαμβάνει υπόψη της δεσμεύσεις. Να μη λαμβάνει υπόψη της το Σύμφωνο Σταθερότητας. Να μη λαμβάνει υπόψη τα μακροοικονομικά μεγέθη και τους στόχους του προϋπολογισμού, τους οποίους βεβαίως και μπορεί να αναθεωρεί αλλά πόσο;
      Δεν θα πάμε, λοιπόν πιο πίσω. Η οικογενειακή παροχή θα δοθεί από την έκδοση της απόφασης. Και θα δοθεί σε δόσεις. Η πρώτη δόση το έχει δηλώσει ο Υπουργός Οικονομίας και Οικονομικών, θα δοθεί στις αρχές του επόμενου χρόνου. Αν θέλετε να σας πω ημερομηνία -12.1.2004 ή 27.1.2004-, αυτό δεν μπορώ να σας το πω. Πάντως, θα δοθεί στις αρχές αυτού του χρόνου και έχει προϋπολογισθεί τέτοιο κονδύλιο στον προϋπολογισμό.
      ΑΔΑΜ ΡΕΓΚΟΥΖΑΣ: Για τα αναδρομικά όχι.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Νομίζω ότι ήμουν πολύ σαφής. Από 1.3.2001, που εκδόθηκε η απόφαση του Ανωτάτου Ειδικού Δικαστηρίου.
      Στην αρχή της συνεδρίασης κατέθεσα στα Πρακτικά –έχουν καταχωρισθεί και έχουν διανεμηθεί- μερικές διορθώσεις ή προσθήκες στο σχέδιο νόμου που ήταν εκκρεμότητες από τις παρατηρήσεις και τα αιτήματά σας στη Διαρκή Επιτροπή Οικονομικών Υποθέσεων, τις οποίες αποδεχόμαστε προφανώς και γι’ αυτό έγιναν οι διορθώσεις. Αναφέρω δυο τρεις σημαντικές από αυτές τις διορθώσεις-προσθήκες που κάναμε. Νοσοκομειακό επίδομα που αφορά τα νομικά πρόσωπα και τις μονάδες κοινωνικής φροντίδας του τομέα πρόνοιας, που είχε παραληφθεί. Επίδομα που αφορά τους συντηρητές του Υπουργείου Πολιτισμού. Πρέπει να υπάρξει γι’ αυτό ρητή αναφορά, διότι θα υπάρξουν θέματα ερμηνείας αν δεν γίνει αυτό. Τακτοποιούμε το θέμα των υπαλλήλων του Υπουργείου Εμπορικής Ναυτιλίας στο οποίο αναφερθήκατε όλοι και στην επιτροπή και εδώ. Διατηρούμε το επίδομα που έπαιρναν από τον ειδικό λογαριασμό, ο οποίος καταργείται, ως προσωπική διαφορά. Επίσης τακτοποιούμε ένα θέμα των υπαλλήλων του Υπουργείου Εθνικής Άμυνας, οι οποίοι υπηρετούν στα νοσοκομεία των Ενόπλων Δυνάμεων και μπορεί αύριο να μην υπηρετούν σε αυτά ή αντιστρόφως. Το νοσοκομειακό επίδομα που παίρνουν μέχρι 31.12.2003, δε θα μπορούσαν να παίρνουν με το νέο μισθολόγιο από την 1.1.2004, εάν μετακινούντο σε άλλες υπηρεσίες. Έπρεπε να λύσουμε αυτό το θέμα, γιατί αυτοί δεν είχαν πάρει το επίδομα των 176 ευρώ. Υπάρχει μια διόρθωση - προσαύξηση στο επίδομα βιβλιοθήκης των δικαστικών. Από 10% που προβλέπεται στο σχέδιο νόμου γίνεται 16%. Και κάτι ακόμη. Αντί να είναι ονομαστικό το επίδομα εφημερίας των διευθυντών του ΕΣΥ αντιστοιχείται με το βασικό μισθό και αποτελεί το 55% αυτού του μισθού. Αυτές είναι οι σημαντικότερες διορθώσεις από αυτές που επιφέραμε, οι οποίες έχουν διανεμηθεί και έχουν καταχωρισθεί στα Πρακτικά.
      Τι γίνεται τώρα γενικότερα με το νέο μισθολόγιο. Κυρίες και κύριοι συνάδελφοι, από το 1997 που ισχύει το μισθολόγιο που έχουμε σήμερα, δημιουργήθηκαν με διάφορες νομοθετικές παρεμβάσεις που έγιναν από τότε, μία εκ νέου θα έλεγα –διότι και τότε είχε υπάρξει διόρθωση- πολύπλοκη μισθολογική κατάσταση, η οποία έπρεπε να διορθωθεί. Αυτό επιχειρεί να κάνει αυτό το μισθολόγιο. Ταυτόχρονα επιχειρεί να κάνει και μία σημαντική κωδικοποίηση των διατάξεων περί αποδοχών των δημοσίων υπαλλήλων και λειτουργών, ώστε να μην είναι αναγκασμένος ο εκκαθαριστής αύριο ή ο κάθε αρμόδιος υπάλληλος να ανατρέχει σε πολλούς νόμους. Σε μια πολύπλοκη νομοθεσία για να μπορέσει να καθορίσει τις αποδοχές των υπαλλήλων.
      Δεν είναι ενιαίο το μισθολόγιο. Αναφέρθηκε και σήμερα ως κριτική από πολλούς συναδέλφους. Η Κυβέρνηση ποτέ δε δεσμεύθηκε ότι θα καθιερώσει ενιαίο μισθολόγιο, γιατί δεν αποδέχεται ότι πρέπει να υπάρχουν ενιαία μισθολόγια. Νομίζω ότι και πολλοί από εσάς δεν αποδέχονται του ενιαία μισθολόγια. Πρέπει να έχει κανείς την ευελιξία να μπορεί να στηρίξει τομείς, υπαλλήλους, να προωθήσει πολιτικές, να αμείψει υπαλλήλους σύμφωνα με την παραγωγικότητα και τη θέση ευθύνης την οποία κατέχουν. Δεν πρόκειται, λοιπόν, για ενιαίο μισθολόγιο. Αυτό αναφέρεται καθαρά στην εισηγητική έκθεση. Πρόκειται για νέο μισθολόγιο. Επιλύει όλα τα προβλήματα; Ασφαλώς όχι. Αφήνει πολλά προβλήματα άλυτα. 
      Για παράδειγμα δεν επιλύει κατά τρόπο ριζικό το θέμα του επιδοματικού μέρους των αποδοχών των υπαλλήλων. Υπάρχει ο βασικός μισθός και τα επιδόματα, όπως γνωρίζετε. Μπορεί να ενσωματώνει μέρος επιδομάτων και συνεπώς να αλλάζει την ποσοστιαία σχέση ανάμεσα στο βασικό μισθό και τα επιδόματα αλλά δεν επιλύει οριστικά αυτό το θέμα. Εξακολουθούν να υπάρχουν επιδόματα. Δεν μπορεί να το επιλύσει με τη μία. Αυτό θα ήταν και δική μας επιθυμία, όπως είναι και επιθυμία όλων σας, υποθέτω. Επειδή μετακυλίεται η αύξηση και στα χρονοεπιδόματα και στα δώρα των εορτών και του θέρους αλλά και στις συντάξεις, θα προκαλείτο οικονομικό βάρος δυσβάσταχτο στον κρατικό προϋπολογισμό, που δεν μπορεί να αντέξει.
      Είναι πολύ καθαρή η αιτιολόγηση που δίνουμε παρά το γεγονός ότι θα επιθυμούσαμε και μεις να είναι τα πράγματα διαφορετικά. Να μην υπάρχει αυτή η φοβερή ανισότητα και ποικιλία των αποδοχών και του επιδοματικού τους μέρους.
      Το νέο μισθολόγιο δείχνει το δρόμο. Βοηθάει στη σύγκλιση προς τις αποδοχές των υπαλλήλων στην Ευρωπαϊκή Ένωση. Δείχνει την εξέλιξη του μισθολογίου τα επόμενα χρόνια. Δηλαδή μπορεί κανείς να πει ότι αποτελεί την έναρξη εφαρμογής της χάρτας την οποία έχουμε αναγγείλει για την τετραετία 2004-2008, που θα μας φέρει πιο κοντά στη σύγκλιση, με τις συγκεκριμένες αυξήσεις που προβλέπονται, θα είναι οι αυξήσεις κάθε χρόνο όσο ο πληθωρισμός και το μισό της παραγωγικότητας, ώστε το 2008 να έχουμε συγκλίνει τόσο, ώστε να είμαστε πολύ κοντά στην ποιότητα των υπηρεσιών αλλά και στις αποδοχές των υπαλλήλων της Ευρωπαϊκής Ένωσης.
      Γίνεται πιο απλό το μισθολόγιο. Οι αυξήσεις είχαν ανακοινωθεί, από το Σεπτέμβριο ακόμα, από τον Πρόεδρο της Κυβερνήσεως, μέσα στη δέσμη μέτρων κοινωνικής και αναπτυξιακής πολιτικής, το γνωστό κοινωνικό πακέτο. Οι αυξήσεις των μισθών των υπαλλήλων και των λειτουργών του Δημοσίου, με το ειδικό και τα γενικά μισθολόγια, και οι αυξήσεις των συντάξεων που επηρεάζονται από αυτό το μισθολόγιο, θα προκαλέσουν ένα επιπλέον κόστος στον προϋπολογισμό του 2004 ύψους 865 εκατομμυρίων ευρώ. Το ποσό αυτό ενσωματώνεται, κατά κατηγορία δαπανών, στον προϋπολογισμό που βρίσκεται ήδη στη Βουλή και η συζήτησή του  αρχίζει στη Διαρκή Επιτροπή Οικονομικών Υποθέσεων.
      Για να έχουμε τα νέα μισθολόγια υπήρξε ένας μακρύς διάλογος ενός έτους περίπου, με όλους τους ενδιαφερομένους, παρά τα υποστηριζόμενα περί του αντιθέτου, με όσους τουλάχιστον είχαν έκφραση συνδικαλιστική. Όπως με την ΑΔΕΔΥ, που καλύπτει το μεγάλο τμήμα των δημοσίων υπαλλήλων, και για τα ειδικά μισθολόγια με εκείνους που αφορούσαν τα ειδικά μισθολόγια. Δεν συμφωνήσαμε σε όλα, είναι προφανές. Δεν μπορούσαμε να αποδεχτούμε όλα τα αιτήματα, γιατί όταν κανείς φτιάχνει νέο μισθολόγιο και δε συζητάει εισοδηματική πολιτική, συζητάει πολλά θέματα συγχρόνως. Θέματα αυξήσεων των βασικών μισθών, θέματα επιδομάτων και το τι θα συμβεί μ’ αυτά. 
      Άλλοι προτείνουν τη θέσπιση νέων επιδομάτων, άλλοι προτείνουν αύξηση επιδομάτων που υπάρχουν, άλλοι προτείνουν ενσωμάτωση επιδομάτων στο βασικό μισθό. Πολλά συζητούνται μαζί και δεν είναι δυνατόν να γίνουν όλα αποδεκτά. Καταλήξαμε σε επίπεδα αυξήσεων των αποδοχών που, κατά τη γνώμη μας, είναι πολύ ικανοποιητικά, αλλά πάντα μέσα στις αντοχές του προϋπολογισμού και της οικονομίας. 
      Αν είχαν ανακοινωθεί αυτές οι αυξήσεις των αποδοχών ως εισοδηματική πολιτική, είμαι βέβαιος ότι θα ήταν όλοι ευχαριστημένοι. Είναι διπλάσιες και τριπλάσιες, σε κάποιες κατηγορίες, του πληθωρισμού. Επειδή, όμως, δεν έγιναν δεκτά άλλα αιτήματα που διεκδικούσαν συγχρόνως οι εργαζόμενοι, δημιουργήθηκε πρόβλημα αντιδράσεων.
      Γιατί γίνονται αυτές οι απεργίες, επιτυχείς και ανεπιτυχείς, κατά την εκτίμηση όλων των αντικειμενικών παρατηρητών; Κάθε χρόνο αυτήν την εποχή υπάρχει μία ένταση στις διεκδικήσεις, στα αιτήματα και στις κινητοποιήσεις των εργαζομένων επειδή πρόκειται να κατατεθεί ο προϋπολογισμός του επόμενου έτους που τους αφορά. Άλλωστε συζητούσαμε νέο μισθολόγιο και δε συζητούσαμε μόνο την εισοδηματική πολιτική για τον επόμενο χρόνο.
      Όλα αυτά τα αιτήματα, για τα οποία ήδη σας μίλησα, ήταν «στο τραπέζι». Επικρατούσε η νοοτροπία ότι ο προϋπολογισμός αυτός είναι εκλογικός προϋπολογισμός και συνεπώς και η αντίληψη ότι «αν πιέσουμε περισσότερο, θα πάρουμε περισσότερα».
      Έτσι σκέφτηκε και η Ευρωπαϊκή Ένωση και ο κ. Σόλμπες, όταν είπε ότι θα πέσουμε έξω στο έλλειμμα και ότι θα είναι διπλάσιο το έλλειμμα το 2004. Το λέει καθαρά στην έκθεσή του. Είναι προεκλογικός χρόνος για την Ελλάδα και έτσι συμβαίνει. Μπορεί να έχει και δίκιο, διότι έτσι συνέβαινε συνήθως.
      Όμως, δε συμβαίνει έτσι με αυτόν τον προϋπολογισμό. Δε συμβαίνει έτσι με το Υπουργείο Οικονομίας και Οικονομικών σήμερα, δε συμβαίνει έτσι με την Κυβέρνηση και με τον Πρωθυπουργό κ. Σημίτη. Δεν καταρτίσαμε προϋπολογισμό που να εξυπηρετεί εκλογικές σκοπιμότητες και, όπως γνωρίζετε, δεν υποχωρήσαμε σε κανένα. Αυτά που αναγγείλαμε, με οριακές μεταβολές, ως αποφάσεις και ως τελικό κόστος, αυτά εφαρμόζουμε. Καταθέσαμε τον προϋπολογισμό, ενώ κάποιοι συνεχίζουν να αντιδρούν και να διεκδικούν.
      Δεν πρόκειται να υποχωρήσουμε. Δεν πρόκειται να θέσουμε σε κίνδυνο τον προϋπολογισμό του επόμενου έτους που έχει και τα βάρη των Ολυμπιακών Αγώνων. Ούτε θα ξεπεράσουμε τις αντοχές της οικονομίας. Ό,τι πετύχαμε μέχρι σήμερα, δεν πρόκειται να το αμφισβητήσουμε οι ίδιοι με μια άλλη οικονομική πολιτική απ’ αυτήν που εφαρμόζουμε. 
      Αυξήσεις στο γενικό μισθολόγιο των δημοσίων υπαλλήλων: Από 5,4% έως 6,2% είναι η μέση ετήσια αύξηση. Υπάρχουν ιδιαίτερες αυξήσεις σ’ ένα κομμάτι αυτού του μισθολογίου, που αφορά τους εκπαιδευτικούς, που φθάνουν και το 10,2%. Οι μέσες ετήσιες αυξήσεις. Σ’ αυτούς τους υπαλλήλους εκτός από τις γενικές αυξήσεις του μισθολογίου της ΑΔΕΔΥ, δώσαμε και 74 ευρώ, για να τονίσουμε τον ιδιαίτερο ρόλο τους, αν θέλετε, και την προσφορά τους. Δεν είχαμε περισσότερες δυνατότητες.
      Το κόστος των 74 ευρώ επιπλέον που χορηγούνται είναι συνολικά 125 εκατομμύρια ευρώ. Αν είχαμε κάνει αποδεκτό το αίτημα των 176 ευρώ, που πολλοί υποστηρίζετε, έπρεπε να είχαμε στη διάθεσή μας 300 εκατομμύρια ευρώ.
      Την ίδια μεταχείριση επιφυλάξαμε και στους κληρικούς. Τους είχαμε διαβεβαιώσει πως ό,τι συμβεί με τους εκπαιδευτικούς σε αυξήσεις και στο επίδομα, το ίδιο θα συμβεί και γι’ αυτούς. Αυτό απαντούσαμε στη Βουλή στις ερωτήσεις σας και αυτό κάναμε.
      Μπαίνει για τους κληρικούς το θέμα της περίφημης αντιστοιχίας. Τη διαβάθμιση των κληρικών την κάνει το Υπουργείο Παιδείας. Η αντιστοιχία υπάρχει. Όποιος κληρικός είναι διαβαθμισμένος για παράδειγμα ως ΔΕ, ΠΕ, ΤΕ, λαμβάνει αντίστοιχα το μισθό του κλιμακίου στο οποίο αντιστοιχεί ο δημόσιος υπάλληλος.
      Είναι πλήρης η μισθολογική αντιστοίχιση. Αυτό το λέω για να μην υπάρξει παρεξήγηση. Η διαβάθμιση δεν γίνεται από μας, όπως δεν γίνεται άλλωστε και για κανέναν υπάλληλο. Γίνεται από το Υπουργείο Παιδείας όπου σε συνεννόηση με την Εκκλησία, η Διεύθυνση Θρησκευμάτων έχει βρει έναν τρόπο διαβάθμισης ο οποίος είναι διαφορετικός από τους άλλους υπαλλήλους. Παρεμβάλλονται οι απόφοιτοι των εκκλησιαστικών λυκείων κλπ. Ένας κληρικός που είναι μόνο απόφοιτος λυκείου, δεν μπαίνει στην ίδια κατηγορία του υπαλλήλου που είναι απόφοιτος λυκείου. Πρέπει να είναι απόφοιτος εκκλησιαστικού λυκείου για να συμβεί αυτό. Αυτό το έχουμε αποδεχθεί. Και δεν καθορίζονται εδώ οι αποδοχές τους αλλά με απόφαση. Είναι επανάληψη της ισχύουσας νομοθεσίας, η οποία υπάρχει και σήμερα. Δεν αλλάζουμε τίποτε δηλαδή.
      Πρέπει ακόμη να σας πω, γιατί ακούω με συμπάθεια αυτό που θέτουν κυρίως οι συνάδελφοι εκ Κρήτης, ότι μόνο από το Νομό Χανίων ετέθη αυτό το θέμα. 
      ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ: Απ’ όλη την Κρήτη.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ξεκίνησε από το Νομό Χανίων και υιοθετήθηκε από την ημιαυτόνομη Εκκλησία της Κρήτης. Δεν υπάρχει ως αίτημα από την Εκκλησία της Ελλάδας και από κανέναν άλλο νομό της χώρας.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αυτόνομη είναι η Εκκλησία της Κρήτης. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δεν είναι αυτοκέφαλη η Εκκλησία της Κρήτης, ακριβώς. Είναι άλλο το καθεστώς. ημιαυτόνομη.
      ΘΕΟΔΩΡΟΣ ΚΑΤΣΑΝΕΒΑΣ: Δεν τους ορίζει ο Πατριάρχης. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Επιφυλάξαμε μια ειδική μεταχείριση στους υγειονομικούς υπαλλήλους. Από εκεί και πέρα συζητήσαμε τα ειδικά μισθολόγια με όλους. Για τα μέλη ΔΕΠ έχουμε αυξήσεις από 8% έως 8,4% και στα ΤΕΙ από 8,1% έως 8,5%. Έχουμε και τα λοιπά μισθολόγια. Του ερευνητικού εκπαιδευτικού προσωπικού, των ερευνητών, των ειδικών λειτουργικών επιστημόνων, του επιστημονικού ερευνητικού προσωπικού, των καθηγητών της Εθνικής Σχολής Δημόσιας Υγείας κ.λπ. όπου οι αυξήσεις κυμαίνονται από 7,5% έως 8,6%.
      Υπάρχει επίσης το ειδικό μισθολόγιο των γιατρών του ΕΣΥ όπου οι μέσες αυξήσεις των αποδοχών είναι 8,2% και οι ετήσιες 9,2%. Έγινε εδώ σήμερα και μια διόρθωση που επίμονα ζητούσαν.
      Έχουμε ακόμη το ειδικό μισθολόγιο των διπλωματικών υπαλλήλων. Γκρινιάζουν γιατί η αύξηση είναι μόνο 3% έως 3,5% του πληθωρισμού. Αλλά θέλω να γνωρίζετε ότι λόγω ,σαρμογής εντός του δευτέρου εξαμήνου του 2002, η αύξηση των αποδοχών τους διαμορφώθηκε σε 25%.
      Σας μίλησα για το μισθολόγιο των Ενόπλων Δυνάμεων και των Σωμάτων Ασφαλείας, την Αστυνομία, το Πυροσβεστικό, το Λιμενικό Σώμα. Λάβαμε ασφαλώς υπόψη –παρ’ ότι θεωρούνται δίκαια τα αιτήματά τους, οι αποδοχές τους να είναι συνολικά μεγαλύτερες- την αύξηση των τελευταίων πέντε ετών και τις βαθμολογικές τους  προαγωγές. Έτσι τους δώσαμε την αύξηση του 5,6% περίπου προσθέτοντας κάτι στους αστυνομικούς επιπλέον.
      Και πραγματικά δεν κατανοούμε αυτή τη σφοδρή αντίδραση και κινητοποίηση των αστυνομικών. Παρακαλώ οι χαρακτηρισμοί περί φασιστικών μεθόδων κ.λπ. να μη λέγονται. Και εμάς μας ενοχλούν κάποιες συμπεριφορές στο συγκεκριμένο σώμα, όταν επιλέγονται συγκεκριμένες ημέρες να κινητοποιούνται. Όπως στη γιορτή της αποκατάστασης της δημοκρατίας ή στην έκθεση που θα παρευρίσκεται ο Πρωθυπουργός κ.λπ..  Επιλέγουν κάποιες μέρες που συνειρμικά δε μας είναι και πολύ αρεστές. Σας θυμίζω, επειδή θεωρείτε όλοι δικαιολογημένες τις κινητοποιήσεις, ότι αυτές άρχισαν πολύ πριν ανακοινωθούν οι αυξήσεις του μισθολογίου τους. Δεν αφορούσαν τις αυξήσεις. Μετά μπήκε και το θέμα των αυξήσεων.
      (Στο σημείο αυτό την Προεδρική Έδρα καταλαμβάνει η Δ΄ Ανπρόεδρος της Βουλής κ. ΑΝΝΑ ΜΠΕΝΑΚΗ – ΨΑΡΟΥΔΑ)
      Ξεκίνησαν για το χαρακτηρισμό του επαγγέλματός τους ως επικινδύνου και ανθυγιεινού, κάτι που αν το αποδεχόμασταν θα ήταν πολύ επικίνδυνο. Το έχω πει πολλές φορές το λέω και από τη Βουλή. Δεν υπάρχει σε καμιά άλλη χώρα της Ευρωπαϊκής Ένωσης και του κόσμου, χαρακτηρισμένο το επάγγελμα των αστυνομικών και των άλλων ως επικίνδυνο. Μπορεί να δίδονται επικίνδυνα επιδόματα, μπορεί να υπάρχουν άλλου είδους διατάξεις που αφορούν συνταξιοδοτικά θέματα κλπ., αλλά χαρακτηρισμένο το επάγγελμα ως επικίνδυνο δεν υπάρχει πουθενά. Αυτό έχει παρεπόμενα που δεν αποκαλύπτονται σήμερα. Μόλις γίνει αυτό το αίτημα δεκτό την επομένη θα διεκδικήσουν πολλά και θα τα κερδίσουν στα δικαστήρια. Θα μετράει δηλαδή μια μέρα εργασίας για δύο μέρες ασφάλισης. Κάποιος που μπαίνει στη Σχολή στα δεκαοκτώ του, όταν θα είναι τριάντα πέντε ετών, με δεκαεπτά χρόνια υπηρεσίας, θα έχει τριάντα τέσσερα χρόνια συντάξιμα. Στα τριάντα έξι θα μπορεί να βγαίνει με πλήρη σύνταξη. Το γνωρίζουν αυτό οι ίδιοι και απαντούν: Μα, θα κάνει κανείς χρήση αυτής της δυνατότητας; Δεν το ξέρω αυτό αλλά είναι μια δυνατότητα που αν θέλει μπορεί να τη χρησιμοποιήσει.
      Τους είπαμε καθαρά, ξεχάστε αυτό το αίτημα, το χαρακτηρισμό δηλαδή του επαγγέλματος ως επικινδύνου. Να συζητήσουμε τα αιτήματα που θα το ακολουθούσαν χωρίς το χαρακτηρισμό. Τι σκέφτεστε δηλαδή να διεκδικήσετε και βάζετε αυτό το αίτημα; Θέλετε να βγαίνετε νωρίτερα στη σύνταξη; Θέλετε από κάποια ηλικία και μετά, να μη μετέχετε σε καθήκοντα και υπηρεσίες που θεωρείτε ότι δεν μπορείτε να ανταποκριθείτε; Πείτε τα αυτά αλλά όχι να χαρακτηριστεί, επαναλαμβάνω, το επάγγελμα συνολικά ως επικίνδυνο. Μπορεί να είναι κάποιες στιγμές, αλλά δεν είναι μόνο αυτών των εργαζομένων το επάγγελμα επικίνδυνο. Υπάρχουν περισσότερα θύματα στη ναυπηγοεπισκευαστική ζώνη στο Πέραμα, στα Ναυπηγεία Σκαραμαγκά, στις οικοδομές κ.λπ., όπου υπάρχουν τα βαρέα και ανθυγιεινά. Αυτό το αίτημα του χαρακτηρισμού του επαγγέλματός τους ως βαρέως και ανθυγιεινού, θα εξεταστεί μέσα στα πλαίσια της εισαγωγής του καθεστώτος αυτού στο δημόσιο. Το νομοσχέδιο βρίσκεται στο Ελεγκτικό Συνέδριο και πρόκειται να κατατεθεί –για να απαντήσω και σε κάποιο συνάδελφο- σε πολύ λίγες μέρες στη Βουλή. Θα εισαχθεί το καθεστώς στο δημόσιο τομέα και από κει και πέρα επιτροπή θα εισηγηθεί πια επαγγέλματα, όπως συμβαίνει και στον ιδιωτικό τομέα, θα χαρακτηριστούν βαρέα και ανθυγιεινά με ό,τι αυτό συνεπάγεται στο όριο ηλικίας συνταξιοδότησης και στις αποδοχές των εργαζομένων.
      Κυρίες και κύριοι συνάδελφοι, επειδή πέρασε και ο χρόνος νομίζω ότι δεν πρέπει να σας ταλαιπωρήσω περισσότερο. Θα παρακαλούσα τους συναδέλφους όλων των κομμάτων ειδικότερα της Αξιωματικής Αντιπολίτευσης,  πέραν της γενικής κριτικής και των γενικοτήτων, πέραν της αποδοχής όλων των αιτημάτων, όπως τίθενται, εάν έχουν σαφείς παρατηρήσεις να τις θέσουν.
      ΔΗΜΗΤΡΙΟΣ ΑΠΟΣΤΟΛΑΚΗΣ: Σε μένα δεν απαντήσατε. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Σας απάντησα, κύριε συνάδελφε. Απάντησα ως προς τις αυξήσεις ανεξάρτητα εάν σας ικανοποιώ ή όχι. Δεν απάντησα στα παρεμπίπτοντα θέματα που θέσατε, τα οποία δεν έχουν καμιά σχέση με το συζητούμενο νομοσχέδιο, Το θέμα του Μετοχικού Ταμείου της Πολεμικής Αεροπορίας. Γνωρίζετε καλά ότι με πρόσφατη ρύθμιση στερείται κάποιου πόρου. Ξέρετε γιατί καταργήθηκε αυτός ο πόρος; Διότι επιβαρύνει τον κρατικό προϋπολογισμό. Οι εταιρείες που προμηθεύουν τα οπλικά συστήματα δεν δέχονται αφαίρεση κρατήσεων. Οι κρατήσεις είναι επιπλέον, του κόστους. Επιβαρύνουν τις προμήθειες και συνεπώς τον κρατικό προϋπολογισμό. Αλλά θέλω να σας πω, πέραν αυτού, ότι είναι θέμα που συζητούμε αυτές τις μέρες με τον αρχηγό της αεροπορίας. Μας απασχολεί ως κυβέρνηση.
      ΠΡΟΕΔΡΕΥΟΥΣΑ  (Αννα Μπενάκη Ψαρούδα): Κύριε Υπουργέ, παρακαλώ πρέπει να τελειώνετε. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Κλείνω, κυρία Πρόεδρε. Σας παρακαλώ. Όλοι μίλησαν τρία -τέσσερα λεπτά παραπάνω. Μπορεί να είναι λιγότερη η δευτερολογία μου, αν χρειαστεί. 
      Το συζητούμε και δεν υπάρχει θέμα πολιτικού ήθους κατά τη γνώμη μου. Ο τότε Υπουργός Οικονομίας και Οικονομικών κ. Παπαντωνίου είναι σήμερα Υπουργός Άμυνας.
      ΔΗΜΗΤΡΙΟΣ ΑΠΟΣΤΟΛΑΚΗΣ: Μου επιτρέπετε;
      ΠΡΟΕΔΡΕΥΟΥΣΑ  (Αννα Μπενάκη Ψαρούδα): Θα σας δώσω δευτερολογία μετά, κύριε Αποστολάκη.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Και ο τότε Υφυπουργός του Γενικού Λογιστηρίου του Κράτους κ. Χριστοδουλάκης είναι σήμερα Υπουργός Οικονομίας και Οικονομικών.
      Νομίζω ότι μια συνεργασία μεταξύ τους και με τη δική μας συμβολή...
      ΔΗΜΗΤΡΙΟΣ ΑΠΟΣΤΟΛΑΚΗΣ: Κύριε Υπουργέ...
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, όχι διάλογο.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριοι συνάδελφοι, θεωρώ ότι απάντησα σε όλα εκτός από τα θέματα που είναι εκτός του συζητούμενου σχεδίου νόμου, όπως αυτό που συζητούμε τώρα με τις διακοπές του κ. Αποστολάκη.
      Κλείνοντας, παρακαλώ τα κόμματα και ιδιαιτέρως τη Νέα Δημοκρατία να μην είναι τόσο γενική στις παρατηρήσεις της. Να πάρει σαφή θέση. Ήθελε μεγαλύτερες ή λιγότερες αυξήσεις για την ΑΔΕΔΥ, τα ειδικά μισθολόγια; Για τους δικαστικούς και τους στρατιωτικούς; Και να μας προτείνει πώς θα καλυφθεί το κόστος αυτών των αυξήσεων που πιθανώς θα προτείνει.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, δεν υπάρχει καμία αμφιβολία ότι το σχέδιο νόμου που συζητούμε σήμερα είναι σημαντικό με την έννοια ότι αφορά το επίπεδο ζωής περίπου τετρακόσιων πενήντα χιλιάδων συμπολιτών μας και των οικογενειών τους. Έχουμε διακόσιους εξήντα χιλιάδες τακτικούς δημοσίους υπαλλήλους περίπου σύμφωνα με τον προϋπολογισμό, περίπου τριάντα χιλιάδες υπαλλήλους αορίστου και ορισμένου χρόνου, γύρω στους ενενήντα χιλιάδες υπαλλήλους νοσηλευτικών ιδρυμάτων και εβδομήντα χιλιάδες που είναι στα όργανα των Σωμάτων Ασφαλείας. Μιλάμε, λοιπόν, για μισό εκατομμύριο συμπολίτες μας με τις οικογένειές τους, δηλαδή για πάρα πολλούς ανθρώπους, οι οποίοι εξαρτούν το μέλλον τους και το βιοτικό τους επίπεδο από τον κρατικό προϋπολογισμό. Και δεν υπάρχει επίσης καμία αμφιβολία ότι όλα αυτά τα χρόνια που κυβερνάει το ΠΑΣΟΚ, το θέμα της αμοιβής των δημοσίων υπαλλήλων θα έπρεπε να καθορίζεται μέσα από συγκεκριμένους κανόνες και διαδικασίες. Θέλετε να το πείτε ενιαίο μισθολόγιο; Γιατί κάποτε έτσι το λέγατε, ενώ σήμερα αποκηρύσσετε την έννοια του ενιαίου μισθολογίου. Σε κάθε περίπτωση δεν είναι μισθολόγιο ευνομούμενης χώρας αυτό που ισχύει σήμερα στο δημόσιο.
      Επειδή κάποτε κάποιος Υπουργός σάς είχε χαρακτηρίσει το πρόγραμμα της Νέας Δημοκρατίας για την παιδεία «πρόγραμμα κουρελού», αυτό που έχετε δημιουργήσει ως μισθολόγιο του δημοσίου, είναι πραγματικά μια κουρελού. Είναι ασύνδετες διατάξεις που δεν διέπονται ούτε από αρχές ούτε από κανόνες και που παραβιάζουν τον κανόνα της ισότητας, τον κανόνα της ίσης μεταχείρισης και τους κανόνες του ασφαλιστικού συστήματος, διότι το ασφαλιστικό σύστημα έχει συγκεκριμένες διαδικασίες για το ποιο πρέπει να είναι το ποσοστό αναπλήρωσης για τους δημοσίους υπαλλήλους.
      Τελικά φέρατε αυτό το νομοσχέδιο παρά τις υποσχέσεις που είχε δώσει ρητά ο κ. Σημίτης στην ΑΔΕΔΥ ότι από τις αρχές του 2003 θα εφαρμοζόταν ένα ενιαίο μισθολόγιο, το οποίο μετέφερε μετά για τις αρχές του 2004. Και αυτό που φέρνετε τώρα, είναι στην ουσία μια προσαρμογή του ισχύοντος μισθολογίου, η οποία όμως δε μεταβάλλει ούτε τη δομή ούτε την κατεύθυνση του σημερινού άναρχου συστήματος της αμοιβής της εργασίας των κρατικών λειτουργών και υπαλλήλων.
      Και δεν έχει καμία έννοια να μας λέτε να κάνουμε συγκεκριμένες προτάσεις και να πούμε αν είναι λίγα ή πολλά. Ασφαλώς λίγα είναι. Δεν υπάρχει καμία αμφιβολία περί αυτού. Και είναι λίγα, γιατί δεν έχετε δημιουργήσει τις προϋποθέσεις, ώστε ο προϋπολογισμός να δώσει περισσότερα και με δικαιότερο τρόπο. Και σας κάναμε συγκεκριμένες προτάσεις. Σας είπε για παράδειγμα ο κ. Σιούφας, τον οποίο επιχειρήσατε να παρουσιάσετε ως μικροπολιτικό, γιατί δε δίνετε το σύνολο των αναδρομικών του οικογενειακού επιδόματος.
      Σας είπε ότι δεν έχετε δεσμευθεί –και δεν υπάρχει δέσμευση ούτε δήλωση του Υπουργού που να το λύνει αυτό- για το πότε θα αρχίσουν να δίνονται τα αναδρομικά. Και εσείς ο ίδιος βρεθήκατε σε δύσκολη θέση από το Βήμα της Βουλής να λέτε «δεν ξέρω αν θα είναι στις 12 Ιανουαρίου ή στις 18». Μα πώς κάνατε προϋπολογισμό και μας έχετε καταθέσει προϋπολογισμό και θα πρέπει να τον συζητήσουμε;
      ΑΔΑΜ ΡΕΓΚΟΥΖΑΣ: Δεν προβλέπει.
      ΓΕΩΡΓΙΟΣ ΑΛΟΓΟΣΚΟΥΦΗΣ: Διότι ακριβώς στον προϋπολογισμό σας δεν προβλέπεται το πώς θα δοθούν τα αναδρομικά. Μας κοροϊδεύετε δηλαδή. 
      Εδώ δεν είναι Βουλή ηλιθίων. Εδώ είναι Βουλή ανθρώπων οι οποίοι έχουν σκύψει με προσοχή πάνω σε αυτά τα ζητήματα και θέλουμε ρητές απαντήσεις. Δεν είναι δυνατόν να μας λέτε «δεν ξέρουμε, είπαμε στις αρχές του 2004». Τι πάει να πει στις αρχές του 2004; Ημερομηνία δεν έπρεπε να καθορίσετε για να κάνετε τους υπολογισμούς στον προϋπολογισμό που καταθέσατε;
      Επίσης για το επίδομα στους κληρικούς. Δόθηκε σε όλους τους δημοσίους υπαλλήλους. Τώρα έρχεστε και ενσωματώνετε αυτό το επίδομα για όλες τις κατηγορίες στις οποίες δόθηκε, αλλά στους κληρικούς δεν το δίνετε. Το δίνετε πετσοκομμένο. Διότι οι αυξήσεις που δίνονται δεν περιλαμβάνουν το σύνολο του επιδόματος των 176 ευρώ. Είναι ή δεν είναι αλήθεια αυτό; Δεν έχει σημασία ποια είναι η δικαιολογία. 
      Η πραγματικότητα είναι ότι έχουμε ένα μισθολόγιο το οποίο βρίθει αδικιών. Και επειδή ακριβώς βρίθει αδικιών, δεν μπορεί κανείς να τα πάρει σοβαρά. Ξεκινάει με βάση εκκίνησης τα σημερινά μισθολογικά κλιμάκια, μοιράζει χωρίς αξιολογικά κριτήρια και αρχές διάφορα ποσά δεξιά και αριστερά ως επιδόματα σε συγκεκριμένες κατηγορίες εργαζομένων και βεβαίως έχει ξεσηκώσει όλες τις άλλες κατηγορίες. Διότι όπου υπάρχουν αδικίες, ασφαλώς και ξεσηκώνουν τον κόσμο.
      Εσείς οι ίδιοι ξεκινήσατε το Σεπτέμβριο και αρχίσατε να παρουσιάζετε. Ο Πρωθυπουργός ο ίδιος, ο κ. Σημίτης, σηκώθηκε ως Υφυπουργός Οικονομικών και άρχισε να αραδιάζει το τι θα περιλαμβάνει το λεγόμενο κοινωνικό του πακέτο. Εκείνος ξεκίνησε τις αντιδράσεις. Σε κάποιους έδωσε, σε κάποιους άλλους δεν έδωσε. Δεν είναι λογικό αυτοί οι οποίοι θεωρούν ότι αδικούνται από το ισχύον σύστημα να αρχίσουν να ξεσηκώνονται και να λένε «γιατί όχι και σε εμάς»; Μόνοι σας σπείρατε ανέμους και τώρα θερίζετε θύελλες.
      Είναι χαρακτηριστικό ότι έχουμε σημερινό υπόμνημα της ΑΔΕΔΥ που λέει ότι οι εργαζόμενοι έρχονται και σε αυτήν την τελευταία στιγμή, για πολλοστή φορά να ενημερώσουν εμάς τους Βουλευτές, όλους μας, ότι η συγκεκριμένη πρόταση, που σήμερα έχει τα χαρακτηριστικά του νομοσχεδίου, έχει απορριφθεί ομόφωνα από όλους τους χώρους του δημοσίου. Διότι δεν έχει καμία σχέση με το μισθολόγιο, που ως αίτημα είχε καταθέσει η ΑΔΕΔΥ ούτε με αυτό που είχε δεσμευθεί η Κυβέρνηση διά του Πρωθυπουργού ότι θα εφάρμοζε από το 2003. Και έρχεται επίσης να καταγγείλει ότι δεν έχει καμία σχέση με αυτό που επί έξι μήνες συζητούσε η ΑΔΕΔΥ με τον Υπουργό Οικονομίας.
      Δε διαμαρτύρονται, λοιπόν, δικαίως οι εργαζόμενοι όταν τους κοροϊδεύετε; Διότι δεν είναι μόνο εάν οι αυξήσεις είναι μεγάλες για κάποιες κατηγορίες ή μικρές για άλλες κατηγορίες. Είναι και το συνολικότερο θέμα της αναξιοπιστίας, την οποία έχετε επιδείξει σε όλη αυτήν τη διαδικασία. Από τη μία λέγατε «έχουμε ισχυρή οικονομία, τώρα θα μοιράσουμε το κοινωνικό μέρισμα». Και ήρθατε σήμερα ως Υφυπουργός Οικονομικών, που έχετε πραγματικά μία ευθύνη μεγάλη να κάνετε τα πράγματα να προστίθενται και να βγαίνει αποτέλεσμα, να πείτε ότι δεν υπάρχουν χρήματα. Αποφασίστε, όμως. Ή αυτά που λέει ο Πρωθυπουργός είναι αλήθεια, ότι υπάρχουν χρήματα, ότι η οικονομία είναι πανίσχυρη και ότι εσείς εξυγιάνατε και τα δημόσια οικονομικά ή αυτά που λέτε εσείς σήμερα είναι αλήθεια και που λέει και ο Υπουργός Οικονομίας μερικές φορές, ότι δεν υπάρχουν χρήματα.
      Πάντως γεγονός είναι ότι το μεγάλο πρόβλημα και στο μισθολόγιο, αλλά και στον τρόπο που είναι οργανωμένες οι δημόσιες υπηρεσίες, είναι ακριβώς αυτό το άναρχο σύστημα. Είναι ένα σύστημα το οποίο δεν έχει αρχές, δεν βασίζεται στην αξιοκρατία, αλλά βασίζεται σ’ έναν κομματισμό στυγνό τα τελευταία χρόνια. Γι’ αυτό έχουν δημιουργηθεί όλες αυτές οι τεράστιες διαφορές, όλες αυτές οι τεράστιες αδικίες.
      Έχετε ξεχωριστά μισθολόγια για κάθε σχεδόν κλάδο. Διατηρείτε ένα πλήθος επιδομάτων που είναι πηγή αντιθέσεων και τριβών μεταξύ των υπαλλήλων. Μέσα από αυτά τα επιδόματα στην ουσία φαλκιδεύονται και οι συντάξεις. Και διατηρείτε παράλληλα με τη διάταξη του άρθρου 14, το ανέφερε ο εισηγητής μας ο κ. Παπαγεωργόπουλος πολύ σαφώς, την εξουσιοδότηση στον Υπουργό Οικονομίας και Οικονομικών να καθορίζει με αυθαίρετο τρόπο τις αποδοχές των επιλέκτων σας, ενός κομματικού στρατού που έχετε δημιουργήσει μέσα στα πλαίσια και της ίδιας της διοίκησης, αλλά και στην παραδιοίκηση που υπάρχει στους δημόσιους οργανισμούς και στις δημόσιες επιχειρήσεις, να καθορίζετε εσείς, με δικές σας αποφάσεις, τις αμοιβές τους.
      Και είναι χαρακτηριστικό ότι δεν δώσατε καμία απάντηση σ’ αυτό που καταγγέλθηκε από πολλούς συναδέλφους, από τον κ. Παπαγεωργόπουλο, από τον κ. Σιούφα και από άλλους συναδέλφους που μίλησαν, για τις τεράστιες αποκλίσεις που υπάρχουν μεταξύ αυτών που συνιστούν την κορυφή της ιεραρχίας στη Δημόσια Διοίκηση και όλων αυτών των επίλεκτων κομματικά στελεχών που έχετε διορίσει στους οργανισμούς και στις επιχειρήσεις του δημοσίου, οι οποίοι αμείβονται με τεράστιες αμοιβές που δεν έχουν καμιά σχέση ούτε με τα προσόντα τους ούτε με τις απαιτήσεις των θέσεων ούτε με τους μισθούς που έπαιρναν προηγουμένως.
      Θα σας δώσω εγώ ένα χαρακτηριστικό παράδειγμα: σύμφωνα με το μισθολόγιο ένας αναπληρωτής καθηγητής πανεπιστημίου, αν έχει και αρκετά χρόνια, παίρνει λιγότερα από 3.000 ευρώ το μήνα. Πολλούς αναπληρωτές καθηγητές πανεπιστημίου -ανθρώπους που δεν έχουν εξαντλήσει καν την ακαδημαϊκή ιεραρχία- τους έχετε διορίσει σε διάφορες επιτροπές και σε διάφορες επιχειρήσεις του δημοσίου. 
      Για παράδειγμα, αναπληρωτής καθηγητής πανεπιστημίου είναι ο Πρόεδρος του Χρηματιστηρίου Αθηνών. Από τα 3.000 ευρώ που έπαιρνε στο πανεπιστήμιο παίρνει 17.600 το μήνα ως Πρόεδρος του Χρηματιστηρίου συν άλλες αμοιβές που δεν είναι στις τακτικές του αμοιβές, γιατί μετέχει και σε άλλα διοικητικά συμβούλια, είναι πρόεδρος και άλλων θυγατρικών του χρηματιστηρίου. Από τα 3.000 ευρώ αυτός ο άνθρωπος πήγε στα 17.600. Με ποια κριτήρια; Πώς τον διορίσατε; Ποιους διαλέξατε τότε; 
      Και δεν είναι μόνο αυτός. Αναπληρωτής καθηγητής πανεπιστημίου είναι νομίζω και ο πρόεδρος της ανεξάρτητης αρχής για την ηλεκτρική ενέργεια, της ΡΑΕ. Αυτός παίρνει 11.000 ευρώ. Καθηγητής πανεπιστημίου είναι ο πρόεδρος της Επιτροπής Κεφαλαιαγοράς. Από τα 3.000 ευρώ που θα έπαιρνε ως καθηγητής πανεπιστημίου παίρνει 11.000 ευρώ. 
      Αυτές οι τεράστιες διαφορές που υπάρχουν δείχνουν ότι δεν ήταν για να τους προσελκύσετε βεβαίως. Πολλοί απ’ αυτούς θα έκαναν αυτήν τη δουλειά και με πολύ λιγότερα χρήματα. Τι είναι αυτό το σύστημα των αμοιβών που έχετε δημιουργήσει στα ανώτατα στελέχη των ΔΕΚΟ, στη ΔΕΗ, στα Ελληνικά Πετρέλαια, στις τράπεζες; Τεράστιες αποκλίσεις αμοιβών. Τα διπλάσια, τα τριπλάσια από τον Πρόεδρο του Αρείου Πάγου.
      Και δεν είναι μόνο σ’ αυτά τα ανώτατα κλιμάκια που υπάρχει αυτή η διαφορά. Αυτή η διαφορά μετακυλίεται σε όλη την κλίμακα προς τα κάτω. Διότι αυτοί, τους οποίους διορίζεται κομματικά, αυτοί που έχετε διορίσει σε διοικητικά συμβούλια –γιατί δεν είναι μόνο οι πρόεδροι, είναι και τα μέλη των διοικητικών συμβουλίων, είναι και σύμβουλοι και παρασύμβουλοι- παίρνουν τεράστια ποσά που δεν έχουν καμία σχέση με τις αμοιβές που έχουν καθοριστεί στο δημόσιο. 
      Αυτά είναι τα μεγάλα προβλήματα που πρέπει να λύσουμε. Κανείς δεν λέει ότι θα πρέπει να υπάρχει ισοπέδωση στο δημόσιο. Θα πρέπει να υπάρξει διαφοροποίηση και στις αμοιβές και θα πρέπει να υπάρχουν κίνητρα και μηχανισμοί που να εξασφαλίζουν ότι όποιος δεν κάνει καλά τη δουλειά του θα υφίσταται και κάποιες συνέπειες. Αυτά είναι δεδομένα. Κανείς, δεν λέει λοιπόν, για ισοπέδωση. Αλλά και αυτές οι τεράστιες διαφορές, που δεν έχουν να κάνουν με την ιεραρχία, έχουν να κάνουν με την κομματική στήριξη στην Κυβέρνηση, έχουν να κάνουν με την κομματική εύνοια, είναι απαράδεκτο να υπάρχουν στο δημόσιο τομέα. Αυτά είναι τα μεγάλα προβλήματα.
      Τώρα έχετε και τη μόνιμη επωδό: «Τι λέει η Νέα Δημοκρατία; Να μας κάνετε συγκεκριμένες προτάσεις, να μας πείτε ποιον να ανεβάσουμε και ποιον να κατεβάσουμε». Δεν είναι αυτή η λογική. Σας είπαμε και συγκεκριμένα στοιχεία. Σας είπαμε για τους κληρικούς, για το οικογενειακό επίδομα. Είναι πράγματα που θα πρέπει να δοθούν. Σας έχουμε πει και τις γενικές μας αρχές γύρω απ’ αυτά τα ζητήματα.
      Δεν υπάρχει καμία αμφιβολία, κυρίες και κύριοι συνάδελφοι, ότι εάν δεν αλλάξει ριζικά η κατάσταση στο δημόσιο, ο Έλληνας πολίτης δεν θα μπορέσει να δει τη βελτίωση της καθημερινότητας, που είναι ένας από τους κύριους στόχους που πρέπει να έχουμε όλοι μας, γιατί το δημόσιο τον πολίτη πρέπει να εξυπηρετεί, αλλά και η ίδια η οικονομία δεν θα μπορέσει να αναπτυχθεί όπως πρέπει σε βάθος χρόνου, εάν δεν υπάρχει μια σωστή Δημόσια Διοίκηση, εάν δεν υπάρχουν καλά και δίκαια αμειβόμενοι δημόσιοι λειτουργοί.
      Αυτούς τους στόχους δεν τους επιτυγχάνει το σημερινό νομοσχέδιο. Αυτό το νομοσχέδιο είναι ένα νομοσχέδιο προεκλογικό, που πήρε το λάθος δρόμο, διότι ξεκινήσατε χωρίς να υπολογίσετε ότι τα θέματα αυτά δεν λύνονται με αποσπασματικό τρόπο, αλλά χρειάζονται μια συνολική ρύθμιση. Όπως και σε πολλά άλλα ζητήματα οι αποσπασματικές ρυθμίσεις δεν θα λύσουν τα προβλήματα. Χρειάζεται συνολική αλλαγή πολιτικής, χρειάζεται μια διαφορετική κυβέρνηση.
      Όσο καλύτερα το καταλάβετε και όσο γρηγορότερα αποφασίσετε να δώσετε στον ελληνικό λαό τη δυνατότητα να εκφραστεί διά της ψήφου του τόσο το καλύτερο για τη χώρα.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του Περιστυλίου της Βουλής με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ - Ο πολιτικός και ο διανοούμενος» σαράντα ένας μαθητές και πέντε συνοδοί καθηγητές από το Γυμνάσιο Τυρού του Νομού Αρκαδίας.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Οι Υπουργοί Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση του Μνημονίου Κατανόησης μεταξύ του Υπουργείου Ανάπτυξης της Ελληνικής Δημοκρατίας και του Υπουργείου Υδατικών Πόρων της Λαϊκής Δημοκρατίας της Κίνας για τη συνεργασία σε θέματα υδατικών πόρων».
      Επίσης, οι Υπουργοί Μεταφορών και Επικοινωνιών, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Καζακστάν επί των διεθνών οδικών μεταφορών επιβατών και εμπορευμάτων».
      Παραπέμπονται στις αρμόδιες Διαρκείς Επιτροπές.
      Το λόγο έχει ο Κοινοβουλευτικός Εκπρόσωπος του ΠΑΣΟΚ κ. Κωνσταντίνου.
      ΦΛΩΡΟΣ ΚΩΝΣΤΑΝΤΙΝΟΥ: Δεν περίμενα, κυρία Πρόεδρε, ότι σ’ ένα τόσο σημαντικό νομοσχέδιο, όπως όλοι έχουμε ομολογήσει ότι είναι το συζητούμενο νομοσχέδιο, που αφορά στα μισθολογικά όλων των δημοσίων υπαλλήλων, η υποστήριξή του θα ήταν για εμάς, τους Βουλευτές του ΠΑΣΟΚ και για μένα ως Κοινοβουλευτικό Εκπρόσωπο, τόσο εύκολη υπόθεση. Δεν περίμενα, δηλαδή, ότι τα κόμματα της Αντιπολίτευσης και ιδιαίτερα το κόμμα της Αξιωματικής Αντιπολίτευσης που λέει ότι ετοιμάζεται για την εξουσία, θα ήταν τόσο πρόχειρο στην τοποθέτηση του, χωρίς θέσεις, χωρίς προτάσεις, ενώ το ίδιο ομολογεί ότι το νομοσχέδιο που συζητούμε, είναι πολύ σημαντικό.
      Και για να αποδείξω αυτόν τον ισχυρισμό μου, θα επικαλεστώ ευθύς εξαρχής το πρώτο και το τελευταίο σημείο της τοποθέτησης του Κοινοβουλευτικού Εκπροσώπου της Νέας Δημοκρατίας. Ξεκίνησε λέγοντας ότι το νομοσχέδιο αυτό είναι πάρα πολύ σημαντικό, αφορά περίπου τετρακόσιες πενήντα χιλιάδες εργαζόμενους που έχουν σχέση με το δημόσιο τομέα, για να αποδείξει στη συνέχεια προς το τέλος της ομιλίας του ότι είναι απολύτως ατυχές και έφερε μερικά παραδείγματα ατυχών ρυθμίσεων του νομοσχεδίου.
      Σημείωσα τρεις θέσεις τις οποίες επικαλέστηκε από τις τετρακόσιες πενήντα χιλιάδες που είπε στην αρχή: τον Πρόεδρο του Χρηματιστηρίου, έναν άλλο καθηγητή και τον Πρόεδρο της Κεφαλαιαγοράς. Αυτά τα τρία παραδείγματα έφερε, τα οποία είναι ατυχέστατα από τα τετρακόσιες πενήντα χιλιάδες. Ο κύριος Υπουργός στη συνέχεια θα πει πού εντάσσονται αυτοί και αν συμπεριλαμβάνονται στις ρυθμίσεις τις οποίες συζητούμε. Να μη μιλήσω και για άλλα που είπε και που δεν αφορούν το παρόν νομοσχέδιο.
      Όμως, κυρία Πρόεδρε, όπως γνωρίζετε, αυτά αφορούν στο λαό. Και ο Κοινοβουλευτικός Εκπρόσωπος της Νέας Δημοκρατίας που μιλούσε από του Βήματος της Βουλής, φαίνεται ότι δεν ενδιαφερόταν κατά κανένα τρόπο –θα πω στη συνέχεια το γιατί- για το νομοσχέδιο, τη βελτίωσή του, τη διόρθωσή του, για το να μπουν άλλες ρυθμίσεις που ενδεχομένως δεν προβλέπει το νομοσχέδιο. Δεν ενδιαφερόταν για αυτά, αλλά ενδιαφερόταν να μιλά από το Βήμα για να τον ακούν διάφοροι εκτός Βουλής. Δεν μιλούσε, δηλαδή, για εμάς, αλλά για να τον ακούν κάποιοι άλλοι.
      Άρα, κύριε Κοινοβουλευτικέ Εκπρόσωπε της Νέας Δημοκρατίας, το νομοσχέδιο δεν είναι προεκλογικό.
      Προεκλογικά μιλούσατε εσείς. Και θέλω να σας πω το εξής. Είναι το τρίτο νομοσχέδιο που συζητάμε. Μιλούσαμε την προηγούμενη εβδομάδα και Κοινοβουλευτικός Εκπρόσωπος ήταν ο κ. Πολύδωρας. Προχθές μιλούσαμε στην αρμόδια επιτροπή για το νομοσχέδιο των δασών και εκεί ήταν άλλος Κοινοβουλευτικός Εκπρόσωπος της Νέας Δημοκρατίας. Αυτό είναι το τρίτο νομοσχέδιο που συζητάμε όπου η αρχή και το τέλος των τοποθετήσεών σας είναι πως ό,τι φέρνουμε είναι προεκλογικό.  Δεν γνωρίζω τι υπονοείτε με αυτό. Μήπως η Κυβέρνηση δεν πρέπει να νομοθετεί; Μήπως η Κυβέρνηση δεν πρέπει να παίρνει μέτρα; Μήπως η θητεία της Κυβέρνησης είναι τρία χρόνια και τον τέταρτο χρόνο πρέπει να περιμένει; Δεν θα παίρνει μέτρα; Δεν θα κάνει ρυθμίσεις; Πώς το αντιλαμβάνεστε; Θα πρέπει να εξηγήσετε.
      Επίσης θα πρέπει να εξηγήσετε το εξής: Όταν αυτό το νομοσχέδιο –όπως ομολογήσατε- αφορά τετρακόσιες πενήντα χιλιάδες πολίτες αυτής της χώρα, δεν πρέπει να υπάρξει αντιμετώπιση των προβλημάτων; Το να μας πείτε ότι αυτός ο τρόπος αντιμετώπισης των οικονομικών τους από το 2004 δεν είναι σωστός και θα ήταν σωστότερος ο άλλος τρόπος που θα μας προτείνατε, θα ήταν πράγματι μια συμβολή στη συζήτηση.
      Και εμείς οι Βουλευτές του ΠΑΣΟΚ που δεν διστάζουμε ακόμα και στη δική μας κυβέρνηση που στηρίζουμε να κάνουμε και κριτική και προτάσεις –ακούσατε τους συναδέλφους του ΠΑΣΟΚ πώς έκαναν και προτάσεις για διάφορα θέματα- θα προτείναμε στην Κυβέρνηση να κάνει πιο σωστές ρυθμίσεις. Αλλά δεν μας είπατε ποιες από αυτές τις ρυθμίσεις δεν είναι σωστές. 
      Επικαλεστήκατε τον εισηγητή σας, ο οποίος πράγματι αναφέρθηκε σε δύο κατηγορίες ατόμων που έχουν κάποια ιδιαίτερη σχέση με το δημόσιο προϋπολογισμό. Η πρώτη ομάδα είναι οι κληρικοί. Πήρατε την απάντηση από τον κύριο Υπουργό, τι αύξηση έχουν πάρει οι κληρικοί, πού ήταν πρώτα, πώς εντάχθηκαν στο δημόσιο -το ΠΑΣΟΚ ήταν αυτό που τους ενέταξε στο δημόσιο- τι αυξήσεις έχουν πάρει τα τελευταία τέσσερα χρόνια. Σωστά έκανε η Κυβέρνηση, αφού μπορούσε να δώσει. 
      Το δεύτερο που μας είπατε επίσης ατυχώς - για να μην πω άλλη φράση- ήταν ότι επικαλεστήκατε το οικογενειακό επίδομα. Επειδή θέλω να πιστεύω ότι αυτά που λέτε τα μελετάτε πρώτα, σηκώθηκα –όπως είδατε- και πήγα στον Υπουργό για να τον ρωτήσω: «Πράγματι υπάρχει πρόβλημα; Πράγματι το οικογενειακό επίδομα δεν περιλαμβάνεται στον προϋπολογισμό του 2004;» Βεβαίως ο κύριος Υπουργός γέλασε και μου είπε ότι όλα αυτά περιλαμβάνονται στον προϋπολογισμό του 2004 αναδρομικά. Λέμε: « Από 1-1-2003». 
      Τι άλλο, λοιπόν, προτείνατε ή είχατε σκέψη ή αμφιβολία ή νομίζατε ότι η ρύθμισή του θα μπορούσε να είναι καλύτερη με τη δική σας πρόταση και δεν μας το λέτε; Και αφού δεν λέτε τίποτε από όλα αυτά, καταλήγετε με κορώνες, με «κομματικούς διορισμούς», με «προεκλογικό νομοσχέδιο», με «αποσπασματικές ρυθμίσεις». Μα, εσείς, κύριε Κοινοβουλευτικέ Εκπρόσωπε, από την αρχή είπατε ότι αυτό το νομοσχέδιο αφορά τετρακόσιους πενήντα χιλιάδες εργαζόμενους και παρεπομένως τις οικογένειές τους. Λέτε ότι, αφού αφορά ένα τέτοιο πλήθος εργαζομένων, είναι αποσπασματικό;  
      Γι΄ αυτό, κυρία Πρόεδρε, παρακάλεσα και σε προηγούμενο νομοσχέδιο τον Κοινοβουλευτικό Εκπρόσωπο της Νέας Δημοκρατίας, αλλά θέλω και τώρα να παρακαλέσω να κάνουμε μια προσπάθεια. Όλοι αντιλαμβανόμαστε ότι σιγά-σιγά μπαίνουμε σε προεκλογική περίοδο. Αλλά νομίζω ότι εμείς εδώ έχουμε ευθύνη να προσπαθήσουμε να κρατήσουμε τη συζήτηση, το διάλογο, τις ρυθμίσεις, τα αποτελέσματα των εργασιών της Βουλής σε όσο το δυνατόν υψηλότερο επίπεδο. Δεν επιτρέπεται –κατά τη δική μου τουλάχιστον κρίση- να λέμε για «μισθολόγιο ή  νομοθετήματα-κουρελού». Είναι εκφράσεις που δεν νομίζω ότι τιμούν κανέναν. Ακόμα και αν κάποιος διαφωνεί μ’ ένα νομοθέτημα, δεν θα ήθελε και ο ίδιος να ακούσει τέτοιες εκφράσεις.
      Εν πάση περιπτώσει δεν μπορούμε πιστεύω σε αυτήν την Αίθουσα να τα ισοπεδώνουμε όλα στο βωμό κάποιων αιτημάτων που μπορεί να είναι και ορθά. Δεν αποκλείω να υπάρχουν και κάποιες κατηγορίες εργαζομένων που προσδοκούν κάτι καλύτερο και δεν το βλέπουν με αυτές τις ρυθμίσεις.
      Στο βωμό αυτό δεν δικαιούται κανείς να μηδενίζει, να ισοπεδώνει, να λέει τέτοιες εκφράσεις και να προσπαθεί να παρουσιάσει ότι όλα αυτά δεν αξίζουν τίποτα. Όμως δεν επιτρέπεται και το ίδιο το κόμμα να μην επιχειρεί καν να κάνει προτάσεις βελτίωσης ή προτάσεις που θα πρέπει να αποτελούν δεσμεύσεις και πρόγραμμα τετραετίας για ένα κόμμα που λέει ότι θα γίνει σύντομα κυβέρνηση.
      Τέλος, κυρία Πρόεδρε, θέλω να τελειώσω μ’ ένα άλλο σημείο που ανέφερε και πάλι ο Κοινοβουλευτικός Εκπρόσωπος της Νέας Δημοκρατίας. Θυμήθηκε το κοινωνικό πακέτο που πριν από τρεις μήνες ανακοίνωσε ο Πρωθυπουργός, θυμήθηκε τη Χάρτα Σύγκλισης και είπε ότι μόνη της μάλιστα η Κυβέρνηση προκάλεσε αντιδράσεις μ’ αυτές τις εξαγγελίες.
      Το αν η Κυβέρνηση προκάλεσε αντιδράσεις ή το αν κάποιοι προσπάθησαν να εκμεταλλευτούν για να δημιουργήσουν άλλου είδους προσδοκίες, να συσπειρώσουν κόσμο και να δημιουργήσουν αντιδράσεις, αυτό είναι ένα πολιτικό θέμα που δεν θα το λύσουμε εδώ, αλλά εκτός Βουλής και ο καθένας θα εξηγήσει τι ευθύνες έχει και ποιος προσπάθησε να προκαλέσει αντιδράσεις σε βάρος αυτών που η Κυβέρνηση προγραμματισμένα δίνει.
      Όμως, υπάρχει ένα γενικότερο θέμα που πρέπει να πούμε εδώ. Το κοινωνικό πακέτο που ο Πρωθυπουργός ανακοίνωσε -και που για μεν τους αγρότες τα φθηνά καύσιμα εφαρμόζονται από τις 16 Οκτωβρίου του περασμένου μήνα, αλλά και όλα τα υπόλοιπα που θα εφαρμοστούν από 1-1-2004- δεν ήταν κάτι που είναι «κουρελού» και δεν ήταν κάτι που λέχθηκε έτσι απλώς για να δημιουργήσει καλή εντύπωση. Είναι μετρημένα, σταθμισμένα, εγγεγραμμένα και περιέχονται στον προϋπολογισμό του 2004.
      Το ερώτημα δεν είναι τι έκανε η Κυβέρνηση, πώς δεσμεύτηκε γι’ αυτά και πώς θα τα εκπληρώσει από 1-1-2004. Το ερώτημα είναι το εξής: Τι ισχύει για σας, κύριοι συνάδελφοι της Νέας Δημοκρατίας, που την πρώτη ημέρα είπατε ότι αυτά που λέει ο Πρωθυπουργός είναι ψίχουλα και ότι δεν είναι τίποτα, τη δεύτερη ημέρα είπατε ότι καταστρέφεται η οικονομία αν αυτά δοθούν στους εργαζόμενους και την τρίτη ημέρα είπατε ότι η Νέα Δημοκρατία, αν και οψέποτε γίνει κυβέρνηση, αυτά που εξήγγειλε το ΠΑΣΟΚ και ο Πρωθυπουργός ότι θα δώσει από 1-1-2004, θα τα εφαρμόσετε εσείς ως κυβέρνηση; Πότε λέγατε αλήθεια και πότε είχατε σταθερή θέση και άποψη; Όταν λέγατε ότι αυτά τα μέτρα είναι καταστροφή ή όταν λέγατε ότι αυτά τα μέτρα που είναι καταστροφή, θα τα εφαρμόσει η Νέα Δημοκρατία; 
      Με τέτοιες θέσεις, αντιλαμβάνεστε ότι ο απλός και καλοπροαίρετος πολίτης αναρωτιέται το εξής: Σκεφθείτε να γίνει κυβέρνηση η Νέα Δημοκρατία και να υπάρξει ένα μείζον εθνικό πρόβλημα, για το οποίο πρέπει να δοθεί απάντηση εντός μίας ή δύο ωρών και πρέπει να ληφθούν αποφάσεις. Σκεφθείτε τι πρόκειται να κάνει ο κ. Καραμανλής ή η Νέα Δημοκρατία, σε τι είδους αποφάσεις μπορούν να καταλήξουν που μπορεί να είναι καταστρεπτικές για τη χώρα.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
      Σήμερα, λοιπόν, κάνετε κριτική εκ του ασφαλούς γι’ αυτά που δίνει η Κυβέρνηση από 1-1-2004, ενώ πριν τρεις μήνες δεν ξέρατε τι να πείτε γι’ αυτά τα μέτρα. Όμως, αυτό είναι αποτέλεσμα του ότι μέσα στη Νέα Δημοκρατία δεν υπάρχει ενιαία άποψη και πρόγραμμα που θα είναι υπέρ των εργαζομένων, υπέρ των ανθρώπων που έχουν ανάγκη από το κράτος και σε άλλους τομείς, αλλά και στην περίπτωσή μας σχετικά με την αμοιβή τους.
      Αυτό, μόνο η Κυβέρνηση του ΠΑΣΟΚ το εγγυάται, ακόμα και αν υπάρχουν στιγμές που οι ρυθμίσεις δεν είναι τόσο πολύ καλές. Όμως και γι’ αυτές τις όχι τόσο καλές ρυθμίσεις, πάλι εμείς οι Βουλευτές του ΠΑΣΟΚ δίνουμε τη μάχη και τις ρυθμίζουμε. Η Νέα Δημοκρατία είναι παντελώς απούσα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Σκυλλάκος. 
      ΑΝΤΩΝΗΣ ΣΚΥΛΛΑΚΟΣ: Το μόνο στο οποίο μπορώ να συμφωνήσω με το ΠΑΣΟΚ είναι το μέρος εκείνο της κριτικής που ασκεί στη Νέα Δημοκρατία, ότι δεν αποκαλύπτει δηλαδή η Νέα Δημοκρατία με σαφήνεια τις θέσεις της για την εισοδηματική πολιτική γενικότερα, για τα ειδικά μισθολόγια και για το ότι αφήνει να εννοηθεί ότι θα είναι καλύτερη η δική της πολιτική, όταν είναι γνωστό ότι και τα δύο κόμματα που ορκίζονται στο όνομα της ΟΝΕ –και ο Συνασπισμός ορκίζεται στο όνομα της ΟΝΕ, όπως το έχει ψηφίσει- ξέρουν ότι είναι δεσμευτική η ΟΝΕ και το πρόγραμμα σταθερότητας και για τις εισοδηματικές πολιτικές και για τα μισθολόγια που καθορίζονται στα κράτη μέλη.
      Στο όνομα της αντιμετώπισης των ελλειμμάτων, επιβάλλει το ΠΑΣΟΚ -και βέβαια είναι ίδια και η λογική της Νέας Δημοκρατίας- πολιτικές λιτότητας. Το παρόν νομοσχέδιο, λοιπόν, κινείται σ’ αυτήν τη λογική. Πρόκειται για ένα νομοσχέδιο που διαχειρίζεται την πολιτική λιτότητας και τίποτε περισσότερο. Μάλιστα χρησιμοποιήθηκε για λόγους επικοινωνιακούς και για λόγους αναστολής των κινητοποιήσεων των εργαζομένων στο δημόσιο τομέα με πολύ όμορφο και έξυπνο τρόπο από το ΠΑΣΟΚ. 
      Ενώ έμπαιναν και στην ΑΔΕΔΥ και σε διάφορους κλάδους του δημόσιου τομέα έντονα και πιεστικά τα αιτήματα για βελτίωση της οικονομικής θέσης των εργαζομένων σ’ αυτούς τους κλάδους, η ΠΑΣΚΕ κάτω από την καθοδήγηση του ΠΑΣΟΚ και οι ηγεσίες στις ομοσπονδίες και στην ΑΔΕΔΥ μετέθεταν αυτά τα προβλήματα στο επερχόμενο νέο μισθολόγιο που θα έλυνε τα ζητήματα. Αναστέλλονταν, μετατίθενταν οι αγώνες και οι κινητοποιήσεις και φθάσαμε μέχρι αυτό το σημείο, που πρόκειται βεβαίως για προεκλογική περίοδο. Το ΠΑΣΟΚ προσπάθησε να ωφεληθεί και από αυτό, ώστε να μην υπάρχει δικαιολογημένη κοινωνική διαμαρτυρία.
      Ήρθαμε στην προεκλογική περίοδο. Συμπεριέλαβε τα όσα χρήματα θα δώσει για το ενιαίο μισθολόγιο, που τα τρία τελευταία χρόνια τουλάχιστον το προπαγάνδιζε και όλο ερχόταν και δεν το βλέπαμε ποτέ. Συμπεριέλαβε το κόστος αυτό στο κοινωνικό πακέτο και αν το κοινωνικό πακέτο και η Χάρτα Σύγκλισης δεν είναι προεκλογικά, τότε ποια είναι τα προεκλογικά;  Έτσι παίζει το ΠΑΣΟΚ και προσπαθεί να κάνει καλά τη δουλειά του, ανεξάρτητα αν αλλάζει την κατάσταση για την κοινή γνώμη λιγότερο ή περισσότερο.
      Εμείς κρίνουμε αυτό το νομοσχέδιο με βάση ορισμένα κριτήρια. Πρώτο κριτήριο: Είχαν απώλειες οι δημόσιοι υπάλληλοι 30%, όπως λέμε εμείς -κανένας δεν λέει λιγότερο από 20%- τα τελευταία χρόνια διακυβέρνησης και από τη Νέα Δημοκρατία και από το ΠΑΣΟΚ; Όλες οι συνδικαλιστικές παρατάξεις, ανεξαρτήτως χρώματος, μιλάνε τουλάχιστον για 20% απώλειες. Μήπως μ’ αυτό το νομοσχέδιο καλύπτεται μέρος ή ανοίγει ο δρόμος για να καλυφθούν και να πειστούμε ότι θα αλλάξει πολιτική; Δεν βλέπουμε τέτοιο πράγμα.
      Δεύτερο ζήτημα: Καλύπτονται οι πραγματικές ανάγκες των εργαζομένων με βάση τα επίσημα όρια φτώχειας όπως καθορίζονται; Σε καμία περίπτωση. Οι ανάγκες είναι πολύ περισσότερες. Ακούμε εδώ για 700 και 800 ευρώ ο κατώτερος μισθός, τη στιγμή που το δικαιολογημένο αίτημα και το δικό μας και πολλών από τα συνδικάτα είναι να μην υπάρχει μισθός στο δημόσιο και στον ιδιωτικό τομέα κάτω από 1.100 ευρώ.
      Το δεύτερο κριτήριο, λοιπόν, ορίζεται με βάση τις ανάγκες και με το ποιο είναι το κατώτερο όριο αναγκών, το όριο φτώχειας. Μόνο γι’ αυτούς τους δύο λόγους, για τις απώλειες και τις ανάγκες, θα μπορούσαμε να απορρίψουμε αυτό το νομοσχέδιο. 
      Το τρίτο ζήτημα που επικαλείται η Κυβέρνηση και αν ήταν κυβέρνηση η Νέα Δημοκρατία και αυτή θα το επικαλούνταν, άμα τους στριμώξεις θα το επικαλεστούν, είναι πού θα βρεθούν τα χρήματα για περισσότερες αυξήσεις. Θα επαναλάβουμε μονότονα, γιατί μονότονα είναι και τα επιχειρήματα της Κυβέρνησης, το εξής: Πώς  μπορεί να έχει χρήματα γι’ αλλού και να μην έχει χρήματα για τους εργαζόμενους;
       Πιο συγκεκριμένα, μέσα στη Χάρτα Σύγκλισης δεν συμπεριλαμβάνονται νέα προνόμια και νέες επιδοτήσεις του μεγάλου κεφαλαίου; Δεν θα είναι συμβολική η φορολογική μεταχείριση μεγάλων επενδύσεων που θα έρθουν από το εξωτερικό για δέκα χρόνια; Δεν θα επιδοτηθούν, πέρα από τις άλλες επιδοτήσεις από τον κρατικό προϋπολογισμό, επιχειρηματίες που κάνουν επενδύσεις τουλάχιστον δύο δισεκατομμυρίων;
      Αυτά είναι μέσα στη Χάρτα Σύγκλισης. Δεν θα κατέβει η φορολόγηση των ανωνύμων εταιρειών κατά 5% και θα μειώσετε και τα ανώτερα εισοδήματα από 20 εκατομμύρια και πάνω κατά 5%; Δεν τα πάτε σε άλλη φορολογική κλίμακα; 
      Απ’ την άλλη μεριά, όταν σχεδιάζετε αυτά, από πού θα υπάρξουν τα αυξημένα φορολογικά έσοδα στον προϋπολογισμό του 2004 που είναι πάνω από 7%, που είναι διπλάσια από τον πληθωρισμό; Από το ΦΠΑ, από την φορολογική επιδρομή στα μικρά και μεσαία εισοδήματα.
      Αν θέλετε να φορολογήσετε το κεφάλαιο, αν θέλετε να περιορίσετε τα κέρδη τους, θα μπορούσαν να βρεθούν χρήματα. Οι πιο κερδοφόρες επιχειρήσεις είναι οι ελληνικές τράπεζες και τα ξέρετε καλά αυτά τα πράγματα. Για να μην πάω στις στρατιωτικές δαπάνες, στο τι μας ζητάει το ΝΑΤΟ στο όνομα της αντιμετώπισης της τρομοκρατίας, για να μην πάω και σε άλλα κονδύλια.
      Έρχομαι τώρα πιο συγκεκριμένα στο νομοσχέδιο. Λέτε ότι δίνονται αυξήσεις από 5% και πάνω έως 6,5%. Χρησιμοποιείτε τα γνωστά τεχνάσματα που χρησιμοποιείτε και στον προϋπολογισμό.
       Πρώτον, ο πληθωρισμός για τον εργαζόμενο δεν είναι 3,5%. Είναι 3,5% ο πληθωρισμός, έτσι όπως τον κατασκευάζετε, βάζοντας όλα τα έξοδα συν τα έξοδα  που κάνουν τα πλούσια τμήματα του πληθυσμού της χώρας. Βάζετε και τα είδη πολυτελείας. Αν μετρήσουμε το τι ξοδεύει, πού καταναλώνει το μισθό της η οικογένεια ενός δημόσιου υπαλλήλου, θα δείτε ότι είναι στα τρόφιμα, είναι στην παιδεία, είναι στην υγεία, σε είδη πρώτης ανάγκης, όπου οι αυξήσεις είναι πολύ μεγαλύτερες από 3,5%. Είναι και 10% και  20%.
       Και δεν πολεμιέται η ακρίβεια, ούτε μ’ αυτά που κάνει ο κ. Κουλούρης ούτε με τα όρια που βάζετε στα δίδακτρα, γιατί τα φροντιστήρια ανθούν και μεγεθύνονται, ούτε με τα ράντζα που αναγκάζουν τον άλλο να τρέχει στα ιδιωτικά κέντρα υγείας και να πληρώνει από την τσέπη του. Ο πληθωρισμός, λοιπόν, ο εργατικός τιμάριθμος είναι πολύ υψηλότερος. 
      Δεύτερον, βάζετε μέσα στις αυξήσεις αυτές και την εξομάλυνση και τα χρονοεπιδόματα. Στον προϋπολογισμό βάζετε και τις καινούργιες προσλήψεις. Δεν ξέρω αν τις υπολογίζετε εδώ, αλλά στον προϋπολογισμό τις βάζετε σίγουρα και θα έχουμε και προσλήψεις με μερική  εργασία, θα έχουμε και το ένα θα έχουμε και το άλλο και για προεκλογικούς λόγους. Έτσι εμφανίζεται μεγαλύτερο ποσό αύξησης. Εμείς δεν σας ρωτάμε τι ξοδεύετε εσείς για τους εργαζόμενους. Εμείς ρωτάμε τι θα βάλει στην τσέπη του ο κάθε εργαζόμενος. 
      Τρίτο ζήτημα. Τι θα γίνει με τις κρατήσεις; Δεν μας δίνετε μια διαβεβαίωση ότι το 2004 δεν θα υπάρξει ούτε μια δραχμή παραπάνω ούτε ένα ευρώ παραπάνω κράτηση για τα ασφαλιστικά δικαιώματα των δημοσίων υπαλλήλων. Γιατί αν από τη μια τσέπη τους δίνετε, όπως λέτε 5% και από την άλλη τα αφαιρείτε είναι μια η άλλη, όπως λέει ο λαός. 
      Τέταρτο ζήτημα. Οι μικρομεσαίοι, γιατί οι δημόσιοι υπάλληλοι είναι στην πλειοψηφία τους μικρομεσαίοι, επιβαρύνονται φορολογικά. Αυτό φαίνεται, όπως είπα πριν και από τον προϋπολογισμό, από τα φορολογικά έσοδα που θα τα αποκτήσετε κυρίως πέφτοντας πάνω στους μικρομεσαίους και με τις εκπτώσεις και φοροαπαλλαγές που ουσιαστικά τις καταργείτε.  Και θα υπάρξει νέα φορολογική επιδρομή στα μεσαία εισοδήματα. Κλέβετε και από το οικογενειακό επίδομα.  Γιατί  επιτρέπει ο νόμος να το δίνετε δυο μήνες νωρίτερα και δεν επιτρέπει ο νόμος να το δώσετε δύο  χρόνια νωρίτερα; Έτσι δεν είπατε; 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Από πρώτης αντί της εβδόμης Μαρτίου. 
      ΑΝΤΩΝΗΣ ΣΚΥΛΛΑΚΟΣ: Γιατί; 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Να το βάλουμε από 7 Μαρτίου;
      ΑΝΤΩΝΗΣ ΣΚΥΛΛΑΚΟΣ: ‘Όχι. Θέλω να το βάλετε από τότε που κόπηκε, δηλαδή την τελευταία πενταετία. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Αυτό δεν μπορεί να γίνει έτσι κι αλλιώς.
      ΑΝΤΩΝΗΣ ΣΚΥΛΛΑΚΟΣ:  Πώς δεν μπορεί να γίνει; Φέρτε τροπολογία στη Βουλή να το λύσουμε. Μη μας λέτε αστεία πράγματα. Δεν θέλετε να ξοδέψετε για το δημόσιο υπάλληλο.
      ΠΡΟΕΔΡΕΥΩΝ (Παναγιώτης Σγουρίδης): Δεν είναι και η πιο αδικημένη τάξη.  
      ΑΝΤΩΝΗΣ ΣΚΥΛΛΑΚΟΣ: Δεν είπα αυτό. Στον ιδιωτικό τομέα είναι ακόμα πιο αδικημένοι. Αλλά αν θέλετε να φορολογήσετε το ιδιωτικό κεφάλαιο, ιδού πεδίο δόξης λαμπρό. Να βρεθούν χρήματα να πάρουν και οι εργαζόμενοι, να πάρουν και καλύτερα επιδόματα, όπως επίδομα ανεργίας, να πάρει και ο ιδιωτικός τομέας, για να υπάρξει καλύτερη κοινωνική πολιτική. Αλλά στο όνομα της ανταγωνιστικότητας, στο όνομα του να αβγατίζουν τα κέρδη τους, όλο τους δίνετε και αφαιρείτε από τους εργαζόμενους και από τους δημόσιους υπάλληλους.
      Δεύτερο ζήτημα. Επιμένετε στην επιδοματική πολιτική. Για ποιο λόγο μπαίνουν τα επιδόματα; Γιατί είναι τα τεχνάσματά σας. Από τη μία τσέπη δίνετε και από την άλλη παίρνετε. Όταν διογκώνεται το κύμα διαμαρτυρίας και σκέφτεστε το πολιτικό κόστος, λέτε «άντε πάρε και εσύ ένα επίδομα στο Υπουργείο». Στη συνέχεια ακολουθούν και τα άλλα Υπουργεία. 
      Με αυτόν τον τρόπο, επιτυγχάνετε πολλούς στόχους: Δίνετε λιγότερα χρήματα και επιδόματα, δεν παίρνουν τα δώρα, υπάρχουν επιπτώσεις στις συντάξεις, όπως είπε και ο εισηγητής μας, αλλά ταυτόχρονα τους διασπάτε, για να μην υπάρχει ενιαίο συνδικαλιστικό κίνημα, για να παλεύει. Έτσι, κατεβαίνουν μόνοι τους οι γεωτεχνικοί, μόνοι τους οι εκπαιδευτικοί και όχι όλοι μαζί.
      Θέλετε να σας πω και κάτι άλλο; Αυτή η τακτική, από το ένα χέρι να δίνετε και από το άλλο να παίρνετε, την άκουσα σήμερα στη συνέλευση των δικαστών. Σε αυτό το σημείο θέλω να πω ότι εμείς υιοθετούμε τα βασικά τους αιτήματα. Πρόκειται για έναν κλάδο που δεν έχει εμπειρία στο συνδικαλιστικό κίνημα. Ήρθε, μάλιστα, ένας ανώτατος δικαστικός από τον Άρειο Πάγο, για να χαιρετίσει τη συγκέντρωση. Εκεί άκουσα κάτι, το οποίο προσυπογράφω και με τα δύο χέρια. Άκουσα ότι η όποια εξουσία –μιλούν με κομψά λόγια και δεν ήθελαν να πουν την λέξη κυβέρνηση- όταν μας δίνει κάτι, όπως πριν από μερικά χρόνια έκανε το μισθολόγιο των δικαστών, την άλλη μέρα σκέφτεται πώς να το πάρει πίσω. Δεν μιλώ ειδικά για το μισθολόγιο των δικαστών, αλλά το λέω ως εκτίμηση. Αυτό γίνεται και γι’ αυτό επιμένετε στην επιδοματική πολιτική.
      Επίσης θέλω να πω ότι παραμένει το καθεστώς των διακρίσεων, ιδιαίτερα στον κλάδο των Σωμάτων Ασφαλείας και γενικότερα των στρατιωτικών. Έχετε τους λόγους σας, γιατί πρόκειται για κατασταλτικούς μηχανισμούς. Τώρα θα μας τους φέρετε και αυτούς, αλλά και ξένους στην Ολυμπιάδα. Ακόμα και το ΝΑΤΟ θα φέρετε. Αντί να ασχολούμαστε με την Ολυμπιάδα και με το ποιοι βγήκαν πρώτοι στα αθλήματα, θα έχουμε μία τρομολαγνεία και ίσως μία στρατιωτική και αστυνομική επιτήρηση.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριε συνάδελφε, γιατί βιάζεστε;
      ΑΝΤΩΝΗΣ ΣΚΥΛΛΑΚΟΣ: Γιατί βιάζομαι; Μα, αυτά τα έγραψαν οι δικές σας εφημερίδες. Προετοιμάζετε την κοινή γνώμη από το «ΒΗΜΑ», το «ΕΘΝΟΣ». 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Όταν φθάσουμε στην Ολυμπιάδα, θα τα δούμε. Τώρα την προετοιμάζουμε.
      ΑΝΤΩΝΗΣ ΣΚΥΛΛΑΚΟΣ: Εν πάση περιπτώσει, εδώ θα είμαστε και θα τα ζήσουμε. Μακάρι να πέφτουμε έξω εμείς και να ανησυχούμε υπερβολικά!
      Ένα άλλο ζήτημα, για το οποίο δεν μπορούμε να είμαστε σύμφωνοι με αυτό το νομοσχέδιο, είναι η σύνδεση μισθού και παραγωγικότητας. Υπάρχουν πολλές πλευρές σε αυτό το θέμα. Αν και το έχουμε εξαντλήσει, εγώ θα ήθελα να πω δύο λόγια πάνω σε αυτό το θέμα. 
      Πρώτον, ποια είναι τα εχέγγυα δίκαιης κρίσης των δημοσίων υπαλλήλων; Υπάρχει δίκαιη κρίση σήμερα στην εξέλιξή τους, για το ποιος θα γίνει διευθυντής ή προϊστάμενος; Σε ποιον κλάδο υπάρχει δίκαιη κρίση; Όταν ανεβαίνει το ΠΑΣΟΚ, προϊστάμενοι γίνονται οι «πασοκτζήδες». Όταν ανεβαίνει η Νέα Δημοκρατία, αντίστοιχα οι «νεοδημοκράτες». Πώς θα υπάρχει δικαιοσύνη και δεν θα υπάρχουν διώξεις, αφού θα κερδίζουν οι ημέτεροι και θα βλάπτονται οι αντίπαλοι; Αυτός είναι ο πρώτος λόγος.
      Δεύτερον, με την απειλή ότι δεν θα πάρεις την αύξηση, γιατί δεν θα σε αξιολογήσουμε σωστά, οι υπάλληλοι θα είναι πειθήνια όργανα και δεν θα αμφισβητούν τις κυβερνητικές πολιτικές. Δεν θέλω να μιλήσω λεπτομερειακά για αυτό το ζήτημα.
      Τέλος, λέτε ότι είστε η δημοκρατική παράταξη. Η Νέα Δημοκρατία επί των ημερών της κατήργησε το δικαίωμα της απεργίας, παραπέμποντας στα δικαστήρια τις απεργίες, τα οποία τις έκριναν παράνομες και καταχρηστικές. Εσείς συνεχίζετε την ίδια τακτική. 
      Δεν σας φθάνει αυτό, αλλά διά νόμου απαγορεύετε και τις συλλογικές διαπραγματεύσεις. Παρ’ όλο που κυβερνάτε από το 1980, καθυστερήσατε να εφαρμόσετε τις διεθνείς συμβάσεις, οι οποίες επιβάλλουν στη χώρα μας τις ελεύθερες διαπραγματεύσεις και στο δημόσιο τομέα. Όταν αναγκαστήκατε να εφαρμόσετε αυτές τις συμβάσεις μ’ ένα νόμο, τον εφαρμόσατε αυτόν το νόμο κολοβά. 
      Σήμερα, λοιπόν, έρχεσθε εδώ και γενικεύετε την απαγόρευση.
      Δεν σέβεστε ούτε τις διεθνείς συμβάσεις της χώρας ούτε το ελληνικό Σύναγμα και από την άλλη θέλετε να λέμε ότι είστε κάτι διαφορετικό, από ό,τι η Νέα Δημοκρατία που τις συμβάσεις αυτές τις κρατούσε στο χρονοντούλαπο της ιστορίας. Πώς είστε διαφορετικοί; Πού είναι η διαφορετικότητά σας;
      Η δική μας άποψη είναι ότι η πολιτική λιτότητας με όλες τις συνέπειές της –όποιο κόμμα και να μας κυβερνήσει μετά τις εκλογές είτε ΠΑΣΟΚ είτε Νέα Δημοκρατία- θα ενταθεί. Το λένε τα σύμφωνα σταθερότητας, η πολιτική σας πρακτική και η πείρα των εργαζομένων. Άλλο θέμα τώρα το αν για διάφορους λόγους οι άλλες δυνάμεις –εκλογικά συστήματα, μέσα ενημέρωσης- οδηγούν στο να μην καταγράφεται, όπως θα έπρεπε να καταγράφεται ο πολιτικός συσχετισμός. Εμείς παλεύουμε για να τον αλλάξουμε.
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι η Δ΄ Αντιπρόεδρος της Βουλής κ. Άννα Μπενάκη Ψαρούδα ζητεί ολιγοήμερη άδεια απουσίας στο εξωτερικό. 
      Η Βουλή εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε τη ζητηθείσα άδεια. 
      Ο κ. Μακρυπίδης έχει το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Παραλείψατε εμένα, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Εσείς είστε Κοινοβουλευτικός Εκπρόσωπος και μπορείτε να πάρετε το λόγο τώρα.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Εισηγητής δεν είναι;
      ΠΡΟΕΔΡΕΥΩΝ (Παναγιώτης Σγουρίδης): Όχι είναι Κοινοβουλευτικός Εκπρόσωπος.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):   Και εισηγητής;
      ΠΡΟΕΔΡΕΥΩΝ (Παναγιώτης Σγουρίδης): Οι Κοινοβουλευτικοί Εκπρόσωποι μπορεί να είναι και εισηγητές ταυτόχρονα.
      Ορίστε, κύριε Λαφαζάνη, έχετε το λόγο.
      ΠΑΝΑΓΙΩΤΗΣ ΛΑΦΑΖΑΝΗΣ: Ο κύριος Υπουργός επιχείρησε –ματαίως βεβαίως- να δικαιολογήσει τα αδικαιολόγητα. Φιλότιμη η προσπάθειά του αλλά υπερασπίζεται μια άδικη υπόθεση. Και υπερασπίζεται μια άδικη υπόθεση, διότι το νέο μισθολόγιο δεν υπάρχει. Ο τίτλος του νομοσχεδίου σας είναι μισθολογικές ρυθμίσεις και άλλες διατάξεις. Δεν τολμήσατε ούτε στον τίτλο να θέσετε την ορολογία νέο μισθολόγιο. Και αυτό διότι ξέρετε ότι νέο μισθολόγιο δεν υπάρχει. Αυτό που υπάρχει είναι πλίνθοι τε και κέραμοι ατάκτως ερριμμένοι. Δεν ξεκινήσατε έτσι.
      Σήμερα μας λέτε ότι δεν υπάρχουν δυνατότητα να διαμορφωθεί μισθολόγιο με ενιαία χαρακτηριστικά. Μια θέση που είναι θέση της ΑΔΕΔΥ. Επεξεργασμένη θέση. Δεν είναι αυθαίρετη ούτε εγκεφαλική άποψη. Γνωρίζετε ότι η ΑΔΕΔΥ παίρνει και τη γενικότερη ευρωπαϊκή εμπειρία, προκειμένου να διαμορφώσει μια τακτική και μια άποψη μια στρατηγική αντίληψη για τα μισθολογικά θέματα στο δημοσιοϋπαλληλικό χώρο. Αυτό το λέγατε και σεις πριν από ορισμένα χρόνια. Και έτσι ξεκίνησαν και οι εξαγγελίες του κ. Σημίτη, ότι πάμε για ένα νέο μισθολόγιο με ενιαία χαρακτηριστικά, το οποίο βεβαίως θα έχει και τις εξειδικεύσεις του. Θα έχει, όμως, ενιαία χαρακτηριστικά ως μισθολόγιο. Αλλά αυτό το εγκαταλείψατε. Πότε ήταν το σωστό; Όταν εξαγγέλλατε ότι θα το κάνετε ή σήμερα που το εγκαταλείπετε; Τώρα ανακαλύψατε ότι είναι ανεφάρμοστο; Όχι, δεν είναι καθόλου ανεφάρμοστο. Δεν υπάρχει πολιτική θέληση να σκύψετε πάνω στα πραγματικά προβλήματα της Δημόσιας Διοίκησης και των δημοσίων υπαλλήλων και να χαράξετε μια στρατηγική, η οποία μπορεί βεβαίως από τη μια μέρα στην άλλη να μην υλοποιηθεί, αλλά θα έχει σταθερά βήματα προς μια κατεύθυνση και θα έχει ορίζοντα περαίωσης. Σε αυτό το νομοσχέδιο που μας καταθέσατε δεν είπατε τίποτα από όλα αυτά. Αναιρείτε βασικούς προσανατολισμούς, οι οποίοι δεν είναι μόνο για τους μισθούς και τις απολαβές των δημοσίων υπαλλήλων. Είναι για την αποκατάσταση ενός κλίματος εμπιστοσύνης και δικαιοσύνης συνολικά στο δημοσιοϋπαλληλικό χώρο, έτσι ώστε να μπορεί να παίξει ένα ρόλο πιο ουσιαστικό από ό,τι παίζει σήμερα και για την εξυπηρέτηση του πολίτη και για την ανάπτυξη. 
      Όλοι γνωρίζουμε ότι η Δημόσια Διοίκηση είναι κλειδί για την ανάπτυξη και ο δημόσιος υπάλληλος το ανθρώπινο δυναμικό που θα υλοποιήσει μια τέτοια στρατηγική που είναι κρίσιμη για την πορεία της χώρας μας. 
      Βεβαίως δεν είναι οι πιο αδικημένοι –μια και κάνατε την παρέμβαση αυτή, κύριε Πρόεδρε- οι δημόσιοι υπάλληλοι. Υπάρχουν και άλλοι περισσότερο αδικημένοι, αλλά ξέρετε που μας οδηγεί αυτή η τακτική; 
      Αυτή η τακτική όμως, μας οδηγεί στον πάτο, διότι όταν λες κάτι για το δημόσιο υπάλληλο, σου λέει ότι αυτός έχει μονιμότητα, που δεν την έχει ο άλλος που μπορεί να απολυθεί. Λες για τον άλλον που απολύεται και σου λέει ότι υπάρχουν και άνεργοι, γι΄ αυτό μη μιλάς τόσο πολύ. Αυτή η λογική, λοιπόν, δεν έχει πάτο.
       Οι δημόσιοι υπάλληλοι είναι αδικημένοι και είναι αδικημένοι από πολλές απόψεις. Εγώ θα έλεγα το εξής: Δεν είναι μόνο το μισθολογικό, στο οποίο αδικούνται οι δημόσιοι υπάλληλοι. Δυστυχώς υπάρχει και μία λαϊκίστικη προπαγάνδα και επικοινωνιακή τακτική, η οποία φορτώνει όλα τα αμαρτωλά και στραβά που υπάρχουν στη Δημόσια Διοίκηση στις πλάτες του δημοσίου υπαλλήλου, εν είδει μιας γενικής και συλλήβδην συκοφαντίας. Αυτό είναι διπλά απαράδεκτο.
      Θυμάμαι χρόνια τώρα, αν θέλουμε να βρούμε κάτι κακό, ας πούμε, στην πολιτική ζωή, ορισμένοι έχουν βρει το παραμύθι και αναφέρονται μία στην Ολυμπιακή, για τον ευρύτερο δημόσιο τομέα και μία στο δημόσιο υπάλληλο, για το στενό δημόσιο τομέα. Αυτή η τακτική είναι απόλυτα λαθεμένη, αδιέξοδη και εν πάση περιπτώσει καταστρέφει ανθρώπους, το ηθικό τους, την ψυχολογία τους, την προσπάθειά τους να συνεισφέρουν. Παντού υπάρχουν ξερά, αλλά μαζί με ξερά καίγονται και τα χλωρά πολλές φορές.
      Θα ήθελα να σταθώ ιδιαίτερα στο γεγονός ότι λέτε πως δίνετε αυξήσεις. Κύριε Υπουργέ, δεν θέλω να αποδώσω συνειδητές προθέσεις, αλλά αυτά που λέτε δεν ισχύουν. Είναι λαθεμένα. Σας έφερα συγκεκριμένα παραδείγματα, θα τα επαναλάβω.
      Βασικός μισθός νεοεισερχόμενου ΥΕ, πριν το μισθολόγιό σας ήταν 649,5 ευρώ, τώρα είναι 676 ευρώ. Αύξηση 4%. Αν υπολογίσουμε και το επίδομα των 176 ευρώ, πριν ήταν 825 ευρώ, τώρα είναι 852 ευρώ. Αύξηση 3,21%. Αν βάλουμε και το οικογενειακό επίδομα που μένει στάσιμο, η αύξηση γίνεται ακόμα μικρότερη στις συνολικές αποδοχές. Μιλάμε για αυξήσεις κάτω του πληθωρισμού. Περί αυτού ομιλούμε, κύριε Υπουργέ, για τη μεγάλη πλειοψηφία των υπαλλήλων. Αυτή είναι η πραγματικότητα. Αν δεν θέλετε να τη δείτε, λυπάμαι πάρα πολύ, αλλά αυτό ισχύει. 
      Αν προσθέσουμε δε ότι ο τιμάριθμος είναι πολύ πάνω από τον πραγματικό, ιδιαίτερα στα είδη βασικής λαϊκής κατανάλωσης, αν συνυπολογίσουμε επίσης ότι μέσα στο 2004 φορολογικές κλίμακες και κλιμάκια μένουν σταθερά και επομένως θα υπάρξει για ονομαστικές αυξήσεις περαιτέρω φορολογική επιβάρυνση, μιλάμε σχεδόν για μηδενικές αυξήσεις. Αυτή είναι η πραγματικότητα.
      Όσον αφορά τις συντάξιμες αποδοχές, δεν είναι αλήθεια αυτά που λέτε ότι αυξάνονται. Οι συντάξιμες αποδοχές μειώνονται και τα παραδείγματα σας τα έχω καταθέσει, για να τα συγκρίνουμε. Δείτε τους πίνακες με συγκεκριμένα νούμερα και πείτε μου πού είναι το λάθος. Δεν υπάρχει λάθος. Οι πίνακες δεν είναι δικοί μου. Είναι επίσημα στοιχεία, τα οποία έχει καταθέσει η ΑΔΕΔΥ και με τα οποία επιχειρεί να στηρίξει τα δικά της επιχειρήματα. Δεν μπορεί να απαντάτε με αυθαιρεσίες. Οι αριθμοί είναι αριθμοί. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Απαντάμε με πραγματικά, δικά μας στοιχεία.
      ΠΑΝΑΓΙΩΤΗΣ ΛΑΦΑΖΑΝΗΣ: Εντάξει, ποια είναι τα πραγματικά στοιχεία τα ξέρουμε και βλέπουμε τι γίνεται. Εγώ μιλάω με νούμερα. 
      Θα αναφερθώ στους καθηγητές δευτεροβάθμιας εκπαίδευσης, που λέτε ότι δίνετε μεγάλες αυξήσεις. Στο ένα έτος υπηρεσίας με μισθολογικό κλιμάκιο 17 το 2003 είχαν σύνολο αποδοχών 1.177 ευρώ. Το 2004 σύνολο αποδοχών, με το νέο μισθολόγιο 1.293 ευρώ. Αύξηση 116 ευρώ. Ερχόμαστε τώρα στις κρατήσεις. Το 2003 είχαν καθαρό μισθό 965 ευρώ και τώρα είναι 1.030. Η αύξηση δηλαδή είναι 64 ευρώ. Αν λάβουμε υπόψη μας και τις κρατήσεις για το ΤΕΑΔΥ η αύξηση μειώνεται στα 58 ευρώ. Δηλαδή πραγματικά στα χέρια του ο καθηγητής θα πάρει 58 ευρώ, όταν είχε μισθολογική λιτότητα επί χρόνια.
      Θα σας καταθέσω τον πίνακα, γιατί οι πίνακες δεν διαψεύδονται, κύριε Υπουργέ. Είναι αδύνατο να διαψευστούν τα στοιχεία.
      (Στο σημείο αυτό ο Βουλευτής κ. Παναγιώτης Λαφαζάνης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Επίσης, αν πάρουμε και το επί τριάντα τρία έτη μισθολογικό κλιμάκιο 1, η τελική αύξηση που παίρνει στα χέρια του ο υπάλληλος είναι 100 ευρώ μετά από τόσα χρόνια λιτότητας. 
      Αυτές οι αυξήσεις θα «εξανεμιστούν» από τη φορολογία. Το πραγματικό διαθέσιμο εισόδημα για τον καθηγητή δεν θα αυξηθεί, θα μείνει σχεδόν στάσιμο και θα το «ροκανίσουν» ο πληθωρισμός και οι υπερβολικές ανατιμήσεις.
      Αυτή είναι η οδυνηρή πραγματικότητα. Είναι μία πολιτική λιτότητας που προσπαθείτε επικοινωνιακά να την επενδύσετε με στοιχεία τέτοια που να εξωραΐζουν τα πράγματα, αλλά έρχεται η πραγματικότητα, η οποία βοά και θα σας κατακεραυνώσει. Ζείτε εκτός τόπου και χρόνου. Κάνετε επικοινωνία, την οποία ύστερα πιστεύετε και έρχονται οι εργαζόμενοι και αναρωτιέστε γιατί ανησυχούν, γιατί αγανακτούν, γιατί διαμαρτύρονται.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μακρυπίδης έχει το λόγο.
      ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κύριε Πρόεδρε.
      Άκουσα και τον εισηγητή και τον Κοινοβουλευτικό Εκπρόσωπο της Νέας Δημοκρατίας και για μία ακόμα φορά έκανα τη διαπίστωση που έχουμε κάνει κατ’ επανάληψη σ’ αυτήν την Αίθουσα, όχι μόνο εμείς οι Βουλευτές, αλλά αυτή τη διαπίστωση την έχει κάνει και ο ελληνικός λαός, ότι δηλαδή η Νέα Δημοκρατία δεν έχει άποψη, δεν έχει πρόταση, δεν έχει πρόγραμμα και σε άλλους τομείς και σίγουρα δεν έχει στον τομέα της οικονομίας και δεν έχει προτάσεις και στο ζήτημα της πολιτικής μισθών στο δημόσιο. Μάλλον θα πω ότι έχει, αλλά δεν έχει ένα πρόγραμμα, δεν έχει μία θέση, δεν έχει μία πρόταση για την πολιτική μισθών στο δημόσιο. Έχει πάρα πολλές και διαφορετικές προτάσεις. Ο κάθε Βουλευτής, το κάθε στέλεχος της Νέας Δημοκρατίας, έχει και διαφορετική πρόταση. Αυτό διαπιστώθηκε για μία ακόμη φορά και σήμερα σ’ αυτήν την Αίθουσα.
      Άρα βλέπουμε διισταμένες και αλληλοσυγκρουόμενες απόψεις μεταξύ στελεχών της Νέας Δημοκρατίας για το θέμα της πολιτικής μισθών στο δημόσιο. Φυσικά μετά την κατάργηση ή τη μετονομασία του ΣΔΟΕ και μετά την κατάργηση του ΑΣΕΠ και την επαναφορά του ΑΣΕΠ με άλλο όνομα, σήμερα οι μισοί Βουλευτές προτείνουν ενιαίο μισθολόγιο. Οι άλλοι μισοί είπαν «όχι ενιαίο μισθολόγιο, αλλά νέο μισθολόγιο». Οι άλλοι είπαν: «Ναι, θέλουμε ένα μισθολόγιο με πιο αυξημένες αμοιβές στους δημοσίους υπαλλήλους». 
      Ακούσαμε διάφορα στην επιτροπή από Βουλευτές που δεν παρευρέθηκαν σήμερα και θέλω να πιστεύω ότι το έκαναν συνειδητά, για να μην εκφραστούν και εδώ μέσα οι αντιθέσεις τους. Άκουσα στην επιτροπή Βουλευτές που είπαν: «Όχι άλλες αυξήσεις, γιατί δεν αντέχει η οικονομία, γιατί είμαστε στα πρόθυρα της χρεοκοπίας». 
      Προφανώς αυτή είναι η νεοφιλελεύθερη τάση της Νέας Δημοκρατίας, αλλά ακούμε και τη λαϊκή τάση της Νέας Δημοκρατίας, τη λαϊκή Δεξιά, που λέει: «Να δώσουμε και άλλες αυξήσεις». 
      Τελικά, θα μας πείτε αν πρέπει να δώσουμε και πόσες πρέπει να είναι αυτές οι αυξήσεις και αν πρέπει να δώσουμε και πόσες, από πού; 
      Αγαπητοί συνάδελφοι της Νέας Δημοκρατίας, αν τα 865 εκατομμύρια ευρώ είναι «ψίχουλα», νομίζω ότι, πέρα από τα άλλα, έχετε χάσει και το μέτρο, όσον αφορά τους αριθμούς, τα μεγέθη και τα ποσά και σε ευρώ και σε δραχμές. Άρα έχετε χάσει «αβγά και καλάθια».
      Κύριε Πρόεδρε, θα ήθελα να πω κάτι για τον συνάδελφο και εισηγητή της Νέας Δημοκρατίας. Είπε ότι αυτό δεν είναι ενιαίο μισθολόγιο. Προφανώς αυτός είναι υπέρ του ενιαίου μισθολογίου. Από την άλλη, είπε ότι θα πρέπει να υπάρχει και κίνητρο απόδοσης. 
      Μα, πώς είναι δυνατόν να έχουμε ενιαίο μισθολόγιο και κίνητρο απόδοσης; Ήταν άλλες οι οικονομικές συνθήκες και οι κοινωνικές συνθήκες τη δεκαετία του 1980, που όντως το ΠΑΣΟΚ ήλθε τότε με το ν.1505 και έβαλε ενιαίες βασικές αρχές μισθών στο δημόσιο και έκανε το ενιαίο μισθολόγιο μετά από ένα άναρχο καθεστώς που υπήρχε για δεκαετίες. 
      Ήταν διαφορετικές οι εποχές της δεκαετίας του 1990 και είναι διαφορετικές οι εποχές σήμερα. Όντως, άκουσα κάποιο συνάδελφο να λέει: «Όχι ενιαίο μισθολόγιο». Ο κ. Παπαγεωργόπουλος λέει για ενιαίο μισθολόγιο. Να πώς επιβεβαιώνεται η προηγούμενη παρατήρηση που έκανα. 
      Αναφέρθηκα στον κ. Παπαγεωργόπουλο που είναι παρών, γιατί κάποιος άλλος συνάδελφος, ο Κοινοβουλευτικός Εκπρόσωπος της Νέας Δημοκρατίας κ. Αλογοσκούφης ήλθε, είπε και απήλθε. Δεν ξέρω με τι έχει ασχοληθεί και σε ποιο βαθμό με τα ζητήματα της πρακτικής οικονομίας, της εφαρμοζόμενης οικονομίας κι όχι της θεωρητικής προσέγγισης των οικονομικών μεγεθών. Δεν ξέρω αν και σε ποιο βαθμό έχει ζήσει τα προβλήματα των δημοσίων υπαλλήλων, για να μας πει σχετικά με τη σύνδεση μισθού και βαθμού, γιατί το άκουσα αυτό σήμερα από τη Νέα Δημοκρατία.
      Είπε να υπάρχει σύνδεση –αυτό είναι μέσα στο πρόγραμμα της Νέας Δημοκρατίας- μισθού και βαθμού. Υπερασπίζεστε τέτοια πολιτική θέση, κύριοι συνάδελφοι της Νέας Δημοκρατίας; Αναρωτιέμαι πόσα χρόνια πίσω θα μας φέρετε με τέτοιες απόψεις αν και όποτε αναλάβετε την εξουσία. 
      Το συνδικαλιστικό κίνημα των δημοσίων υπαλλήλων και η ΑΔΕΔΥ έδωσαν αγώνα για να υπάρξει αποσύνδεση μισθού και βαθμού. Γιατί σε όποιο ενδεχόμενο έχουμε καθυστέρηση βαθμολογική, σημαίνει αυτόματα και μισθολογική καθήλωση και υποβάθμιση. Αυτές είναι οι σύγχρονες θέσεις που έχει η Νέα Δημοκρατία για την πολιτική μισθών στο δημόσιο;
      Κύριε Πρόεδρε, επικαλούνται από την πλευρά της Νέας Δημοκρατίας παροχές για τους δημοσίους υπαλλήλους, αναβάθμιση και παραβλέπουν ότι και οι δημόσιοι υπάλληλοι όπως και ο λαός έχει και μνήμη και κρίση. Γιατί γνωρίζουμε πολύ καλά ότι εργασιακά δικαιώματα, συνδικαλιστικά και πολιτικά δικαιώματα στους δημοσίους υπαλλήλους έδωσαν μόνο οι κυβερνήσεις του ΠΑΣΟΚ.
      Γνωρίζουμε πολύ καλά όλοι ποια ήταν η αντιμετώπιση που είχαμε από τις κυβερνήσεις της Νέας Δημοκρατίας που θεωρούσαν τη Δημόσια Διοίκηση και τον δημόσιο υπάλληλο υποτακτικό. Και η Κυβέρνηση του ΠΑΣΟΚ μέσα από τα δικαιώματα, που ανέφερα προηγουμένως, έκανε τους εργαζόμενους στο δημόσιο υπαλλήλους-λειτουργούς με άποψη, με θέση, με προσωπικότητα, με δικαιώματα και όχι μόνο με υποχρεώσεις. 
      Επίσης, θέλω να πω ότι έχει περάσει ανεπιστρεπτί η εποχή που η Δημόσια Διοίκηση και οι δημόσιοι υπάλληλοι αποτελούσαν λάφυρο για το κόμμα που κέρδιζε τις εκλογές. Αυτή ήταν η αντιμετώπιση που είχαν οι δημόσιοι υπάλληλοι επί δεκαετίες από την πλευρά της Νέας Δημοκρατίας. Σήμερα οι δημόσιοι υπάλληλοι έχουν άποψη και συμβάλλουν καθοριστικά στην παραγωγική διαδικασία και μπορούν και έχουν και δικαιώματα. Γι’ αυτό αποτελούν ένα σοβαρό μοχλό στη μεγάλη προσπάθεια της ανάπτυξης που κάνει η χώρα μας.
      Κύριε Υπουργέ, θα ήθελα επίσης να σταθώ σε δύο θέματα. Στο άρθρο 21 θα πρέπει να εξεταστεί πάλι η περίπτωση της εξάλειψης της παραγράφου που προβλέπεται η έκδοση της κοινής υπουργικής απόφασης Υπουργών Οικονομίας, Οικονομικών, Εσωτερικών, Αποκέντρωσης, Δημόσιας Διοίκησης και Παιδείας, όσον αφορά τους κληρικούς. Νομίζω ότι είναι θετική η δέσμευση που έχει εκφραστεί από τον αρμόδιο Υπουργό Παιδείας από τη στιγμή που δεν έχει οικονομικό κόστος, να αφαιρέσουμε την έκδοση υπουργικών αποφάσεων και να υπάρξει άμεσα και στους διαβαθμισμένους κληρικούς η αύξηση των αποδοχών όπως προβλέπεται για όλες τις άλλες κατηγορίες των δημοσίων υπαλλήλων. 
      Τέλος στο άρθρο 24 παράγραφος 3 δεν μπορώ να καταλάβω τον περιορισμό που βάζετε στις συλλογικές διαπραγματεύσεις που ήταν μια μεγάλη κατάκτηση των δημοσίων υπαλλήλων. Νομίζω ότι θα πρέπει αυτή η κατάκτηση να ενισχυθεί και να ενδυναμωθεί και όχι να αποδυναμωθεί. 
      Φυσικά υπάρχουν και μια σειρά άλλα επί μέρους ζητήματα και είδα με χαρά την αναπροσαρμογή που κάνατε στο επίδομα βιβλιοθήκης των δικαστικών λειτουργών από 10% σε 16%. Νομίζω ότι είναι μικρή οικονομική επιβάρυνση και θα μπορεί να ανέλθει στο ποσό του 20%. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαγεωργόπουλος έχει το λόγο.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κύριε Πρόεδρε, φαίνεται ότι στο ΠΑΣΟΚ βλέπουν μπροστά και βιάζονται από τώρα να εκπαιδευτούν στο ρόλο της Αξιωματικής Αντιπολίτευσης. Άκουσα τον Κοινοβουλευτικό Εκπρόσωπο και τον εισηγητή στη δευτερολογία του, που, αν εξαιρέσουμε τα τελευταία δευτερόλεπτα που αναφέρθηκε στο νομοσχέδιο, ασχολήθηκαν στην ομιλία τους σαν να ήταν αυτοί Αντιπολίτευση με το να σχολιάζουν τις θέσεις της Νέας Δημοκρατίας. Και από μια μεριά, καλοδεχούμενο είναι και θεσμικά υποχρεωτικό για μας να δεχθούμε.
      Αλλά πολύ φοβάμαι ότι στην αμηχανία τους να βρουν δικαιολογίες στα αδικαιολόγητα, πέρασαν σε αντεπίθεση παραποιώντας. Γιατί δεν μπορώ να διανοηθώ ότι κοινοβουλευτικοί δεν μπόρεσαν να αντιληφθούν τις θέσεις μας, όπως με σαφήνεια τις εκθέσαμε και προσωπικά εγώ και ο Κοινοβουλευτικός Εκπρόσωπος και οι συνάδελφοι. Παραποίησαν τις θέσεις μας και τις κακοποίησαν. Και να σημειώσω ότι κάπου ξεπέρασαν ακόμη και τα συνηθισμένα. Το να μας κατηγορεί το ΠΑΣΟΚ που ταύτισε το κράτος με το κόμμα και το κόμμα με το κράτος, ακριβοπληρώνοντας ένα φοβερά πολυάριθμο κομματικό στρατό και έχοντας τη Δημόσια Διοίκηση θεραπαινίδα στις όποιες κομματικές εντολές, να κατηγορεί τη Νέα Δημοκρατία για τέτοιου είδους παραδόσεις, είναι τουλάχιστον ανακρίβεια, να μην πω θρασύτητα. 
      Έτσι, λοιπόν, ας μη μιλάτε για σχοινί στο σπίτι του κρεμασμένου. Η παράδοση όσον αφορά τη σχέση σας με τη Δημόσια Διοίκηση μόνο τραυματική μπορεί να είναι για όσους είχαν επαφή χωρίς να έχουν την κάλυψη της κομματικής σας θαλπωρής και της κομματικής σας υποστήριξης, για να έρθουν σε επαφή με τη Δημόσια Διοίκηση. Και γι’ αυτό είναι τα σημερινά προβλήματα, της καθημερινότητας του πολίτη, της κακολειτουργίας της δημόσιας διοίκησης. Είναι ένα από τα πάρα πολλά που θα πρέπει να κάνει η Νέα Δημοκρατία, μόλις πάρει την εντολή του ελληνικού λαού. Και τουλάχιστον, επαναλαμβάνω, μη μιλάτε για σχοινί στο σπίτι του κρεμασμένου. Τα φθάσατε όλα σε αδιέξοδο, σε απροχώρητο και παραποιήσατε τις θέσεις μας. 
      Μα, δεν έχουμε το χρόνο να σας ξαναπούμε ότι ξέρουμε πως δεν τα καταλαβαίνετε. Πόσες φορές προσπαθήσατε να αντιγράψετε το πρόγραμμα της Νέας Δημοκρατίας, στην οικονομία, στη Δημόσια Διοίκηση, σε ζητήματα κοινωνικά. Δεν τα πιστεύατε και γι’ αυτό δεν μπορέσατε να τα εφαρμόσετε επιτυχώς. Και γι’ αυτό είχαμε τα γνωστά αποτελέσματα. Εμείς δεν είπαμε σύνδεση μισθού με βαθμό. Δε νομίζω ότι πρέπει σκόπιμα να παραποιούμε. Είναι καταγεγραμμένα στα Πρακτικά. Είπα ότι η Νέα Δημοκρατία προβλέπει τη σύνδεση του μισθού με το βαθμό, τα καθήκοντα, τις γνώσεις και την απόδοση. Η Νέα Δημοκρατία δεν μίλησε για ενιαίο μισθολόγιο. Μίλησε για την κατά το δυνατόν μεγαλύτερη ενοποίηση και ενσωμάτωση των επιδομάτων. Η σχέση μισθού κατώτατης και ανώτατης βαθμίδας να διαφοροποιηθεί, ώστε να προσεγγίσουμε τον ευρωπαϊκό μέσο όρο. Όπως επίσης δημιουργία διυπουργικών κλάδων. Που το είδατε αυτό; Ενιαίο μισθολόγιο ήταν διακήρυξη του ΠΑΣΟΚ στη δεκαετία του 1980. Και βρήκατε τότε πλούτο από την επάρατη για σας, την οποία διαδεχθήκατε, για να διανείμετε. Είκοσι χρόνια μετά δεν δημιουργήσατε πλούτο και φθάσαμε στα σημερινά αδιέξοδα.  
      Σας είπα ότι προβάλλετε την ένσταση του Μενίππου, ουκ αν λάβετε παρά του μη έχοντος. Δεν έχετε και μας ρωτάτε πόσα; Ο κύριος Υπουργός, φιλότιμα προσπαθώντας να υπερασπίσει το νομοσχέδιο αυτό, λέει πόσα, σε ποιους κλάδους και από πού. Το πόσα, τι και σε ποιους εξαρτάται από την κατάσταση της οικονομίας, η οποία είναι εκτροχιασμένη στην κυριολεξία. Μάλιστα με όσα κεκρυμμένα και με όσες μαύρες τρύπες υπάρχουν στην οικονομία, είναι δυνατόν να έχουμε μια πλήρη εικόνα; Τα αποκαλυπτήρια της Κυβέρνησης, όσον αφορά την πολιτική της και την οικονομία γίνονται –και γινόμαστε περίγελοι διεθνώς και πανευρωπαϊκώς- από διεθνείς και ευρωπαϊκούς οργανισμούς. Αλλά δειλά-δειλά και εδώ από θεσμικά όργανα όπως η Τράπεζα της Ελλάδος και άλλοι φορείς. 
      Αλλιώς θα έπρεπε να ήταν τα πράγματα. Αλλά εδώ που φθάσαμε, δεν υπάρχει πλούτος προς διανομή και γι’ αυτό έχουμε αυτήν τη σημερινή μίζερη, θα έλεγε κανείς, γκρίζα πραγματικότητα και γκρίζο τοπίο, που έχει κάνει όλους τους κλάδους να εξεγείρονται. 
      Μιλήσατε πριν από λίγο για σεβασμό στο συνδικαλιστικό κίνημα, το οποίο ιδιοκτησιακά, πολιτικά εκμεταλλευθήκατε όλα αυτά τα χρόνια. Ποιες είναι οι δεκάδες δηλώσεις του απολειπομένου από τη σημερινή συζήτηση Υπουργού Οικονομίας κ. Χριστοδουλάκη; Ουσιαστικά αρνήθηκε το απεργιακό δικαίωμα, λέγοντας ότι οι απεργίες είναι παράνομες και αδικαιολόγητες. Και το είπε πολλές φορές χωρίς αιδώ. Θα πρέπει οι απεργοί να παίρνουν την άδεια του κ. Χριστοδουλάκη, προκειμένου να ασκούν το συνταγματικά κατοχυρωμένο δικαίωμα της απεργίας. Αυτό είναι σεβασμός στο συνδικαλιστικό δικαίωμα, αγαπητέ κύριε συνάδελφε, εισηγητά του κόμματος της σημερινής Συμπολίτευσης. Επίσης εξαπέλυσε ολόκληρη φάμπρικα δικαστικών διώξεων, ποινικών διώξεων και αιτήσεις για παράνομη και καταχρηστική κήρυξη των απεργιών. 
      Και τέλος, για τους αστυνομικούς επιφυλάξατε την ιδιαίτερη ευνοϊκή μεταχείριση των ξυλοδαρμών από συναδέλφους τους. Αυτός είναι ο σεβασμός προς θεσμικά και συνταγματικά δικαιώματα, προς το δικαίωμα της απεργίας.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Μη λέτε τέτοια σ’ εμάς. Έχουμε σημάδια.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Αφήστε αυτά τα παραμύθια. Σας ξέρουμε. Σας έχουμε φάει στο πετσί μας. Πιο χαμηλούς τόνους και περισσότερη ντροπή από το ΠΑΣΟΚ θα ήταν ωφελιμότερη γι’ αυτό. Ξέρω ότι ενοχλείστε, κύριε Υπουργέ. Μην εκνευρίζεστε.
      Δεν απαντήσατε σε συγκεκριμένες αναφορές μας και προτάσεις μας. Δεν αναφέρατε τίποτα, όσον αφορά το άρθρο 26 με το οποίο παραβιάζονται θεμελιωμένα δικαιώματα διαδικαστικών αποφάσεων.
      Δεν αναφερθήκατε καθόλου στις αναφορές που έγιναν στο άρθρο 14, όπου για τον κομματικό στρατό έχετε άλλη μεταχείριση εκτός μισθολογίων. Όσα θέλει ο αρμόδιος Υπουργός θα τα δίνει σε ειδικούς και γενικούς συμβούλους και γραμματείς. Καμία απάντηση σ’ αυτό. 
      Δεν απαντήσατε σε ζητήματα που έθεσαν οι εκπαιδευτικοί. Τους υποσχεθήκατε ρητώς και κατηγορηματικώς τα 176 ευρώ τα οποία είχαν δοθεί ως κίνητρο απόδοσης με το ν.2470/97. Τα είχατε υποσχεθεί και στους κληρικούς και με ασεβή τρόπο δεν τους τα δίνετε. Επιπλέον προσπαθείτε να ξεφύγετε επικαλούμενοι προφάσεις εν αμαρτίαις. 
      Είναι αυτό ειδικό μισθολόγιο, όσον αφορά τους κληρικούς; Και φταίνε τώρα και οι κληρικοί της Κρήτης και μπήκαμε και σε θέματα θεολογικά, αν είναι αυτόνομοι ή ημιαυτόνομοι. Γιατί φέρνετε μισθολόγιο μόνο για αρχιερείς; Σε όλους τους κλάδους έχουμε από εισαγωγικό βαθμό μέχρι καταληκτικό από ειρηνοδίκη μέχρι Πρόεδρο του Αρείου Πάγου, από ανθυπολοχαγό μέχρι Α/ΓΕΕΘΑ, από πρωτοεισερχόμενο σε κάθε κλάδο μέχρι γενικό διευθυντή. Εδώ γιατί πάμε στους αρχιερείς; Και γιατί βάζετε αυτόν τον κλάδο που κρατά την ενότητα του Ελληνισμού είτε πιστεύετε είτε δεν πιστεύετε -και είναι δικαίωμα του καθενός να το κάνει αυτό- να εξαρτάται η μισθολογική τους θέση από αποφάσεις του Υπουργού Οικονομικών;
       Γι’ αυτό μίλησα για κυβερνητική σολομωνική. Κάτω από το τραπέζι, όπως θέλετε. Θα δίνετε σαν την παλιά λογική του καπετάνιου «το αυγό στο μεγαλύτερο μέρος του πληρώματος, αλλά στον καθένα χωριστά». Δεν προάγεται έτσι η Δημόσια Διοίκηση. Δεν υπάρχουν αρχές, κανόνες. Δεν πάμε μπροστά. Είναι βήματα πίσω. Η εποχή του παλαιοκομματισμού, του δεληγιαννισμού αναβιώνει με ταχύτατους ρυθμούς, όσο πλησιάζουμε στη μέρα των εκλογών. 
      Δεν απαντήσατε και σε όσα ο Κοινοβουλευτικός Εκπρόσωπος και η ταπεινότης μου αναφέραμε για πλούσιες παροχές σε μεγαλοστελέχη του κρατικού μηχανισμού, που δεν έχουν τα προσόντα και παίρνουν τριπλάσια και τετραπλάσια απ’ όσα παίρνει ο Πρόεδρος του Αρείου Πάγου, ο Α/ΓΕΕΘΑ. 
      Ήσασταν ασυνεπείς ακόμα και σε υποχρεώσεις σας. Είπατε στους δικαστικούς ότι θα αυξήσετε το επίδομα βιβλιοθήκης που με σεμνότητα και επιχειρηματολογία το έθεσαν σε 20%. Και είναι άνθρωποι σοβαροί που όλοι τους υποληπτόμεθα αναμφίβολα -και δεν ξέρω κανέναν- και όλοι τους σεβόμεθα. Τους είπατε ένα 20%. Γιατί υπαναχωρείτε σ’ αυτό το μίζερο 16%;
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ποιος σας το είπε, κύριε συνάδελφε; Επιτέλους! Δεν μπορούμε μόνο να σας ακούμε.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Το επιβεβαιώνουν οι ίδιοι και τους θεωρώ σοβαρούς και αξιόπιστους. Καλώ την Κυβέρνηση να σεβαστεί τον εαυτό της και το λόγο της. Ο κ. Χριστοδουλάκης τους το έχει τάξει, ο οποίος κρύβεται και δεν έρχεται στη σημερινή συζήτηση δείχνοντας πόσο σέβεται θεσμικά το Κοινοβούλιο και τους τετρακόσιους πενήντα χιλιάδες εργαζομένους του δημοσίου.
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Να σημειώσω μια παρατήρηση την οποία θέλουμε να λάβετε υπόψη. Όσον αφορά τους στρατιωτικούς, στο άρθρο 51 παράγραφος ε θέλουμε να προστεθεί η λέξη «αντίστοιχους». 
      Σε ό,τι αφορά τους γιατρούς, ο βασικός μισθός του ειδικευόμενου γιατρού στο νέο μισθολόγιο είναι στα 729,4 ευρώ το μήνα, οι βασικοί μισθοί αυξάνονται λογιστικά με τη μεταφορά σ’ αυτούς ενός μέρους του νοσοκομειακού επιδόματος, το οποίο μειώνεται παράλληλα και η μέση αύξηση στις μικτές αποδοχές μετά τη μικρή αύξηση στο επίδομα βιβλιοθήκης φτάνει στο 6,9%.
      Σε αυτό το ποσοστό συμπεριλαμβάνεται η εισοδηματική πολιτική του 2004 που μπορεί να είναι γύρω στο 3% και η ωρίμανση 2,8%. Αν συμπεριλάβει κανείς και τις νέες αυξήσεις στις ασφαλιστικές εισφορές, που δεν ξεκαθαρίζονται από το σχέδιο νόμου, τότε πραγματικά πρόκειται για μηδαμινές αυξήσεις ή ακόμα και για μείωση. 
      Το οικογενειακό επίδομα βρίσκεται σε χαμηλά επίπεδα και πρέπει να διπλασιαστεί.
      Στις σημερινές συνθήκες προτείνουμε βασικό μισθό στον ειδικευόμενο γιατρό 1.500 ευρώ με τις ανάλογες αυξήσεις σε όλες τις βαθμίδες και τη μείωση των ασφαλιστικών κρατήσεων. 
      Οι εφημερίες των γιατρών δεν αποτελούν μέρος του μισθού, αλλά αμοιβή για πρόσθετη εργασία, πέρα από το κανονικό ωράριο, για να καλύπτουν τις ανάγκες των νοσοκομείων λόγω ελλείψεων πολλών γιατρών, οι οποίοι πλέον έχουν καταγραφεί ως άνεργοι και στον ΟΑΕΔ.
      Το ωρομίσθιο πρέπει να υπολογίζεται στο σύνολο των αποδοχών και όχι στο βασικό μισθό. Οι νυχτερινές εφημερίες πρέπει να αμείβονται με ωρομίσθιο προσαυξημένο με 30%, ενώ στις εφημερίες τις Κυριακές και τις εξαιρέσιμες ημέρες από τις 6 το πρωί έως τις 10 το βράδυ το ωρομίσθιο να αυξάνεται 50% και αντίστοιχα 60% το ωρομίσθιο της νυχτερινής εφημερίας Κυριακής και εξαιρέσιμων ημερών.
      Η Κυβέρνηση διατηρεί το επικίνδυνο καθεστώς του πλαφόν καθώς και τις χαμηλές αμοιβές των εφημεριών. Οι αυξήσεις που δίνονται είναι ελάχιστες. Η λογική της Κυβέρνησης είναι να πληρώνει όλο και πιο φθηνά αυτές τις υπηρεσίες διατηρώντας χαμηλούς μισθούς.
      Υπάρχει και το μεγάλο ζήτημα της εμπορευματοποίησης της υγείας των δημοσίων νοσοκομείων σαν επιχειρήσεις.
      Για τους δικαστές, ιατροδικαστές κλπ.: Ζητούν αυξήσεις 7,8%. Νομίζω ότι είναι ένα λογικό αίτημα που πρέπει να ικανοποιηθεί και με την επέκταση της αύξησης και στο επίδομα της παραγωγικότητας των 300.000 δραχμών που παραμένει στάσιμο από το 1996.
      Σχετικά με την κουβέντα που έγινε σήμερα εδώ και έφθασε στο 20% εμείς θα επιμείνουμε ως ΚΚΕ να ικανοποιηθεί το αίτημα που έχουν για 25% στο επίδομα βιβλιοθήκης. Και βεβαίως η χορήγηση στους ειρηνοδίκες με είκοσι τέσσερα έτη υπηρεσίας του 80% του μισθού του Εφέτη. Επέκταση του επιδόματος των εξόδων παράστασης και στους προέδρους των εφετών, καθώς και χορήγηση αύξησης στα έξοδα παραστάσεως των μελών των ανωτάτων δικαστηρίων. Επίσης αναγνώριση της δικηγορίας τους με εξαγορά ως προϋπηρεσία, ένα αίτημα που δεν έχει ικανοποιηθεί και που το ζητούν. 
      Αυτές οι αυξήσεις είναι απαραίτητες γιατί η δουλειά των δικαστικών είναι πολύ σύνθετη. Όλοι γνωρίζουμε ότι παίρνουν δουλειά στο σπίτι, όλοι γνωρίζουμε ότι δουλεύουν και Σάββατα και Κυριακές και αργίες, όλοι γνωρίζουμε ότι δουλεύουν υπερωρίες χωρίς να υπάρχει και η ανάλογη υποδομή, όπως και σε άλλους κλάδους.
      Για τους πανεπιστημιακούς: Υπάρχει ένα τεράστιο ζήτημα που έχει σχέση με τα χαμηλά κονδύλια του κρατικού προϋπολογισμού που διατίθενται για την παιδεία. Με τα ποσά που δίνετε στην εκπαίδευση, την έχετε οδηγήσει σε πάρα πολύ άσχημη κατάσταση. Υπάρχουν εκφυλιστικά φαινόμενα και στα πανεπιστήμια και στα ΤΕΙ, όπως αναλύθηκαν από τους προέδρους στην ακρόαση των φορέων.
      Για τους ψυχολόγους: Ζητάμε την πλήρη αναγνώριση προϋπηρεσίας ψυχολόγων στα ΚΔΑΥ, στα Κέντρα Διάγνωσης και Αποκατάστασης και στα ειδικά σχολεία. Δείτε το άρθρο 8, παράγραφος 12. 
      Να ξεκαθαριστεί ότι οι κλάδοι λογοθεραπευτών, ψυχολόγων κλπ. είναι εκπαιδευτικό προσωπικό και όχι διοικητικό προσωπικό, γιατί αλλιώς κινδυνεύουν ακόμα και με μείωση μισθού. Πρέπει να το προσέξετε αυτό.
      Για τους κληρικούς: Δεν αναφέρονται οι κληρικοί, αλλά μόνο οι αρχιερείς. Και εδώ δημιουργείται μία σοβαρή διάκριση με τους μισθούς των κληρικών. Θα μείνουν στάσιμοι οι μισθοί των κληρικών; Θέλουμε να ξέρουμε. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών):  Κύριε συνάδελφε, έχουν αντιστοιχία οι κληρικοί με τους δημόσιους υπαλλήλους.
      ΔΗΜΗΤΡΙΟΣ ΤΣΙΟΓΚΑΣ: Ωραία. Έχουν αντιστοιχία λέτε εσείς.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Ακριβώς. Απόλυτη.
      ΔΗΜΗΤΡΙΟΣ ΤΣΙΟΓΚΑΣ: Δεν τους αναφέρετε πουθενά. Υπάρχει έντονη ανησυχία. Κάναμε κουβέντα μαζί τους. «Γιατί δεν μας αναφέρουν πουθενά μέσα στο νομοσχέδιο;»
      ΠΡΟΕΔΡΕΥΩΝ (Παναγιώτης Σγουρίδης): Γίνεται ερμηνευτική δήλωση.
      ΔΗΜΗΤΡΙΟΣ ΤΣΙΟΓΚΑΣ: Γιατί φροντίζετε μόνο για την ηγεσία του κλήρου και δεν υπολογίζετε, δεν μεριμνάτε και για τους κληρικούς οι οποίοι…
      ΠΡΟΕΔΡΕΥΩΝ (Παναγιώτης Σγουρίδης): Υπάρχει ερμηνευτική δήλωση. Πηγαίνουν σύμφωνα με τους δημοσίους υπαλλήλους.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Υπάρχει το άρθρο 21, κύριε Πρόεδρε. Δεν είναι μόνο θέμα ερμηνευτικής δηλώσεως.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Το άρθρο 21 μιλάει για απόφαση του Υπουργού.
      ΔΗΜΗΤΡΙΟΣ ΤΣΙΟΓΚΑΣ: Τους παραπέμπετε σε υπουργική απόφαση. Εμείς λέμε, γιατί δεν αναφέρετε στο νομοσχέδιο να έχουν συγκεκριμένη αύξηση και οι κληρικοί. Για άλλους έχετε να δώσετε. Για τους κληρικούς δεν έχετε;
      Κι εν πάση περιπτώσει, γνωρίζουμε πώς τα φέρνουν βόλτα, ιδιαίτερα αυτοί που είναι στην επαρχία, στα χωριά, στις μικρές ενορίες. Υπάρχουν εργαζόμενοι που δουλεύουν στο δημόσιο, παραδείγματος χάρη στις ενορίες, και δεν τους αναγνωρίζετε την προϋπηρεσία από τις ΔΕΚΟ. Είναι ένα λογικό αίτημα που πρέπει να ικανοποιηθεί.
      Στο άρθρο 15, παράγραφος δ΄, αναφέρεστε ως εξής: «Ο χρόνος αποδεδειγμένης υπηρεσίας στις πρώην σοσιαλιστικές χώρες των πολιτικών προσφύγων, των συζύγων και των τέκνων αυτών που έχουν επαναπατριστεί μέχρι 31/12/1996». 
      Πρώτον, δεν τους αναγνωρίζετε όλη την προϋπηρεσία. Τους κλέβετε τα 2/3 της προϋπηρεσίας, αφού τους αναγνωρίζετε μόνο το 1/3 της προϋπηρεσίας. Στους πολιτικούς πρόσφυγες με αναγνωρισμένη προϋπηρεσία με εννέα χιλιάδες εξακόσια ένσημα τους αναγνωρίζετε μόνο τρεις χιλιάδες εξακόσια ένσημα, ίσα-ίσα για να πάρουν τη σύνταξη σύμφωνα με το ν. 3029 του 2002. Είναι μία σοβαρή αδικία γιατί δεν τους αναγνωρίζετε όλη την προϋπηρεσία και τους καταδικάζετε μ’ αυτόν τον τρόπο στη φτώχεια και την εξαθλίωση.
      Εμείς θα επιμείνουμε σε όποιο νομοσχέδιο αναφέρεται στους πολιτικούς πρόσφυγες να τους αναγνωριστεί όλη η προϋπηρεσία, σ’ αυτούς, στις γυναίκες τους, που μπορεί να μην γεννήθηκαν στην Ελλάδα και στα παιδιά τους. Επίσης θα επιμείνουμε σε όλα τα νομοσχέδια να αλλάξει η καταληκτική ημερομηνία που βάλατε, στις 31/12/1996 δηλαδή, γιατί αφήνετε όλους όσους ήρθαν μετά την 1/1/1997 και στους οποίους, παρ’ ότι έχουν αναγνωρισμένη προϋπηρεσία από τις πρώην σοσιαλιστικές χώρες, δεν δίνετε ούτε σύνταξη, με αποτέλεσμα να τους έχετε οδηγήσει στο περιθώριο, στην εξαθλίωση. Αυτοί οι άνθρωποι δεν αξίζουν τέτοια συμπεριφορά από την πολιτεία. Η Κυβέρνηση πρέπει να τους αναγνωρίσει την προϋπηρεσία, να πάρουν σύνταξη όλοι, οι οποίοι για διάφορους λόγους δεν μπόρεσαν να επαναπατριστούν έως τις 31/12/1996 και ήρθαν μετά.
      Ζητάμε, λοιπόν, να παραταθεί ο χρόνος, να μείνει ανοιχτός ο χρόνος επιστροφής γιατί έμειναν πολύ λίγοι, οι οποίοι δεν ήρθαν μέχρι σήμερα γιατί δεν τους δίνετε σύνταξη.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Δαμιανάκης έχει το λόγο.
      ΕΥΤΥΧΙΟΣ ΔΑΜΙΑΝΑΚΗΣ: Κύριε Πρόεδρε, κυρίες και κύριοι συνάδελφοι, θα ήθελα να πω, αναφερόμενος στον κύριο Υπουργό με όλο το σεβασμό και την εκτίμηση που ξέρει ότι έχω στο πρόσωπό του, ότι δεν ξέρω ποιος τον ενημέρωσε για το θέμα της ένταξης των κληρικών στο άρθρο 1 του νομοσχεδίου.
      Επιτρέψτε μου, κύριε Υπουργέ, να υποστηρίξω μία τροπολογία με την οποίαν έχω ασχοληθεί και έχω καταθέσει. Αλλίμονο αν δεν υποστηρίξω αυτό, το οποίο γράφω.
      Σας ενημέρωσαν, λοιπόν, ότι είναι μόνο θέμα του Νομού Χανίων. Δεν είναι έτσι, κύριε Υπουργέ. Είναι της Κρήτης και υπάρχει και υπόμνημα του προέδρου των κληρικών Ελλάδος κατατεθειμένο στο Υπουργείο σας.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δεν υπάρχει. Και αν οι κληρικοί σας είπαν έτσι, δεν πρέπει να ψεύδονται.
      ΕΥΤΥΧΙΟΣ ΔΑΜΙΑΝΑΚΗΣ: Εγώ, κύριε Υπουργέ, επειδή δεν το έχω, θα σας το φέρω αύριο.
      Η τροπολογία υπεγράφη από εμένα, την κ. Σχοιναράκη από το Ηράκλειο, τον κ. Μακρυπίδη από την Αιτωλοακαρνανία, τον κ. Παπαγεωργίου που είναι από την Εύβοια. Θεωρείτε ότι εγώ υφήρπασα τις υπογραφές των συναδέλφων; Άρα, λοιπόν, τους απασχολεί και αυτούς. Και άλλωστε ακούστηκε και από όλες τις πτέρυγες της Βουλής.
      Και συνεχίζω:
      Κι αν ακόμα ήταν έτσι, κύριε Υπουργέ, και ήταν μόνο θέμα του Νομού Χανίων, είναι κακό να υποστηρίζω ένα αίτημα που θεωρώ δίκαιο; Είναι τιμή μου να το κάνω νομίζω και χρέος μου για ένα θέμα που το θεωρώ δίκαιο.
      Ένα αίτημα υπήρχε: να ενταχθούν οι κληρικοί οι διαβαθμισμένοι –το τονίζω- στο πρώτο άρθρο του σχεδίου νόμου.
      Λέτε, κύριε Υπουργέ –και το δέχομαι- ότι υπάρχει πλήρης μισθολογική αντιστοιχία και δεν υπάρχει διαβάθμιση. Μα πώς τους λέμε διαβαθμισμένους κληρικούς σε τέσσερα σημεία του νομοσχεδίου; Πώς μπορεί να είναι διαβαθμισμένοι και από την άλλη μεριά να σας εισηγούνται από το Υπουργείο Παιδείας –όχι εσείς- ότι δεν έχουν διαβάθμιση; Είναι διαβαθμισμένοι κληρικοί. Το λέει ο νόμος σε τρία άρθρα. Ποια, λοιπόν, είναι η έλλειψη διαβάθμισης;
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Με συγχωρείτε, κύριε Πρόεδρε.
      Δεν είπα ότι δεν έχουν διαβάθμιση. Είπα κάτι απλό. Τη διαβάθμιση των κληρικών, ώστε εμείς να εφαρμόσουμε το μισθολόγιο που τους αφορά, την κάνει το Υπουργείο Παιδείας. Η Διεύθυνση Θρησκευμάτων σε συνεννόηση με την Εκκλησία. Δεν είπα ότι δεν υπάρχει διαβάθμιση. Δεν κάνουμε εμείς τη διαβάθμιση.
      Δεν είναι η ίδια η διαβάθμιση με τους δημοσίους υπαλλήλους. Η διαβάθμιση γίνεται από το Υπουργείο Παιδείας και αντιστοιχία υπάρχει σύμφωνα με αυτήν τη διαβάθμιση.
      ΕΥΤΥΧΙΟΣ ΔΑΜΙΑΝΑΚΗΣ: Εγώ, λοιπόν, κύριε Υπουργέ, επικαλούμαι τη συνάδελφό μου η οποία θα λάβει το λόγο στη συνέχεια, στην οποία σε συνάντησή της με τον κύριος Υφυπουργό Παιδείας της είπε επί λέξει ότι δεν τίθεται τέτοιο θέμα. 
      Επιπλέον υπάρχουν δύο έγγραφα τα οποία κατέθεσα στα Πρακτικά της Βουλής και από το Υπουργείο Παιδείας και από το Υπουργείο Οικονομίας με τα οποία λύνεται το θέμα. 
      Θα το πω διαφορετικά. Πείτε ότι δεν υπάρχει αυτή η πρόβλεψη από το Υπουργείο Παιδείας. Γιατί κάθε φορά να παραπέμπουμε σε υπουργικές αποφάσεις για ένα τόσο μεγάλο ζήτημα; Να κάνουν τη διαβάθμιση. Γιατί ένας ή δύο υπάλληλοι του Υπουργείου Παιδείας, έστω και με πρόταση της Αρχιεπισκοπής, να μην το κάνουν; Είναι ένα αίτημα, το οποίο θεωρώ ότι είναι ώριμο. Πράγματι το ΠΑΣΟΚ έχει κάνει αυτά τα οποία είπατε –το γνωρίζουμε όλοι- αλλά θεωρώ ότι δεν μπορούν υπάλληλοι του Υπουργείου Παιδείας να λένε άκριτα: «Ξέρετε, δεν τους έχουμε διαβαθμίσει. Κάποτε θα του διαβαθμίσουμε». Εν πάση περιπτώσει δε νομοθετεί κανείς υπάλληλος, νομοθετεί η Βουλή.
      Γι αυτό το λόγο θα σας παρακαλέσω θερμά, κύριε Υπουργέ, να δείτε το θέμα για άλλη μια φορά, γιατί θεωρώ ότι δεν υπάρχει κώλυμα ούτε συνταγματικό ούτε ουσιαστικό ούτε πολιτικό.
      ΠΡΟΕΔΡΕΥΩΝ (Παναγιώτης Σγουρίδης): Η κ. Σχοιναράκη έχει το λόγο.
      ΕΥΑΓΓΕΛΙΑ ΣΧΟΙΝΑΡΑΚΗ -ΗΛΙΑΚΗ: Κύριε Υπουργέ, θα αναφερθώ κι εγώ στην τροπολογία και θα ζητήσω να τη δείτε με κατανόηση. 
      Κατ’ αρχήν δεν με εκφράζουν οι παρεμβάσεις συναδέλφων των άλλων πλευρών, που τελευταία στιγμή είδαν ότι υπάρχει αυτό το πρόβλημα και μάλιστα τοποθετήθηκαν με προχειρότητα, με αποτέλεσμα να μειώσουν την όποια δυναμική είχε αυτό το θέμα για λύση. Δεν είναι πρόβλημα των κληρικών μόνο ενός νομού ή μιας περιφέρειας, είναι πρόβλημα των κληρικών ολόκληρης της χώρας. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Από την επιτροπή το θέσαμε. Δεν ήσασταν εσείς.
      ΠΡΟΕΔΡΕΥΩΝ (Παναγιώτης Σγουρίδης): Δεν εννοούσε εσάς, κύριε Παπαγεωργόπουλε, όταν μίλησε για άλλους συναδέλφους. 
      ΕΥΑΓΓΕΛΙΑ ΣΧΟΙΝΑΡΑΚΗ -ΗΛΙΑΚΗ: Εκείνο που θέλω να πω, κύριε Υπουργέ, είναι ότι έχετε απόλυτο δίκιο. Όντως επί κυβερνήσεων ΠΑΣΟΚ και συγκεκριμένα το 1985 με κοινή υπουργική απόφαση των Υπουργών Οικονομικών, Παιδείας και Εσωτερικών επεκτάθηκε το μισθολογικό καθεστώς του ν. 1505 και για τους κληρικούς, γιατί μέχρι τότε γνωρίζαμε ποια ήταν η αντιμετώπιση των κληρικών, για τους οποίους ξαφνικά βλέπουμε κάποιες ευαισθησίες σήμερα για ευνόητους προφανώς λόγους.
      Η Κυβέρνηση του ΠΑΣΟΚ διαχρονικά στηρίζει τους κληρικούς και οι ίδιοι γνωρίζουν πολύ καλά ότι όντως οι αυξήσεις που δίνονται με το συγκεκριμένο σχέδιο νόμου στους εκπαιδευτικούς αφορούν και στους ίδιους. Είναι ξεκάθαρο σε αυτούς. Αυτό τουλάχιστον έχουν τονίσει σε μένα επανειλημμένα και τεκμηριωμένα.
      Όμως επιμένω να συμπληρωθεί στο άρθρο 1 μια πέμπτη παράγραφος που να περιλαμβάνει τους διαβαθμισμένους κληρικούς. Κατανοώ ότι η διαβάθμιση είναι θέμα του Υπουργείου Παιδείας, αυτό όμως γίνεται εφάπαξ, άρα υπάρχει. Δεν ζητώ τη διαβάθμιση. Αυτή είναι δεδομένη, υπάρχει. Ζητώ να σταματήσει η γραφειοκρατική διαδικασία, που δίνει το δικαίωμα των έξι μηνών για την κοινή υπουργική απόφαση. 
      Κατανοείστε, κύριε Υπουργέ, το εξής: Εάν ψηφιστεί ο νόμος τώρα, δημοσιευτεί σε δεκαπέντε μέρες, θα χρειαστούν έξι μήνες για να γίνει κοινή υπουργική απόφαση. Είναι κατανοητή λοιπόν η συνέχεια καιη καθυστέρηση στην καταβολή των αυξήσεων. Σε διαφορετική περίπτωση, εάν δεν θέλετε να προστεθεί αυτή η πέμπτη παράγραφος, βάλτε τουλάχιστον τον περιορισμό στον ένα μήνα της σύνταξης της κοινής υπουργικής απόφασης, για να μην υπάρχει αυτή η γραφειοκρατική καθυστέρηση, που δίνει τις μισθολογικές αυξήσεις έξι και πλέον μήνες μετά την ψήφιση του νόμου και μηδενίζει τα όποια θετικά αποτελέσματα της μισθολογικής πολιτικής. 
      Για να σας τεκμηριώσω την καθυστέρηση σε αυτό το σημείο, σας λέω ότι η κοινή υπουργική απόφαση για το 1997 υπογράφηκε στις 27 Αυγούστου 1997. Κατανοείτε, λοιπόν, με ποια καθυστέρηση δίνονται αυτές οι αυξήσεις. Αυτό το νόημα έχει η δική μου παρέμβαση και η δική μου επισήμανση, την οποία επαναλαμβάνω ότι πρέπει να δείτε θετικά. 
      Κάτι τελευταίο που αφορά στη μισθολογική πολιτική για το σύνολο του δημόσιου τομέα.
      Κύριε Υπουργέ, αφού ψηφίζεται τόσο νωρίς ο νόμος για τη μισθολογική πολιτική, θεωρώ ότι πρέπει να απαιτηθεί η έκδοση των κανονιστικών εγκυκλίων  για την εφαρμογή αυτής της πολιτικής άμεσα, ούτως ώστε τις όποιες αυξήσεις πραγματικά να τις πάρουν οι δημόσιοι υπάλληλοι και οι υπάλληλοι του ευρύτερου δημόσιου τομέα την 1.1.2004 και όχι μετά από τέσσερις και πέντε μήνες που γίνεται μέσα από τις γραφειοκρατικές διαδικασίες. Είναι ιδιαίτερα σημαντικό αυτές τις αυξήσεις να τις απολαμβάνουν οι δημόσιοι υπάλληλοι από την 1.1.2004. 
      ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ- Ο πολιτικός και ο διανοούμενος» ογδόντα οκτώ μαθητές και πέντε καθηγητές από το 3ο Γυμνάσιο Κορίνθου.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο κ. Σκρέκας.
      ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
      Άκουσα με πολλή προσοχή τις δευτερολογίες των συναδέλφων της Πλειοψηφίας, οι οποίοι -θέλω να ομολογήσω- χρειάστηκε να επιστρατεύσουν σημαντική δύναμη και κουράγιο, γρονθοκοπώντας και τη λογική, αλλά και την αλήθεια σε όλες τις παρατηρήσεις και τις αναφορές μας στα θέματα που αφορούν το υπό συζήτηση νομοσχέδιο. Μπήκε το θέμα αν τελικά μιλήσαμε περί ενιαίου μισθολογίου ή περί νέου μισθολογίου ή περί διατάξεων που συμπληρώνουν το ισχύον μισθολόγιο του δημόσιου τομέα. 
      Αυτά είναι θέματα που είπατε εσείς, κύριοι συνάδελφοι, ξεκινώντας στην αρχή αυτό το νομοσχέδιο, το οποίο τιτλοφορήσατε ως «ενιαίο», στη συνέχεια δια στόματος του Πρωθυπουργού τιτλοφορήθηκε «νέο» και τώρα έρχεται στο τέλος και κλίνει στη λογική περί νέων και συμπληρωματικών διατάξεων του μισθολογίου. Επιτέλους ας προσδιορίσετε εσείς την πολιτική σας, μια πολιτική την οποία περίμεναν οι δημόσιοι υπάλληλοι να δουν επί της ουσίας και όχι επί της θεωρίας και της περίεργης και αλλοπρόσαλλης προσέγγισης με την οποία έζησαν όλες αυτές τις ημέρες που συζητείται το σχέδιο νόμου.
      Θα έρθω λίγο στο εξής. Όταν ήρθε το σχέδιο νόμου στην επιτροπή και συζητήθηκε, εκλήθησαν οι φορείς, οι οποίοι διατύπωσαν τις παρατηρήσεις τους και  έκαναν τις επισημάνσεις τους.  Θέλω να ρωτήσω και τον κύριο Υπουργό, αλλά και τον εισηγητή της Πλειοψηφίας και τον Κοινοβουλευτικό Εκπρόσωπο τι απ’ όσα οι φορείς κατέθεσαν σε εκείνη τη συζήτηση ελήφθη τελικά υπόψη. Κανένα. Και αυτό αποδεικνύεται από το γεγονός ότι οι άνθρωποι είναι στους δρόμους. 
      Σήμερα το πρωί  ήρθε η ΟΛΜΕ και επέδωσε στον Πρόεδρο της Βουλής συγκεκριμένο υπόμνημα, όπου αναφέρει μια σειρά θέματα, τα οποία είχε θέσει, αλλά η Κυβέρνηση δεν έλαβε υπόψη της. Ένα από αυτά τα θέματα, κύριε Πρόεδρε, αφορά και το επίδομα των 176 ευρώ, το οποίο δεν δίνεται σε δύο κατηγορίες εργαζομένων, στους κληρικούς και στους εκπαιδευτικούς. Συγκεκριμένα, υπάρχει το έγγραφο, το οποίο έχει επιδοθεί στον Πρόεδρο της Βουλής και πιστεύω θα έχει έρθει στα χέρια και του Υπουργού. 
      Σε ό,τι αφορά το θέμα αν τελικά η Κυβέρνηση ενημερώθηκε από τους κληρικούς για το αίτημά τους, το οποίο ο κύριος Υπουργός αρνείται στην αναφορά του συναδέλφου, ήδη υπάρχει από τις 19 Σεπτεμβρίου έγγραφο των ιερέων της Κρήτης προς τον Υπουργό Οικονομίας και Οικονομικών κ. Χριστοδουλάκη, το οποίο τελικά αναφέρεται σ’ αυτό το θέμα. Εμείς έτσι το ακούσαμε. Κύριε Υπουργέ, μπορείτε τελικά να το διορθώσετε.
      Εν πάση περιπτώσει εδώ φθάσαμε στο σημείο να βλέπει η Κυβέρνηση τους ιερείς ως άτομα β΄ κατηγορίας. Έτσι τελικά φαίνεται, έτσι το εκλαμβάνουμε και εμείς με τη λογική μας.
      Αν τελικά υπάρχει αυτό το τελευταίο ενδιαφέρον από τους συναδέλφους της Πλειοψηφίας, ώστε να στηριχθεί το αίτημα των κληρικών και των εκπαιδευτικών, εμείς, αν θέλετε, τους παραχωρούμε την πατρότητα αυτού του θέματος, γιατί εμάς, κύριε Πρόεδρε, δεν μας ενδιαφέρει η θεωρία, αλλά η ουσία και για την ουσία παλεύουμε σήμερα. 
      Εδώ είναι που πρέπει να δεσμευτεί η Κυβέρνηση, όχι στη λογική να μετατεθεί το δικαίωμα στον Υπουργό να αποφασίσει, αλλά διά του νομοσχεδίου να προσδιοριστεί, ώστε όλοι οι ιερείς να ενταχθούν και να τύχουν της ίδιας μεταχείρισης και όχι με απόφαση του Υπουργού, ο οποίος θα έλθει κλιμακωτά και θα αποφασίζει για την κάθε κατηγορία, για το κάθε επίπεδο της ιεραρχίας της Εκκλησίας. 
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δέκα λεπτά, για να συνοψίσετε τις απαντήσεις σας.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Θα προσπαθήσω, κύριε Πρόεδρε, να είμαι μέσα στο χρόνο. 
      Θα απαντήσω σε ορισμένα από τα θέματα που τέθηκαν από τους συναδέλφους στις δευτερολογίες τους και από τους Κοινοβουλευτικούς Εκπροσώπους. Σε όσα τουλάχιστον κατά τη δική μου γνώμη θεώρησα σημαντικά. 
      Άκουσα από τον κ. Αλογοσκούφη να θέτει θέματα παραβιάσεων με το σχέδιο νόμου των ασφαλιστικών κανόνων και των ποσοστών αναπλήρωσης. Δεν υπάρχει τέτοιο θέμα πουθενά στο νομοσχέδιο. Όταν αναφερόμαστε βεβαίως σε ποσοστά αναπλήρωσης πρέπει να γνωρίζει ο κ. Αλογοσκούφης ότι δεν αναφερόμαστε στο σύνολο των αποδοχών, αλλά στις συντάξιμες αποδοχές. Αυτός είναι ο γενικός ασφαλιστικός κανόνας.
      Στις γενικότητες τις οποίες σχολιάσαμε, αναφέρθηκε πάλι με γενικότητες. Ρωτήσαμε την Αξιωματική Αντιπολίτευση καθαρά να μας πει, αν είναι λίγα ή πολλά αυτά που δίνουμε στους δημοσίους υπαλλήλους. Αν οι αυξήσεις δηλαδή είναι μεγάλες ή αν είναι μικρές. Ο κ. Αλογοσκούφης, λοιπόν, απάντησε με μια ακόμη γενικότητα. Είπε ότι προφανώς είναι λίγα. Εμείς δεν ζητάμε να μας πει αυτό. Ζητάμε να μας πει συγκεκριμένα το εξής: Οι ετήσιες γενικές αυξήσεις για τους δημοσίους υπαλλήλους -δηλαδή 5,4% έως και 6,2% λέμε εμείς- πόσες θέλει να είναι; Τι θα έδινε η Νέα Δημοκρατία; 
      Ποιες έπρεπε να είναι οι αυξήσεις για τα ειδικά μισθολόγια; Το 10% των εκπαιδευτικών έπρεπε να είναι παραπάνω; Αυτό σας το ρωτώ γιατί πολλοί αναφερθήκατε στους εκπαιδευτικούς. Δεν ξέρω αν είναι ικανοποιητική η αύξηση ή όχι. Εμείς λέμε ότι είναι, αλλά είναι και η μεγαλύτερη που δίνει το σχέδιο νόμου σε δημόσιο υπάλληλο. Αυτό είναι. Δεν υπερασπιστήκαμε τίποτα περισσότερο. 
      Κάποιοι εδώ, όπως ο κ. Λαφαζάνης και άλλοι, με διάφορες λογιστικές αλχημείες προσπάθησαν να μειώσουν το ύψος των αυξήσεων, αναφερόμενοι στις καθαρές αποδοχές και αφαιρώντας τις ασφαλιστικές εισφορές, λες και οι αυξημένες αποδοχές δεν θα είχαν αυξημένες ασφαλιστικές εισφορές, για να προσδοκά ο υπάλληλος αυξημένη σύνταξη. Αυτές είναι λογιστικές αλχημείες. 
      Πάντοτε, σε όλο τον κόσμο, όταν μιλάμε για αυξήσεις και στον ιδιωτικό και στο δημόσιο τομέα, αναφερόμαστε στις ακαθάριστες αποδοχές. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Σε αυτό συμφωνούμε. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): 
      Όλα τα άλλα είναι τρόποι για να περάσουν οι εντυπώσεις που θέλουμε να δημιουργήσουμε και δεν αναφέρθηκα σε σας κύριε συνάδελφε. Είπα απλώς τι συμβαίνει. 
      Αναδρομικά οικογενειακά επιδόματα δεν υπάρχουν στον προϋπολογισμό. Δεν χρειάζεται να ανοίξουμε νέο κωδικό αριθμό για μια υποχρέωση του κράτους, επειδή δεν υπήρχε πέρσι και δεν θα υπάρχει και σ’ άλλο προϋπολογισμό. Ο προϋπολογισμός του Υπουργείου των Οικονομικών καλύπτει ό,τι δεν είναι σε συγκεκριμένο κωδικό στον προϋπολογισμό. Αυτά είναι γνωστά πράγματα. Ο κ. Αλογοσκούφης, απ’ ό,τι γνωρίζω, είναι καθηγητής των Οικονομικών, τα γνωρίζει. Δεν μπορεί να μην τα γνωρίζει, αλλά προσπαθεί να δημιουργήσει εντυπώσεις και αυτό, εν τέλει, δεν είναι καλό. 
      Πρέπει κάποια στιγμή να μπορούμε να μιλάμε την ίδια γλώσσα, για να μπορούμε να συνεννοηθούμε. Είπε, μάλιστα, ότι ξεσηκώθηκαν, οι υπάλληλοι γιατί κάναμε την αρχή να δώσουμε σε κάποιους και άνοιξε πολλά η όρεξη και σε άλλους. Το κοινωνικό πακέτο, κύριοι συνάδελφοι, όπως ανακοινώθηκε, είναι πολύ καθαρό. Το έχουμε επαναλάβει όλοι μας, από τον Πρωθυπουργό μέχρι το μικρότερο κυβερνητικό ή κομματικό, αν θέλετε, στέλεχος του ΠΑΣΟΚ. Έχουμε πει ότι προσπαθήσαμε να στηρίξουμε εκείνους που είχαν τις μεγαλύτερες ανάγκες. 
      Μάλιστα προσθέσαμε και κάτι άλλο, χωρίς να υπολογίσουμε το πολιτικό κόστος. Είπαμε ότι όσοι είναι περισσότερο «βολεμένοι» και διεκδικούν, καλό είναι να περιορίσουν τα αιτήματά τους, γιατί η πίτα είναι συγκεκριμένη και πρέπει να υπάρχει μεγαλύτερο μερίδιο για εκείνους που έχουν τις μεγαλύτερες ανάγκες.
      Συνεπώς δεν πυροδοτήσαμε εμείς τις κινητοποιήσεις ή τις διεκδικήσεις Οφείλονται στα αίτια, τα οποία ανέφερα στην πρωτολογία μου. Επαναλαμβάνεται συνεχώς και επαναλήφθηκε και σήμερα από τον κ. Αλογοσκούφη, αλλά και από όλους πως όλοι οι υπάλληλοι πήραν το επίδομα των 176 ευρώ και το αρνούμαστε στους καθηγητές και στους κληρικούς. 
      Δεν είναι έτσι. Δεν πήραν όλοι το επίδομα των 176 ευρώ. Το πήρε ένας περιορισμένος αριθμός υπαλλήλων, που δεν έπαιρνε επίδομα από άλλη πηγή. Είναι 25-30 χιλιάδες, δεν μπορώ να γνωρίζω τον ακριβή αριθμό. Ήταν μόνο εκείνοι. Όσοι έπαιρναν επίδομα από άλλου είδους πηγή άλλο επίδομα, δεν το πήραν. Δεν χρειάζεται να αναφερθώ πάλι στην ειδική μεταχείριση των εκπαιδευτικών και στις μεγαλύτερες αυξήσεις που προβλέπονται σε αυτό το μισθολόγιο των συναλλαγών και στην ίδια μεταχείριση των κληρικών. Θα επαναλάβω δυο λόγια για εκείνους. 
      Κύριοι συνάδελφοι, οι κληρικοί δεν πληρώνονται κατ’ ευθείαν από τον κρατικό προϋπολογισμό. Υπάρχει ένας λογαριασμός εφημεριακού κλήρου, όπως λέγεται, είναι ειδικός λογαριασμός τον οποίο συμπληρώνει, ο κρατικός προϋπολογισμός. Επαναφέραμε στο νομοσχέδιο τη διάταξη που ίσχυε για απόφαση των Υπουργών, με την οποία καθορίζονται, ισότιμα με τους άλλους δημοσίους υπαλλήλους, σύμφωνα με τη διαβάθμιση, οι αυξήσεις και οι αποδοχές τους. Αυτό πρέπει να γίνει εντός εξαμήνου. 
      Δεν θέλω να κάνουμε τώρα διορθώσεις. Το σχέδιο νόμου έχει τις υπογραφές των συναρμοδίων Υπουργών. Δεν ζητήθηκε τότε κάτι τέτοιο. Είναι πολύς καιρός που συζητείται το νομοσχέδιο, θέλω να επαναλάβω στους συναδέλφους, ότι πράγματι τις τελευταίες ημέρες ετέθη το θέμα κυρίως από το νομό Χανίων και από την Εκκλησία της Κρήτης. Δεν χρειάζεται τώρα να φιλονικούμε για τέτοια θέματα.
      ΘΕΟΔΩΡΟΣ ΣΚΡΕΚΑΣ: Προ εξαμήνου, κατέθεσα ερώτηση και πήρα απάντηση από την Κυβέρνηση.
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ μη διακόπτετε. Να μη γράφεται καμία διακοπή. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Επειδή δεν το γνωρίζετε, θα το πω στη Βουλή! Έχω μια ειδική σχέση με την Εκκλησία και έχω περισσότερη ευαισθησία από κάποιους ή την ίδια τουλάχιστον με όλους σας, για να μην μου προσάπτετε, ή να μας προσάπτετε ως Κυβέρνηση, άλλους λόγους, για τους οποίους δήθεν δεν κάνουμε δεκτό το αίτημα κληρικών 
      Θα επαναλάβω αυτό που είπε πριν ο κ. Σιούφας -και δεν έπρεπε να το πει- σχετικά με τη σύνδεση με τις ταυτότητες, το πείσμα της κυβέρνησης και άλλα. Επαναλαμβάνω ότι τους κληρικούς –όπως σας διάβασε η κυρία Σχοιναράκη πριν- δημοσίους υπαλλήλους τους έκανε το ΠΑΣΟΚ, που πολλοί από εσάς κατηγορούν ότι δεν έχει καλές σχέσεις με την εκκλησία, για να είμαστε εντάξει. Έχει καλύτερες σχέσεις από τη Νέα  Δημοκρατία, όπως αποδεικνύεται και από την διαδρομή του και από τη μεταχείριση που έκανε στον ιερό κλήρο αυτής της χώρας. Το θέμα των ταυτοτήτων είναι άλλο θέμα . Αφήστε το. 
      Αναφερθήκατε σε αμοιβές στελεχών των δημοσίων οργανισμών και επιχειρήσεων, δηλαδή των επικεφαλής αυτών των οργανισμών που δεν έχουν καμιά σχέση με το μισθολόγιο. Δεν είναι αυτοί δημόσιοι υπάλληλοι, ούτε δημόσιοι λειτουργοί. Ό,τι συμβαίνει σε όλο τον κόσμο, συμβαίνει και στην Ελλάδα, κύριοι συνάδελφοι. 
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Συγκρίσεις κάνουμε.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Υπάρχει η διαβάθμιση των αποδοχών των δημοσίων λειτουργών και υπαλλήλων και έξω απ’ αυτήν τη διαδικασία, οι δημόσιες επιχειρήσεις και οργανισμοί με αποφάσεις των διοικητικών τους συμβουλίων και έγκριση βεβαίως των κυβερνήσεων, όταν ελέγχονται από τις κυβερνήσεις αυτές οι επιχειρήσεις, καθορίζουν διαφορετικές αποδοχές για στελέχη με ειδικά προσόντα και ειδικούς ρόλους.
      Δεν μπορεί να είναι αυτό συγκριτικό στοιχείο. Είναι άλλο θέμα το ένα και άλλο θέμα το άλλο. Δεν έχει καμία σχέση με το μισθολόγιο. Είναι και αυτό μέσα στην προσπάθεια που κάνετε να δημιουργήσετε εντυπώσεις και να παραπλανήσετε. 
      Δεν θα μιλήσω για το όριο της φτώχειας, που κάθε φορά τίθεται από την πλευρά του Κομμουνιστικού Κόμματος, χωρίς να υπολογίζουν την ιδιοκατοίκηση και τις κοινωνικές παροχές στην Ελλάδα που δεν είναι ίδιες με την Ευρωπαϊκή Ένωση. Εμείς έχουμε το 85% διοίκηση και εκείνοι έχουν ελάχιστα ποσοστά. 
      Κλείνοντας θα ήθελα να προσθέσω ότι ο κ. Λαφαζάνης κατέθεσε ένα πίνακα για τα Πρακτικά, που έχει πηγή την Ομοσπονδία Λειτουργών Μέσης Εκπαίδευσης. Αναφέρεται στις καθαρές και ακαθάριστες αποδοχές. Το ερώτημα είναι το εξής: Διαφωνεί κανείς σας ότι οι αυξήσεις που αφορούν αυτή την κατηγορία των δημοσίων υπαλλήλων είναι οι μεγαλύτερες αυξήσεις, του μισθολογίου;
      Για τις συλλογικές διαπραγματεύσεις θα πω μια φράση. Σας παραπέμπω στα Πρακτικά της Διαρκούς Επιτροπής Οικονομίας και Οικονομικών Υποθέσεων. Η θέση μας ως Υπουργείου Οικονομίας και Οικονομίας και Οικονομικών γι’ αυτό το θέμα είναι απλή και καταγράφεται στη σχετική διάταξη.
      Οι ρυθμίσεις αυτού του νομοσχεδίου που αναφέρονται στους βασικούς μισθούς και στις αποδοχές δεν μπορούν να είναι αντικείμενο συλλογικών διαπραγματεύσεων. Οι συλλογικές διαπραγματεύσεις γίνονται εκεί όπου οι αποδοχές δεν ορίζονται με νόμο, αλλά συμφωνούνται και επικυρώνεται αυτή η συμφωνία.
      Όσον αφορά την ταύτιση του κράτους με το κόμμα, θέλω να πω δυο λόγια. Αναφέρθηκε πολλές φορές από τον κ. Παπαγεωργόπουλο.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Για τους δικαστικούς έχετε να μας πείτε τίποτα;
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Κύριε Παπαγεωργόπουλε, αφήστε με να πω μια φράση και αν δεν θέλετε να την ακούσετε εσείς, να το κάνω για τους άλλους συναδέλφους και για τα Πρακτικά.
      Ξεχνάτε κάποια πράγματα. Όσον αφορά το ΑΣΕΠ, όταν  επανήλθαμε στην Κυβέρνηση, μετά το μικρό διάλειμμα του 90-93 υπήρξε τόση διαφάνεια στις προσλήψεις που κατηγορούμαστε γι’ αυτό από τους ανθρώπους μας, από τους φίλους και τους οπαδούς μας. Σας παρακαλώ να θυμηθείτε ότι μέχρι και το Σάββατο πριν από τις εκλογές του 1993 -στις 20 Οκτωβρίου νομίζω ότι ήταν οι εκλογές- προσλαμβάνατε υπαλλήλους με υπογραφή και ημερομηνία του Σαββάτου που είναι κλειστές οι υπηρεσίες. Εν πλήρει προεκλογική περιόδω, έξι χιλιάδες στη ΔΕΗ. Με το νόμο που θέσπισε το ΑΣΕΠ τους απολύσαμε. Τους φορτώθηκε η Δημόσια Διοίκηση μετά από δικαστικές αποφάσεις και δεν ήξερε τι να τους κάνει.
       Μη μιλάτε λοιπόν. Είναι γνωστό πώς μεταχειριστήκατε εσείς το κράτος στο παρελθόν, που δεν μπορούσε κανείς ούτε χωροφύλακας και υπάλληλος του νεκροταφείου να γίνει και το πώς μεταχειριστήκαμε εμείς το κράτος και ποια ήταν η αλλαγή σε αυτόν τον τομέα. Αυτό το γνωρίζει και ο κ. Τσόγκας.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: ….
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομίας και Οικονομικών): Βεβαίως. Εμείς γελάμε με αυτά που λέτε. Σας διέκοψα για να σας πω ότι στην πλάτη πολλών από εμάς και στην πλάτη των οικογενειών μας υπάρχουν σημάδια. Να τα αφήσετε αυτά που ξέρετε.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: …
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομίας και Οικονομικών): Να τα αφήσετε αυτά που ξέρετε. Είπατε κάτι για επάρατη Δεξιά. 
      ΠΡΟΕΔΡΕΥΩΝ (Παναγιώτης Σγουρίδης): Ισχύει το ότι δε γράφονται οι διακοπές στα Πρακτικά.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομίας και Οικονομικών): Για εμάς η δεξιά εξακολουθεί να είναι επάρατη. Και το κομμάτι που είναι μέσα στο κόμμα σας, να κοιτάξετε να το αποβάλετε. Να το αποβάλει η δημοκρατική συντηρητική παράταξη.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: …
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Η δεξιά ήταν πάντοτε επάρατη και είναι και σήμερα. Δυστυχώς μέσα στο χώρο σας.
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. Κύριε Παπαγεωργόπουλε, ηρεμία.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: …
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Μία φράση και τελειώνω, κύριε Πρόεδρε. Επειδή ετέθη από όλους τους συναδέλφους…
      ΑΡΙΣΤΟΤΕΛΗΣ ΠΑΥΛΙΔΗΣ: …
      ΠΡΟΕΔΡΕΥΩΝ (Παναγιώτης Σγουρίδης): Κύριε Παυλίδη, σας παρακαλώ. 
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Επιστρέφω στο νομοσχέδιο. Θα τα ακούτε από εδώ και πέρα όλα.
      Κύριε Πρόεδρε, όλοι οι συνάδελφοι έθεσαν και πάλι το θέμα της αύξησης του επιδόματος βιβλιοθήκης των δικαστικών λειτουργών. Είχα την απαραίτητη συνεννόηση με την Κυβέρνηση και δηλώνω ότι αποδεχόμαστε την αύξηση αυτού του επιδόματος από 16% που αναφέρεται διορθωμένο σημείωμα που καταθέσαμε στα Πρακτικά, σε 20%.  Αν θέλετε, μπορώ να διαβάσω τη διόρθωση.
      ΠΡΟΕΔΡΕΥΩΝ (Παναγιώτης Σγουρίδης): Καταθέστε τη διόρθωση.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Την καταθέτω διορθωμένη ιδιοχείρως. Δεν είναι δακτυλογραφημένη.
      ΠΡΟΕΔΡΕΥΩΝ (Παναγιώτης Σγουρίδης): Να κατατεθεί στα Πρακτικά.
      ΔΗΜΗΤΡΙΟΣ ΤΣΙΟΓΚΑΣ: Εμείς προτείναμε 25%, κύριε Υπουργέ. Υιοθετούμε την πρόταση των δικαστικών.
      ΝΙΚΟΛΑΟΣ ΦΑΡΜΑΚΗΣ (Υφυπουργός Οικονομίας και Οικονομικών): Δε θα κάνουμε δημοπρασία, πλειοδοσία, κύριε συνάδελφε. Εσείς είπατε 25%. Εμείς λοιπόν οι οποίοι πριν λίγη ώρα είχαμε αποδεχθεί το 16%, τώρα αποδεχόμαστε το 20% ως αύξηση του επιδόματος βιβλιοθήκης των δικαστικών λειτουργών.
      Καταθέτω στα Πρακτικά τη σχετική διόρθωση.
      (Στο σημείο αυτό ο Υφυπουργός Οικονομίας και Οικονομικών κ. Νικόλαος Φαρμάκης καταθέτει για τα Πρακτικά την προαναφερθείσα διόρθωση, η οποία έχει ως εξής:
      «TΡΟΠΟΠΟΙΗΣΕΙΣ ΤΟΥ ΝΟΜΟΣΧΕΔΙΟΥ - ΟΛΟΜΕΛΕΙΑ
      Άρθρο 3:
      Στον δεύτερο στίχο της υποπερίπτωσης ίί της περίπτωσης β της παραγράφου 4, αντικαθίσταται η λέξη «πέντε» με τη λέξη «επτά» και το ποσοστό από «(95%)», σε «(97%)».
      Άρθρο 8:
      1). Στο δεύτερο στίχο της παραγράφου Α.5 η φράση «και Θεραπευτηρίων» αντικαθίσταται με τη φράση «, των Μονάδων Κοινωνικής Φροντίδας».
      Στον τρίτο στίχο της ίδιας παραγράφου μετά την λέξη «Υγείας», προστίθεται η φράση «, των Ν.Π.Δ.Δ. του Τομέα Πρόνοιας».
      2). Στον δεύτερο στίχο της παραγράφου Α. 10 διαγράφεται η φράση «του Υπουργείου Εθνικής Παιδείας και Θρησκευμάτων»,
      3). Στον έκτο στίχο του α' εδαφίου της παραγράφου Α.11 η φράση «καθώς και……….νόμου», αντικαθίσταται ως εξής:
      «της περίπτωσης ε' της παραγράφου 3 του ίδιου άρθρου και νόμου, καθώς και της παραγράφου 10 του άρθρου 80 του Ν.3057/2002 (ΦΕΚ 239 Α')».
      Άρθρο 24:
      Στο τέλος της παραγράφου 2 προστίθενται εδάφια ως εξής:
      «Μετά την 31.12.2003, δεν καταβάλλεται σωρευτικά η ως άνω προσωπική διαφορά μαζί με οποιαδήποτε πρόσθετη μισθολογική παροχή που συμψηφιζόταν με αυτή- σύμφωνα με τις διατάξεις του άρθρου 14 του Ν. 3016/2002 και της κατ' εξουσιοδότησης αυτού εκδοθείσες κοινές υπουργικές αποφάσεις.
      Στο προσωπικό που υπηρετεί την 31.12.2003 στα Νοσοκομεία αρμοδιότητας του Υπουργείου Εθνικής Άμυνας και που μετακινείται μετά την έναρξη ισχύος του παρόντος νόμου, σε άλλες υπηρεσίες του ιδίου Υπουργείου στο οποίο δεν καταβάλλεται το επίδομα της παραγράφου 5 του άρθρου 8 του παρόντος, χορηγείται εξισωτική διαφορά εκατόν εβδομήντα έξι ευρώ (176 €).
      Το πρώτο εδάφιο της παρούσας παραγράφου εφαρμόζεται και στις περιπτώσεις των ποσών που χορηγούνται μέσω του ειδικού λογαριασμού εσόδων από θαλάσσια μεταφορικά μέσα σύμφωνα με την περίπτωση Α του άρθρου 5 του Ν. 2390/1996 (ΦΕΚ 54/τ.Α'). Η προαναφερόμενη διάταξη και ο προβλεπόμενος από αυτή ειδικός λογαριασμός καταργούνται. Οι πόροι και τα τυχόν υπόλοιπα ποσά αυτού του ειδικού λογαριασμού περιέρχονται στον Κρατικό προϋπολογισμό από την έναρξη ισχύος του παρόντος».
      Άρθρα 30 και 33:
      Τα ποσά που προβλέπονται στις περιπτώσεις α-ζ και α΄-στ΄ αντιστοίχως της παραγράφου Α.3 αντικαθίστανται ως εξής
      Άρθρο 30
      «α. 475 €
      β. i 475 €
      ii. 510 €
      iii 545 €
      γ. i 615 €
      ii. 650 €
      iii.705 €
      δ. i 740 €
      ii. 775 €
      iii. 810 €
      ε. 810 €
      στ. i 810 €
      ii. 810 €
      ζ. 880 €
      Άρθρο 33
      α. Δόκιμος Δικαστικός Αντιπρόσωπος 			475 €
      β. Δικαστικός Αντιπρόσωπος:
      i. Χωρίς προσαύξηση του βασικού μισθού		615 €
      ii. Με μία προσαύξηση του βασικού μισθού		650 €
      iii. Με περισσότερες προσαυξήσεις του 
      βασικού μισθού						705 €
      γ. Δικαστικός Αντιπρόσωπος Α΄ Τάξεως:
      i. Χωρίς προσαύξηση του βασικού μισθού		740 €
      ii. Με μία προσαύξηση του βασικού μισθού		775 €
      iii. Με περισσότερες προσαυξήσεις του 
      βασικού μισθού						810 €
      δ. Πάρεδρος							810 €
      ε. Σύμβουλος:
      i. Χωρίς προσαύξηση του βασικού μισθού		810 €
      ii. Με προσαύξηση του βασικού μισθού			880 €
      στ. Αντιπρόεδρος, Πρόεδρος				880 €
      
      Άρθρο 37:
      Όπου  στο άρθρο αυτό αναφέρεται η συντομογραφία ΑΤ.Ε.Ι., διαγράφεται το Α
      Άρθρo 45:
      Στον τέταρτο στίχο της περίπτωσης ε' της παραγράφου 4 αντικαθίσταται η φράση «πάγιο μηνιαίo…………….(756€)», με την φράση «μηνιαίο ποσό ίσο με το πενήντα πέντε τοις εκατό (55%) του εκάστοτε ισχύοντος βασικού μισθού του Διευθυντή Ε.Σ.Υ. στρογγυλοποιούμενο στην πλησιέστερη μονάδα ευρώ».
      Άρθρo 53:
      Στον πρώτο στίχο της παραγράφου 4 μετά την φράση «Γενικού Συμβούλου Α'», προστίθεται φράση ως εξής:
      «με την επιφύλαξη των διατάξεων του δευτέρου εδαφίου της παραγράφου 1 του άρθρου 4 του Ν. 2297/1995 (ΦΕΚ 50/τ.Α΄».
      Άρθρο 55:
      Στο τέλος του άρθρου προστίθεται παράγραφος 16 ως εξής:
      «Η περίπτωση β της παραγράφου 2 του άρθρου 4 του Ν. 3027/2002 (ΦΕΚ 152/τ. Α΄)».				»)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, στο τέλος της συνεδριάσεως μας, έχω την τιμή να αναφέρω ότι από τα άνω δυτικά θεωρεία της Βουλής τη συνεδρίασή μας παρακολουθούν, αφού προηγουμένως ξεναγήθηκαν στην έκθεση του περιστυλίου με θέμα: «ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ -Ο πολιτικός και ο διανοούμενος» πενήντα οκτώ μαθητές του 3ου Δημοτικού Σχολείου Νέας Ιωνίας του Νομού Μαγνησίας με έξι συνοδούς δασκάλους.
      Τους καλωσορίζουμε στο Κοινοβούλιο.
      (Χειροκροτήματα από όλες τις πτέρυγες της Βουλής)
      Κύριοι συνάδελφοι, κηρύσσεται περαιωμένη η συζήτηση ενιαία επί της αρχής, των άρθρων και του συνόλου, του νομοσχεδίου του Υπουργείου Οικονομίας και Οικονομικών: «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις».
      Ερωτάται το Σώμα: Γίνεται δεκτό το νομοσχέδιο με  τις τροποποιήσεις που έγιναν από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΕΥΤΕΡΗΣ ΠΑΠΑΓΕΩΡΓΟΠΟΥΛΟΣ: Κατά πλειοψηφία.
      ΔΗΜΗΤΡΙΟΣ ΤΣΙΟΓΚΑΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Οικονομίας και Οικονομικών: «Μισθολογικές ρυθμίσεις λειτουργών και υπαλλήλων του Δημοσίου, Ν.Π.Δ.Δ. και Ο.Τ.Α., μονίμων στελεχών των Ενόπλων Δυνάμεων και αντιστοίχων της Ελληνικής Αστυνομίας, του Πυροσβεστικού και Λιμενικού Σώματος και άλλες συναφείς διατάξεις» έγινε δεκτό κατά πλειοψηφία ενιαία επί της αρχής, των άρθρων και του συνόλου και έχει ως εξής:
      (Το κείμενο του νομοσχεδίου βρίσκεται στο Τεύχος των Πρακτικών)
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Το Σώμα παρέσχε τη ζητηθείσα εξουσιοδότηση.
       Κύριοι συνάδελφοι, έχουν διανεμηθεί τα Πρακτικά της Παρασκευής 7 Νοεμβρίου 2003 και Δευτέρας 10 Νοεμβρίου 2003 και ερωτάται το Σώμα αν επικυρούνται.
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς, τα Πρακτικά της Παρασκευής 7 Νοεμβρίου 2003 και της Δευτέρας 10 Νοεμβρίου 2003  επικυρώθηκαν.
      	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      	Με τη συναίνεση του Σώματος και ώρα 15.45’, λύεται η συνεδρίαση για αύριο ημέρα Πέμπτη 27 Νοεμβρίου 2003 και ώρα 10.30’, με αντικείμενο εργασιών του Σώματος συζήτηση προ ημερησίας διατάξεως, σύμφωνα με το άρθρο 143 του Κανονισμού της Βουλής, με πρωτοβουλία του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή, με θέμα «Η οικονομική πολιτική της Κυβέρνησης», σύμφωνα με την ειδική ημερήσια διάταξη που έχει διανεμηθεί.
      Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 26/11/03                 ΣΕΛ.1

