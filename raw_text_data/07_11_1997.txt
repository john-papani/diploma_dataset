Σελίδα 1281 

Π Ρ Α Κ Τ Ι Κ Α    Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Β'

ΣΥΝΕΔΡΙΑΣΗ ΚΓ'

Παρασκευή 7 Νοεμβρίου 1997

 

Αθήνα, σήμερα στις 7 Νοεμβρίου 1997, ημέρα Παρασκευή και ώρα 10.24', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

(Ανακοινώνονται προς το Σώμα από τον κ. Σπυρίδωνα Σπύρου, Βουλευτή Κερκύρας, τα ακόλουθα:

Α' ΚΑΤΑΘΕΣΗ ΑΝΑΦΟΡΩΝ

1) Οι Βουλευτές κύριοι ΔΗΜΗΤΡΙΟΣ ΤΣΕΤΙΝΕΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία Μαζικοί Φορείς του Νομού Ροδόπης ζητούν την απρόσκοπτη συνέχιση των διαδικασιών ίδρυσης μονάδας ηλεκτροπαραγωγής της ΔΕΗ στην Κομοτηνή.

2) Οι Βουλευτές κύριοι ΧΑΡΑΛΑΜΠΟΣ ΑΓΓΟΥΡΑΚΗΣ, ΜΑΡΙΑ ΜΠΟΣΚΟΥ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύνδεσμος Βαρέως Αναπήρων Πολέμου 1940-41 και εντεύθεν ζητεί την αύξηση της σύνταξης των θυμάτων πολέμου.

3) Οι Βουλευτές κύριοι ΣΠΥΡΟΣ ΔΑΝΕΛΛΗΣ, ΝΙΚΟΛΑΟΣ ΓΚΕΛΕΣΤΑΘΗΣ και ΙΩΑΝΝΗΣ ΑΡΑΠΗΣ κατέθεσαν αναφορά με την οποία το Παράρτημα Νομού Ηρακλείου του Πανελληνίου Συνδέσμου Αποστράτων Αξιωματικών Ενόπλων Δυνάμεων και Σωμάτων Ασφαλείας ζητεί την επίλυση συνταξιοδοτικών και ασφαλιστικών προβλημάτων των μελών του.

4) Οι Βουλευτές κύριοι ΠΑΝΑΓΙΩΤΗΣ ΚΟΥΡΟΥΜΠΛΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία η Κοινότητα Δρυμού Αιτωλ/νίας ζητεί την ηλεκτροφώτηση της εθνικής οδού Αμφιλοχίας - Βόνιτσας.

5) Οι Βουλευτές κύριοι ΒΑΣΙΛΕΙΟΣ ΚΟΝΤΟΓΙΑΝΝΟΠΟΥΛΟΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία ο Σύλλογος Αποδήμων Μακίστου επαρχίας Ολυμπίας ζητεί την ολοκλήρωση της κατασκευής του οδικού δικτύου σύνδεσης των κοινοτήτων της επαρχίας Ολυμπίας.

6) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε δημοσίευμα εφημερίδας στο οποίο ο Ναυτικός Όμιλος Χανίων ζητεί οικονομική ενίσχυση για τη συμμετοχή των ελλήνων πρωταθλητών στο Παγκόσμιο Πρωτάθλημα Ποδηλασίας.

7) Ο Βουλευτής Θεσ/νίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το ΤΕΕ Κεντρικής Μακεδονίας αντιτίθεται στην ανακατανομή των πόρων του Β' ΚΠΣ.

8) Ο Βουλευτής Αιτωλ/νίας κ. ΑΝΔΡΕΑΣ ΚΑΡΑΓΚΟΥΝΗΣ κατέθεσε αναφορά με την οποία ο Σύλλογος Γονέων και Κηδεμόνων του 2ου Δημοτικού Σχολείου Αγίου Κων/νου Αιτωλ/νίας ζητεί να λειτουργήσει το σχολείο με πλήρες διδακτικό προσωπικό.

9) Οι Βουλευτές κύριοι ΔΗΜΗΤΡΙΟΣ ΚΩΣΤΟΠΟΥΛΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία το Σωματείο Υπαλλήλων Καφεζυθεστιατορίων - Ξενοδοχείων 'Υπνου Ναυπλίου και το Σωματείο Εργαζομένων στο Ξενοδοχειακό Συγκρότημα "ΞΕΝΙΑ" Ακροναυπλίας ζητούν να μην ιδιωτικοποιηθούν τα ξενοδοχεία ΞΕΝΙΑ και ΑΜΦΙΤΡΥΩΝ του Ναυπλίου.

10) Η Βουλευτής Λαρίσης κ. ΑΝΔΡΙΑΝΗ ΛΟΥΛΕ κατέθεσε αναφορά με την οποία το Εργατοϋπαλληλικό Κέντρο Νομού Λάρισας ζητεί να δοθεί δραχμικό επίδομα σε 30 πρώην εργαζόμενους κεραμοποιούς στην πρώην επιχείρηση ΒΙΟΚΕΡΑΛ ΑΕΒΕ Λάρισας.

Β' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 114/2-7-97 ερώτηση δόθηκε με το υπ'αριθμ. 41/24-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 114/2-7-97, που κατέθεσε η Βουλευτής κ. Σ. ΑΛΦΙΕΡΗ, σας γνωρίζουμε ότι κανένας από το προσωπικό του Υπουργείου μας δεν έχει διωχθεί, αποταχθεί ή εξαναγκασθεί σε παραίτηση για συνδικαλιστική δράση.

Η συνδικαλιστική έκφραση και λειτουργία του προσωπικού μας σήμερα εξασφαλίζεται απόλυτα με τις ρυθμίσεις του ν.2265/1994 και καμία δίωξη δεν γίνεται για ενέργειες που άπτονται της άσκησης των συνδικαλιστικών δικαιωμάτων, εφόσον αυτές δεν υπερβαίνουν τα όρια που θέτουν οι υφιστάμενες διατάξεις.

Ο Υπουργός

ΓΕΩΡΓΙΟΣ ΡΩΜΑΙΟΣ"

2. Στην με αριθμό 119/2-7-97 ερώτηση δόθηκε με το υπ' αριθμ. 66/24-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 119/2-7-97, που κατέθεσαν οι Βουλευτές κύριοι Φ. ΚΟΥΒΕΛΗΣ, Σ. ΑΛΦΙΕΡΗ και Σ.ΔΑΝΕΛΛΗΣ, σας γνωρίζουμε τα εξής:


 

  

Σελίδα 1282 

Ο σεβασμός της ανθρώπινης αξιοπρέπειας και η προστασία των συνταγματικά κατοχυρωμένων ατομικών δικαιωμάτων και ελευθεριών καθώς και η καταπολέμηση του ρατσισμού και της ξενοφοβίας αποτελεί βασικό γνώμονα των ενεργειών του προσωπικού της Ελληνικής Αστυνομίας.

Στα πλαίσια αυτά, με ευαισθησία και ανθρωπιά εκδηλώνονται όλες οι ενέργειες του προσωπικού μας και για τους αναφερόμενους λαθρομετανάστες που εισέρχονται στη χώρα μας από τα νησιά. Για τη φιλοξενία, διατροφή και περίθαλψη τους οι Αστυνομικές Υπηρεσίες καταβάλλουν κάθε δυνατή προσπάθεια σε συνεργασία με τις συναρμόδιες Υπηρεσίες των άλλων Υπουργείων και άλλους φορείς.

Για όσους αιτούνται πολιτικό άσυλο τούτο παρέχεται εφόσον συντρέχουν οι νόμιμες προϋποθέσεις χωρίς καμία χρονοτριβή.

Ο Υπουργός

ΓΕΩΡΓΙΟΣ ΡΩΜΑΙΟΣ"

3. Στην με αριθμό 125/3-7-97 ερώτηση δόθηκε με το υπ' αριθμ. 2539/26-9-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της ερώτησης 125/3-7-97 που κατατέθηκε στη Βουλή των Ελλήνων από το Βουλευτή κ. Γ. Καλαντζή, σας γνωρίζουμε ότι έχουμε προκαλέσει την έκδοση ΚΥΑ που προβλέπει κίνητρα για επενδύσεις ανέγερσης ξενοδοχειακών μονάδων ΑΑ' και Α' τάξης στη Θάσο και σε άλλες περιοχές όπου σημειώνεται ανεπάρκεια σε ανώτερης κατηγορίας ξενοδοχεία.

Η τροποποιητική αυτή ΚΥΑ βρίσκεται στο στάδιο της υπογραφής από τους συναρμόδιους Υπουργούς Εθνικής Οικονομίας, Ανάπτυξης και ΠΕΧΩΔΕ.

Η Υπουργός

ΒΑΣΩ ΠΑΠΑΝΔΡΕΟΥ"

4. Στην με αριθμό 236/8-7-97 ερώτηση δόθηκε με το υπ' αριθμ. 39/16-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 236/8-7-97 που κατέθεσε ο Βουλευτής κ. Μ. Κεφαλογιάννης για τα θέματα της αρμοδιότητάς μας, σας πληροφορούμε τα εξής:

Σχετικά με την λειτουργία του Δασικού Σώματος το οποίο ιδρύθηκε με το προεδρικό διάταγμα 242/93, έχουμε να παρατηρήσουμε ότι κατά την εφαρμογή του προέκυψαν λειτουργικές δυσχέρειες που αφορούσαν την αξιοποίηση των ενοποιουμένων κλάδων ή άλλες ουσιώδεις παραλήψεις, η διευθέτηση των οποίων θα απαιτήσει αναλόγου επιπέδου ρυθμίσεις (επαναδιατυπώσεις ή συμπληρώσεις).

Το προσωπικό που υπηρετεί στη δασοπροστασία και δασοπυρόσβεση ανέρχεται συνολικά σε 4074 υπαλλήλους, έχει δε ζητηθεί η έγκριση δαπάνης από τη Γραμματεία του Υπουργικού Συμβουλίου για την κάλυψη όλων των κενών οργανικών θέσεων.

Τα ποσά που διατέθησαν για αντιπυρική προστασία κατ' έτος και τα έτη 1994, 1995, 1996 και 1997 από τις πιστώσεις του τακτικού προϋπολογισμού είναι τα κατωτέρω:

1994 
 Δρχ. 
 9.500.000.000
 
1995 
 " 
 9.000.000.000
 
1996 
 " 
 11.000.000.000
 
1997 
 " 
 11.345.000.000
 

Ο Υπουργός

ΣΤΕΦ. ΤΖΟΥΜΑΚΑΣ"

5. Στην με αριθμό 249/8-7-97 ερώτηση δόθηκε με το υπ' αριθμ. 831/26-9-97 έγγραφο από τoν Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 249/8-7-97 που κατέθεσε η Βουλευτής κ. Μαρία Δαμανάκη σας γνωρίζουμε ότι το ΔΙΚΑΤΣΑ μετά από έγγραφό του προς το Υπουργείο Εξωτερικών με το ερώτημα εάν θα μπορούσε να προχωρήσει μετά την ενδιάμεση συμφωνία της 13.9.95 και του Μνημονίου Πρακτικών Μέτρων (Σκόπια 13.10.95) στη κρίση του Πανεπιστημίου "Κύριλλος και Μεθόδιος των Σκοπίων" έλαβε την απάντηση από το Υπουργείο Εξωτερικών ότι θα πρέπει να αναμείνει την άποψη της Νομικής Υπηρεσίας του στην οποία έχει παραπεμφθεί το θέμα. Βάσει αυτού του εγγράφου το ΔΙΚΑΤΣΑ δεν έχει προχωρήσει στην κρίση του Ιδρύματος αυτού όπως και στην κρίση των τίτλων σπουδών που έχουν χορηγηθεί από αυτό.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

6. Στην με αριθμό 314/11-7-97 ερώτηση δόθηκε με το υπ' αριθμ. 11/24-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 314/11-7-97, που κατέθεσαν οι Βουλευτές κύριοι M. ΑΓΓΟΥΡΑΚΗΣ και Σ. ΚΟΡΑΚΑΣ, σας γνωρίζουμε τα εξής:

Το νομικό καθεστώς εισόδου υπηκόων των αναφερόμενων χωρών δεν έχει μεταβληθεί.

Οι προϋποθέσεις εισόδου, παραμονής και εργασίας των αλλοδαπών στη χώρα μας καθορίζονται από τις διατάξεις του ν. 1975/1991, οι οποίες είναι εναρμονισμένες με τα ισχύοντα στις χώρες της Ευρωπαϊκής 'Ενωσης, διασφαλίζουν τα εθνικά μας συμφέροντα και προασπίζουν τα εργασιακά και λοιπά δικαιώματα των Ελλήνων πολιτών.

Στα πλαίσια αυτά ανατιμετωπίζει η Αστυνομία κάθε σχετική περίπτωση αλλοδαπού που εισέρχεται στη χώρα και διώκει κάθε παράνομη είσοδο, παραμονή και εργασία. Επίσης κάθε αίτημα αλλοδαπού εξετάζεται σε ατομική βάση και εφόσον συντρέχουν τα στοιχεία του νόμου για παραμονή ικανοποιείται με πνεύμα κατανόησης και χωρίς διακρίσεις.

Κατά το χρονικό διάστημα από 1-6-1996 έως 31-7-1996 εισήλθαν στη χώρα μας 28.750 υπήκοοι Βουλγαρίας και 10.798 υπήκοοι Ρουμανίας και εξήλθαν 5.637 και 1.545 αντίστοιχα. Επίσης κατά το χρονικό διάστημα από 1-6-1997 έως 31-7-1997 εισήλθαν 30.414 Βουλγαρίας, και 10.678 υπήκοοι Ρουμανίας από τους οποίους εξήλθαν 6.626 και 3.358 αντίστοιχα.

Από τα ανωτέρω στοιχεία προκύπτει ότι καμία διάκριση σε βάρος των νόμιμα εισερχομένων στη χώρα μας υπηκόων Βουλγαρίας και Ρουμανίας δεν γίνεται. Επισημαίνεται όμως ότι μεγάλο μέρος των ανωτέρω δεν εξέρχεται, όπως έχει υποχρέωση, από τη χώρα μας αλλά παραμένει σε αυτή παράνομα.

Ο Υπουργός

ΓΕΩΡΓΙΟΣ ΡΩΜΑΙΟΣ"

7. Στην με αριθμό 496/22-7-97 ερώτηση δόθηκε με το υπ' αριθμ. 89/16-9-97 έγγραφο από τoν Υπουργό Γεωργίας η ακόλουθη απάντηση:

"Απαντώντας στην ερώτηση 496/22-7-97 που κατέθεσε ο Βουλευτής κ. Μ. Καρχιμάκης, σας πληροφορούμε τα εξής:

Ο κ. Μιχαήλ Μπρόκος δεν διαθέτει αποφοιτήριο της σχολής Δασοθηροφυλάκων ούτε απολυτήριο Λυκείου. Επίσης είναι πάνω από 35 ετών και κατά συνέπεια δεν πληροί τις προϋποθέσεις σύμφωνα με την 60548/894/22.2.1995 εγκύκλιο του Υπ. Γεωργίας.

Η αρμοδιότητα αναγνώρισης έχει αποκεντρωθεί και δεν ανήκει πλέον στο Υπ. Γεωργίας.

Ο Υπουργός

ΣΤΕΦ. ΤΖΟΥΜΑΚΑΣ"

8. Στην με αριθμό 507/22-7-97 ερώτηση δόθηκε με το υπ' αριθμ. 1/24-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 507/22-7-97, που κατέθεσαν οι Βουλευτές κύριοι M. ΑΓΓΟΥΡΑΚΗΣ και Ο. ΚΟΛΟΖΩΦ, σε ό,τι μας αφορά, σας γνωρίζουμε ότι στον αναφερόμενο χώρο έχει παραχωρηθεί από πολλά χρόνια για τις ανάγκες της


 

  

Σελίδα 1283 

 

Ελληνικής Αστυνομίας μικρή έκταση από το Υπουργείο Εθνικής 'Αμυνας.

Η μεταφορά των εγκαταστάσεων που υφίστανται στο χώρο αυτό και καλύπτουν άμεσες επιχειρησιακές ανάγκες της Γ.Α.Δ. Αττικής δεν είναι δυνατή, αν προηγουμένως δεν εξασφαλισθούν άλλοι κατάλληλοι προς τούτο χώροι.

Στην κυριότητα της Ελληνικής Αστυνομίας ανήκει και το κτιριακό συγκρότημα στέγασης της Αστυνομικής Ακαδημίας και της Σχολής Αξιωματικών στη λεωφόρο Μεσογείων 96 που έχει αναγερθεί σε οικοπεδική έκταση 129.500 τ.μ. η οποία αγοράστηκε το 1936 από την Ιερά Μονή Πετράκη.

Πευκόφυτο τμήμα της έκτασης αυτής (32.500 τ.μ.) παραχωρήθηκε με απόφαση της Κτηματικής Εταιρείας του Δημοσίου στο Δήμο Αθηναίων. Σε τμήμα της υπόλοιπης έκτασης αναγέρθηκε για τη στέγαση των επιτελικών Υπηρεσιών του Υπουργείου μας κτίριο στο οποίο τελικά στεγάσθηκε το Υπουργείο Δικαιοσύνης.

Εγκαταστάσεις άλλες κατάλληλες για τη λειτουργία της Σχολής αυτής δεν υπάρχουν γι'αυτό και αποφασίσθηκε το 1996 η επέκταση, στο αναφερόμενο οικόπεδο, των κτιριακών εγκαταστάσεων με ανέγερση νέου κτιρίου και εγκρίθηκε στον προϋπολογισμό του 1997 μέρος των αναγκαίων δαπανών.

Ο Υπουργός

ΓΕΩΡΓΙΟΣ ΡΩΜΑΙΟΣ"

9. Στην με αριθμό 538/23-7-97 ερώτηση δόθηκε με το υπ' αριθμ. 430/24-9-97 έγγραφο από τoν Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 538/23-7-97, που κατέθεσαν οι Βουλευτές κύριοι Σ. ΚΟΡΑΚΑΣ και M. ΑΓΓΟΥΡΑΚΗΣ, σας γνωρίζουμε ότι τα περί τρομοκρατίας και χρήσης γκλόμπς και σιδερογροθιών διατυπούμενα σε αυτή είναι ανακριβή.

Οι αστυνομικοί κατά την εκτέλεση της αποστολής τους φέρουν μόνο τα προβλεπόμενα υπηρεσιακά είδη, στα οποία ασφαλώς δεν περιλαμβάνονται σιδηρογροθιές. Για το κανονικό των ειδών αυτών ελέγχονται όταν διατίθενται σε υπηρεσία, όπως έγινε και στην καταγγελλόμενη περίπτωση.

'Οσον αφορά τα αναφερόμενα γεγονότα αυτά εξελίχθηκαν ως εξής:

Την 22/23-7-1997 και από την 20.30' έως 02.30' ώρα πραγματοποιήθηκε από τη Διεύθυνση 'Αμεσης Δράσης, στα πλαίσια της αποστολής της για την πρόληψη της εγκληματικότητας, εξόρμηση στο κέντρο της Αθήνας, με ειδικές ενισχυμένες μονάδες της Μ-4 (επανδρωμένο περιπολικό με ένα Αρχιφύλακα και δύο Αστυφύλακες, μία μοτοσικλέτα και ένα αστυνομικό σκύλο). Σε αυτή έλαβαν μέρος και αυτοκίνητα με συμβατικούς αριθμούς επανδρωμένα με ένστολους αστυνομικούς. Σε κάθε ενισχυμένη μονάδα Μ-4 ο ένας διετάχθη και εκτελούσε υπηρεσία με πολιτική περιβολή.

Την 23.00' ώρα έγινε έλεγχος περιμετρικά της πλατείας Βικτωρίας από όπου και προσήγαγαν στο Αστυνομικό Τμήμα Κυψέλης, για εξακρίβωση στοιχείων τρεις αλλοδαπούς.

Επειδή για τον ηλεκτρικό σταθμό ΗΣΑΠ της πλατείας αυτής που είναι στεγασμένος και τις νυκτερινές κυρίως ώρες γίνεται καταφύγιο και τόπος δράσης πάσης φύσεως κακοποιών (βαποράκια, τσαντάκηδες, πορτοφολάδες, λαθρομετανάστες κλπ) έχουν γίνει πολλές καταγγελίες, ο έλεγχος επεκτάθηκε και στο χώρο αυτό. Τότε παρενέβη ο προϊστάμενος στα εκδοτήρια εισιτηρίων, ο οποίος εξιστόρησε διάφορα συμβάντα (κλοπές πορτοφολιών κλπ) στο χώρο του σταθμού και τους συρμούς, εξέφρασε αισθήματα ανασφάλειας του ιδίου και των υπαλλήλων καθώς και των νυκτερινών επιβατών από αλλοδαπούς κυρίως κακοποιούς και ζήτησε να γίνεται κατά διαστήματα έλεγχος.

Το γεγονός αυτό σε συνδυασμό με την πληροφορία που είχαν ότι ο καταζητούμενος για σωρεία κλοπών και διαρρήξεων Αλβανός λαθρομετανάστης Κρέκος Γεώργιος είχε θεαθεί στον ανωτέρω χώρο, επέβαλε τον μακροσκοπικό έλεγχο και σε συρμό που είχε αφιχθεί.

Ο επικεφαλής Αρχιφύλακας με πολιτική περιβολή μπήκε στο πρώτο βαγόνι με τον μηχανοδηγό και παρουσία των αναφερόμενων υπαλλήλων των ΗΣΑΠ, επέδειξε την ταυτότητά του, δήλωσε την ιδιότητά του και εξήγησε στους επιβάτες ότι θα ακολουθήσει έλεγχος για εντοπισμό λαθρομεταναστών. Μάλιστα για να διευκολυνθεί ο έλεγχος τους ζήτησε να κρατούν τα δελτία ταυτότητας τους πράγμα και το οποίο έγινε. Τότε ένας επιβάτης ο οποίος όπως εξακριβώθη ήταν ο δημοσιογράφος Λεκάτης Αθανάσιος επιδεικνύοντας δημοσιογραφική ταυτότητα του Ριζοσπάστη επετέθη φραστικά στον Αρχιφύλακα ζητώντας εξηγήσεις και παροτρύνοντας τους επιβάτες να μη συμμορφωθούν.

Πολλοί επιβάτες κατανοώντας τους ελέγχους άρχισαν να αποδοκιμάζουν τον αναφερόμενο. Ο Αρχιφύλακας με ήπιο τόνο έδωσε σε αυτόν εξηγήσεις για τους διενεργούμενους ελέγχους και το θέμα έληξε.

'Ολες οι ενέργειες των αστυνομικών στην προκειμένη περίπτωση υπήρξαν νόμιμες και έγιναν στα πλαίσια της αποστολής τους.

Ο Υπουργός

ΓΕΩΡΓΙΟΣ ΡΩΜΑΙΟΣ"

10. Στην με αριθμό 540/24-7-97 ερώτηση δόθηκε με το υπ' αριθμ. 12030/24-9-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σχετικά με την ερώτηση 540/24-7-97 του Βουλευτή κ. Η. Βεζδρεβάνη και σε ότι αφορά το ΥΠΕΘΟ, σας ενημερώνουμε ότι για την αντιμετώπιση των οξυμένων προβλημάτων της Περιφέρειας Ηπείρου, στα πλαίσια του 2ου Κοινοτικού Πλαισίου Στήριξης, 1994-1999 προβλέπονται τα ακόλουθα προγράμματα ή παρεμβάσεις:

1. Περιφερειακό Επιχειρησιακό Πρόγραμμα (Π.Ε.Π. Ηπείρου) ύψους 100 δισ δρχ.

2. Παρεμβάσεις Κεντρικών Φορέων στην Περιφέρεια Ηπείρου ύψους 94,0 δισ

3. Παρεμβάσεις του Ταμείου Συνοχής:Σύνολο 318,77 δισ δρ

α. μεταφορές, ύψους 
 287 
 δισ δρχ
 
β. λιμενικά έργα, ύψους 
 16 
 " "
 
γ. περιβάλλον 
 15,77 
 " "
 

4. Παρεμβάσεις από την Κοινοτική Πρωτοβουλία Προγράμματος INTEREG II ύψους 24 δισ.

5. Παρεμβάσεις από την Κοινοτική Πρωτοβουλία Προγράμματα PESCA ύψους 1,5 δισ.

6. Παρεμβάσεις από την Κοινοτική Πρωτοβουλία Προγράμματος LEADER ύψους 8 δισ δρχ.

7. Ζεύξη Ακτίου - Πρεβέζης. Το έργο προς το παρόν δεν συγχρηματοδοτείται από την Ευρωπαϊκή 'Ενωση, ύψους 25 δισ

Ο συνολικός προϋπολογισμός των ανωτέρω παρεμβάσεων ανέρχεται σε 571 δισ δρχ. με τελικό στόχο την υποστήριξη των πολιτικών επίλυσης των προβλημάτων της Περιφέρειας Ηπείρου.

'Ολες οι πιο πάνω ενέργειες έχουν ως στόχο να ανατρεψουν τη δυσμενή εικόνα και τις ανισότητες σε βάρος της Περιφέρειας Ηπείρου. Τα μακροοικονομικά αποτελέσματα αυτής της πολιτικής θα απαιτήσουν χρόνο, ώστε και να ολοκληρωθούν τα έργα, αλλά και οι επιπτώσεις - αποδόσεις τους να αρχίσουν να καταγράφουν στην οικονομία και κοινωνία της Περιφέρειας Ηπείρου.

Ο Υφυπουργός

ΧΡΗΣΤΟΣ ΠΑΧΤΑΣ"

11. Στην με αριθμό 645/29-7-97 ερώτηση δόθηκε με το υπ' αριθμ. 3088/24-9-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης με αριθμό 645/29-7-1997, του Βουλευτού της Νέας Δημοκρατίας κ. Δ. Σιούφα θέτουμε υπόψη σας τα κατωτέρω:

Τα γεγονότα που έλαβε χώρα προσφάτως στην Αλβανία, απασχόλησαν έντονα την ελληνική κυβέρνηση η οποία και προέβη σε μία σειρά από ενέργειες προκειμένου να διαπιστωθεί το μέγεθος των ζημιών και να εξεύρει τρόπους να


 

  

Σελίδα 1284 

 

μειώσει όπου αυτό ήταν δυνατό, τους κραδασμούς και τις αρνητικές συνέπειες του.

Στη συνέχεια κατανοώντας το γεγονός πως η οικονομική ανάκαψη των επιχειρήσεων συμβαδίζει με εκείνη της χώρας, απεφάσισε την παραχώρηση στην Αλβανία χρηματοοικονομική στήριξη ύψους 20 δισ δρχ. Επιπροσθέτως, το 10% της στήριξης αυτής απεφασίσθη, μετά από επαφές των δύο πλευρών στα Τίρανα και στην Αθήνα, να δοθεί δωρεάν. Το σχετικό έγγραφο παράδοσης των δύο (2) δισεκατομμυρίων δρχ στον Αλβανό Υπουργό Εξωτερικών κ. Μίλο, επεδόθη από τον 'Ελληνα Υπουργό Εξωτερικών κ. Θ. Πάγκαλο στις 11.9.1997.

Το υπόλοιπο ποσό των 18 δισ δρχ., θα δοθεί στην Αλβανία ως δάνειο. Για το σκοπό αυτό συστάθηκε μικτή Ελληνο-Αλβανική επιτροπή, η πρώτη συνεδρίαση της οποίας είναι στις 24-9-1997 στην Αθήνα.

Μεταξύ των άλλων θεμάτων που θα απασχολήσουν την επιτροπή θα είναι και εκείνο της στήριξης των επιχειρήσεων που δραστηριοποιούνται στην Αλβανία και υπέστησαν ζημιές κατά την διάρκεια των γεγονότων.

Ο Υφυπουργός

ΑΛΕΞΑΝΔΡΟΣ ΜΠΑΛΤΑΣ"

12. Στην με αριθμό 665/30-7-97 ερώτηση δόθηκε με το υπ' αριθμ. 2029/29-9-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Σε απάντηση της ερώτησης 665/30-7-97 του Βουλευτού κ. Σ. Σπηλιωτόπουλου, σας γνωρίζουμε τα εξής:

Η Δημοσιότητα και Προβολή που ανέλαβε να υλοποιήσει το ΥΠΕΘΟ αφορά Δημοσιότητα και Προβολή του συνόλου του Κ.Π.Σ., για την οποία προβλέπεται σχετικό κονδύλι στο Κεντρικό Πρόγραμμα Τεχνικής Βοήθειας του Κ.Π.Σ. 94-99. Παράλληλα, σε επιμέρους προγράμματα υπάρχουν σχετικά κονδύλια, στα πλαίσια της Τεχνικής Βοήθειας των προγραμμάτων αυτών.

Τα κονδύλια αυτά σε τίποτα δεν επηρεάζονται από το Πρόγραμμα Δημοσιότητας και Προβολής που έχει ξεκινήσει το ΥΠΕΘΟ σε επίπεδο συνολικού Κ.Π.Σ. Η χρησιμοποίηση των κονδυλίων των επιμέρους προγραμμάτων είναι αρμοδιότητα των φορέων που είναι υπεύθυνοι για τα προγράμματα αυτά και γίνεται από τους φορείς αυτούς μέσα σε ένα γενικό πλαίσιο συντονισμού που εξασφαλίζει το ΥΠΕΘΟ.

Επομένως επαρχιακός τύπος και Μ.Μ.Ε. θα κληθούν να αναλάβουν μέρος αυτής της Δημοσιότητας ή από τα Περιφερειακά ή από τα Τομεακά προγράμματα, ανάλογα με την απόφαση των φορέων αυτών ή από την Εκστρατεία Δημοσιότητας και Προβολής συνολικά του ΚΠΣ (ευθύνης του ΥΠΕΘΟ) στα πλαίσια σχετικό προγραμματισμού που θα κάνει το ΥΠΕΘΟ.

Ο Υφυπουργός

ΧΡΗΣΤΟΣ ΠΑΧΤΑΣ"

13. Στην με αριθμό 672/30-7-97 ερώτηση δόθηκε με το υπ' αριθμ. 1513/25-9-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 672/30-7-97 ερώτηση, που κατατέθηκε στη Βουλή από το Βουλευτή κ. Σπ. Σπηλιωτόπουλο, για το θιγόμενο σ' αυτή θέμα, σας πληροφορούμε τα εξής:

Ο Οργανισμός Εργατικής Εστίας (Ο.Ε.Ε.), προχώρησε στην προσωρινή συγχώνευση υπηρεσιών του στην πόλη της Πάτρας, λόγω του υψηλού κόστους λειτουργίας τους και όχι στην κατάργησή τους, διότι υπολειτουργούσαν, καθ' όσον δεν διέθεταν το αναγκαίο και κατάλληλο προσωπικό.

Πάντως, ο Ο.Ε.Ε., αναμένει την υποβολή προτάσεων των τοπικών φορέων της Πάτρας για την επανεξέταση του θέματος της λειτουργίας του ΚΕΝΕ σε νέα βάση, ούτως ώστε το Κέντρο Εργαζόμενης Νεότητας να γίνει ένας πραγματικός πόλος έλξης των νέων και δημιουργικής απασχόλησης κατά τον ελεύθερο χρόνο τους.

Παράλληλα το Υπουργείο Εργασίας και Κοινωνικών Ασφαλίσεων θα αναθέσει σε επιτροπή τη μελέτη του αναπροσδιορισμού του ρόλου των Κέντρων Εργαζομένης Νεότητας και κατά πόσο ανταποκρίνονται οι προσφερόμενες υπηρεσίες τους στους δικαιούχους.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

14. Στην με αριθμό 685/30-7-97 ερώτηση δόθηκε με το υπ' αριθμ. 1515/25-9-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 685/30-7-97 ερώτηση, που κατατέθηκε στη Βουλή από τους Βουλευτές κυρίους Μ. Κωστόπουλο και Απ. Τασούλα, για τα θιγόμενα σ' αυτή θέματα, σας πληροφορούμε τα εξής:

Ο έλεγχος εφαρμογής της νομοθεσίας για την Υγιεινή και Ασφάλεια των εργαζομένων γίνεται από τους Τεχνικούς Υγειονομικούς Επιθεωρητές Εργασίας των αρμοδίων υπηρεσιών που υπάγονται στην Νομαρχιακή Αυτοδιοίκηση.

Στις περιπτώσεις μη συμμόρφωσης των εργοδοτών προς τις υποδείξεις των Επιθεωρητών, αυτοί κινούν άμεσα τις διαδικασίες επιβολής των ποινικών ή και διοικητικών κυρώσεων που προβλέπονται στα άρθρα 24 και 25 του ν. 2224/94.

Σύμφωνα με την αναφορά του τμήματος Τεχνικής και Υγειονομικής Επιθεώρησης Εργασίας της Ν.Α. Αχαϊας για το έργο της κατασκευής της σήραγγας από την εταιρεία Κ. Ι. Σαραντόπουλος, η τοπική Υπηρεσία έχει ελέγξει επανειλημμένα το έργο με την παρουσία και εκπροσώπου του συνδικάτου οικοδόμων.

Η έρευνα για την κατάρρευση της υπό κατασκευή σύραγγας γίνεται από ειδικούς επιστήμονες του Υ.ΠΕ.ΧΩ.Δ.Ε. σε συνεργασία με τους μελετητές του έργου.

Η παρακολούθηση της σήραγγας γίνεται καθημερινά και με ειδικά όργανα που δείχνουν τις μικρές και μεγάλες αποκλίσεις της σήραγγας και την όλη συμπεριφορά της. 'Ετσι από την κατάρρευση της σήραγγας δεν κινδύνευσε κανένας εργαζόμενος διότι έγινε έγκαιρα αντιληπτή η τριχοειδής ρωγμή στα πλευρικά τοιχώματα της από τον υπεύθυνο επιθεώρησης της σήραγγας και δεν επετράπησε κανένα να εργασθεί από τη στιγμή εκείνη.

Η μικτή επιτροπή ελέγχου τεχνικών και οικοδομικών έργων (στην οποία συμμετέχει εκπρόσωπος του ΤΕΕ και του συνδικάτου οικοδόμων) πραγματοποίησε στο α' εξάμηνο του '97, 21 εξόδους ελέγχων. Στο ίδιο διάστημα η τοπική υπηρεσία έλεγξε και επανέλεγξε 890 οικοδομές και τεχνικά έργα.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

15. Στην με αριθμό 760/1-8-97 ερώτηση δόθηκε με το υπ' αριθμ. 1516/25-9-97 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην αριθμ. 760/1-8-97 ερώτηση, που κατατέθηκε στη Βουλή από το Βουλευτή κ. Αν. Καραμάριο, για τα θιγόμενα σ' αυτή θέματα, σας πληροφορούμε τα εξής:

Με σκοπό την αποτελεσματική αξιοποίηση των πόρων του Ευρωπαϊκού Κοινωνικού Ταμείου (ΕΚΤ) και την κατά το δυνατόν συρρίκνωση αναποτελεσματικών δράσεων και αδιαφανών διαδικασιών, το Υπουργείο Εργασίας στο Β' Κοινοτικό Πλαίσιο Στήριξης (ΚΠΣ) προχώρησε στην εφαρμογή του θεσμού της πιστοποίησης των Κέντρων Επαγγελματικής Κατάρτισης (ΚΕΚ).

Η παντελής έλλειψη όμως προηγούμενης εμπειρίας στα ελληνικά δεδομένα σε συνδυασμό με οργανωτικές και διοικητικές αδυναμίες του νεοσύστατου Κέντρου Πιστοποίησης οδήγησαν σε πλημμελή σε ορισμένες περιπτώσεις εφαρμογή της πιστοποίησης.

Αυτό οδήγησε σε ρήξη των σχέσεων αξιοποίησης και εμπιστοσύνης μεταξύ Κράτους-Μέλους και Ε.Ε., η οποία απέφερε την εμπλοκή των κονδυλίων του ΕΚΤ στη χώρα μας και κατά συνέπεια την καθυστέρηση καταβολής των πληρωμών στους φορείς.


 

  

Σελίδα 1285 

'Ηδη όμως το Υπουργείο Εργασίας με συντονισμένη προσπάθεια που αναλήφθηκε τόσο στο διαχειριστικό επίπεδο, όσο και στο πολιτικό επίπεδο κατάφερε να ανατρέψει τη νοσηρή εντύπωση που είχε δημιουργηθεί αποδεικνύοντας εμπράκτως ότι μεμονωμένα φαινόμενα πλημμελούς πιστοποίησης του παρελθόντος δεν παρασύρουν και δεν αλλοιώνουν την προσπάθεια που έχει αναληφθεί για την αποτελεσματική αξιοποίηση των πόρων του ΕΚΤ, προς όφελος του εργατικού δυναμικού και της χώρας γενικότερα. Με τον πρόσφατο Νόμο 2469/1997 "περιορισμός και βελτίωση της αποτελεσματικότητας των κρατικών δαπανών" (Α. 38) και το κατ' εξουσιοδότηση αυτού ήδη εκδοθέν π. δ/γμα καταργήθηκε το Εθνικό Πιστοποίησης και συστάθηκε με νέες υγιείς βάσεις νέο νομικό πρόσωπο ιδιωτικού δικαίου για την πιστοποίηση των δομών επαγ/κής κατάρτισης με αναπροσαρμογή και βελτιώσεις στις αρμοδιότητες, τους σκοπούς, τη σύνθεση του Διοικητικού Συμβουλίου τη στελέχωση και την οργανωτική του δομή.

Επίσης δραστηριοποίησε τους ελεγκτικούς του μηχανισμούς και βελτίωσε τους αντίστοιχους διαχειριστικούς.

Αποτέλεσμα της παραπάνω προσπάθειας ήταν ν' αρχίσει η σταδιακή απεμπλοκή των κονδυλίων και η αντίστοιχη καταβολή τους στους φορείς. Κατά συνέπεια δεν καταχράστηκε κανείς τα χρήματα των ανέργων και επίκειται σύντομα η καταβολή τους στους δικαιούχους.

Ο Υπουργός

ΜΙΛΤΙΑΔΗΣ ΠΑΠΑΪΩΑΝΝΟΥ"

16. Στην με αριθμό 800/5-8-97 ερώτηση δόθηκε με το υπ' αριθμ. 26229/11-9-97 έγγραφο από τον Υπουργό Εθνικής Οικονομίας και Οικονομικών η ακόλουθη απάντηση:

"Σε απάντηση του υπ' αριθμ. 800/5-8-1997 εγγράφου σας με το οποίο κοινοποιείται ερώτηση του Βουλευτή κ. Ε. Μπασιάκου σας γνωρίζουμε σε ότι μας αφορά τα εξής:

Επί της παραγρ. 8

Η περιοχή του Δήμου Αραχώβης με αντικειμενικά κριτήρια εξακολουθεί να ανήκει στις περιοχές που αποκλείονται από την παροχή κινήτρων του αναπτυξιακού Νόμου μόνο για την ίδρυση ή επέκταση ξενοδοχειακών μονάδων λαμβανομένου υπόψη και του παραδοσιακού χαρακτήρα της πόλεως, σαύμφωνα με τα οριζόμενα στην αρχική ΚΥΑ 23076/10-5-1995.

Η εξαίρεση δεν αφορά παραδοσιακά κτίσματα που μετατρέπονται σε ξενοδοχεία και μονάδες Ειδικής μορφής τουρισμού όπως συνεδριακά κέντρα χιονοδρομικά κέντρα κλπ.

Ακόμη ο αγροτοτουρισμός έχει τη δυνατότητα ενισχύσεως από τα ειδικά κοινοτικά προγράμματα (αρμόδιοι φορείς υλοποίησης Αγροτική Τράπεζα και Υπουργείο Γεωργίας).

Ο Υπουργός

ΓΙΑΝΝΟΣ ΠΑΠΑΝΤΩΝΙΟΥ"

17. Στην με αριθμό 865/7-8-97 ερώτηση δόθηκε με το υπ' αριθμ. 927/26-9-97 ερώτηση δόθηκε με το υπ' αριθμ. 927/26-9-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 865/7.8.97 που κατέθεσαν οι Βουλευτές κύριοι Στ. Παναγιώτου και Μαρ. Μπόσκου, σχετικά με τη λειτουργία της Φοιτητικής κατασκήνωσης του Αριστοτέλειου Πανεπιστημίου Θεσσαλονίκης, σας γνωρίζουμε τα ακόλουθα:

'Οπως μας πληροφόρησε ο Πρύτανης του Αριστοτελείου Πανεπιστημίου Θεσσαλονίκης, το Α.Π.Θ. είναι το μόνο Πανεπιστήμιο που έχει οργανώσει θερινές κατασκηνώσεις για τους φοιτητές και το προσωπικό του.

Το Α.Π.Θ. έχει επενδύσει κατά την τελευταία οκταετία πλέον των 300.000.000 δρχ. σε έργα υποδομής της κατασκήνωσης, η οποία παρέχει υψηλού επιπέδου υπηρεσίες. Ενδεικτικά αναφέρεται ότι κατά τα έτη 1995 - 1997, δαπανήθηκε ποσό 101.000.000 δραχμών σε έργα υποδομής και για την λειτουργία της κατασκήνωσης.

Οι δαπάνες όμως που αναφέρονται στην τρέχουσα λειτουργία (ηλεκτρ. ρεύμα, νερό, καθαριότητα, αμοιβή μη τακτικού προσωπικού) δεν μπορούν να αντιμετωπισθούν από τον προϋπολογισμό του Πανεπιστημίου (δεν προβλέπεται και δεν εγκρίνεται σχετικός κωδικός) και αντιμετωπίζεται από εισφορά των "παραθεριστών". Ετσι οι εργαζόμενοι στο Α.Π.Θ. πληρώνουν από 700 έως 1200 δρχ. ημερησίως, ενώ οι φοιτητές δεν πλήρωναν έως σήμερα. Κατά τη φετινή περίοδο ζητήθηκε η καταβολή από τους φοιτητές 100 δραχμών για συμβολική συμμετοχή στις δαπάνες λειτουργίας ώστε αυτές να μη επιμερίζονται μόνο στους υπαλλήλους.

Εξάλλου για σίτιση οι κατασκηνωτές καταβάλλουν οι μεν υπάλληλοι 1500 δρχ. ενώ οι φοιτητές 1200 δρχ. δηλαδή και πάλι οι υπάλληλοι επιδοτούν το φαγητό των φοιτητών. Υπενθυμίζεται ότι δεν προβλέπεται δαπάνη για θερινή σίτιση φοιτητών.

Τα ανωτέρω είναι γνωστά στους φοιτητές και αποδεκτά από τους εκπροσώπους τους που μετέχουν στην επιτροπή της κατασκήνωσης.

Επιπροσθέτως σας γνωρίζουμε ότι το Αριστετέλειο Πανεπιστήμιο Θεσσαλονίκης έχει επιχορηγηθεί μέχρι σήμερα από πιστώσεις του τακτικού προϋπολογισμού του ΥΠΕΠΘ για την αντιμετώπιση λειτουργικών του δαπανών με το ποσό των δρχ. 6.916.540.000 δρχ.

Η ευθύνη για την κατανομή του ποσού της επιχορήγησης στις επιμέρους δραστηριότητες του Ιδρύματος ανήκει στα όργανα διοίκησής του.

Ο Υπουργός

ΓΕΡΑΣΙΜΟΣ ΑΡΣΕΝΗΣ"

18. Στην με αριθμό 873/7-8-97 ερώτηση δόθηκε με το υπ' αριθμ. 1088/25-9-97 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση 873/7.8.97 του Βουλευτή κ. Στ. Μάνου, σχετικά με τον ατμοηλεκτρικό σταθμό της ΔΕΗ στη Φλώρινα, σας γνωρίζουμε ότι αρμόδια ν' απαντήσει είναι η Υπουργός Ανάπτυξης προς την οποία έχουμε διαβιβάσει την ερώτηση.

Σε ό,τι αφορά την αύξηση του κεφαλαίου της Εθνικής Τράπεζας, σας γνωρίζουμε ότι η Τράπεζα βρίσκεται σε συζητήσεις και διαπραγματεύσεις με τους οίκους συμβούλων Merril Lunch και SBC Warbourg. Οι οίκοι αυτοί προκρίθησαν ύστερα από διαδικασία αξιολόγησης τόσο με κριτήρια μεγέθους και διεθνούς αξιοπιστίας όσο και με βάση αναλυτικές παρουσιάσεις. Οι διαπραγματεύσεις συνεχίζονται και οι τελικοί όροι δεν έχουν ακόμα διαμορφωθεί.

Ο Υφυπουργός

ΧΡΗΣΤΟΣ ΠΑΧΤΑΣ"

19. Στην με αριθμό 966/12-8-97 ερώτηση δόθηκε με το υπ' αριθμ. 44/24-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ανωτέρω ερώτησης, που κατέθεσε ο Βουλευτής κ. Π. Ψωμιάδης, σε ό,τι μας αφορά, σας γνωρίζουμε τα εξής:

Ο έλεγχος διαβατηρίων στο οδικό σημείο εισόδου - εξόδου Ευζώνων ασκείται από το Αστυνομικό Τμήμα Ευζώνων το οποίο έχει στελεχωθεί με το ανάλογο προσωπικό και εφοδιασθεί με τα απαραίτητα μέτρα για την επιτέλεση της αποστολής του.

Τα προβλήματα που παρατηρήθηκαν στους Ευζώνους κατά την τρέχουσα θερινή περίοδο, οφείλονται στη μεγάλη προσέλευση ατόμων από τη γειτονική χώρα κατά τις ώρες 8.00 έως 15.00.

Από τα άτομα αυτά τα 1200 περίπου ημερησίως ήσαν υπήκοοι της χώρας αυτής και έπρεπε βάσει της ενδιάμεσης συμφωνίας, που τέθηκε σε εφαρμογή μετά την 19-10-95 και του σχετικού μνημονίου για τα πρακτικά μέτρα εφαρμογής της, να χορηγηθεί σ' αυτούς, μετά από διαβατηριακό έλεγχο, θεώρηση εισόδου στη χώρα μας επί διάστημα ειδικού εντύπου.

Η αρμοδιότητα αυτη ανατέθηκε προσωρινά, για διάστημα δύο μηνών, στους συνοριακούς ελέγχους διαβατηρίων.

Από το Αστυνομικό Τμήμα Ευζώνων η διαδικασία της


 

  

Σελίδα 1286 

 

θεώρησης γίνεται με τη βοήθεια ειδικού τερματικού δέκτη και διαρκεί για κάθε άτομο περίπου ένα λεπτό της ώρας.

Για την αντιμετώπιση των αυξημένων αυτών αναγκών κατά τη φετινή θερινή περίοδο η ανωτέρω Υπηρεσία ενισχύθηκε από άλλες Υπηρεσίες με τέσσερις βαθμοφόρους και εννέα Αστυφύλακες.

Στην Αστυνομική Διεύθυνση Κιλκίς δόθηκε εντολή να λάβει κάθε αναγκαίο μέτρο για την βελτίωση παροχής υπηρεσιών στους εισερχόμενους και εξερχόμενους στη χώρα μας από το σημείο των Ευζώνων.

Ο Υπουργός

ΓΕΩΡΓΙΟΣ ΡΩΜΑΙΟΣ"

20. Στην με αριθμό 977/12-8-97 ερώτηση δόθηκε με το υπ' αριθμ. 175/16-9-97 έγγραφο από τον Υπουργό Γεωργίας η ακόλουθη απάντηση:

"Απαντώντας στην ερώτηση 977/12.8.97 που κατέθεσαν οι Βουλευτές κύριοι Β. Μπούτας, Α. Κανταρτζής, Ν. Γκατζής, σας πληροφορούμε τα εξής:

Για τις ζημιές που προξενήθηκαν στη Θεσσαλία από τη σφοδρή χαλαζόπτωση της 9.8.97 όπου ζημιώθηκαν κυρίως βαμβακοκαλλιέργειες, ο ΕΛΓΑ επιλήφθηκε αμέσως. Με τις έγκαιρες επισημάνσεις που διενεργήθηκαν από τους αρμόδιους γεωπόνους ο ΕΛΓΑ έχει πλήρη και σαφή εικόνα της έκτασης και του ύψους των ζημιών.

Οι εκτιμήσεις των εν λόγω ζημιών διενεργούνται ήδη από πολυμελές κλιμάκιο γεωπόνων εκτιμητών και υπολογίζεται να ολοκληρωθούν εντός του μηνός Σεπτεμβρίου. Μετά την ολοκλήρωση των εκτιμήσεων θα ακολουθήσει η κοινοποίηση των πορισμάτων στους ενδιαφερόμενους παραγωγούς και στη συνέχεια θα καταβληθεί από τον ΕΛΓΑ κάθε προσπάθεια ώστε οι αποζημιώσεις να καταβληθούν στους δικαιούχους το συντομότερο δυνατό και σε χρόνο που δεν θα υπερβεί την 5η Δεκεμβρίου 1997. Θα πρέπει να διευκρινιστεί πάντως, αναφορικά με το χρόνο καταβολής των αποζημιώσεων ότι πέραν των άλλων απαιτουμένων διαδικασιών (μηχανογραφική επεξεργασία, έλεγχος, εκκαθάριση κλπ.) απαραίτητη προϋπόθεση για τον υπολογισμό της αποζημίωσης είναι η οριστικοποίηση των τιμών των ζημιωθέντων προϊόντων. Ειδικά για το βαμβάκι η οριστικοποίηση της τιμής του συμπίπτει με τη λήξη της εκκοκιστικής περιόδου.

Για το αίτημα που τίθεται για κάλυψη του 100% της ζημιάς ο ΕΛΓΑ για ζημιά 100% καταβάλλει αποζημίωση ίση με το 74,8% ποσοστό που θεωρείται από τα υψηλότερα σε σχέση με τα ισχύοντα διεθνώς.

'Οσον αφορά τις ζημιές που προξενήθηκαν από τη θεομηνία της 9ης Αυγούστου στο ζωικό κεφάλαιο, πρόκειται για δύο περιστατικά τα οποία ήδη έχουν εκτιμηθεί.

Επίσης σχετικά με τα αναφερόμενα περί μη καταβολής των αποζημιώσεων για περυσινές καταστροφές (χαλάζι 9.8.96, χαλάζι 19.8.96 και ανεμοθύελλα 13.9.96) οι αποζημιώσεις για τις εκτιμήσεις και επανεκτιμήσεις των ζημιών αυτών καταβλήθηκαν τον Απρίλιο και τον Ιούλιο αντίστοιχα.

Σχετικά με την αντιχαλαζική προστασία γνωρίζουμε ότι στον τομέα του χαλαζιού ο ΕΛΓΑ εφαρμόζει προγράμματα πρόληψης και καταστολής με εναέρια μέσα (αεροσκάφη σποράς) και επίγεια μέσα (κανόνια ηχοβολής) με σκοπό την προστασία των καλλιεργειών.

Για την περίοδο 1997, ο ΕΛΓΑ έχει σχεδιάσει και εφαρμόζει πρόγραμμα καταστολής χαλαζιού με εναέρια μέσα στην περιοχή Ημαθίας, Πέλλας και μέρους του Ν. Πιερίας, καλύπτοντας έκταση περίπου 2.500.000 στρεμ. Παράλληλα βρίσκεται σε εξέλιξη και επιχειρησιακή λειτουργία, πρόγραμμα πρόληψης του χαλαζιού με ογδόντα (80) κανόνια ηχοβολής που είναι εγκατεστημένα σε πέντε (5) Νομούς της Ελλάδας μεταξύ των οποίων και ο νομός Λάρισας.

Ο ΕΛΓΑ αφού ολοκληρώνει την αξιολόγηση των δύο παραπάνω περιγραφομένων προγραμμάτων, θα επεξεργαστεί στη συνέχεια σχέδιο κάλυψης ευρύτερων περιοχών και στα πλαίσια αυτά οι ιδιαιτερότητες που παρουσιάζουν οι περιοχές της Θεσσαλίας θα ληφθούν σοβαρά υπόψη το νέο προγραμματισμό του ΕΛΓΑ.

Θέμα παγώματος των δανείων των γεωργών και κτηνοτρόφων του Θεσσαλικού Κάμπου, δεν είναι δυνατό να αντιμετωπισθεί από την ΑΤΕ, γιατί οι πόροι της Τράπεζας προέρχονται από καταθέσεις και κατά συνέπεια μόνο με την επανεισροή των κεφαλαίων που τοποθετεί και των τόκων τους εξασφαλίζεται η δυνατότητα να ανταποκριθεί στην αυτονόητη υποχρέωση επιστροφής των αντίστοιχων κεφαλαίων και τόκων στους καταθέτες της.

Επίσης παρέχει πιστωτικές διευκολύνσεις και δανειακές ενισχύσεις στους παραγωγούς που διαπιστωμένα αδυνατούν ν' ανταποκριθούν στις υποχρεώσεις τους στην Τράπεζα λόγω εκτάκτων γεγονότων (όπως δυσμενείς καιρικές συνθήκες, αζητησία προϊόντων, ασυνήθιστες μεταβολές τιμών κ.λπ.) τα οποία επηρέασαν αρνητικά τις εκμεταλλεύσεις τους. Οι διευκολύνσεις αυτές προέρχονται μέσα στα πλαίσια της 1620/89 Πράξης του Διοικητή της Τράπεζας της Ελλάδας και προβλέπουν ρύθμιση των ληξ/σμων χρεών χωρίς τόκους ποινής, σ' ένα νέο δάνειο.

Η ένταξη των πληγέντων παραγωγών στο μέτρο αυτό γίνεται ύστερα από εξατομίκευση των ζημιών της κάθε εκμετάλλευσης και αφορούν μέρος των οφειλών που διαπιστωμένα δεν είναι σε θέση να εξυπηρετηθεί.

Ο Υπουργός

ΣΤΕΦ. ΤΖΟΥΜΑΚΑΣ"

21. Στην με αριθμό 992/18-8-97 ερώτηση δόθηκε με το υπ' αριθμ. 319/24-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 992/18-8-97 που κατέθεσε ο Βουλευτής κ. Π. Ψωμιάδης, σας γνωρίζουμε τα εξής:

Το Υπουργείο Δημόσιας Τάξης γνωρίζει τα προβλήματα που απασχολούν τις Υπηρεσίες και το προσωπικό της Ελληνικής Αστυνομίας σε όλη τη χώρα και καταβάλλει συνεχείς προσπάθειες για την επίλυσή τους.

Η στελέχωση των Υπηρεσιών του Σώματος γίνεται με ορθολογική κατανομή της υφιστάμενης δύναμης, η οποία είναι ελλειμματική. Στα πλαίσια αυτά έχει στελεχωθεί και η Γενική Αστυνομική Διεύθυνση Θεσσαλονίκης με ανάλογο προσωπικό. Η εν λόγω Υπηρεσία ενισχύεται κατά τη θερινή περίοδο με προσωπικό που αποσπάται από άλλες Αστυνομικές Διευθύνσεις για την ασφάλεια του αεροδρομίου "ΜΑΚΕΔΟΝΙΑ" αλλά και κάθε φορά που αντιμετωπίζει αυξημένα προβλήματα, όπως πρόσφατα κατά τη διάρκεια της λειτουργίας της 62ης Διεθνούς 'Εκθεσης, που ενισχύθηκε με 15 Αξιωματικούς, 180 Ανυπαστυνόμους και 170 Αστυφύλακες.

Στα πλαίσια αυτά έχει στελεχωθεί και η Υποδιεύθυνση Αστυνομίας Κρατικού Αερολιμένα με ανάλογο προσωπικό το οποίο υπολείπεται μόνο κατά 5 άτομα της οργανικής δύναμής της και ενισχύεται κάθε φορά που παρουσιάζει αυξημένα προβλήματα. Περαιτέρω στελέχωσή της θα γίνει όταν οι υπηρεσιακές δυνατότητες τα επιτρέψουν.

Σε ό,τι αφορά την πιστή εφαρμογή του πενθημέρου και τη χορήγηση των ημερήσιων αναπαύσεων στο προσωπικό, αυτή παρακολουθείται και ελέγχεται αδιάκοπα. Αρμόδιοι γι' αυτό είναι οι διοικούντες τις Αστυνομικές Υπηρεσίες, στους οποίους έχουν δοθεί εντολές και οδηγίες να ασκούν τα καθήκοντά τους σύμφωνα με τις ισχύουσες διατάξεις των νόμων, των κανονισμών και τις διαταγές της ιεραρχίας.

Η ρύθμιση για χορήγηση στους αποσπώμενους στα μεταβατικά αποσπάσματα δίωξης λαθρομεταναστών του 1/2 της μηνιαίας αποζημίωσης, κατέστη αναγκαία για τον περιορισμό των δαπανών, γιατί το έλλειμμα του προϋπολογισμού εξόδων της Ελληνικής Αστυνομίας για τα οδοιπορικά ανήλθε σε μεγάλο ύψος (7 δισεκατομμύρια δραχμές) και αναμένεται να επιδεινωθεί.

Σημειώνεται όμως ότι μετά την αύξηση της ημερήσιας αποζημίωσης από τις έξι στις οκτώ χιλιάδες δραχμές, που έγινε με τις διατάξεις του ν. 2346/1995, η συνολική αποζημίωση


 

  

Σελίδα 1287 

 

των υπηρετούντων στα μεταβατικά αποσπάσματα δίωξης λαθρομετανάστευσης μειώθηκε κατά το 1/3.

Ο αρχικός αριθμός των ημερών καθορίσθηκε ως κίνητρο του προσωπικού, καθόσον τούτο προήρχετο από όλες σχεδόν τις Αστυνομικές Διευθύνσεις της Χώρας και ως εκ τούτου αντιμετώπιζε αυξημένα έξοδα. Σήμερα οι Αστυνομικές Διευθύνσεις στις οποίες έχουν ιδρυθεί και λειτουργούν τέτοιες Υπηρεσίες, έχουν ενισχυθεί με αστυνομικό προσωπικό και έτσι τα μεταβατικά αποσπάσματα δίωξης λαθρομεταναστών στελεχώνονται από το προσωπικό των οικείων Αστυνομικών Διευθύνσεων. Το γεγονός αυτό έχει ως αποτέλεσμα την μείωση των πραγματικών εξόδων του προσωπικού αυτού.

Ο Υπουργός

ΓΕΩΡΓΙΟΣ ΡΩΜΑΙΟΣ"

22. Στην με αριθμό 999/19-8-97 ερώτηση δόθηκε με το υπ' αριθμ. 3236/26-9-97 έγγραφο από την Υπουργό Ανάπτυξης η ακόλουθη απάντηση:

"Σε απάντηση της 999/19.8.97 ερώτησης που κατατέθηκε στη Βουλή των Ελλήνων από το Βουλευτή κ. Ηλ. Βεζδρεβάνη σας γνωρίζουμε τα εξής:

1. Ο Μεθοριακός Σταθμός Μαυροματίου Σαγιάδας είναι ενταγμένος στο Κοινοτικό Πρόγραμμα INTEREG με προϋπολογισμό 900 εκατομμύρια δραχμές.

2. Εχει ολοκληρωθεί η αρχιτεκτονική μελέτη του Μεθοριακού Σταθμού.

3. Συντάσσονται και είναι στη φάση της ολοκλήρωσης τα τεύχη δημοπράτησης του έργου.

4. Προωθείται η ανάθεση υλοποίησης του έργου στις τοπικές αρχές και στη συνέχεια η διοίκηση - διαχείρισή του από την Περιφέρεια.

Η Υπουργός

ΒΑΣΩ ΠΑΠΑΝΔΡΕΟΥ"

23. Στην με αριθμό 1010/19-8-97 ερώτηση δόθηκε με το υπ' αριθμ. 432/24-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της 1010/19-8-97 ερώτησης που κατέθεσε ο Βουλευτής κ. Γ. Καρατζαφέρης, σας γνωρίζουμε ότι η κρίσεις και χαρακτηρισμοί που διατυπώνονται σε αυτή είναι ατυχείς.

'Εχουμε επανειλημμένα δηλώσει και έμπρακτα αποδείξει την ιδιαίτερη ευαισθησία μας στα θέματα της άψογης συμπεριφοράς και πιστής εκτέλεσης του καθήκοντος από όλο το προσωπικό της Αστυνομίας.

Για το σκοπό αυτό ασκούνται αδιάλειπτα ιεραρχικοί έλεγχοι σε όλο το προσωπικό, εξετάζεται με ιδιαίτερη προσοχή και σε βάθος κάθε πληροφοροία ή καταγγελία για ενέργεια ή παράλειψή τους αντίθετη με τους ισχύοντες νόμους, κανονισμούς και την ηθική τάξη και εφόσον διαπιστωθεί παράβαση αυτών λαμβάνονται αυστηρά πειθαρχικά και ποινικά μέτρα.

Επίσης, γαι ταχεία άσκηση και περαίωση του πειθαρχικού ελέγχου, με ιδιαίτερη προτεραιότητα για τα σοβαρά πειθαρχικά παραπτώματα, έχουμε εκσυγχρονίσει το αστυνομικό πειθαρχικό δικαιο. Μάλιστα σε σχέδιο νόμου, που προωθείται για ψήφιση στη Βουλή, περιέχονται διατάξεις με τις οποίες η ενέργεια ΕΔΕ για παραπτώματα που μαρτυρούν διαφορά χαρακτήρος αντατίθεται σε Εισαγγελικό λειτουργό.

Στα πλαίσια αυτά, μετά από ανώνυμη επιστολή για απελευθέρωση ατόμων από την Ασφάλεια Αττικής, στην οποία προσήχθησαν για παράβαση του νόμου περί τυχηρών παιγνίων, καθώς και δυσμενή σχόλια σε τηλεοπτικό σταθμό και τον Αθηνών διέταξε προκαταρκτική εξέταση, διετάχθη αμέσως η διενέργεια 'Ενορκης Διοικητικής Εξέτασης. Από αυτή προέκυψαν πειθαρχικές ευθύνες και καταλογίσθηκαν πειθαρχικές ποινές σε βάρος ενός Υπαστυνόμου, ενός Ανθυπαστυνόμου και ενός Αρχιφύλακα Μ.Π.Σ.

Επίσης και για τη σύνταξη πληροφοριακών καταστάσεων για Αξιωματικούς του Σώματος διενεργήθηκε αμέσως 'Ενορκη Διοικητική Εξέταση, από την οποία προέκυψαν ευθύνες σε βάρος του Αστυνομικού Υποδιευθυντή Ανδρέα Σουλτάτου, ο οποίος τέθηκε σε διαθεσιμότητα και του Αρχιφύλακα Εμμανουήλ Μπορμπαντωνάκη. Αμφότεροι παραπέμφθηκαν στο Πρωτοβάθμια Πειθαρχικό Συμβούλιο το οποίο και επέβαλε στον πρώτο την ποινή της απόταξης και στον δεύτερο ποινή τρίμηνης αργίας με απόλυση.

Τέλος, τα αναφερόμενα στην ερώτηση περί νέων κρίσεων στην Ελληνική Αστυνομία το Σεπτέμβριο, σας πληροφορούμε ότι είναι εξωπραγματικά.

Ο Υπουργός

ΓΕΩΡΓΙΟΣ ΡΩΜΑΙΟΣ"

24. Στην με αριθμό 1014/19.8.97 ερώτηση δόθηκε με το υπ' αριθμ. 433/24.9.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1014/19.8.1997 που κατέθεσε ο Βουλευτής κ. Ι. Βαρβιτσιώτης, σας γνωρίζουμε ότι οι κρίσεις και χαρακτηρισμοί που διατυπώνονται σε αυτή είναι ατυχείς.

'Εχουμε επανειλημμένα δηλώσει και έμπρακτα αποδείξει την ιδιαίτερη ευαισθησία μας στα θέματα της άψογης συμπεριφοράς και πιστής εκτέλεσης του καθήκοντος από όλο το προσωπικό της Αστυνομίας.

Για τον σκοπό αυτό ασκούνται αδιάλειπτα ιεραρχικοί έλεγχοι σε όλο το προσωπικό, εξετάζεται με ιδιαίτερη προσοχή και σε βάθος κάθε πληροφορία ή καταγγελία για ενέργεια ή παράλειψή τους αντίθετη με τους ισχύοντες νόμους, κανονισμούς και την ηθική τάξη και εφόσον διαπιστωθεί παράβαση αυτών λαμβάνονται αυστηρά πειθαρχικά και ποινικά μέτρα.

Επίσης, για ταχεία άσκηση και περαίωση του πειθαρχικού ελέγχου, με ιδιαίτερη προτεραιότητα για τα σοβαρά πειθαρχικά παραπτώματα, έχουμε εκσυγχρονίσει το αστυνομικό πειθαρχικό δίκαιο. Μάλιστα σε σχέδιο νόμου, που προωθείται για ψήφιση στη Βουλή, περιέχονται διατάξεις με τις οποίες η ενέργεια ΕΔΕ για παραπτώματα που μαρτυρούν διαφθορά χαρακτήρος ανατίθεται σε Εισαγγελικό λειτουργό.

Στα πλαίσια αυτά, μετά από ανώνυμη επιστολή για απελευθέρωση ατόμων από την Ασφάλεια Αττικής, στην οποία προσήχθησαν για παράβαση του νόμου περί τυχηρών παιγνίων, καθώς και δυσμενή σχόλια σε τηλεοπτικό σταθμό και τον ημερήσια τύπο σε βάρος αστυνομικών, για τα οποία ο Εισαγγελέας Πρωτοδικών Αθηνών διέταξε προκαταρκτική εξέταση, διετάχθη αμέσως η διενέργεια 'Ενορκης Διοικητικής Εξέτασης. Από αυτή προέκυψαν πειθαρχικές ευθύνες και καταλογίσθηκαν πειθαρχικές ποινές σε βάρος ενός Υπαστυνόμου, ενός Ανθυπαστυνόμου και ενός Αρχιφύλακα Μ.Π.Σ.

Κατά του Διευθυντού Ασφαλείας Αττικής, ο οποίος μετά τα ανωτέρω μετακινήθηκε στη Β' Γενική Επιθεώρηση Αστυνομίας ώστε να διευκολυνθεί η έρευνα, δεν προέκυψαν στοιχεία πειθαρχικής ευθύνης. 

Ο Υπουργός

ΓΕΩΡΓΙΟΣ ΡΩΜΑΙΟΣ"

25. Στην με αριθμό 1022/20.8.97 ερώτηση δόθηκε με το υπ' αριθμ. 434/24.9.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1022/20.8.1997 που κατέθεσαν οι Βολευτές κύριοι Ν. Κωνσταντόπουλος, Σ.Δανέλλης και Μ. Δαμανάκη, σας γνωρίζουμε ότι οι κρίσεις και χαρακτηρισμοί που διατυπώνονται σε αυτή είναι ατυχείς.

Η ιδιαίτερη ευαισθησία μας στα θέματα της άψογης συμπεριφοράς και πιστής εκτέλεσης του καθήκοντος από το προσωπικό της Αστυνομίας έχει επανειλημμένα δηλωθεί και έμπρακτα αποδειχθεί κατά το διάστημα της θητείας μας στο Υπουργείο Δημόσιας Τάξης.

Για το σκοπό αυτό ασκούνται αδιάλειπτα ιεραρχικοί έλεγχοι σε όλο το προσωπικό, εξετάζεται με ιδιαίτερη προσοχή και σε βάθος κάθε πληροφορία ή καταγγελία για ενέργεια ή παράλειψή τους αντίθετη με τους ισχύοντες νόμους, κανονισμούς και την ηθική τάξη και εφόσον διαπιστωθεί παράβαση αυτών λαμβάνονται αυστηρά πειθαρχικά και ποινικά μέτρα.

Επίσης, για ταχεία άσκηση και περαίωση του πειθαρχικού


 

  

Σελίδα 1288 

 

ελέγχου, με ιδιαίτερη προτεραιότητα για τα σοβαρά πειθαρχικά παραπτώματα, έχουμε εκσυγχρονίσει το αστυνομικό πειθαρχικό δίκαιο. Μάλιστα σε σχέδιο νόμου, που προωθείται για ψήφιση στη Βουλή, περιέχονται διατάξεις με τις οποίες η ενέργεια ΕΔΕ για παραπτώματα που μαρτυρούν διαφθορά χαρακτήρος ανατίθεται σε Εισαγγελικό λειτουργό.

Στα πλαίσια αυτά, μετά από ανώνυμη επιστολή για απελευθέρωση ατόμων από την Ασφάλεια Αττικής, στην οποία προσήχθησαν για παράβαση του νόμου περί τυχερών παιγνίων, καθώς και δυσμενή σχόλια σε τηλεοπτικό σταθμό και τον ημερήσιο τύπο σε βάρος αστυνομικών, για τα οποία ο Εισαγγελέας Πρωτοδικών Αθηνών διέταξε προκαταρκτική εξέταση, διετάχθη αμέσως η διενέργεια 'Ενορκης Διοικητικής Εξέτασης. Από αυτή προέκυψαν πειθαρχικές ευθύνες και καταλογίσθηκαν πειθαρχικές ποινές μόνο σε βάρος ενός Υπαστυνόμου, ενός Ανθυπαστυνόμου και ενός Αρχιφύλακα Μ.Π.Σ.

Επίσης και για τη σύνταξη πληροφοριακών καταστάσεων για Αξιωματικούς του Σώματος διενεργήθηκε άμεσως 'Ενορκη Διοικητική Εξέταση, από την οποία προέκυψαν ευθύνες σε βάρος του Αστυνομικού Υποδιευθυντή Ανδρέα Σουλτάτου, ο οποίος τέθηκε σε διαθεσιμότητα και του Αρχιφύλακα Εμμανουήλ Μπορμπαντωνάκη. Αμφότεροι παραπέμφθηκαν στο Πρωτοβάθμιο Πειθαρχικό Συμβούλιο το οποίο επέβαλε στον πρώτο την ποινή της απόταξης και στον δεύτερο ποινή τρίμηνης αργίας με απόλυση.

Ο Υπουργός

ΓΕΩΡΓΙΟΣ ΡΩΜΑΙΟΣ"

26. Στην με αριθμό 1073/22.8.97 ερώτηση δόθηκε με το υπ' αριθμ. 10/24.9.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ανωτέρω ερώτησης, που κατέθεσε ο Βουλευτής κ. Ι. Χωματάς, σας γνωρίζουμε τα εξής:

O νομός Κυκλάδων αστυνομεύεται αποτελεσματικά από την Αστυνομική Διεύθυνση Κυκλάδων, η οποία, με ορθολογική κατανομή της υφιστάμενης δύναμης του Σώματος που είναι ελλειμματική, έχει στελεχωθεί με το απαραίτητο προσωπικό. Επίσης έχει ενισχυθεί με εφόδια και μέσα, τα οποία με την εξέλιξη των προγραμμάτων προμηθειών ανανεώνονται και εκσυγχρονίζονται συνεχώς.

Η αναφερόμενη Υπηρεσία, όπως γίνεται κάθε χρόνο ενισχύθηκε και κατά τη φετινή περίοδο με προσωπικό από άλλες Διευθύνσεις και έλαβε αυξημένα μέτρα αστυνόμευσης για την περιστολή της εγκληματικότητας και την εμπέδωση του αισθήματος ασφάλειας των πολιτών με θετικά αποτελέσματα.

Ενδεικτικά των έντονων προσπαθειών και της δραστηριοποίησης του προσωπικού είναι το γεγονός ότι κατά τη φετινή τουριστική περίοδο βεβαιώθηκε τριπλάσιος αριθμός υποθέσεων ναρκωτικών και διπλάσιος αριθμός αγορανομικών και τροχαίων παραβάσεων σε σχέση με την περυσινή. Επίσης μειώθηκαν τα θανατηφόρα τροχαία ατυχήματα, εξιχνιάσθησαν πολλά αδικήματα και καταβάλλονται προσπάθειες για εξιχνίαση και των υπολοίπων.

Στην αναφερόμενη Αστυνομική Διεύθυνση δόθηκε εντολή να εξετάσει τα καταγγελόμενα και να λάβει εντονότερα μέτρα για βελτίωση της αστυνόμευσης στην περιοχή.

O Υπουργός

ΓΕΩΡΓΙΟΣ ΡΩΜΑΙΟΣ"

27. Στην με αριθμό 1075/22.8.97 ερώτηση δόθηκε με το υπ' αριθμ. 4014/25.9.97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην 1075/22.8.97 ερώτηση που κατατέθηκε στη Βουλή από το Βουλευτή κ. Α. Χειμάρα, σχετικά με το θέμα, σας γνωρίζουμε τα εξής:

Το ΙΚΑ για την αντιμετώπιση των αναγκών των ασφ/νων του σε φυσικοθεραπεία στις περιοχές που δεν διαθέτει ιδιόκτητα φυσικοθεραπευτήρια, έχει καταρτίσει από 1.4.83 συμβάσεις μίσθωσης έργου με ιδιωτικά εργαστήρια φυσικοθεραπείας. Οι συμβάσεις αυτές αντικατέστησαν τις μέχρι τότε ισχύουσες συμβάσεις κατά περίπτωση, μειώνοντας κατακόρυφα τις δαπάνες στον τομέα αυτό. Συγκεκριμένα, πριν την εφαρμογή των συμβάσεων μίσθωσης έργου, με το καθεστώς των συμβάσεων κατά πράξη και περίπτωση που οι φυσ/τές να επαναφέρουν, υπήρχε αύξηση δαπανών από το 1977-1982 κατά 117%.

Με τα δεδομένα αυτά η τότε Διοίκηση του ΙΚΑ, προχώρησε από το 1983 στη σύναψη συμβάσεων μίσθωσης έργου με πάγια μηνιαία αντιμισθία για κάθε φυσ/τή. Οι συμβάσεις αυτές σήμερα καταρτίζονται ύστερα από έκδοση Κοινής Υπουργικής Απόφασης, σύμφωνα με τις διατάξεις του άρθρου 15 του ν. 1735/87. Η τελευταία Κοινή Υπουργική Απόφαση εξεδόθη το καλοκαίρι του 1996 και αφορά τη σύναψη 500 συμβάσεων πανελλαδικά.

Πρέπει εδώ να αναφέρουμε ότι, η νέα μορφή των συμβάσεων έργου που το ΙΚΑ καθιέρωσε, συνάντησε εξ αρχής την σφοδρή αντίδραση μιας μικρής μερίδας του κλάδου των φυσικ/τών, οι οποίοι από το 1985 έως σήμερα με αλλεπάλληλα υπομνήματα και άλλες ενέργειες προσπαθούν να τις καταργήσουν και να ξαναφέρουν το καθεστώς των συμβάσεων κατά πράξη και περίπτωση.

Η μεγάλη μερίδα των φυσ/τών έχει αποδεχθεί το καθεστώς και δέχεται την υπογραφή των συμβάσεων έργου.

Παρ' όλα αυτά η σημερινή Διοίκηση του ΙΚΑ αντιμετώπισε με ιδιαίτερη ευαισθησία το πάγιο αίτημα των Συλλόγων φυσ/τών για αλλαγή τρόπου συνεργασίας. Εδώ και δύο χρόνια, σε αλεπάλληλες συναντήσεις με εκπροσώπους του κλάδου, κατεβλήθησαν προσπάθειες για την εξεύρεση λύσης κοινά αποδεκτής ώστε ούτε το ΙΚΑ να επιβαρυνθεί οικονομικά υπερβολικά, αλλά και οι φυσ/τές να είναι ικανοποιημένοι, διότι η αλλαγή του τρόπου συνεργασίας σημαίνει αυτόματα σημαντική αύξηση της δαπάνης φυσ/πείας, σχεδόν το διπλασιασμό της δαπάνης για το ΙΚΑ.

Είναι γνωστό στον σύλλογο φυσ/τών ότι ενώ από το καλοκαίρι έχει εκδοθεί η Κοινή Απόφαση για σύμβαση έργου, η Διοίκηση εξακολούθησε τις συνομιλίες με τον Σύλλογο και βεβαίως είναι επίσης γνωστό, ότι δεν κατέστη δυνατή η εξεύρεση κοινά αποδεκτής λύσης.

Πέραν του αδιεξόδου των συζητήσεων υπάρχει και νομικό κώλυμα για σύναψη συμβάσεων κατά πράξη, δεδομένου ότι σύμφωνα με την Γνωμοδότηση του Νομικού Συμβούλου της Διοίκησης, η Νομοθεσία του ΙΚΑ δεν προβλέπει σε καμία διάταξη τη δυνατότητα συνάψεως συμβάσεως κατά πράξη και για να γίνει κάτι τέτοιο απαιτείται τροποποίηση του Κανονισμού του ΙΚΑ.

'Ολα τα παραπάνω είναι γνωστά στους Συλλόγους φυσ/τών και πολλά από τα καταγγελόμενα από αυτούς είναι ανακριβή.

Εξ' άλλου, υπάρχει δυνατότητα επιλογής φυσ/ρίου από τους ασφ/νούς, λίστα δε αναμονής 1-2 μήνες εάν υπάρξει, δεν δημιουργεί πρόβλημα σε χρόνια περιστατικά, ενώ για τα επείγοντα περιστατικά υπάρχει ειδική αντιμετώπιση.

Ο Υφυπουργός

ΝΙΚΟΣ ΦΑΡΜΑΚΗΣ"

28. Στην με αριθμό 1085/25.8.97 ερώτηση δόθηκε με το υπ' αριθμ. 10/24.9.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1085/25.8.97 που κατέθεσε ο Βουλευτής κ. Μ.Φραγκιαδουλάκης, σας γνωρίζουμε τα εξής:

Για την αντιμετώπιση των αναφερόμενων σε αυτή δαπανών του τρέχοντος έτους και των ελλειμμάτων των προηγούμενων ετών, του προσωπικού της Ελληνικής Αστυνομίας, προτάθηκε κατά τη σύνταξη του προϋπολογισμού του 1997 πίστωση ύψους 18.500.000.000 δρχ.

Το Υπουργείο Οικονομικών, ύστερα από καθοριστική παρέμβαση του Υπουργείου μας, ενέκρινε την εγγραφή πίστωσης 9.288.000.000 δρχ. που είναι αυξημένη κατά 4 δισεκατομμύρια έναντι αυτής του 1996.


 

  

Σελίδα 1289 

Με αυτή, η οποία είναι κατά 9.212.000.000 δρχ. μικρότερη της προταθείσης, θα καλυφθούν κατά προτεραιότητα οι κατ' εξαίρεση δαπάνες του 1997 (Υπηρεσίες Μεταβατικών Αποσπασμάτων, μετακινήσεις για ενίσχυση αεροδρομίων, κ.λπ.) και εκτιμάται ότι θα καταστεί δυνατή η εξόφληση, με τη μισθοδοσία του Οκτωβρίου των οφειλόμενων και στους συνοδούς ασφαλείας Βουλευτών.

Σε ό,τι αφορά το σχέδιο της αναφερόμενης κοινής Υπουργικής Απόφασης σας πληροφορούμε ότι μελετάται και θα γνωστοποιηθούν στο Υπουργείο Οικονομικών οι προτάσεις μας για συμπλήρωση σε αυτό των αναγκαίων στοιχείων.

Ο Υπουργός

ΓΕΩΡΓΙΟΣ ΡΩΜΑΙΟΣ"

29. Στην με αριθμό 1122/26.8.97 ερώτηση δόθηκε με το υπ' αριθμ. 3900/25.9.97 έγγραφο από τον Υφυπουργό Εσωτερικών, και Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1122/26.8.97 ερώτηση που κατατέθηκε στη Βουλή των Ελλήνων από τους Βουλευτές κυρίους Α. Τασούλα και Ν. Γκατζή και αναφέρεται στο πιο πάνω θέμα, σας πληροφορούμε ότι από το ΠΕΠ Ιονίων Νησιών δεν έχει εγκριθεί χρηματοδότηση για την ασφαλτόστρωση του δρόμου "Αγ. Λέοντα -Λημιώνα". Σύμφωνα με πληροφορίες από την ΤΕΔΚ Ζακύνθου το παραπάνω έργο, μετά από πρόταση όλων των φορέων περιλαμβάνεται στο έργο "Πρόσβαση στις ακτές Ζακύνθου" δεν έχουν όμως εκπονηθεί οι σχετικές μελέτες. Το έργο αυτό θα ενταχθεί στο μέτρο για την "Ορθολογική Ανάπτυξη του Τουρισμού", το οποίο δεν έχει ενεργοποιηθεί ακόμα.

Ο Υφυπουργός

Λ.ΠΑΠΑΔΗΜΑΣ"

30. Στην με αριθμό 1128/26.8.97 ερώτηση δόθηκε με το υπ' αριθμ. 5/24.9.97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1128/26.8.97 που κατέθεσε ο Βουλευτής κ. Σ.Δανέλλης, σας γνωρίζουμε ότι μετά τις ρυθμίσεις του ν. 2218/1994, όπως τροποποιήθηκε με το ν. 2240/1994, το προσωπικό της Αγροφυλακής που υπηρετούσε στις περιφερειακές Υπηρεσίες θεωρείται αποσπασμένο στις Νομαρχιακές Αυτοδιοικήσεις, οι οποίες είναι πλέον αρμόδιες για την αγροτική ασφάλεια της περιοχής τους και την πλήρωση των κενών οργανικών θέσεων προσωπικού.

Για την εγκατάσταση και λειτουργία πτηνοκτηνοτροφικών εγκαταστάσεων σύμφωνα με τους όρους και προϋποθέσεις Υ1β/2000/29.3.95 Υγειονομικής Διάταξης απαιτείται άδεια του οικείου ΟΤΑ. Η απαγόρευση λειτουργίας και η ανάκληση γίνεται με απόφαση του οικείου Νομάρχη μετά από εισήγηση της Υγειονομικής Υπηρεσίας.

'Οσον αφορά τα καταγγελλόμενα για τους σταβλισμούς στο Δήμο Ρούβα του νομού Ηρακλείου, όπου οι κάτοικοι ασχολούνται κατά κύριο λόγο με την γεωργία και κτηνοτροφία και διατηρούν μικρές πρόχειρες εγκαταστάσεις σταβλισμού ζώων σε κατοικημένες περιοχές, όπως ισχυρίζονται για λόγους προστασίας των ζώων από ζωοκλοπές, σας πληροφορούμε ότι στα μέσα Μαϊου 1997 έγινε σχετική σύσκεψη στο Δημοτικό Κατάστημα με πρωτοβουλία του Δήμου αυτού.

Σε αυτή παραβρέθηκαν οι αναφερόμενοι γεωργοκτηνοτρόφοι και τους δόθηκε προθεσμία να απομακρύνουν τα ζώα τους μέχρι τέλος Αυγούστου, πλην όμως αυτοί δεν συμμορφώθηκαν.

Ακολούθησε την 12.9.97 η μετάβαση στην περιοχή αυτή επιτροπής από τον Δήμαρχο, εκπροσώπους της Διεύθυνσης Υγιεινής της Νομαρχιακής Αυτοδιοίκησης Ηρακλείου και Αστυνομικούς του Αστυνομικού Τμήματος Μοιρών, η οποία ενήργησε αυτοψία - έλεγχο στις υφιστάμενες 23 εγκαταστάσεις εντός κατοικημένων περιοχών. Η επιτροπή διαπίστωσε ότι επρόκειτο για παλαιές πρόχειρες εγκαταστάσεις σταβλισμού μικρού αριθμού οικόσιτων ζώων, που λειτουργούν χωρίς άδεια και έδωσε στους ιδιοκτήτες τους δεκαήμερη προθεσμία για απομάκρυνση των ζώων.

Ο Υπουργός

ΓΕΩΡΓΙΟΣ ΡΩΜΑΙΟΣ"

31. Στην με αριθμό 1140/27-8-97 ερώτηση δόθηκε με το υπ' αριθμ. 320/24-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ανωτέρω ερώτησης, που κατέθεσε ο Βουλευτής κ. Η. Βεζδρεβάνης, σας γνωρίζουμε τα εξής:

Τα προβλήματα που παρουσιάζει για την κυκλοφορία η αναφερόμενη εθνική οδός λόγω της στενότητας και των συνεχών στροφών που επιτείνονται από τις καιρικές συνθήκες είναι γνωστά στο Υπουργείο μας.

Για το λόγο αυτό έχει ληφθεί μέριμνα και η τροχονομική της αστυνόμευση προς διευκόλυνση της κυκλοφορίας και πρόληψη των τροχαίων ατυχημάτων είναι έντονη καθ' όλη τη διάρκεια του έτους από τις αρμόδιες Υπηρεσίες Τροχαίας Ηγουμενίτσας, Ιωαννίνων και Τρικάλων, τις οποίες έχουμε στελεχώσει με δύναμη που υπερβαίνει κατά 18, 38 και 7 άτομα αντίστοιχα την οργανική τους και έχουμε ενισχύσει με τα απαραίτητα οχήματα και λοιπά μέσα και εφόδια, για καλύτερη επιτέλεση της αποστολής τους.

Για τη συντήρηση και βελτίωση της ανωτέρω εθνικής οδού και της οριζόντιας και κάθετης σήμανσής της έχουν ενημερωθεί από τις αρμόδιες Υπηρεσίες Τροχαίας οι αρμόδιες Υπηρεσίες του Υ.ΠΕ.ΧΩ.Δ.Ε..

Στις Αστυνομικές Διευθύνσεις Θεσπρωτίας, Ιωαννίνων και Τρικάλων δόθηκε εντολή για εντονότερη λήψη μέτρων αστυνόμευσης του αναφερόμενου οδικού δικτύου και αυστηρή εφαρμογή των διατάξεων του Κ.Ο.Κ. κατά παντός υπαιτίου.

Ο Υπουργός

ΓΕΩΡΓΙΟΣ ΡΩΜΑΙΟΣ"

32. Στην με αριθμό 1173/28-8-97 ερώτηση δόθηκε με το υπ' αριθμ. 17/24-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ανωτέρω ερώτησης, 1173/28-8-97 που κατέθεσε ο Βουλευτής κ. Σ. Δανέλλης, σας γνωρίζουμε τα εξής:

Σύμφωνα με την παρ. 2 του άρθρου 8 του ν. 2515/1997 τα ψυχαγωγικά τεχνικά παίγνια διενεργούνται ελεύθερα. Για όσα εξ' αυτών προβλέπεται η καταβολή τέλους σύμφωνα με τις παραγράφους 3 και 5 του ίδιου άρθρου, χορηγείται σχετικά άδεια διενέργειας από τις αστυνομικές αρχές, η οποία λήγει την 31-12-1997. Από το έτος 1998 η άδεια αυτή δίδεται από τους οικείους δήμους και κοινότητες.

Οι Υπηρεσίες της Ελληνικής Αστυνομίας σε όλη τη χώρα κατόπιν εντολής μας ασκούν συνεχείς ελέγχους και εφαρμόζουν με αυστηρότητα την σχετική με τα παίγνια νομοθεσία.

Για τους παραβάτες εφαρμόζεται η αυτόφωρη διαδικασία και τα απαγορευμένα ηλεκτρονικά ή άλλα παίγνια κατάσχονται. Παράλληλα γίνεται και η βεβαίωση των διοικητικών παραβάσεων για την επιβολή από τις αρμόδιες ΔΟΥ των προβλεπομένων χρηματικών προστίμων και εκδίδονται αποφάσεις για την προσωρινή αφαίρεση της άδειας διενέργειας τεχνικών παιγνίων.

Στα πλαίσια αυτά αστυνομεύεται και ο νομός Ηρακλείου.

Το Υπουργείο εξετάζει σχολαστικά και σε βάθος κάθε καταγγελία για ελλειπή αστυνόμευση, αδιαφορία, μεροληπτική στάση ή εμπλοκή αστυνομικών σε υποθέσεις παράνομης διενέργειας παιγνίων και σε περίπτωση που αυτά επιβεβαιωθούν, λαμβάνει κατά των υπευθύνων τα προβλεπόμενα, για την τιμωρία τους μέτρα.

Ο Υπουργός

ΓΕΩΡΓΙΟΣ ΡΩΜΑΙΟΣ"

33. Στην με αριθμό 1183/29-8-97 ερώτηση δόθηκε με το υπ' αριθμ. 2921/26-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:


 

  

Σελίδα 1290 

"Απαντώντας στην ερώτηση 1183/29-8-97, που κατέθεσε στη Βουλή ο Βουλευτής κ. Ηλίας Κ. Βεζδρεβάνης, και σε ότι αφορά την αρμοδιότητα του Υπουργείου μας, σας γνωρίζουμε ότι:

Από το Υπουργείο μας έγιναν συστάσεις προς τη Διοίκηση του ΙΚΑ, για την υποχρέωση που προκύπτει από την ισχύουσα Νομοθεσία, να ενεργήσει τα δέοντα ούτως ώστε όλα τα εργαστήρια ιοντιζουσών ακτινοβολιών να αποκτήσουν την προβλεπόμενη άδεια.

Το μέτρο δεν είναι τυπικό αλλά ουσιαστικό, διότι με τον προβλεπόμενο για τη χορήγηση της άδειας έλεγχο ακτινοπροστασίας και την τήρηση των σχετικών Κανονισμών αποφεύγεται η άσκοπη έκθεση του πληθυσμού και των εργαζομένων σε ιοντίζουσες ακτινοβολίες.

Ο Υφυπουργός

Μ. ΣΚΟΥΛΑΚΗΣ"

34. Στην με αριθμό 1190/29-8-97 ερώτηση δόθηκε με το υπ' αριθμ. 38996/25-9-97 έγγραφο από τον Υφυπουργό Εσωτερικών Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1190/29-8-97, που κατατέθηκε στη Βουλή των Ελλήνων από το Βουλευτή κ. Μ. Κεφαλογιάννη και αναφέρεται στο πιο πάνω θέμα, σας πληροφορούμε ότι:

1. Ο ν. 1739/87 για τη διαχείριση των υδατικών πόρων εκσυγχρόνισε σε μεγάλο βαθμό και περιόρισε την μέχρι τότε ισχύουσα πολυνομία σε ότι αφορά την ορθολογική διαχείριση του συστήματος υδατικός πόρος - χρήση του. Με τον νόμο αυτό διαφάνηκε η πρόθεση της Πολιτείας για διαμόρφωση μιας Εθνικής Πολιτικής διαχείρισης των υδατικών πόρων και θεσμοθετήθηκαν διαδικασίες και όργανα σε περιφερειακό επίπεδο.

Με το π.δ. 504/88 συστήθηκε η Δ/νση Διαχείρισης Υδατικών Πόρων Κρήτης με εξουσιοδότηση του άρθρου 3 παρ. 5 υπηρεσία του Υπ. Ανάπτυξης (ΥΒΕΤ).'Ηδη από 1-9-97 με την ισχύ του ν. 2503/97, οι αρμοδιότητες της Δ/νσης αυτής μεταφέρονται στην Περιφέρεια Κρήτης και συγκεκριμένα στο Τμήμα Διαχείρισης Υδατικών Πόρων της Δ/νσης Σχεδιασμού και Ανάπτυξης.

2. Στο Πρόγραμμα Δημοσίων Επενδύσεων 1997 έχουν εγγραφεί οι κάτωθι πιστώσεις:

Α/ΣΑΜ 081

α1. Μελέτη υπερυψώσεως φράγματος και ανάπτυξης πηγών Αλμυρού Ηρακλείου ύψους 5 εκατ. δρχ..

α2. Υδρογεωλογική μελέτη κάμπου Χανίων ύψους 10 .000.000 δρχ..

Β/ΣΑΕ 081

'Εργα ύψους 
 274.900.000 δρχ.
 

Γ/ΣΑΕ 081/2

'Εργα ύψους 
 1.821.000.000 δρχ..
 

3. Η συνολική προϋπολογιζόμενη δαπάνη για το φράγμα Φανερωμένης Ν. Ηρακλείου είναι 7,62 δισ. Αναμένεται η έγκριση Περιβαλλοντικών όρων από το ΥΠΕΧΩΔΕ. Η συνολική προϋπολογιζόμενη δαπάνη για την αξιοποίηση των πηγών Μαλαύρας είναι 4 δισ.

4. Παρά τις αντικειμενικές δυσκολίες, η αξιοποίηση του υδατικού δυναμικού της Κρήτης, τα τελευταία χρόνια προχωρεί με αρκετά ικανοποιητικό βαθμό. Τα μεγάλα και μικρά αρδευτικά έργα που έχουν εκτελεσθεί έχουν καταστήσει αρδεύσιμο ένα σημαντικό ποσοστό της καλ/μένης γης της Κρήτης.

Ο Υφυπουργός

Λ. ΠΑΠΑΔΗΜΑΣ"

35. Στην με αριθμό 1195/29-8-97 ερώτηση δόθηκε με το υπ' αριθμ. 6/24-9-97 έγγραφο από τον Υπουργό Δημόσιας Τάξης η ακόλουθη απάντηση:

"Σε απάντηση της ερώτησης 1195/29-9-1997, που κατέθεσε ο Βουλευτής κ. Ι. Βαρβιτσιώτης, σε ό,τι μας αφορά, σας γνωρίζουμε ότι η περιοχή της Αττικής αστυνομεύεται αποτελεσματικά από τις αρμόδιες Υπηρεσίες της Γενικής Αστυνομικής Διεύθυνσης Αττικής, οι οποίες με συνεχείς περιπολίες και εξορμήσεις καθ' όλο το 24ωρο διενεργούν ελέγχους, επιτηρούν τα ευαίσθητα και ύποπτα διάπραξης αδικημάτων σημεία και καταβάλλουν έντονες προσπάθειες για την πρόληψη και καταστολή της εγκληματικότητας, την τήρηση της τάξης και την εμπέδωση του αισθήματος ασφάλειας των πολιτών.

Τα ανωτέρω μέτρα αστυνόμευσης λαμβάνονται συνεχώς και εντείνονται ανάλογα με τις συνθήκες που επικρατούν στην περιοχή και τα αυξημένα προβλήματα που αυτές προκαλούν.

Ο Υπουργός

ΓΕΩΡΓΙΟΣ ΡΩΜΑΙΟΣ"

36. Στην με αριθμό 1299/1-9-97 ερώτηση δόθηκε με το υπ' αριθμ. 975/26-9-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1199/1-9-97 που κατέθεσε ο Βουλευτής κ. Δημήτριος Σαρρής, σας γνωρίζουμε ότι το Υπουργείο Παιδείας σε συνεργασία με το Υπουργείο Εθνικής 'Αμυνας, λόγω συναρμοδιότητας, επεξεργάζεται σχετική τροπολογία την οποία μετά την ολοκλήρωσή της θα καταθέσει στη Βουλή των Ελλήνων για συζήτηση και ψήφιση.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

37. Στις με αριθμό 1208/1-9-97, 1209/1-9-97 ερωτήσεις δόθηκε με το υπ' αριθμ. 38997/25-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση των ερωτήσεων 1208 και 1209/1-9-97, που κατατέθηκαν στη Βουλή των Ελλήνων από τους Βουλευτές κυρίους Α. Κανταρτζή, Β. Μπούτα και Ν. Γκατζή και αναφέρονται στο πιο πάνω θέμα, σας πληροφορούμε τα εξής:

1. Στο ΠΕΠ Θεσσαλίας έχει ενταχθεί το έργο "Βελτίωση και ασφαλτόστρωση οδού από Ε.Ο. Καλαμπάκας - Δεσκάτης προς Αγ. Τριάδα" πρ/σμού 90 εκ. δρχ., το οποίο εκτελείται και σύντομα ολοκληρώνεται.

2. Η ασφαλτόστρωση του δρόμου που συνδέει το συνοικισμό Αγ. Τριάδος με την Κοινότητα Φλαμπουρεσίου και η ύδρευσή της, θα εξετασθούν από την Νομ. Αυτ/ση Τρικάλων ανάλογα με τις οικονομικές δυνατότητές της. Επίσης υπάρχει προοπτική χρηματοδότησης των έργων, από το πρόγραμμα "Ιωάννης Καποδίστριας".

Ο Υφυπουργός

Λ. ΠΑΠΑΔΗΜΑΣ"

38. Στην με αριθμό 1238/2-9-97 ερώτηση δόθηκε με το υπ' αριθμ. 981/26-9-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1238/2-9-97 που κατέθεσε ο Βουλευτής κ. Γ. Καρατάσος, σας πληροφορούμε ότι κατά το ακαδ. έτος 1996-97 ενεγράφησαν στο Τμήμα Ξένων Γλωσσών Μετάφρασης και Διερμηνείας (Τ.Ξ.Γ.Μ.Δ.) του Ιονίου Πανεπιστημίου, συνολικά εβδομήντα δύο (72) φοιτητές ως ακολούθως:

α. Κατόπιν εισαγωγικών εξετάσεων που διεξάγονται από το ΥΠΕΠΘ ενεγράφησαν εξήντα (60) φοιτητές. Σημειώνουμε ότι κατά το ακαδ. έτος 1996-97 στο ανωτέρω Τμήμα εισήχθησαν με τις εισιτήριες εξετάσεις 62 φοιτητές από τους οποίους οι δύο υπεράριθμοι, ως ισοβαθμούντες με τον τελευταίο επιτυχόντα.

β. Κύπριοι φοιτητές:

Η εισαγωγή τους έγινε βάσει του υπ' αριθμ. Υ.Π. 527/68/44/16-9-96 εγγράφου του Υπουργείου Παιδείας της Κύπρου, που αφορά σε πίνακα Κυπρίων εισακτέων στο Τ.Ξ.Γ.Μ.Δ. του Ιονίου Παν/μίου, ο οποίος επικυρώθηκε από το ΥΠΕΠΘ με την υπ' αριθμ. Φ. 152.23/Β3/4043/3-10-96 Υπουργική Απόφαση.

Αριθμός εγγραφέντων: πέντε (5).


 

  

Σελίδα 1291 

γ. Φοιτητές από μετεγγραφή μέσω Αριστ. Παν/μίου Θεσ/νίκης.

Η εισαγωγή τους έγινε βάσει του υπ' αριθμ. 1517/31-3-97 εγγράφου της Κεντρικής Επιτροπής Εξετάσεων Μετεγγραφών Εξωτερικού (Κ.Ε.Ε.Μ.Ε.) του Αριστοτελείου Παν/μίου Θεσσαλονίκης, στο Ε' εξάμηνο σπουδών του Τ.Ξ.Γ.Μ.Δ. του Ιονίου Παν/μίου.

Αριθμός εγγραφέντων: τρεις (3).

δ. Φοιτητές από κατάταξη:

Η εισαγωγή τους έγινε κατόπιν κατατακτηρίων εξετάσεων που διενεργούνται από το Τ.Ξ.Γ.Μ.Δ. του Ιονίου Παν/μίου. Ο πίνακας επιτυχόντων που κατέθεσε η Επιτροπή των κατατακτηρίων εξετάσεων του Τμήματος επικυρώθηκε από τη Γενική Συνέλευση του Τμήματος στην 5η συν/σή της στις 11-4-1997.

Αριθμός εγγραφέντων: τέσσερις (4).

Τέλος αναφορικά με την εισαγωγή επιλαχόντων, σας πληροφορούμε ότι δεν προβλέπεται εισαγωγή επιλαχόντων στα Ανώτατα Εκπαιδευτικά Ιδρύματα από την ισχύουσα νομοθεσία. (ν. 1351/83 π.δ. 197/93).

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

39. Στην με αριθμό 1266/3-9-97 ερώτηση δόθηκε με το υπ' αριθμ. 1018/22-9-97 έγγραφο από τον Υφυπουργό Εργασίας και Κοινωνικών Ασφαλίσεων η ακόλουθη απάντηση:

"Απαντώντας στην ερώτηση αρ. 1266/3.9.97, που κατατέθηκε στη Βουλή από το Βουλευτή κ. Κων/νο Ευμοιρίδη, σας γνωρίζουμε τα εξής:

'Οπως είναι γνωστό, ειδικά στην περίπτωση της παραλλήλου ασφαλίσεως σε δύο φορείς, όπως στην περίπτωση του κτηνιάτρου που αναφέρεται στην Ερώτηση, ο οποίος είναι ασφαλισμένος στο ΤΣΑΥ και στο Δημόσιο, ισχύουν οι διατάξεις της παρ. 10 του άρθρου 47 του ν. 2084/92, όπως έχουν τροποποιηθεί και ισχύουν σήμερα με τις διατάξεις τη παρ. 6 του άρθρου 19 του ν. 2150/93, οι οποίες για τη θεμελίωση σύνταξη γήρατος από δεύτερο φορέα θέτουν ως όριο ηλικίας το 65ο έτος της ηλικίας.

Η συμπλήρωση όμως του ανωτέρω ορίου ηλικίας δεν απαιτείται σε περίπτωση που θεμελιώνεται δικαίωμα σύνταξης σε δεύτερο φορέα κύριας ασφάλισης ταυτόχρονα, ή, μέσα σε διάστημα 6 μηνών, από την έκδοση της συνταξιοδοτικής απόφασης από τον πρώτο φορέα.

Τροποποίηση των ανωτέρω διατάξεων και μείωση των ορίων ηλικίας δεν είναι στις προθέσεις του Υπουργείου μας.

Ο Υφυπουργός

ΝΙΚ. ΦΑΡΜΑΚΗΣ"

40. Στην με αριθμό 1274/3-9-97 ερώτηση δόθηκε με το υπ' αριθμ. 2926/18-9-97 έγγραφο από τον Υφυπουργό Υγείας και Πρόνοιας η ακόλουθη απάντηση:

"Απαντώντας στην ερώτηση 1274/3.9.97 που κατατέθηκε στη Βουλή από τους Βουλευτές κυρίους Στ. Παναγιώτου και κ. Μ. Μπόσκου αναφορικά με εντόπιση ποσότητας ραδιενεργού ουσίας στο εργοστάσιο ΣΙΔΕΝΟΡ στη βιομηχανική περιοχή Θεσ/νίκης και λαμβάνοντας υπόψη το σχετ. (γ) έγγραφο της Ελληνικής Επιτροπής Ατομικής Ενέργειας σας γνωρίζουμε τα εξής:

Σύμφωνα με πληροφορίες του εργοστασίου, το συγκεκριμένο σιδηρομετάλλευμα το οποίο περιείχε τη ραδιενεργό ουσία, βρισκόταν στο εργοστάσιο πριν από την επεξεργασία του για διάστημα αρκετών μηνών. Το υλικό προερχόταν από την εγχώρια αγορα και από διάφορα σημεία συλλογής. Η ύπαρξη ραδιενεργού υλικού μέσα στο προς επεξεργασία σιδηρομετάλλευμα αποτελεί τυχαίο γεγονός.

Η Ελληνική Επιτροπή Ατομικής Ενέργειας μετά τον επιτόπιο έλεγχο που πραγματοποίησε μόλις ειδοποιήθηκε για την πιθανή ύπαρξη ραδιενεργών υλικών στην τέφρα στο εργοστάσιο ΣΙΔΕΝΟΡ, προέβη αμέσως σε μια σειρά ενεργειών που πραγματοποιήθηκαν από την άμεση επίβλεψή της. Οι ενέργειες αυτές είχαν σαν σκοπό τη μείωση στο ελάχιστο των κινδύνων εκπομπής ακτινοβολίας, ρύπανσης των χώρων εργασίας και σχετικής έκθεσης του πληθυσμού, καθώς και την ελαχιστοποίηση ραδιενεργού ρύπανσης του περιβάλλοντος.

Τα μέτρα που ελήφθησαν κατά σειρά ήταν τα εξής:

1) Μετρήσεις για τη διαπίστωση της επιβάρυνσης της τέφρας με ραδιενέργεια και διαπίστωση του είδους και της συνολικής ποσότητας των ραδιενεργών υλικών.

2) Κάλυψη της τέφρας με αδιάβροχο κάλυμμα για την αποφυγή διασποράς της με τον αέρα ή τη βροχή.

3) Περιχαράκωση της τέφρας με τάφρο για τη συλλογή τυχόν διαρροής της τέφρας.

4) Τοποθέτηση στη συνέχεια της τέφρας σε μεταλλικά δοχεία τα οποία σφραγίστηκαν για τη μεσοπρόθεσμη φύλαξη.

5) 'Ελεγχος των προϊόντων και των χώρων του εργοστασίου. Οι μετρήσεις έδειξαν ότι δεν υπήρχε ραδιορύπανση και επετράπη η διακίνηση του προϊόντος και η συνέχιση της λειτουργίας του εργοστασίου.

6) 'Ελεγχος του περιβάλλοντος χώρου σε μεγάλη απόσταση από το εργοστάσιο. Τα αποτελέσματα ήταν φυσιολογικά χωρίς την ένδειξη ραδιορύπανσης.

7) Ενημέρωση του κοινού μέσω των Μ.Μ.Ε. με γραπτή ανακοίνωση και συνέντευξη στη Θεσ/νίκη και στην Αθήνα.

Τέλος όπως μας ενημέρωσε η Ελληνική Επιτροπή Ατομικής Ενέργειας, δεν αναμένεται ρύπανση των υπογείων νερών με ραδιενέργεια από την τέφρα του σιδηρομεταλλεύματος. Αυτό προκύπτει από τις μετρήσεις του πόσιμου νερού που έχουν γίνει αλλά και από την μέχρι σήμερα εμπειρία.

Τα συνερωτώμενα Υπουργεία παρακαλούνται να απαντήσουν στα θέματα αρμοδιότητάς τους.

Ο Υφυπουργός

ΕΜ. ΣΚΟΥΛΑΚΗΣ"

41. Στην με αριθμό 1284/4-9-97 ερώτηση δόθηκε με το υπ' αριθμ. 38998/25-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1284/4-9-97 που κατατέθηκε στη Βουλή των Ελλήνων από το Βουλευτή κ. Λ. Κουρή και αναφέρεται στο πιο πάνω θέμα, σας πληροφορούμε ότι στην παρούσα φάση δεν είναι δυνατή η ικανοποίηση του αιτήματος χρηματοδότησης του Δήμου Ερυθρών από το ΠΕΠ Αττικής 1994-99. Το αίτημα θα εξετασθεί μελλοντικά στα πλαίσια των χρηματοδοτικών ορίων που θα διαμορφωθούν ανάλογα προς τις χορηγούμενες εκπτώσεις, την πορεία των ήδη ενταγμένων έργων και βεβαίως την πιθανή αύξηση των δεσμεύσεων του εγκεκριμένου υποπρογράμματος της Περιφέρειας Αττικής.

Ο Υφυπουργός

Λ. ΠΑΠΑΔΗΜΑΣ"

42. Στην με αριθμό 1304/5-9-97 ερώτηση δόθηκε με το υπ' αριθμ. 38956/25-9-97 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της αριθμ. 1304/5-9-97 ερώτησης που κατέθεσαν οι Βουλευτές κύριοι Στ. Παναγιώτου και Μ. Μπόσκου, σχετικά με τη χορήγηση έκτακτης οικονομικής ενίσχυσης στην Κοινότητα Ορμύλιας Νομού Χαλκιδικής, σας πληροφορούμε, ότι, δεν μπορεί προς το παρόν να ικανοποιηθεί το ανωτέρω αίτημα, γιατί οι πιστώσεις που διαθέτει το Υπουργείο είναι περιορισμένες.

Ο Υπουργός

ΑΛ. ΠΑΠΑΔΟΠΟΥΛΟΣ"

43. Στην με αριθμό 1305/5-9-97 ερώτηση δόθηκε με το υπ' αριθμ. 36957/25-9-97 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της αριθμ. 1305/5-9-97 ερώτησης που κατέθεσαν οι Βουλευτές κύριοι Στ. Παναγιώτου και Μ. Μπόσκου, σχετικά με τη χορήγηση έκτακτης οικονομικής


 

  

Σελίδα 1292 

 

ενίσχυσης στην Κοινότητα Επταμύλων Νομού Σερρών, σας πληροφορούμε, ότι, δεν μπορεί προς το παρόν να ικανοποιηθεί το ανωτέρω αίτημα, γιατί οι πιστώσεις που διαθέτει το Υπουργείο είναι περιορισμένες.

Ο Υπουργός

ΑΛ. ΠΑΠΑΔΟΠΟΥΛΟΣ"

44. Στην με αριθμό 1317/8-9-97 ερώτηση δόθηκε με το υπ' αριθμ. 999/26-9-97 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:

"Απαντώντας στην ερώτηση με αριθμό 1317/8.9.97 που κατέθεσαν οι Βουλευτές κύριοι Ν. Γκατζής και Μπ. Αγγουράκης, σας γνωρίζουμε ότι για την παραχώρηση οικοπεδικής έκτασης στο Πανεπιστήμιο Θεσσαλίας, αρμόδιο είναι το Υπουργείο Εθνικής 'Αμυνας.

Επιπροσθέτως σας κάνουμε γνωστό ότι ο Πρόεδρος της Διοικούσας Επιτροπής του Παν/μίου Θεσσαλίας έχει συναντηθεί με τον Υπουργό Εθνικής 'Αμυνας για το θέμα αυτό και όπως μας έχει πληροφορήσει αναμένει νέα επικοινωνία με τον αρμόδιο σύμβουλο του Υπουργού Εθνικής 'Αμυνας.

Ο Υπουργός

ΓΕΡΑΣΙΜΟΣ Δ. ΑΡΣΕΝΗΣ"

45. Στην με αριθμό 1337/9-9-97 ερώτηση δόθηκε με το υπ' αριθμ. 351/25-9-97 έγγραφο από τον Υπουργό Εμπορικής Ναυτιλίας η ακόλουθη απάντηση:

"Επί της ερώτησης 1337/9.9.97 που κατατέθηκε από τον Βουλευτή κ. Κ. Καραμηνά, σας γνωρίζουμε τα ακόλουθα:

Οι συνθήκες που έχουν διαμορφωθεί τα τελευταία χρόνια στη διεθνή ναυτιλία (είσοδος στο χώρο της παγκόσμιας ναυτιλίας τρίτων χωρών, επαναδραστηριοποίηση Ευρωπαϊκών ναυτιλιών μέσω των δεύτερων νηολογίων, χρησιμοποίηση τριτοκοσμικών χαμηλόμισθων πληρωμάτων) έχουν δημιουργήσει σημαντικές πιέσεις ανταγωνισμού στην Ελληνική Εμπορική Ναυτιλία, με αποτέλεσμα τη μείωση του αριθμού των υπό Ελληνική σημαία πλοίων.

Υπό τις συνθήκες αυτές αλλά και με βασική μας θέση, ότι τις θέσεις εργασίας τις δημιουργεί η ύπαρξη Ελληνικών πλοίων, το ΥΕΝ προχώρησε πρόσφατα στη λήψη μέτρων που στοχεύουν στη βελτίωση της ανταγωνιστικότητας των Ελληνικών πλοίων για την παραμονή τους στο Ελληνικό νηολόγιο, αλλά και τη στήριξη της απασχόλησης.

Τα μέτρα αυτά σε συνδυασμό με τις ευρισκόμενες στο τελικό στάδιο επεξεργασίας νέες ρυθμίσεις σε ό,τι αφορά την αναβάθμιση της ναυτικής εκπαίδευσης, την επιδότηση της απασχόλησης των δοκίμων από την Ευρωπαϊκή 'Ενωση και την καθιέρωση για πρώτη φορά Μητρώου Ναυτικών θα δημιουργήσουν το πλαίσιο εκείνο κάτω από το οποίο, η Ελληνική εμπορική ναυτιλία θα μπορέσει να ξεπεράσει τα προβλήματα και να συνεχίσει τη μέχρι τώρα επιτυχημάνη πορεία της.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

46. Στην με αριθμό 1372/10-9-97 ερώτηση δόθηκε με το υπ' αριθμ. 39185/29-9-97 έγγραφο από τον Υπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση του ΠΑΒ 1372/10.9.97 ερώτησης που κατέθεσαν οι Βουλευτές κύριοι Απ. Τασούλας και Αχ. Κανταρτζής σχετικά με τη χορήγηση έκτακτης οικονομικής ενίσχυσης στην Κοινότητα Καλαριτών, Νομού Ιωαννίνων, για εκτέλεση έργων, σας πληροφορούμε ότι δεν μπορεί προς το παρόν να ικανοποιηθεί το ανωτέρω αίτημα γιατί οι πιστώσεις που διαθέτει το Υπουργείο είναι περιορισμένες.

Ο Υπουργός

ΑΛ. ΠΑΠΑΔΟΠΟΥΛΟΣ"

47. Στην με αριθμό 1435/12-9-97 ερώτηση δόθηκε με το υπ' αριθμ. 39173/26-9-97 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:

"Σε απάντηση της ερώτησης 1435/12-9-97 που κατατέθηκε στη Βουλή από τους Βουλευτές κύριοι Χρυσανθακόπουλο Αλέκο, Στρατάκη Μανώλη και Καχριμάκη Μιχάλη, σας πληροφορούμε ότι:

1. Η αυτεπιστασία αποτελεί, σύμφωνα με την παρ. 1 του άρθρ. 4 του ν. 1418/1984, τον ένα από τους δύο νόμιμους τρόπους κατασκευής των Δημοσίων έργων.

Η κατάργησή της απαιτεί νομοθετική ρύθμιση, μετά από πρωτοβουλία του καθ' ύλην αρμόδιου Υπουργού ΠΕ.ΧΩ.Δ.Ε..

2. Για την εκτέλεση κάποιου έργου με αυτεπιστασία, προβλέπονται από την ισχύουσα νομοθεσία ειδικοί περιοριστικοί όροι τόσο ως προς το ύψος του προϋπολογισμού των έργων όσο και ως προς τον τρόπο ελέγχου των οικονομικών αποτελεσμάτων τους (αρθ. 58, σε συνδυασμό με το αρθ. 42 παρ. 9, του π.δ. 609/1985 καθώς και, ειδικώς για τα έργα των Ο.Τ.Α., αρθ. 11, σε συνδυασμό με τα άρθ. 9 παρ. 2 και 11 παρ. 1, του π.δ. 171/1987).

3. Ειδικώς για τα έργα αρμοδιότητας του Υπουργείου μας, η μεταβολή των προϋποθέσεων και των περιπτώσεων, κατά τις οποίες επιτρέπεται η εκτέλεση των έργων με αυτεπιστασία, εξετάζεται από τις Υπηρεσίες του Υπουργείου μας, στα πλαίσια της προσεχούς τροποποίησης του σχετικού π.δ. 171/1987.

Ο Υφυπουργός

Λ. ΠΑΠΑΔΗΜΑΣ"

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή ν' ανακοινώσω το δελτίο επικαίρων ερωτήσεων της Δευτέρας 10ης Νοεμβρίου 1997.

Α. ΕΠΙΚΑΙΡΕΣ ΕΡΩΤΗΣΕΙΣ πρώτου κύκλου.

1. Η με αριθμό 257/4.11.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Παναγιώτου Κουρουμπλή προς τον Υπουργό Εξωτερικών, σχετικά με τις ενέργειες της Κυβέρνησης προκειμένου να πιεσθεί η τουρκική κυβέρνηση για την απελευθέρωση του Τούρκου δικηγόρου 'Εσμπερ Γιαγμουρντερελι.

2. Η με αριθμό 249/4.11.97 επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη προς τον Υπουργό Γεωργίας, σχετικά με τη λήψη μέτρων για την προστασία των εξαγωγών των εσπεριδοειδών ειδικά των πορτοκαλιών, την εξασφάλιση αγοράς κλπ.

3. Η με αριθμό 260/5.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Δημητρίου Κωστόπουλου προς τον Υπουργό Υγείας και Πρόνοιας, σχετικά με τη λήψη μέτρων ρύθμισης της μισθολογικής κατάστασης των γιατρών του Ι.Κ.Α., μονιμοποίησης αυτών κλπ.

4. Η με αριθμό 268/5.11.97 επικαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τον Υπουργό Εθνικής Παιδείας και Θρησκευμάτων, σχετικά με την επικείμενη δημοσίευση του προεδρικού διατάγματος για την αξιολόγηση του εκπαιδευτικού έργου χωρίς να έχει προηγηθεί διάλογος.

5. Η με αριθμό 264/5.11.97 επίκαιρη ερώτηση του Βουλευτή του Δημοκρατικού Κοινωνικου Κινήματος κ. Γεωργίου Καρατάσου προς τον Υπουργό Υγείας και Πρόνοιας, σχετικά με τη λήψη μέτρων της Κυβέρνησης προκειμένου να λειτουργήσει το νοσοκομείο "ΘΡΙΑΣΙΟ" Δυτικής Αττικής.

Β. ΕΠΙΚΑΙΡΕΣ ΕΡΩΤΗΣΕΙΣ δευτέρου κύκλου

1. Η με αριθμό 248/3.11.97 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Ελένης Ανουσάκη προς τον Υπουργό Δημόσιας Τάξης, σχετικά με τη λήψη μέτρων για την επίλυση των προβλημάτων από την παράνομη εγκατάσταση λαθρομεταναστών στις πλατείες της Αθήνας.

2. Η με αριθμό 245/3.11.97 επίκαιρη ερώτηση του Βουλευτή της Νέας Δημοκρατίας κ. Ανδρέα Καραγκούνη προς τον Υπουργό Εξωτερικών, σχετικά με τις προθέσεις της Κυβέρνησης


 

  

Σελίδα 1293 

 

για αντιμετώπιση των προβλημάτων που δημιουργούνται από τη μεθοδευμένη εκστρατεία αμφισβήτησης του Αρχαίου Ελληνικού Ποιλτισμού.

3. Η με αριθμό 259/5.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για νομοθετική ρύθμιση, του προβλήματος των εργαζομένων με σύμβαση έργου στο Ταμείο Επαγγελματιών Βιοτεχνών Ελλάδος (ΤΕΒΕ)

4. Η με αριθμό 267/5.11.97 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς τον Υπουργό Εθνικής Οικονομίας και Οικονομικών, σχετικά με τις προθέσεις της Κυβέρνησης να διεκδικήσει την επιστροφή του κατοχικού δανείου, ποιο είναι το ύψος αυτού κλπ.

5. Η με αριθμό 261/5.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Ρόκου προς τους Υπουργούς Εθνικής Οικονομίας και Οικονομικών, Περιβάλλοντος, Χωροταξίας και Δημοσίων 'Εργων Γεωργίας, σχετικά με τις προθέσεις της Κυβέρνησης να συνεχίσει την επιχορήγηση του Οργανισμού Ανάπτυξης Δυτικής Κρήτης και να ενταχθούν τα προτεινόμενα έργα στο 2ο Κοινοτικό Πλαίσιο Στήριξης.


 

  

Σελίδα 1294 

ΠΡΟΕΔΡΕΥΩΝ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση

ΤΩΝ ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου

Πρώτη είναι η με αριθμό 222/31.10.97 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Πιπεργιά προς τους Υπουργούς Εργασίας και Κοινωνικών Ασφαλίσεων, Δικαιοσύνης σχετικά με τις προθέσεις της Κυβέρνησης για αντιμετώπιση των επιπτώσεων της απόφασης του Ευρωπαϊκού Δικαστηρίου, που έκρινε παράνομες τις κρατήσεις των εργαζομένων σε Δημόσιες Επιχειρήσεις και Οργανισμούς για το διανεμητικό λογαριασμό οικογενειακών επιδομάτων και ανεργίας. Απουσιάζει και ο ερωτών και ο ερωτώμενος Υπουργός και προχωρούμε στην πρώτη επίκαιρη ερώτηση του δευτέρου κύκλου, σε αντικατάσταση της πρώτης του πρώτου κύκλου του ιδίου Κόμματος.

Πρώτη επίκαιρη ερώτηση δευτέρου κύκλου είναι η με αριθμό 226/31.10.97 της Βουλευτού του Πανελληνίου Σοσιαλιστικού Κινήματος, κ. Ελένης Ανουσάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων προστασίας του Κεραμεικού με τη συνεργασία του Κεντρικού Αρχαιολογικού Συμβουλίου, της "ΑΤΤΙΚΟ ΜΕΤΡΟ" κλπ."

Η επίκαιρη ερώτηση της κ. Ανουσάκη έχει ως εξής: "Ο Κεραμεικός είναι ο πιο σημαντικός αρχαιολογικός χώρος της Αθήνας και πρέπει να προστατευθεί. Είναι η ιστορία μας, ο πολιτισμός μας. Ο Σύλλογος Αρχαιολόγων εκφράζει την έντονη διαμαρτυρία του και ζητά να προστατευθεί το αρχαίο νεκροταφείο της Αθήνας, το αρχαίο τείχος των Αθηνών, η ιερή πύλη και το Πομπηίο. Η αντίρρηση των αρχαιολόγων διαρκεί σχεδόν είκοσι χρόνια και είναι εν γνώσει των Υπουργείων ΥΠ.ΠΟ. και Υ.ΠΕ.ΧΩ.Δ.Ε. καθώς επίσης και της "ΑΤΤΙΚΟ ΜΕΤΡΟ". Η διάνοιξη της δοκιμαστικής σήραγγας περνώντας κάτω από το σπουδαιότερο νεκροταφείο δημιουργεί τεράστια προβλήματα. Ποιος εγγυάται ότι δεν θα διαταραχθεί ανεπανόρθωτα η επισφαλής σταθερότητα του υπεδάφους; Δεν πρέπει όμως να θυσιάσουμε την πολιτιστική μας κληρονομιά για την οποία είμαστε υπερήφανοι.

Ερωτάται ο κύριος Υπουργός:

Μήπως θα έπρεπε να υπάρξει καλύτερη συνεργασία μεταξύ του Κεντρικού Αρχαιολογικού Συμβουλίου, της "ΑΤΤΙΚΟ ΜΕΤΡΟ" και όλων των άλλων συναρμοδίων φορέων;".

Ο Υφυπουργός Περιβάλλοντος, Χωροταξίας και Δημοσίων 'Εργων, κ. Βερελής έχει το λόγο.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, θέλω να ευχαριστήσω την κ. Ανουσάκη γιατί μας δίνει την ευκαιρία να αποσαφηνίσουμε την ενιαία θέση της Κυβέρνησης, δηλαδή, των Υπουργείων Περιβάλλοντος, Χωροταξίας και Δημοσίων 'Εργων και του Υπουργείου Πολιτισμού και των άλλων συναρμόδιων Υπουργείων για τον Κεραμεικό σε σχέση με το μετρό της Αθήνας.

Είναι σημαντικό να σας πληροφορήσω ότι με αφορμή αυτό το σημαντικό έργο, το μετρό της Αθήνας, αναδεικνύεται σήμερα μία χαμένη πόλη με αρχαιολογικούς θησαυρούς. Με μία χρηματοδότηση του ελληνικού δημοσίου ήδη μία έκταση εβδομήντα χιλιάδων τετραγωνικών μέτρων έχει ανασκαφεί και οι αρχαιολογικοί θησαυροί έχουν ήδη αναδειχθεί.

Για τον Κεραμεικό, θέλω να διαβεβαιώσω την κ. Ανουσάκη ότι την αγωνία, την ευαισθησία και την ευθύνη της διαχείρισης που έχει η ίδια, την έχει και η Κυβέρνηση και τη συμμερίζεται απολύτως. Θέλω να σας διαβεβαιώσω κατηγορηματικά ότι δεν πρόκειται να προχωρήσει το έργο, εάν διακυβευθεί έστω και κατ' ελάχιστον το σύμβολο της πολιτισμικής κληρονομιάς που είναι ο Κεραμεικός.

Το 1994 και το 1995 διατυπώθηκαν ορισμένα ερωτήματα με πρωτοβουλία του Υπουργού ΠΕ.ΧΩ.Δ.Ε. κ. Λαλιώτη και μετά από πολλές συζητήσεις με το Υπουργείο Πολιτισμού, διαμορφώθηκε άλλη εναλλακτική χάραξη που παρακάμπτει τον πυρήνα και το κέντρο του Κεραμεικού. Πηγαίνει σε βάθος άλλων δέκα μετρων με μία σήραγγα για την οποία επελέγη μία μέθοδος, όχι αυτή του μετροπόντικα, αλλά πιο παραδοσιακή με ήπια μηχανήματα.

Παρ' όλα αυτά τα συγκριτικά πλεονεκτήματα αυτής της εναλλακτικής χάραξης, θεωρήθηκε αναγκαίο μετά από συνεργασία του Υπουργείου Πολιτισμού και του Υ.ΠΕ.XΩ.Δ.Ε. να υπάρξει και μία πιλοτική σήραγγα. Αυτή η σήραγγα δεν αποτελεί πρόκριμα για την σήραγγα που θα ακολουθήσει και οτιδήποτε πρόκειται να γίνει θα έχει τη συναίνεση και τη συμφωνία του Υπουργείου Πολιτισμού.

ΠΡΟΕΔΡΟΣ (Απόστολος Κακλαμάνης): Η κ. Ανουσάκη έχει το λόγο.

ΕΛΕΝΗ ΑΝΟΥΣΑΚΗ: Ευχαριστώ πολύ τον κύριο Υπουργό που μου θύμισε ότι ανήκω στην Κυβερνητική Παράταξη και χαίρομαι γιατί έχει τις ίδιες ευαισθησίες με μένα. Σίγουρα όμως τις ίδιες ευαισθησίες είχα και πέρυσι. Και όταν έφερα το θέμα για πρώτη φορά. Τότε ήταν Υφυπουργός ο κ. Λουκάκης μου απάντησε με τον ίδιο τρόπο, γιατί πάντα είχα αγωνία για το μετρό της Αθήνας και τον Κεραμικό.

Θέλουμε το μετρό στην Αθήνα. Μας είναι αναγκαίο. Σίγουρα όμως δεν θέλουμε να καταστραφούν και να κινδυνεύσουν το Μουσείο και ο Κεραμεικός. Για μας τους Βουλευτές και τους κατοίκους της Αθήνας που αγωνιζόμαστε χρόνια για την πόλη μας, αυτό είναι πολύ σημαντικό. Δυστυχώς το Τρίτο Διαμέρισμα, στο οποίο περιλαμβάνονται ο Βοτανικός, το Ρουφ, έχει ξεχασμένες γειτονιές. Πράγματι ο Κεραμεικός μας θυμίζει και τον πολιτισμό μας και την αρχοντιά μας και το σεβασμό μας προς το περιβάλλον.

Χαίρομαι πραγματικά διότι μου λέτε ότι τέλος πάντων κάποια στιγμή το προεδρείο των αρχαιολόγων και τα αρμόδια Υπουργεία θα βρουν κοινή γραμμή πλεύσεως. 'Ομως επιτρέψτε μου να διατηρήσω τις επιφυλάξεις μου γιατί έτσι λέγαμε και για την Πανεπιστημίου και δυστυχώς καταστράφηκε η Πανεπιστημίου. Ταλαιπωρήθηκαν οι εργαζόμενοι υπάλληλοι και οι καταστηματάρχες. Δεν θέλω ο Κεραμεικός να έχει την τύχη που είχε το περίπτερο της Πανεπιστημίου.

Κύριε Υπουργέ, διατηρώ και την ευαισθησία μου και την αγωνιστικότητά μου. Και μου αρέσει να θέτω ερωτήματα στην Κυβέρνηση, για να της δίνεται η ευκαιρία να απαντά, ώστε να ησυχάζει και τους συνδικαλιστές και τους πολίτες αυτής της πόλης.

Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΧΡΗΣΤΟΣ ΒΕΡΕΛΗΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, η πιλοτική σήραγγα, την οποία ανέφερα προηγουμένως από τον Κεραμεικό δεν έγινε αυθαίρετα από το "ΑΤΤΙΚΟ ΜΕΤΡΟ", ή από το Υπουργείο Περιβάλλοντος, αλλά έγινε μετά από συνεννόηση και συμφωνία με το Υπουργείο Πολιτισμού και με το Κεντρικό Αρχαιολογικό Συμβούλιο. Γι' αυτό και ο Υπουργός Πολιτισμού έχει ορίσει ειδικούς επιστήμονες που μαζί με τους αντίστοιχους ειδικούς στο "ΑΤΤΙΚΟ ΜΕΤΡΟ" και το ΥΠΕΧΩΔΕ επιβλέπουν την εργασία.

Η κ. Ανουσάκη μεταφέρει στη Βουλή αγωνίες υπαρκτές που έχουν διατυπώσει κατά καιρούς έγκριτοι επιστήμονες. Αυτός είναι και ο λόγος που έχει γίνει προσπάθεια να αλλάξουν οι χαράξεις, να αλλάξει το βάθος της εκσκαφής και να υπάρξει η πιλοτική σήραγγα, η οποία με απολύτως ήπιες μεθόδους θα διερευνήσει, θα διευκρινίσει και θα διαπιστώσει αν είναι δυνατή η εκσκαφή πλέον για το έργο στην ολοκλήρωσή του.

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

Κυρία Ανουσάκη, σας παρακαλώ να είστε απολύτως βεβαία, ότι η Κυβέρνηση συνολικά και συλλογικά δεν θα συναινέσει, προκειμένου να προχωρήσει το έργο, αν δεν υπάρχουν οι διαβεβαιώσεις και αν δεν υπάρχει και η απόλυτη συναίνεση των επιστημόνων, οι οποίοι είναι αρμόδιοι να το διαβεβαιώσουν.

ΠΡΟΕΔΡΕΥΩΝ (Νικόλαος Κατσαρός): Επανερχόμαστε στη


 

  

Σελίδα 1295 

 

συζήτηση των επικαίρων ερωτήσεων πρώτου κύκλου. Δεύτερη επίκαιρη ερώτηση είναι η με αριθμό 206/29.10.97 του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις προθέσεις της Κυβέρνησης για κατάργηση της περιφέρειας Ιονίων Νήσων και προσάρτιση των νησιών σε άλλες περιφέρειες.

Η επίκαιρη ερώτηση του κ. Σπύρου σε περίληψη έχει ως εξής:

"Με αφορμή άρθρο της εφημερίδας "ΒΗΜΑ ΤΗΣ ΚΥΡΙΑΚΗΣ" της 26-10-97 που ανέφερε την πρόθεση της Κυβέρνησης για κατάργηση της περιφέρειας Ιονίων Νήσων και την προσάρτησης των νησιών σε άλλες περιφέρειες, έντονη υπήρξε η αντίδραση και η δυσαρέσκεια των φορέων και των πολιτών της Κέρκυρας αλλά και των υπολοίπων νησιών.

Η γεωγραφική διασπορά των νησιών και η δυσκολία της συγκοινωνιακής τους σύνδεσης επ ουδενί μπορεί να αποτελέσει πρόσχημα ή μπορεί να καταργήσει δεσμούς παραδοσιακούς-πολιτιστικούς και ιστορικούς μεταξύ των κατοίκων των νησιών, που άντεξαν στο πέρασμα του χρόνου και μπόρεσαν να δημιουργήσουν έναν ξεχωριστό πολιτισμό, τον επτανησιακό. Αυτός ο πολιτισμός αποτέλεσε τη βάση για να ξαναβρεί η Ελλάδα μετά την απελευθέρωση και την Τουρκοκρατία το νέο της προσανατολισμό: στην επιστήμη, στην τέχνη, στην πρόοδο. Τα Επτάνησα και η Κέρκυρα έδωσαν τον πρώτο Κυβερνήτη της Ελλάδας Ιωάννη Καποδίστρια, τον οποίον κακοποιείτε σήμερα βάναυσα. 

Οι Επτανήσιοι δεν θα ανεχθούν άνωθεν επιβολές που έχουν πολιτικό και εκλογικό χαρακτήρα και παρακάμπτουν τη βούληση διακοσίων χιλιάδων κατοίκων την Επτανήσου και αγνοούν τις βαθύτερες επιθυμίες και την ιστορική πραγματικότητα στα Ιόνια νησιά.

Οι συμπεριφορές αυτές της διαρροής, δια του τύπου, θέσεων και απόψεων της Κυβέρνησής σας, αλλά και εσάς προσωπικώς την προηγούμενη μάλιστα ημέρα της εθνικής επετείου, αμαύρωσαν τις εθνικές εκδηλώσεις της 28ης Οκτωβρίου, διατάραξαν την εθνική ομοψυχία των πολιτών και δημιούργησαν κοινωνική αναστάτωση, αφού την Κυβέρνηση εκπροσώπησε στην έδρα των Ιονίων νήσων ο Γενικός Γραμματέας της Περιφέρειας Ηπείρου.

Η σκοπιμότητα της επιλογής αυτής προσέβαλε τον πολιτικό κόσμο των Ιονίων νήσων και τους πολίτες, που έχουν, δόξα τω Θεώ, πλούσια εκπροσώπηση στην Κυβέρνησή σας και στο Ελληνικό Κοινοβούλιο.

Η καταγωγή σας δε από το γειτονικό Θεσπρωτικό Νομό θα απαιτούσε δημοκρατικότερους και λεπτότερους χειρισμούς.

Ερωτάσθε τι σκέπτεσθε να κάνετε με την Περιφέρεια Ιονίων νήσων;".

Ο Υφυπουργός Εσωτερικών, Δημόσιας Διοίκησης και Αποκέντρωσης, κ. Λάμπρος Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε συνάδελφε, η ερώτησή σας είναι εύκολο να απαντηθεί μονολεκτικά. Η Κυβέρνηση δεν έχει ασφαλώς ευθύνη για το οποιοδήποτε δημοσίευμα. Η Κυβέρνηση έχει ευθύνη για τις πράξεις της και μέχρι σήμερα δεν έχει απασχολήσει την Κυβέρνηση ή τον ειδικότερο τομέα κυβερνητικού έργου, τον οποίο υπηρετώ, θέμα αλλαγής των περιφερειών της χώρας.

ΠΡΟΕΔΡΕΥΩΝ (Νικόλαος Κατσαρός): Ο κ. Σπύρου έχει το λόγο.

ΣΠΥΡΙΔΩΝ ΣΠΥΡΟΥ: Μολονότι, κύριε Υφυπουργέ, η απάντησή σας είναι καθησυχαστική πράγματι, παραμένουν όμως πολλά ερωτηματικά που οφείλω να σας θέσω και μας κρατούν σε εγρήγορση.

Ερωτώ και ζητώ απάντηση παρακαλώ: Υπάρχει επιτροπή που συζητάει για τις περιφέρειες και τους νομούς, ναι ή όχι; Και αν όχι, οφείλετε να διαψεύσετε το δημοσίευμα της εφημερίδος "ΤΟ ΒΗΜΑ" της Κυριακής, που κάνει αναφορά στα Ιόνια νησιά και τους νομούς. 'Ηταν σύμπτωση που ο κ. Κοσμίδης, Γραμματέας του Υπουργικού Συμβουλίου έστειλε στην Κέρκυρα τον Γενικό Γραμματέα Περιφέρειας Ηπείρου, για να εκπροσωπήσει την Κυβέρνηση στις 28 Οκτωβρίου 1997; Ο κ. Κοσμίδης τον οποίο συναντήσαμε χθες το βράδυ με τους συναδέλφους Κερκύρας κ. Κοντομάρη, Λευκάδος κ. Βλασσόπουλο, Κεφαλληνίας κ. Καλαφάτη και Ζακύνθου κ. Παπαδάτο, μας διαβεβαίωσε ότι δεν είχε καμία πρόθεση πονηρή. Παραμένει η ηθική παράμετρος του προβλήματος, γιατί ένας λαός διακοσίων χιλιάδων κατοίκων της Περιφέρειας Ιονίων νήσων δυσαρεστήθηκε έντονα και αγανάκτησε από τη διαρροή αυτών των πληροφοριών που ανέφερα στην ερώτησή μου.

Παρά ταύτα δηλώνω σήμερα ενώπιον της Εθνικής Αντιπροσωπείας και εκ μέρους των υπολοίπων Βουλευτών της Επτανήσου ότι επιθυμούν τα Ιόνια νησιά να αποτελούν μία διοικητική περιφέρεια με τους ανεξάρτητους νομούς τους. Γιατί λόγοι εθνικοί, στρατηγικοί, οικονομικοί, κοινωνικοί, πολιτισμικοί, γεωπολιτικοί το επιβάλουν και θα αγωνιστούμε γι' αυτό με τον επτανησιακό λαό. Παράλληλα θα συνεργαστούμε για να σφυρηλατήσουμε τους συνεκτικούς δεσμούς της περιφέρειας με στόχο την ισόρροπη και ισότιμη ανάπτυξη των νησιών. Σε αυτήν την κατεύθυνση πιστεύω ότι θα έχουμε τη συμπαράσταση και του λαού και των φορέων και του πολιτικού κόσμου, που είτε εκπροσωπεί τα Επτάνησα είτε προέρχεται από τα Επτάνησα και ασφαλώς και της Κυβέρνησης σε προγράμματα που θέλουμε να έχουν την κατεύθυνση της ανάπτυξης των νησιών.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Ρωτήσατε αν ήταν σύμπτωση που ο Γενικός Γραμματέας της Περιφέρειας Ηπείρου εκπροσώπησε την Κυβέρνηση την 28η Οκτωβρίου. Θα έπρεπε να ξέρετε ότι υπάρχει κώλυμα εντοπιότητας για οποιοδήποτε κυβερνητικό στέλεχος θελήσει να εκπροσωπήσει την Κυβέρνηση στον τόπο καταγωγής του. Γι' αυτόν το λόγο παντού στην Ελλάδα κανένας δεν πήγε στον τόπο καταγωγής του να εκπροσωπήσει την Κυβέρνηση. Συνήθως οι μετακινήσεις των κυβερνητικών στελεχών γινόταν από τους γειτονικούς νομούς. Αυτό έγινε σε όλη τη χώρα, δεν αποτελέσατε εξαίρεση, ήσασταν μέσα στον κανόνα. Επομένως ούτε σύμπτωση ούτε κάτι σήμαινε αυτή η ιστορία. 'Ημουν κατηγορηματικός στην πρωτολογία μου, ότι την Κυβέρνηση δεν την απασχολεί αυτή τη στιγμή θέμα νέας χωροθέτησης των περιφερειών της χώρας.

Στην ερώτησή σας αν υπάρχει επιτροπή που να μελετάει το θέμα έχω να πω ότι επιτροπές συγκροτούνται και μελετούν όλα τα θέματα που έχουν σχεση με τη δημόσια διοίκηση, με την καλύτερη οργάνωση του κράτους και των υπηρεσιών. Αυτό όμως δεν σημαίνει ότι μία μελέτη ή μία πρόταση από κάποια επιτροπή αποτελεί θέση κυβερνητική.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα βόρεια γενικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα έξι μαθητές και δύο συνοδοί από το 6ο Δημοτικό Σχολείο Γλυφάδας.

Η Βουλή τους καλωσορίζει.

(Χειροκροτήματα από όλες τις πτέρυγες)

Τρίτη είναι η με αριθμό 241/3.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα, προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων μετεγκατάστασης της Κοινότητας Λαμπερού Νομού Καρδίτσας.

Η ερώτηση του κ. Μπούτα έχει ως εξής:

"Η Κοινότητα Λαμπερού Νομού Καρδίτσας βρίσκεται σε μια περιοχή, όπου σημειώνονται έντονες εδαφικές κατολισθήσεις. Οι κάτοικοι ζουν με το φόβο της καταστροφής του χωριού τους και τον κίνδυνο να θρηνήσουν ανθρώπινες ζωές. Το Ινστιτούτο Γεωλογικών και Μεταλλευτικών Ερευνών (ΙΓΜΕ) με αλλεπάλληλες εκθέσεις του έχει προτείνει να μετεγκατασταθεί κατεπειγόντος η κοινότητα επειδή έκρινε πολλές κατοικίες απολύτως ακατοίκητες.

Να σημειωθεί ότι από το 1976 με κοινή απόφαση των


 

  

Σελίδα 1296 

 

Υπουργών Δημοσίων 'Εργων, Κοινωνικών Υπηρεσιών και Συντονισμού αποφασίστηκε ο χαρακτηρισμός της Κοινότητας Λαμπερού "ως κατολισθαίνουσας", όμως μέχρι σήμερα δεν έχει ληφθεί κανένα μέτρο.

Ερωτάται ο κύριος Υπουργός αν θα παρθούν και πότε συγκεκριμένα μέτρα για τη μετεγκατάσταση της κοινότητας, ώστε να επιλυθεί οριστικά το σοβαρό αυτό πρόβλημα;"

Ο Υφυπουργός Περιβάλλοντος, Χωροταξίας και Δημοσίων 'Εργων κ. Κολιοπάνος έχει το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριοι συνάδελφοι, θα μπορούσα να πω ότι η επίκαιρη ερώτηση του κ. Μπούτα δεν περιέχει κανένα στοιχείο υπερβολής. Πράγματι έτσι είναι, πράγματι η κοινότητα Λαμπερού Καρδίτσας για τους λόγους που αναφέρονται στην ερώτηση πρέπει να μεταφερθεί. Το ζήτημα είναι αν έχουν γίνει και ποιες ενέργειες και τι απομένει να γίνει.

Πρέπει να πω, κύριε συνάδελφε -και ίσως το ξέρετε- ότι δύο φορές το ΥΠΕΧΩΔΕ, μία το 1995 και μία το 1997 προσπάθησε να δώσει λύση στο πρόβλημα. Προσπάθησε να τροποποιήσει τη ζώνη οικιστικού ελέγχου που υπάρχει στην περιοχή από το 1991 προκειμένου να επιτραπεί οικιστική χρήση. Η ζώνη αυτή οικιστικού ελέγχου επέβαλλε το 1991 την απαγόρευση πλέον ανάπτυξης νέων οικισμών. Στην περιοχή βέβαια υπάρχουν οικισμοί παλιοί περίπου δεκαπέντε, με μεγαλύτερη την κοινότητα Νεοχωρίου. 

Θα πρέπει επίσης να προσθέσω ότι την προσπάθεια αυτή το ΥΠΕΧΩΔΕ στη συγκεκριμένη περίπτωση, ιδιαίτερα τη δεύτερη του 1997 την έκανε αρκετά συντονισμένη. Δηλαδή, η αρμόδια διεύθυνση οικιστικής πολιτικής του ΥΠΕΧΩΔΕ μελέτησε και οργάνωσε ένα πρόγραμμα για την αποχέτευση που είναι και το μόνο ζήτημα που απασχολεί την περιοχή, δηλαδή, η προστασία στα νερά της λίμνης Πλαστήρα, ένα πρόγραμμα το οποίο θα μπορούσε να αποτελέσει "πιλότο" και για τους υπόλοιπους οικισμούς που ήδη βρίσκονται στην περιοχή και για τους οποίους δεν υπάρχει τέτοια πρόβλεψη.

Παρ' όλα αυτά και το 1995 και το 1997, κύριοι συνάδελφοι, το Συμβούλιο της Επικρατείας το απέρριψε.

Βέβαια θα πρέπει να προσθέσω με ειλικρίνεια ότι εάν το 1991 όταν έγινε η ζώνη οικιστικού ελέγχου, στις μεταβατικές διατάξεις του σχετικού προεδρικού διατάγματος είχε προβλεφθεί αυτή η περίπτωση (δημιουργία οικισμών) ίσως σήμερα θα είχαμε απαλλαγεί όλοι και κυρίως οι κάτοικοι της Κοινότητας Λαμπερού από το πρόβλημα που τους απασχολεί.

Πρέπει τέλος να προσθέσω ότι και με προσωπική μου εντολή ζητήσαμε από το Νομικό Σύμβουλο του ΥΠΕΧΩΔΕ ποιες μπορεί να είναι οι επόμενες κινήσεις, ποιες μπορεί να είναι οι επόμενες δράσεις, ώστε να δώσουμε λύση σε αυτό το πρόβλημα, που, επαναλαμβάνω κλείνοντας, είναι έτσι ακριβώς όπως το περιγράψατε.

ΠΡΟΕΔΡΕΥΩΝ (Νικόλαος Κατσαρός): Ο κ. Μπούτας έχει το λόγο.

ΕΥΑΓΓΕΛΟΣ ΜΠΟΥΤΑΣ: Κύριε Πρόεδρε, εν μέρει μας ικανοποιεί η απάντηση του κυρίου Υφυπουργού, γιατί πράγματι τα γεγονότα έτσι είναι όπως τα αναφέρει. Ωστόσο, όμως, το πρόβλημα παραμένει. Πάνω από είκοσι χρόνια αυτοί οι άνθρωποι ζουν με την αβεβαιότητα σε μια περιοχή όπου το χωριό Λαμπερό φθίνει περισσότερο από ό,τι φθίνουν τα υπόλοιπα χωριά λόγω και του κινδύνου της κατολίσθησης και της εγκατάλειψης από τους ίδιους τους κατοίκους.

Πρέπει να πω ότι και οι κάτοικοι της περιοχής και οι φορείς του Νομού Καρδίτσας, έχουν στραμμένη την προσοχή στην ανάπτυξη αυτής της περιοχής και θα πρέπει να βρει γρήγορα λύση αυτό το πρόβλημα, για να συμβάλει και η Κοινότητα Λαμπερού σε αυτήν την ανάπτυξη που ποθεί ο λαός και οι αρχές της Καρδίτσας.

Επίσης πρέπει να πω ότι ταλαιπωρεί πάρα πολλά χρόνια αυτό το πρόβλημα τους κατοίκους του χωριού με συσκέψεις, συγκεντρώσεις, επισκέψεις στους αρμόδιους φορείς.

Υπάρχουν οι υποσχέσεις, ωστόσο όμως η τελευταία επίσκεψη έγινε πριν από τέσσερις-πέντε μήνες, αν δεν κάνω λάθος και δεν πάρθηκε κανένα μέτρο. Παρά τη διαβεβαίωση ότι θα λυθεί το πρόβλημα, ότι θα υπάρξει εναλλακτική λύση για να ξεπεραστεί το πρόβλημα απο το Συμβούλιο της Επικρατείας, εν τούτοις δεν προχώρησε.

Νομίζουμε, κύριε Υφυπουργέ, ότι μπορεί με νομοθετική ρύθμιση να λυθεί το πρόβλημα, να ξεπεραστεί το πρόβλημα από το Συμβούλιο της Επικρατείας. Θα το κάνετε; Θα φέρετε νομοθετική ρύθμιση, για να ξεπεραστούν τα εμπόδια, δεδομένου ότι υπάρχουν όλες οι προϋποθέσεις, που θα προφυλάξουν τη ρύπανση των νερών της λίμνης Πλαστήρα, που πολύ σωστά πρέπει να προφυλαχθούν -και όχι μόνο σ' αυτό το χωριό, αλλά και στα άλλα χωριά- γιατί είναι πράγματι ανεκτίμητος φυσικός πλούτος.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΘΕΟΔΩΡΟΣ ΚΟΛΙΟΠΑΝΟΣ (Υφυπουργός Περιβάλλοντος, Χωροταξίας και Δημοσίων 'Εργων): Εν συντομία θα επαναλάβω, κύριε Μπούτα, αυτό που σας είπα ότι πράγματι το ΥΠΕΧΩΔΕ ασχολήθηκε και μελέτησε τη συγκεκριμένη περιοχή, όπου υπήρχε το τοπικό ρυμοτομικό για τη μεταφορά του οικισμού. Θέλω να προσθέσω ότι σε συνεργασία με την Εθνική Σχολή Δημόσιας Υγείας, έγινε αυτή η μελέτη, για την προστασία των νερών της λίμνης Πλαστήρα και μάλιστα, θα ήθελα να τονίσω ότι δεσμεύσαμε και την ανάλογη πίστωση από το ΕΤΕΡΠΣ, όντες βέβαιοι ότι θα γίνει δεκτό από το Συμβούλιο της Επικρατείας.

Δεν έγινε λοιπόν, δεκτή η τροποποίηση της Ζ.Ο.Ε. (Ζώνη Οικιστικού Ελέγχου) από το Συμβούλιο της Επικρατείας και επαναλαμβάνω ότι ζητήσαμε και περιμένουμε άμεσα απάντηση από το νομικό σύμβουλο του ΥΠΕΧΩΔΕ, για να σχεδιάσουμε τα επόμενα βήματά μας, διότι αντιλαμβάνεσθε ότι μετά από δύο απορρίψεις του Συμβουλίου της Επικρατείας, θα πρέπει να είμαστε ιδιαίτερα προσεκτικοί. Πιστεύω -και καταγράφω και την προσωπική μου θέληση- ότι πρέπει να λυθεί αυτό το ζήτημα.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Τέταρτη είναι η με αριθμό 236/3.11.1997 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Μουσταφά Μουσταφά προς τον Υπουργό Μεταφορών και Επικοινωνιών, σχετικά με τις προθέσεις της Κυβέρνησης για επίλυση προβλημάτων των εργαζομένων με σύμβαση ορισμένου χρόνου, στον Οργανισμό Σιδηροδρόμων Ελλάδος (ΟΣΕ) κλπ.

Η ερώτηση του κυρίων συναδέλφου έχει ως εξής:

"Στον ΟΣΕ, εκτός των άλλων, απασχολούνται και οκτακόσιοι περίπου εργαζόμενοι με συμβάσεις ορισμένου χρόνου (οκτάμηνες) και με συμβάσεις έργου (ετήσιες), οι οποίες λήγουν σταδιακά μέχρι το Φεβρουάριο του 1998.

Οι ανωτέρω εργαζόμενοι παρ' ότι προσλήφθηκαν για ορισμένο χρόνο δεν εργάσθηκαν σε κάποια έκτακτη ανάγκη του ΟΣΕ, αλλά σε θέσεις εργασίας οι οποίες είναι απαραίτητες και μόνιμες για τον ΟΣΕ, όπως εργάτες - συντηρητές των γραμμών και των κτιρίων και φύλακες ισόπεδων διαβάσεων (η συντήρηση των γραμμών και των κτιρίων είναι εργασία που γίνεται συνεχώς, όπως και η φύλαξη των ισόπεδων διαβάσεων).

Η απόλυση, κατά συνέπεια, με τη λήξη της σύμβασης των ανωτέρω θα σημαίνει, εκτός των άλλων, και τη μη ομαλή διεξαγωγή του έργου που επιτελεί ο ΟΣΕ.

Με βάση τα παραπάνω ερωτάται ο κύριος Υπουργός:

1. Πότε θα επαναπροκηρυχθούν οι ανωτέρω θέσεις εργασίας του ΟΣΕ, ώστε να αντιμετωπισθεί μεσοπρόθεσμα το πρόβλημα και πότε θα προκηρυχθούν οι ίδιες θέσεις για την πρόσληψη μόνιμου και όχι έκτακτου προσωπικού, καθώς καλύπτουν πάγιες και διαρκείς ανάγκες;

2. Μήπως τελικά σχεδιάζεται η συντήρηση του δικτύου του ΟΣΕ να ανατεθεί σε τρίτους (εργολάβους) και γι αυτό το λόγο το Υπουργείο και η διοίκηση του ΟΣΕ συμπεριφέρονται με αυτόν τον τρόπο;".

Ο Υφυπουργός Μεταφορών και Επικοινωνιών κ. Λουκάκης


 

  

Σελίδα 1297 

 

έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.

Θέλω να απαντήσω στο συνάδελφο ότι από τις διατάξεις του άρθρου 21 του ν. 2190/1994, προβλέπεται ότι οι δημόσιες υπηρεσίες και τα Νομικά Πρόσωπα Ιδιωτικού Δικαίου, στα οποία συμπεριλαμβάνεται και ο ΟΣΕ, επιτρέπεται να απασχολούν προσωπικό με σύμβαση εργασίας ιδιωτικού δικαίου ορισμένου χρόνου για την αντιμετώπιση εποχιακών ή άλλων περιοδικών αναγκών, η διάρκεια του οποίου δεν μπορεί να υπερβαίνει τους οκτώ μήνες μέσα σε συνολικό χρόνο δώδεκα μηνών.

Κατ' εξαίρεση, για το προσωπικό προγραμμάτων ή έργων που χρηματοδοτούνται ή επιδοτούνται από διεθνείς οργανισμούς, επιτρέπεται η διάρκεια απασχόλησης των συμβάσεων να είναι μέχρι ένα έτος και να ανανεώνονται, να παρατείνονται μέχρι το τέλος του προγράμματος ή του έργου, αποκλειομένης σε κάθε περίπτωση της αναγνώρισής τους ως συμβάσεως αορίστου χρόνου.

O OΣΕ με δύο ανακοινώσεις του στις 12.7.96 προέβη στην πρόσληψη προσωπικού και των δύο αυτών περιπτώσεων, των οποίων οι συμβάσεις έχουν λήξει σταδιακά. Για το προσωπικό που ήταν διάρκειας οκτώ μηνών η σύμβαση έχει λήξει στις 3.10.97, ενώ για το προσωπικό που έχει προσληφθεί για χρονικό διάστημα ενός χρόνου λήγουν στις 3.2.98.

Από τον Ιούνιο το 1997 τα έργα του ΟΣΕ που συγχρηματοδοτούνται από την Ευρωπαϊκή 'Ενωση άρχισαν να εκτελούνται από την ΕΡΓΟΣΕ. Η δε ολοκλήρωση της μεταφοράς των έργων αυτών θα πραγματοποιηθεί μέχρι 31.12.97.

Σύμφωνα με τη γνωμοδότηση της νομικής υπηρεσίας του ΟΣΕ το υπόψη προσωπικό δεν μπορεί να απασχοληθεί από την ΕΡΓΟΣΕ, γιατί είναι άλλο νομικό πρόσωπο και πρέπει να τηρηθούν οι προϋποθέσεις πρόσληψης που ισχύουν για την ΕΡΓΟΣΕ.

'Ομως, για τις ανάγκες συντήρησης της γραμμής του ΟΣΕ -αυτό που επικαλείσθε- στις αρχές κάθε έτους ζητούν την πρόσληψη προσωπικού, σύμφωνα με τις διατάξεις του άρθρου 21 παρ. 2 για την κάλυψη των αναγκών της συντήρησης της γραμμής, αλλά για τακτικό προσωπικό, το οποίο θα καλύψει πάγιες και διαρκείς ανάγκες του δικτύου. Μέχρι τώρα δεν έχει δοθεί καμία τέτοια έγκριση που να αφορά πρόσληψη μόνιμου προσωπικού.

Πρέπει να σημειώσω ότι με βάση τις διατάξεις του ν. 2190/94 αρμόδιο όργανο για τη διαδικασία πρόσληψης μόνιμου προσωπικού, είναι βέβαια μόνο το ΑΣΕΠ και όχι ο ΟΣΕ.

Και θα τελειώσω με την τελευταία σας παρατήρηση σε ό,τι αφορά στην πρόθεση να δοθεί σε τρίτους το έργο της συντήρησης. Δεν υπάρχει τέτοια περίπτωση να δοθεί σε τρίτους.

ΠΡΟΕΔΡΕΥΩΝ (Νικόλαος Κατσαρός): Ο κ. Μουσταφά έχει το λόγο.

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, ανεξάρτητα από τον τρόπο πρόσληψής τους, οι εργαζόμενοι αυτοί καλύπτουν πάγιες και διαρκείς ανάγκες του Οργανισμού σαν φύλακες διαβάσεων, τεχνίτες, συντηρητές γραμμών κλπ. Κρίνετε ότι είναι απαραίτητοι για την ομαλή λειτουργία του ΟΣΕ. 'Οταν απολυθούν αυτοί πώς θα αντιμετωπιστεί το κενό προσωπικού που θα δημιουργηθεί;

Θα γίνουν εκ νέου προσληψεις, θα εκπαιδευτούν ξανά, για να μπορέσουν να ανταποκριθούν στη δουλειά τους και σε οκτώ μήνες θα απολυθούν και αυτοί; 

Νομίζω ότι είναι ζημιογόνος αυτή η τακτική και εύχομαι να γίνει η επαναπροκήρυξη αυτών των θέσεων και αυτοί οι άνθρωποι που έχουν δουλέψει και έχουν προσφέρει όλο αυτό το διάστημα να μπορέσουν να επαναπροσληφθούν.

Από έγγραφα του ΟΣΕ φαίνεται ότι υπάρχει όντως ανάγκη πρόσληψης προσωπικού και νομίζω ότι μια συνεργασία του ΟΣΕ με το ΑΣΕΠ θα έλυνε κατά κάποιο τρόπο οριστικά το πρόβλημα, χωρίς να υπάρχει αυτή η ανάγκη των καθε τόσο επαναπροκηρύξεων και επαναπροσλήψεων.

Υπάρχει η εκτίμηση ότι υπάρχουν γύρω στις επτά χιλιάδες κενές θέσεις εργασίας στον ΟΣΕ. Εμείς θα θέλαμε να επαναπροκηρυχθούν οι θέσεις αυτές και να μπορέσουν ανανεώνοντας τη σύμβασή τους να δουλέψουν αυτοί οι άνθρωποι. Επίσης, να καταγραφούν, επιτέλους, οι πραγματικές ανάγκες του Οργανισμού Σιδηροδρόμων Ελλάδας και σε συνεργασία με το ΑΣΕΠ να γίνει η απαραίτητη πρόσληψη. 

'Οσο για τη μη ανάθεση των έργων σε τρίτους δεχόμαστε την εξήγησή σας. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κύριος Υπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Δεν έχω να προσθέσω τίποτε.

ΠΡΟΕΔΡΕΥΩΝ (Νικόλαος Κατσαρός): Πέμπτη είναι η με αριθμό 232/3.11.97 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Ιωάννη Αράπη προς τον Υπουργό Μεταφορών και Επικοινωνιών, σχετικά με τις προθέσεις της Κυβέρνησης για επίλυση των προβλημάτων του κλάδου επαγγελματιών μικρών φορτηγών αυτοκινήτων, χορήγηση νέων αδειών κλπ.

Η ερώτηση του κ. Αράπη έχει ως εξής:

"Σε αναστάτωση βρίσκεται ο κλάδος των επαγγελματιών μικρών φορτηγών αυτοκινήτων (μικτού βάρους έως έξι τόνων) για τη χορήγηση των νέων αδειών κυκλοφορίας φορτηγών δημόσιας χρήσης που μελετά, σύμφωνα με πληροφορίες, η Κυβέρνηση.

Επειδή ο κλάδος των ιδιοκτητών μικρών φορτηγών, εκτός των χρόνιων και σοβαρών προβλημάτων, που αντιμετωπίζει, είναι ήδη υπερκορεσμένος και μαστίζεται από την ανεργία, τυχόν χορήγηση και νέων αδειών θα έχει ως συνέπεια τον αφανισμό του.

Ερωτάται ο κύριος Υπουργός:

Αν αληθεύει η πληροφορία ότι το Υπουργείο μελετά τη χορήγηση και νέων αδειών κυκλοφορίας φορτηγών δημόσιας χρήσης.

Ποιες πρωτοβουλίες θα αναλάβει για την επίλυση των προβλημάτων του κλάδου, όπως η αύξηση του μικτού βάρους στους έξι τόνους, η ελεύθερη διακίνηση σε όλη τη χώρα, η πάταξη των λαθρομεταφορών και άλλα".

Ο Υφυπουργός Μεταφορών και Επικοινωνιών κ. Λουκάκης έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): Κύριοι συνάδελφοι, είναι γνωστό ότι προ ημερών είχε γίνει ένας μεγάλος θόρυβος γύρω από την απεργία των φορτηγών αυτοκινήτων, με το αιτιολογικό ότι το Υπουργείο Μεταφορών μελετούσε τη μεταβίβαση των αδειών και τη χορήγηση νέων αδειών.

Απαντήσαμε και τότε, απαντώ και τώρα ότι στις προθέσεις του Υπουργείου δεν υπάρχει τέτοιο ενδεχόμενο. Πιστεύω ότι η ερώτησή σας επηρεάστηκε ακριβώς από εκείνη την περίοδο. Το θέμα έχει απαντηθεί.

Σε ό,τι αφορά τα άλλα θέματα, που αφορούν τα μικρά φορτηγά, είναι γνωστό ότι στην Ελλάδα υπάρχουν περίπου δεκαέξι χιλιάδες τέτοια φορτηγά, τα δεκαπέντε χιλιάδες είναι αυτά που ήταν πρώην τρίκυκλα και τα χίλια είναι αυτά, που ήταν πρώην κάρα.

Με το ν. 1073/80 αυτά τα μικρά φορτηγά μπορούν να αντικατασταθούν με άλλα, βάρους μέχρι τεσσάρων τόνων. Αυτό που ζητούν για έξι τόνους, είναι ένα αίτημα, που θα εξεταστεί την περίοδο που θα συζητηθούν τα θέματα των φορτηγών αυτοκινήτων. Μπορούν να μεταφέρουν την έδρα με ορισμένες προϋποθέσεις, διενεργούν μεταφορές με κόμιστρο μέσα στο νομό από οποιοδήποτε σημείο, σε οποιοδήποτε σημείο, όπως επίσης και στους όμορους νομούς. Επίσης, μπορούν να μεταφέρουν οικοσκευές από οποιοδήποτε σημείο, ευρισκόμενο εντός των ορίων του νομού, σε οποιοδήποτε σημείο της χώρας, αλλά να μην επιστρέφουν φορτωμένοι.

Το θέμα των λαθροφορτίων, που βάλατε, είναι ένα θέμα σοβαρό και επειδή τώρα έχει προκύψει τέτοιο θέμα, δεν υπήρχαν μηχανισμοί δίωξης αυτών των αλλοδαπών αυτοκινήτων. Γι' αυτό με το ν. 2465/97 ανατίθεται το θέμα αυτό στο Σώμα Δίωξης Οικονομικού Εγκλήματος. Υπάρχουν αυτήν τη στιγμή μικτά συνεργεία, τα οποία εκπαιδεύονται και περνούν


 

  

Σελίδα 1298 

 

από σεμινάρια στο Υπουργείο Μεταφορών, ακριβώς για το θέμα των λαθροφορτίων. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο κ. Αράπης έχει το λόγο.

ΙΩΑΝΝΗΣ ΑΡΑΠΗΣ: Κύριε Υφυπουργέ, στην Πανελλήνια Ομοσπονδία Επαγγελματιών Μικρών Φορτηγών υπάρχει μια ανησυχία ότι πρόκειται να βγάλει τις καινούριες άδειες. Γι' αυτό έκανα και την επίκαιρη ερώτηση. Μάλιστα, πιστεύουν ότι πάτε να απελευθερώσετε τις άδειες και δεν ξέρουν, με ποιο σκοπό και πόσες άδειες θα δοθούν.

Με την απελευθέρωση των αδειών δε το επάγγελμα αμέσως υποβαθμίζεται, δηλαδή αρχίζει να νεκρώνεται, γιατί το επάγγελμα είναι υπερκορεσμένο. Οι επαγγελματίες από μικρές πόλεις, λόγω της ανεργίας που υπάρχει, μεταφέρονται μέσα στα κέντρα Αθήνα, Πειραιά, Θεσσαλονίκη.

Ακόμη το επάγγελμα πλήττεται καίρια από τους λαθρομεταφορείς. Είπατε προηγουμένως ότι θα λάβετε κάποια μέτρα και αυτό είναι ευχάριστο.

Οι υπάρχοντες επαγγελματίες οδηγούνται σε μαρασμό. Σήμερα η ανεργία μαστίζει όλο τον κλάδο. Οι επαγγελματίες μικροί οδηγοί ζητούν να ρυθμιστεί το ζήτημα νομοθετικά. 

Μάλιστα, βάζουν και ορισμένους όρους, οι οποίοι θα βοηθήσουν πιο πολύ το επάγγελμά τους: Να αυξηθεί το μικτό βάρος σε έξι τόνους. Ζητούν να είναι ελεύθερη η διακίνηση σε όλη τη χώρα, η καθιέρωση ενιαίου τύπου πινακίδων, οπότε να πιάνεις τους λαθραίους οδηγούς -θα ξέρεις ποιος είναι- πάταξη των λαθρομεταφορέων -αυτό είναι γνωστό- χορήγηση διπλώματος οδικού μεταφορέα, ώστε να δίδεται η δυνατότητα αγοράς αυτοκινήτου, πέραν των έξι τόνων και η λειτουργία κινητών κλιμακίων ελέγχου φορτηγών. Αυτά είναι τα αιτήματά τους και νομίζω ότι μπορεί να βοηθήσετε τον κλάδο.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΕΜΜΑΝΟΥΗΛ ΛΟΥΚΑΚΗΣ (Υφυπουργός Μεταφορών και Επικοινωνιών): 'Οπως σας είπα, κύριε συνάδελφε, εκείνη την περίοδο που βγήκε αυτό το ψήφισμα, ήταν μία περίοδος που υπήρχε ανησυχία γενικώς στον κλάδο των φορτηγών αυτοκινήτων. Μπορείτε να τους καθησυχάσετε με αυτό που σας λέω και επίσημα τώρα, ότι είναι στις προθέσεις του Υπουργείου να προχωρήσει σε ρυθμίσεις γύρω απ' αυτό το θέμα. 

Το αίτημά τους αυτό σε ό,τι αφορά την αλλαγή του τονάζ είναι ένα θέμα που θα εξετάσουμε με θετικές προϋποθέσεις από το Υπουργείο Μεταφορών. 'Ολα τα άλλα είναι θέματα που τα έχουμε κι εμείς συζητήσει μαζί τους και καλώς τα ξαναβάζετε. Θα ξεκινήσουμε ένα διάλογο μαζί τους, όταν θα διαμορφώσουμε το νέο νομοσχέδιο για τα φορτηγά αυτοκίνητα.

ΠΡΟΕΔΡΕΥΩΝ (Νικόλαος Κατσαρός): Επίκαιρες Ερωτήσεις δεύτερου κύκλου. Δεύτερη είναι η με αριθμό 214/30.10.97 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη, προς τον Υπουργό Εθνικής Οικονομίας και Οικονομικών, Ανάπτυξης, σχετικά με τα προβλήματα που δημιουργούνται από την αναστολή εφαρμογής του ν. 1892/1990, στην απόφαση της Κυβέρνησης για αύξηση των δαπανών για δημόσιες επενδύσεις.

Η ερώτηση του κ. Σαλαγκούδη έχει ως εξής:

"Πληροφορίες που δημιοσιεύτηκαν στον Τύπο προβλέπουν απόφαση της Κυβέρνησης για αύξηση των δαπανών για δημόσιες επενδύσεις, ύστερα από τη ρητή άρνηση των αρμοδίων στην Ευρωπαϊκή 'Ενωση, για μεταφορά πόρων του Κοινοτικού Πλαισίου Στήριξης, προκειμένου προφανώς να παρασχεθεί η δυνατότητα απορρόφησης μεγαλύτερων κονδυλίων από την Ευρωπαϊκή 'Ενωση.

Και ενώ γίνεται αυτή η προσπάθεια, με διάταξη που ψηφίσθηκε πρόσφατα, ανεστάλησαν οι διατάξεις του άρθρου 6, παρ. 6α', του ν. 1892/1990 και ως εκ τούτου, δεν γίνονται δεκτές επενδυτικές προτάσεις υπαγωγής στον παραπάνω νόμο, προφανώς λόγω τροποποιήσεων των διατάξεών του. 

Εν όψει των ανωτέρω ερωτώνται οι κύριοι Υπουργοί Εθνικής Οικονομίας και Ανάπτυξης:

Εάν το μέτρο της αναστολής υποβολής προτάσεων για νέες επενδύσεις συμβαδίζει με τη γενικότερη προσπάθεια απορρόφησης κοινοτικών πόρων, αλλά και των αυξημένων πόρων του προγράμματος δημοσίων επενδύσεων και παράλληλα προώθησης της ανάπτυξης στη χώρα.

Εάν το μέχρι σήμερα εφαρμοζόμενο σύστημα ενίσχυσης νέων επενδύσεων, βάσει των διατάξεων του ν. 1892/1990 θεωρείται αποτυχημένο ή μη και ποιες συγκεκριμένες τροποποιήσεις προωθούνται. 

Εάν γνωρίζουν οι κύριοι Υπουργοί, ότι πολλοί επενδυτές ήδη έχουν προγραμματίσει και ετοιμάσει τις επενδυτικές του προτάσεις, προκειμένου να τις υποβάλουν την 1η Νοεμβρίου, ώστε να έχουν τη δυνατότητα να προχωρήσουν στις επενδύσεις τους και πώς σκοπεύουν να αντιμετωπίσουν τους επενδυτές αυτούς που σε τόσες δαπάνες έχουν υποβληθεί για τον προγραμματισμό και την ετοιμασία των επενδυτικών τους προτάσεων;".

Ο κύριος Υφυπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε.

Κύριε Πρόεδρε, απαντώ κατ' ευθείαν στις επιμέρους ερωτήσεις του κ. Σαλαγκούδη, για να κερδίσουμε και χρόνο.

Ως προς την πρώτη ερώτηση, όπως την αναγνώσατε, κύριε Πρόεδρε, η απάντηση είναι ότι το μέτρο της αναστολής υποβολής νέων επενδυτικών προτάσεων, λόγω της επικείμενης τροποποίησης του αναπτυξιακού ν. 1892/1990, δεν επηρεάζει καθόλου την απορρόφηση των κοινοτικών πόρων, η οποία γίνεται κανονικά από τις εγκεκριμένες και υλοποιούμενες επενδύσεις, που έχουν υπαχθεί σ' αυτόν το νόμο.

Για την ένταξη άλλωστε νέων επενδύσεων που έχουν ολοκληρωθεί οι προβλεπόμενες ελεγκτικές διαδικασίες συνεχίζονται κανονικά και οι απορροφήσεις κοινοτικών πόρων, όπως έχουμε δηλώσει επανειλημμένα στη Βουλή, ευρίσκονται σε ικανοποιητικό επίπεδο.

Ως προς τη δεύτερη ερώτηση, ο αναπτυξιακός νόμος με τη μέχρι σήμερα εφαρμογή του υπήρξε εξαιρετικά επιτυχής, ως προς τη δημιουργία επενδυτικών προγραμμάτων που συνέβαλαν στην αύξηση της διεθνούς ανταγωνιστικότητας της ελληνικής οικονομίας, στην εισαγωγή νέας τεχνολογίας στην παραγωγική διαδικασία και στην προστασία του περιβάλλοντος.

Επίσης, ενισχύθηκαν με ικανοποιητικά αποτελέσματα οι μικρομεσαίες μεταποιητικές επιχειρήσεις και επενδυτικές πρωτοβουλίες συλλογικής επιχειρηματικής δράσης.

Ο νόμος όμως, κύριε Σαλαγκούδη, 1892/90 ανταποκρίθηκε ικανοποιητικά στην επιτυχία των στόχων της οικονομικής ανάπτυξης μιας συγκεκριμένης χρονικής περιόδου, η οποία έκλεισε τον κύκλο της. Οι νέες διατάξεις που προωθούνται με την τροποποίηση αυτού του αναπτυξιακού νόμου, θα ανταποκρίνονται στις σύγχρονες απαιτήσεις της αναπτυξιακής προσπάθειας και θα αποβλέπουν στην περαιτέρω ανάπτυξη των ιδιωτικών επενδύσεων στην Ελλάδα, με ιδιαίτερη έμφαση στη συμβολή του στην περιφερειακή ανάπτυξη, στην αύξηση των θέσεων απασχόλησης, την αναδιάρθρωση και των νέων κλάδων παραγωγής, την αξιοποίηση επιχειρηματικών ευκαιριών, τόσο στον ελληνικό, όσο και στον ευρύτερο διεθνή χώρο, την ορθολογικοποίηση των παρεχομένων κινήτρων, την καλύτερη διαχείριση των διαθέσιμων πόρων.

Ως προς την τρίτη ερώτησή σας ή το επιμέρους κομμάτι της ερώτησής σας, η διάταξη που ψηφίσθηκε έγκαιρα από τη Βουλή και ανέστειλε την υποβολή επενδυτικών προτάσεων μετά την 21.10.97, κρίθηκε απαραίτητη, όπως εξηγήθηκε άλλωστε τότε που ψηφίσθηκε αυτή η διάταξη, προκειμένου τα νέα επενδυτικά σχέδια να υποβληθούν για υπαγωγή στα κίνητρα που θα προβλέπει ο νέος νόμος. Το χρονικό διάστημα μέχρι την υποβολή νέων προτάσεων θα είναι σύντομο, πλην όμως θα δώσει τη δυνατότητα για σύνταξη ώριμων και με αρκετή πληρότητα επενδυτικών προτάσεων με τα νέα δεδομένα.

ΠΡΟΕΔΡΕΥΩΝ (Νικόλαος Κατσαρός): Ο κ. Σαλαγκούδης έχει το λόγο.

ΓΕΩΡΓΙΟΣ ΣΑΛΑΓΚΟΥΔΗΣ: Εκείνο που αναζητεί σήμερα η ελληνική οικονομία και η ελληνική κοινωνία, η Ελλάδα, στην


 

  

Σελίδα 1299 

 

προσπάθειά μας για την ένταξη στην οικονομική και νομισματική ενοποίηση της Ευρώπης είναι η ανάπτυξη. Η ανάπτυξη προϋποθέτει οπωσδήποτε να υπάρχουν στη χώρα μας σταθεροί κανόνες παιχνιδιού. Δηλαδή ένα σταθερό αναπτυξιακό πλαίσιο, ούτως ώστε να μπορούν να δημιουργηθούν οι αναπτυξιακές διαδικασίες. Στην Ιρλανδία ο ρυθμός Ανάπτυξης είναι 8,6% και η χώρα διαφημίζει ότι δεν θα αλλάξει το επενδυτικό και φορολογικό πλαίσιο έως το 2010. Τι συμβαίνει στη χώρα μας. Στη χώρα μας δυστυχώς συμβαίνει κάθε τρία χρόνια την τελευταία εικοσαετία να αλλάζει και ο αναπτυξιακός νόμος. Οπωσδήποτε πρέπει να αλλάζουν και να προσαρμόζονται οι νόμοι στα νέα αναπτυξιακά δεδομένα. Δεν νομίζω όμως ότι αλλαγές σε τρία χρόνια -όταν μια επένδυση για να γίνει απαιτεί αυτά τα τρία χρόνια- είναι μια σωστή διαδικασία που προάγει την ανάπτυξη. Επιπλέον δέκα φορολογικοί νόμοι ψηφίσθηκαν από το 1994 μέχρι το 1997. 'Εχουμε καθυστερήσεις στην απορρόφηση των επιχειρησιακών προγραμμάτων βιομηχανίας και γενικότερα σε όλα τα προγράμματα της αναπτυξιακής διαδικασίας. Και τώρα έρχεται η Κυβέρνηση αιφνιδιαστικά επτά μέρες συγκεκριμένα πριν αρχίσει η προθεσμία υποβολής νέων επενδυτικών σχεδίων να μας ανακοινώσει την αλλαγή του νόμου, να αναστείλει την εφαρμογή του αναπτυξιακού νόμου. Και οι νέες επενδύσεις με το νέο νόμο που δεσμεύθηκε ο Υπουργός ότι θα τον φέρει εντός του Νοεμβρίου και θα ψηφισθεί Ιανουάριο-Φεβρουάριο. Το Μάιο θα κριθούν οι νέες επενδύσεις, δηλαδή θα έχουμε επτά-οκτώ μήνες πάγωμα της αναπτυξιακής διαδικασίας. Αν είναι δυνατόν αυτή η Κυβέρνηση πλέον να μην αντιλαμβάνεται πώς πρέπει να γίνεται στη χώρα μας η ανάπτυξη, και πως μπορεί πραγματικά να επιτύχει την πορεία της χώρας μας προς την οικονομική και νομισματική ενοποίηση.

Νομίζω ότι αποτελούσε λάθος της Κυβέρνησης, λάθος χειρισμό, αλλά φοβάμαι ότι και οι σκέψεις για το νέο αναπτυξιακό νόμο που νομίζω ότι τον επιβάλλει η ανάγκη, της απορρόφησης κοινοτικών κονδυλίων, είναι λάθος. Αυτά τα χρήματα που πήγαιναν για την ανάπτυξη, να πάνε πλέον για τα έργα υποδομής, για να απορροφήσουμε περισσότερα κονδύλια, επειδή μέχρι τώρα η Κυβέρνηση αδράνησε εγκληματικά στην απορρόφηση των κονδυλίων και των πόρων της Ευρωπαϊκής 'Ενωσης.

ΠΡΟΕΔΡΕΥΩΝ (Νικόλαος Κατσαρός): Ο κύριος Υφυπουργός έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπουργός Εθνικής Οικονομίας): Δεν έχω να προσθέσω πολλά, κύριε Πρόεδρε.

Νομίζω ότι ανέλυσα επαρκώς και το νέο νόμο, γιατί τον κάνουμε και πού περίπου κατευθύνεται και ανέλυσα επίσης το γεγονός της ερώτησης γιατί σταμάτησε για ένα διάστημα η υποβολή αιτήσεων, ώστε να γνωρίζουν οι επενδυτές τι θα περιέχει ο νέος νόμος για να μην υπάρχουν συγχύσεις σε σχέση με τον παλαιότερο. Η αναπτυξιακή διαδικασία συνεχίζεται, ο νόμος που υπάρχει σήμερα εφαρμόζεται και όσες επενδύσεις έχουν υποβληθεί και εγκριθεί συνεχίζονται να γίνονται αποδεκτές. Και είναι αυτή η αναπτυξιακή διαδικασία, που έφερε τα αποτελέσματα που όλοι γνωρίζετε σε ό,τι αφορά την αύξηση του Εθνικού Ακαθάριστου Προϊόντος κάθε χρόνο, 2,6% τον προηγούμενο χρόνο, 3,5% αυτό το χρόνο κ.ο.κ.

'Αρα, χωρίς να επαιρόμαστε ως προς αυτό, είμαστε τουλάχιστον ικανοποιημένοι ότι όλα βαίνουν καλώς. Ευχαριστώ πολύ.

ΠΡΟΕΔΡΕΥΩΝ (Νικόλαος Κατσαρός): Τρίτη είναι η με αριθμό 242/3.11.97 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Σταύρου Παναγιώτου προς τον Υπουργό Γεωργίας, σχετικά με τη λήψη μέτρων ρύθμισης των χρεών των κτηνοτρόφων, μείωση των επιτοκίων των δανείων, ανάπτυξη της κτηνοτροφίας κλπ.

Η ερώτηση του κ. Παναγιώτου έχει ως εξής: 

"Οι κτηνοτρόφοι της χώρας βρίσκονται σε απόγνωση, οι τιμές κρέατος και γάλακτος, ενώ οι ζωοτροφές αυξάνονται συνεχώς.

Την ίδια στιγμή αδυνατούν να πληρώσουν τα χρέη τους στην Α.Τ.Ε. με τα υψηλά τοκογλυφικά επιτόκια και το απαράδεκτο σύστημα του ανατοκισμού, που τους οδηγούν σε εξόντωση και την κτηνοτροφία σε αφανισμό.

Πρόσφατα, υπήρξαν κατευθύνσεις στην Α.Τ.Ε. για σύνταξη καταλόγων με κτηνοτρόφους που χρωστάνε και αναλυτική αναφορά για τα περιουσιακά τους στοιχεία, ενώ άρχισαν δημεύσεις περιουσιών κτηνοτρόφων.

Ερωτάται ο κύριος Υπουργός:

Τι μέτρα θα πάρει η Κυβέρνηση προκειμένου να ρυθμισθούν δίκαια τα χρέη των κτηνοτρόφων, να αποφευχθούν δημεύσεις περιουσιών και το ξεκλήρισμα κτηνοτρόφων;

Τι μέτρα θα παρθούν για μείωση των επιτοκίων στα αγροτικά δάνεια και την κατάργηση του ανατοκισμού (289/80 Αποφ. της Νομισματικής Επιτροπής της Ελλάδας);

Και τι μέτρα θα παρθούν για ανάπτυξη της οικονομίας και όχι για συρρίκνωσή της;".

Ο Υφυπουργός κ. Σωτηρλής έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Κύριε Πρόεδρε, κατ' αρχήν θα πω δύο λόγια στο γενικό περιεχόμενο της ερώτησης του κυρίου συναδέλφου.

Η μέση τιμή του αιγοπρόβειου γάλακτος κυμάνθηκε κατά το έτος του 1996 γύρω στις 160 δραχμές ανά λίτρο. Ενώ το 1997 η μέση τιμή κυμάνθηκε γύρω στις 230 με 260 δραχμές, ανάλογα με την περιοχή.

Αυτές βέβαια οι τιμές παραγωγού συνέβαλαν στο να διαμορφωθεί ένα επίπεδο αγοράς του γάλακτος, δηλαδή, τιμές ισορροπίας θα τις λέγαμε, οι οποίες αναμφίβολα θα διαταραχθούν δυσμενώς για τον καταναλωτή με ενδεχόμενη οποιασδήποτε-παρέμβαση για αύξησή τους.

Η μέση τιμή του αγελαδινού γάλακος κυμαίνεται γύρω στις εκατό (100) με εκατόν είκοσι (120) δραχμές ανά λίτρο και είναι βεβαίως υψηλότερη της μέσης τιμής των χωρών της Ευρωπαϊκής 'Ενωσης, η οποία κινείται γύρω στις εννενήντα (90) με εννενήντα πέντε (95) δραχμές ανά λίτρο.

Οι τιμές αιγοπρόβειου κρέατος, λόγω της μείωσης κατανάλωσης του αγελαδινού εξαιτίας της αρρώστιας των τρελών αγελάδων, αυξήθηκαν αν και η πριμοδότηση μειώθηκε.

Παρόλο ότι οι μέσες τιμές σε σχέση με την Ευρώπη, αλλά και τη διεθνή αγορά, είναι υψηλότερες, επιδιώκουμε στο Υπουργείο Γεωργίας η τιμή βάσης και η ειδική τιμή ενίσχυσης να βελτιωθούν.

Από εκεί και πέρα,κύριε συνάδελφε, βάζετε τρία κρίσιμα ερωτήματα. Πρώτον, της ρύθμισης των χρεών. Η πολιτεία,κατανοώντας τις δυσκολίες του κλάδου, προχώρησε στη ρύθμιση χρεών των κτηνοτρόφων, ύψους σαράντα δισεκατομμυρίων (40.000.000.000) δραχμών, που αφορά περίπου δέκα χιλιάδες κτηνοτρόφους. Το μεγαλύτερο μέρος ανταποκρίθηκε στις υποχρεώσεις του και παραμένει ένα μικρό ποσοστό περίπου τριακοσίων ατόμων και μάλιστα οι μεγαλύτεροι του κλάδου, οι οποίοι δεν ανταποκρίθηκαν στις υποχρεώσεις τους.

Με μονομερή απόφαση το Υπουργείο Γεωργίας παρέτεινε το χρόνο εξόφλησης επί τριετία σχεδόν. 'Ομως, θέλω να δηλώσω και σε σάς και στο Σώμα ότι υπάρχουν και ευθύνες και υποχρεώσεις και μετά τη λήξη αυτής της παράτασης,η οποία είναι τέλος του χρόνου, δεν πρόκειται να υπάρξει άλλη παράταση και βεβαίως η τράπεζα είναι υποχρεωμένη να κινήσει τις νόμιμες διαδικασίες.

'Οσον αφορά την Α.Τ.Ε., βεβαίως υπάρχουν δυσκολίες και το επιτόκιο είναι και για μας το ζητούμενο και πρέπει να πάρουμε τα μέτρα μας. Υπάρχουν όμως μια σειρά μέτρα που αφορούν τα επιτόκια που έχουν εφαρμοστεί τον τελευταίο καιρό, για να διευκολύνουν τον αγροτικό κόσμο.

Το τρίτο ερώτημά σας αφορά την πολιτική του Υπουργείου Γεωργίας για την κτηνοτροφία. Είναι φυσικό ότι δεν είναι δυνατόν να απαντήσω σ' αυτό το τρίλεπτο. Προχθές, σε μια ευρεία σύσκεψη αναλύθηκαν οι πολιτικές του Υπουργείου μας για βελτίωση της κτηνοτροφίας με στόχο την αύξηση της παραγωγικότητας και της ανταγωνιστικότητας των κτηνοτροφικών προϊόντων.

Θα επανέλθω, συμπληρωματικά, κύριε συνάδελφε, για να αναφέρω κάποια μέτρα, χωρίς αυτό να είναι βεβαίως η απάντησή μου για ένα τόσο μεγάλο θέμα που αφορά την


 

  

Σελίδα 1300 

 

πολιτική μας στην κτηνοτροφία.

ΠΡΟΕΔΡΕΥΩΝ (Νικόλαος Κατσαρός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Υφυπουργέ, είναι αδύνατον στα πλαίσια της Ευρωπαϊκής 'Ενωσης να αντιμετωπιστεί το πρόβλημα της κτηνοτροφίας της χώρας μας. Αντίθετα θα επιδεινωθεί παραπέρα και οι λόγοι είναι γνωστοί: Οι ποσοστώσεις που επιβάλλονται στον αριθμό των αιγοπροβάτων στην παραγωγή του γάλακτος, και τα πρόστιμα που επιβάλλονται για την επιπλέον παραγωγή. Συνέπεια όλης αυτής της κατάστασης είναι να εκτοπίζεται η εγχώρια παραγωγή, να αυξάνονται συνεχώς οι εισαγωγές ζωοκομικών προϊόντων, να επιδεινώνεται το αγροτικό ισοζύγιο και να υπάρχει αιμορραγία συναλλάγματος.

Στην πολιτική αυτή προστίθεται η δική σας πολιτική και η πολιτική της Αγροτικής Τράπεζας με τους τοκογλυφικού χαρακτήρα τόκους απέναντι στους αγρότες και τους κτηνοτρόφους, γιατί είναι και παράνομο να ανατοκίζονται οι τόκοι ανά τρίμηνο. 

'Εχω μια εικόνα από τους κτηνοτρόφους του νομού μας, της επαρχίας Βισαλτίας, που από δέκα πέντε χιλιάδες ζώα που είχαν για πάχυνση πριν από μερικά χρόνια, ο αριθμός έχει περιοριστεί στα πεντακόσια αυτήν τη στιγμή και οι παραγωγοί που ήταν οι καλύτεροι νοικοκυραίοι στην πλειοψηφία τους είναι καταχρεωμένοι.

Τις τιμές που αναφέρατε τις συγκρίνατε με τις περσινές, όχι με τις προπέρσινες, γιατί σε σχέση μ'αυτές, είναι χαμηλότερες. Και η ψαλίδα, ανάμεσα στις τιμές του παραγωγού και τις τιμές του καταναλωτή, συνεχώς μεγαλώνει.

(Στο σημείο αυτό την Προεδρική 'Εδρα καταλαμβάνει ο Πρόεδρος της Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)

Εκτός απ'αυτά όμως, είναι και τα προβλήματα των ασθενειών από τις οποίες προσβάλλονται τα ζώα, κυρίως στην περιοχή της Θράκης, όπου ολόκληρα κοπάδια οδηγούνται σε αφανισμό.

Εμείς θα θέλαμε μια δίκαιη ρύθμιση των χρεών και κυρίως μέτρα για την προστασία των μικρομεσαίων κτηνοτρόφων. 

Είναι αδύνατο μέσα στο λίγο χρόνο των δύο λεπτών να αναπτύξουμε ένα τόσο μεγάλο θέμα.

ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.

ΔΗΜΗΤΡΙΟΣ ΣΩΤΗΡΛΗΣ (Υφυπουργός Γεωργίας): Δύο λέξεις συμπληρωματικά, κύριε Πρόεδρε.

Κατανοώ τη λογική του συναδέλφου. Η χώρα μας είναι μέλος της Ευρωπαϊκής 'Ενωσης. Είμαστε ικανοποιημένοι σαν Υπουργείο Γεωργίας, που καταφέρνουμε για τον αγροτικό κόσμο και για την αγροτική οικονομία να έχουμε στη διάθεσή μας ποσά που ξεπερνάνε το ένα τρισεκατομμύριο (1.000.000.000.000) δραχμές. Και βεβαίως, μέσα σ'αυτό το πλαίσιο οφείλουμε να λειτουργήσουμε και την εθνική μας πολιτική αξιοποιώντας στο έπακρον τους πόρους από την Ευρωπαϊκή 'Ενωση.

'Οσον αφορά την αύξηση των εισαγωγών κτηνοτροφικών προϊόντων, σωστά το επισημαίνετε. Είναι κοινός τόπος αυτή η διαπίστωση. Γι'αυτό ακριβώς είπα και προηγουμένως, ότι είναι αδύνατον να αναλύσω σε δύο τρία λεπτά την αγροτική μας πολιτική στην κτηνοτροφία. Πρέπει να αναστρέψουμε αυτό το ισοζύγιο φυτικής και ζωϊκής παραγωγής αφού είμαστε έντονα ελλειμματικοί στο κομμάτι αυτό. Και βεβαίως, προς αυτήν την κατεύθυνση προχθές σε μία ευρεία σύσκεψη τέθηκαν οι εθνικές αναγκαιότητες και προτεραιότητες, υπήρξαν δεσμεύσεις για πάταξη της νοθείας, υπήρξαν όλες εκείνες οι πολιτικές, πάνω στο τραπέζι, που πρέπει να ακολουθήσουμε από εδώ και πέρα για τη χορήγηση αποζημίωσης, για το πρόγραμμα κοινοτικής βελτίωσης των ζώων, για τη βελτίωση των βοσκοτόπων, το πρόγραμμα μεταποίησης, εμπορίας, τυποποίησης κρέατος και γάλακτος και μία σειρά άλλες πολιτικές που έχουν σαν στόχο πραγματικά να απαντήσουν σ'αυτό το κρίσιμο ερώτημα και στον προβληματισμό, που και εσείς βάζετε, του ισοζυγίου ζωϊκής και φυτικής παραγωγής.

'Οσον αφορά τη λυστρική, όπως λέτε, μεταχείριση της Αγροτικής Τράπεζας απέναντι στους αγρότες, θα περίμενα, κύριε συνάδελφε, να μου κάνετε σήμερα το ερώτημα, "γιατί δεν χαρίζετε τα χρέη στους μεγάλους κτηνοτρόφους". Διότι ο μεγάλος αριθμός των δέκα χιλιάδων κτηνοτρόφων, έχει πληρώσει τις υποχρεώσεις του και είναι εντάξει. Απομένουν τριακόσιοι και αυτοί όλα είναι οι μεγάλοι κτηνοτρόφοι.

Η Αγροτική Τράπεζα οφείλει να κινηθεί μέσα στα πλαίσια του νόμου, διαφορετικά θα κατηγορηθεί για απιστία.

Παρ'όλα αυτά, δόθηκε τριετής περίοδος για να μπορέσουν να εξοφλήσουν τις υποχρεώσεις τους.

ΠΡΟΕΔΡΟΣ (Απόστολος Κακλαμάνης): Τέταρτη είναι η με αριθμό 235/3.11.97 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Στέλλας Αλφιέρη προς τον Υπουργό Δικαιοσύνης, σχετικά με τις προθέσεις της Κυβέρνησης για αλλαγή του θεσμικού πλαισίου για αποποινικοποίηση της χρήσης ναρκωτικών ουσιών, διαχωρισμό τους σε "σκληρά" και "μαλακά" κλπ., η οποία έχει ως εξής:

"Μετά από έρευνα του ραδιοφωνικού σταθμού FLASH 9,61 ανάμεσα σε εκατόν δώδεκα αντιπροσπώπους του Ελληνικού Κοινοβουλίου για το θέμα των ναρκωτικών, προέκυψαν εντυπωσιακά νέα στοιχεία.

Το 64,3% των Βουλευτών εκτιμά πως χρειάζεται ένα νέο θεσμικό πλαίσιο, το 33,9% είναι υπέρ του διαχωρισμού των ναρκωτικών σε "σκληρά" και "μαλακά", ενώ το 40,2% δήλωσε πως θα ψήφιζε ένα σχέδιο νόμου αποποινικοποίησης της χρήσης.

Σε συνδυασμό με τις αντιλήψεις που ήδη υπάρχουν στην ελληνική κοινωνία και της πολιτικής που εφαρμόζουν πλέον οι ευρωπαϊκές χώρες για το ζήτημα των ναρκωτικών, δημιουργούνται οι προϋποθέσεις για να προχωρήσει η Κυβέρνηση στην αλλαγή της κατασταλτικής πολιτικής με την πολιτική της ενημέρωσης, της πρόληψης και της αποποινικοποίησης.

Ερωτάται ο κύριος Υπουργός:

Προτίθεται να εισηγηθεί την αλλαγή του θεσμικού πλαισίου στην κατεύθυνση της αποποινικοποίησης της χρήσης ναρκωτικών ουσιών και τον διαχωρισμό τους σε "σκληρά" και "μαλακά";"

Ο Υπουργός Δικαιοσύνης κ. Ευάγγελος Γιαννόπουλος έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κύριε Πρόεδρε, δεν άλλαξε τίποτε σχετικά με το θέμα της αντιμετώπισης των ναρκωτικών. Το γεγονός ότι ορισμένοι συνάδελφοι έχουν τις απόψεις τους, δεν σημαίνει τίποτε. Απλώς, δεν έχουν πληροφορηθεί περί του θέματος προσηκόντως. Η Κυβέρνηση είναι αντίθετη στην αποποινικοποίηση.

Κατ'αρχήν, θέλω να δηλώσω ότι θέλουμε μία χώρα, μία Ευρώπη, έναν κόσμο ελεύθερο από τα ναρκωτικά και όχι ελεύθερα τα ναρκωτικά. Είμαστε εναντίον της αποποινικοποίησης, ολόκληρη η Κυβέρνηση -και του διαχωρισμού σε "σκληρά" και "μαλακά" ναρκωτικά. 

Σε καμία χώρα της Ευρώπης το ποινικό οπλοστάσιο ευρωπαϊκής πολιτικής πάνω στα ναρκωτικά δεν άλλαξε. Και στην Ολλανδία ακόμη αποτελεί ποινικό αδίκημα η χρήση της κάναβης. Απλώς, εκεί υπάρχει ανοχή. Το ολλανδικό πείραμα αποφυγής της χρήσης της ηρωίνης από τους τοξικομανείς απέτυχε παταγωδώς. Απλώς, τις δόσεις των ναρκωμανών τις χορηγεί το κράτος σε μεγάλη μερίδα απ' αυτούς.

Η διαφοροποίηση που υπάρχει ως προς τις ποινικές προβλέψεις στις νομοθεσίες των διαφόρων ευρωπαϊκών χωρών γίνεται προσπάθεια να αντιμετωπισθεί και να υπάρξει εναρμόνιση.

Η επιλογή μας είναι αυστηρή νομοθεσία για τους εμπόρους και τους δήθεν χρήστες εμπόρους ναρκωτικών και ευεργετικές διατάξεις για τους πραγματικούς χρήστες. Τους εξαρτημένους τοξικομανείς, δηλαδή, τους μη δυνάμενους να απεξαρτηθούν με τις δικές τους δυνάμεις, τους θεωρούμε αρρώστους. Και γι'αυτούς πρέπει να υπάρχει ειδική αντιμετώπιση από το κράτος. 

Με βάση την αντίληψη αυτήν, για τους κρατούμενους τοξικομανείς σύντομα θα έχουμε ειδικό φόρο κράτησης, μέσα σε ένα-δύο μήνες, το Κέντρο Απεξάρτησης Τοξικομανών


 

  

Σελίδα 1301 

 

Κρατουμένων, με ειδικό προσωπικό και ειδικές συνθήκες κράτησης. Το κέντρο αυτό θα είναι το καλύτερο της Ευρώπης.

Οι ναρκωτικές ουσίες αποτελούν μεγάλο κίνδυνο για τη νεολαία μας. Δεν είναι μόνον η ηρωίνη και το χασίς σήμερα. Είναι και τα σύνθετα ναρκωτικά. Πρέπει να γίνει σε όλους γνωστό ότι το 78% εκείνων που κάνουν χρήση χασίς, με βάση τα στατιστικά δεδομένα, οδηγούνται στην ηρωίνη και στα σύνθετα σκληρά ναρκωτικά. Γι'αυτό και δεν επιτρέπεται ο διαχωρισμός.

Το μήνυμα προς όλες τις κατευθύνσεις είναι: Κυβέρνηση, νομαρχίες, δήμοι, κοινωνικοί φορείς, πρέπει όλοι μαζί να δώσουμε τη μάχη εναντίον των ναρκωτικών. Να χτυπήσουμε τις πηγές παραγωγής τους, τους διαδρόμους κυκλοφορίας τους, τους εμπόρους και τους διακινητές. 

Τίποτε δεν άλλαξε επί τα βελτίω, ώστε να αλλάξουμε και εμείς την πολιτική μας. Τα παιδιά των θεραπευτικών κοινοτήτων της απεξάρτησης λένε "όχι", ομόφωνα "όχι" στην αποποινικοποίηση.

Ο καθηγητής και ακαδημαϊκός και αγαπητός μας συνάδελφος κ. Στεφανής σε συνέντευξή του στο ραδιοφωνικό σταθμό "FLASH", όπως άκουσα, είπε τα εξής στο δημοσιογράφο Λυκούργο Κομίνη: "Το χασίς δεν είναι ακίνδυνο. Επηρεάζει σοβαρότατα βασικές λειτουργίες του ανθρώπινου οργανισμού, έστω και αν δημιουργεί εξάρτηση." Ο κ. Στεφανής λέει ακόμη ότι: "Σχεδόν στο σύνολό τους όσοι παίρνουν ηρωϊνη ή κοκαϊνη, ήταν πρώτα χρήστες χασίς και έτσι είναι ο προθάλαμός τους."

Δεν θα επιτρέψουμε την αποποινικοποίηση και την ελεύθερη χρήση του χασίς και της μαριχουάνας. Να μη μας πνίξουν οι τεκέδες εδώ στη χώρα μας: "Εδώ το καλό χασίς, εκεί η καλή μαστούρα, παραπέρα η καλή μαριχουάνα." 

ΠΡΟΕΔΡΟΣ (Απόστολος Κακλαμάνης): Η κ. Αλφιέρη έχει το λόγο.

ΣΤΥΛΙΑΝΗ ΑΛΦΙΕΡΗ: Κύριε Υπουργέ, πραγματικά δεν περίμενα να είχατε αυτήν τη θέση, παρ'όλο που έχετε κάνει κατ'επανάληψη δηλώσεις. 

Θέλω να μιλήσω με στοιχεία, κύριε Υπουργέ, και όχι με κραυγές. Γιατί παίζουμε με την ανθρώπινη ζωή. Και η ανθρώπινη ζωή είναι κάτι πολύτιμο. Το ξέρετε καλύτερα. 

Σε έρευνα, λοιπόν, που πραγματοποίησε ο ραδιοφωνικός σταθμός "FLASH" και στο ερώτημα "πώς κρίνεται την πολιτική που ακολουθήθηκε μέχρι σήμερα;", το 98,2% των Βουλευτών, δηλαδή των συναδέλφων που νομοθετούν, έκρινε ότι η πολιτική η κατασταλτική χρεοκόπησε. 'Ενα το κρατούμενο, κύριε Υπουργέ.

Η χώρα μας διεκδικεί πρωτιές στην Ευρώπη. Και είναι δυσάρεστες οι πρωτιές. Το 1986 οι νεκροί από τα ναρκωτικά στην Ελλάδα ήταν είκοσι οκτώ. Φέτος μόνο στην Αττική έχουν φθάσει τους εκατόν σαράντα οι επίσημοι θάνατοι. Οι ανεπίσημοι, κύριε Υπουργέ, σε ποιο αριθμό έχουν φθάσει;

Η ετήσια έκθεση, που αυτές τις ημέρες βρίσκει χώρο σε όλες τις εφημερίδες του ευρωπαϊκού παρατηρίου για τα ναρκωτικά, κατά τη δεκαετία 1985-1995 φέρνει τη χώρα μας στη δεύτερη θέση μεταξύ δεκαπέντε κρατών ως προς την αύξηση των θανάτων από ηρωϊνη.

Κύριε Υπουργέ, η Ολλανδία είναι στην τελευταία θέση και δεν έχει κατασταλτική πολιτική. Και θα πρέπει αυτά τα στοιχεία να τα έχετε στη διάθεσή σας -πιστεύω ότι τα έχετε- και να τα χρησιμοποιείτε σωστά. Από τα στοιχεία φαίνεται η τρομακτική αύξηση της χρήσης στην Ελλάδα και αποδεικνύεται η αποτυχία της κατασταλτικής πολιτικής, η αποτυχία της πολιτικής της ποινικοποίησης.

Σε όλη την Ευρώπη έχει αρχίσει εδώ και χρόνια η αναθεώρηση της πολιτικής για τα ναρκωτικά. Δεν είναι μόνον η Ολλανδία που από τριάντα επτά χιλιάδες εξαρτημένους το 1985, έφθασε στους δεκαεννέα χιλιάδες το 1995. Και ο μέσος όρος ηλικίας των χρηστών έφθασε από τα δεκαέξι στα είκοσι ένα χρόνια. Είναι επίσης η Ισπανία, η Γερμανία, η Ιταλία, η Ελβετία, που αντιμετωπίζουν το πρόβλημα με φιλελεύθερη πολιτική, με πολιτική αποποινικοποίησης, με διαχωρισμό των ναρκωτικών σε χαμηλού και υψηλού κινδύνου, με προγράμματα χορήγησης υποκατάστατων, πάντα βέβαια σε συνδυασμό με προγράμματα ενημέρωσης, πρόληψης, κοινωνικής επανένταξης.

Κύριε Υπουργέ, θέλω να κάνω δύο διευκρινίσεις: Ο γνωστός ψυχίατρος κ. Γρίβας έχει πει ότι από έρευνες προκύπτει ότι οι περισσότεροι χρήστες ξεκίνησαν από το τσιγάρο. Ξέρετε ότι το τσιγάρο στη χώρα μας έχει μια προνομιούχα θέση και διαφημίζεται. Θα το θέσετε σε απαγόρευση;

Ο κ. Στεφανής είπε ένα δεύτερο στοιχείο, ότι το 80% των νέων παίρνει αλκοολούχα ποτά. Θα φθάσουμε στην εποχή της ποτοαπαγόρευσης;

Κύριε Υπουργέ, αυτά είναι στοιχεία που πρέπει να τα λάβετε σοβαρά υπόψη σας.

(Στο σημείο αυτό χτυπά το κουδούνι λήξεως του χρόνου ομιλίας της κυρίας Βουλευτή)

Τελειώνω, κύριε Πρόεδρε.

Υπάρχει ένα σοβαρό θέμα στη χώρα μας. Αυτό το σοβαρό θέμα καλείται η Κυβέρνηση σήμερα να το αντιμετωπίσει με υπευθυνότητα και με μία συγκεκριμένη πολιτική. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Κυρία Αλφιέρη, δεν ξέρω τι στοιχεία έχετε που δεν τα έχουμε εμείς. Καμία από τις χώρες αυτές που αναφέρατε δεν έχει χωρίσει τα ναρκωτικά. Να στείλετε τα στοιχεία.

Ορισμένοι φορείς σε διάφορες χώρες κινούνται από ψευτοπροοδευτικές ιδέες και από άλλα. Να μην τα χαρακτηρίσω. Δε θέλω να περιλάβω κι εσάς σε αυτά. Είστε το μόνο κόμμα που ασκείτε αυτήν την πολιτική μέσα στην ελληνική Βουλή. Αυτά τα περί Γρίβα και τα περί ψευτοπροοδευτισμού αφήστε τα. Πρέπει να κατανοήσετε τον κίνδυνο της νεολαίας από τα ναρκωτικά καλά. Κάνετε διαλυτική δουλειά σε βάρος του κράτους, όταν ασχολείστε με αυτά τα θέματα. Σε αυτά περιλαμβάνω και ορισμένους συναδέλφους μας, οι οποίοι θέλουν να κάνουν τους προοδευτικούς.

Δεν είναι πρόοδος να τα κάνουμε όλα ίσωμα εδώ μέσα και να πούμε ότι αποποινικοποιούμε το χασίς. 

'Οταν ανέλαβα το Υπουργείο Δικαιοσύνης και ήμουν στις Βρυξέλλες, με παρεκάλεσε ο Γάλλος Υπουργός -γνωρίζετε τις απόψεις μου και τις απόψεις της ελληνικής Κυβερνήσεως- να θέσω το θέμα. Και πράγματι έθεσα το θέμα ενώπιον δεκατεσσάρων συναδέλφων Υπουργών. 'Ηταν η πρώτη φορά που χειροκρότησαν σχεδόν όλοι, εκτός από την Ολλανδέζα Υπουργό Δικαιοσύνης και Δημοσίας Τάξεως. Εκεί δεν υπάρχει χωριστό Υπουργείο Δημοσίας Τάξεως. Εκεί είναι Υπουργείο Δικαιοσύνης και Δημοσίας Τάξεως ή κάποια γραμματεία στο Υπουργείο Εσωτερικών.

Ο Γάλλος Υπουργός μου είπε ότι πηγαίνουν οι πατριώτες του στην Ολλανδία και γυρίζουν με σακούλια, τσάντες, φορτώματα κλπ. χασίς και μαριχουάνας και φλόμωσε η Γαλλία!

Ενώ λοιπόν χειροκρότησε ο Γάλλος Υπουργός, διότι δεν ξέρω ποιο πρόβλημα είχαν μεταξύ τους, κατά το γεύμα τον χάσαμε από το τραπέζι. Και ανησύχησα, πού είναι ο Γάλλος και πού είναι η Ολλανδέζα. Κάποιο πρόβλημα είχαν. Κι έτσι εκείνο το αυστηρό ψήφισμα που είχα συντάξει, ότι πρέπει να τηρήσουμε αυστηρή πρακτική έναντι των ναρκωτικών, μου το γύρισαν. Είπαν ότι πρέπει να προσεγγίσουμε ει δυνατόν το θέμα, ώστε το περί διαγραμμάτων... κλπ. Και λέω, "δεν πάτε στον αγύριστο" και σηκώθηκα να φύγω. Ο δε Γάλλος έφυγε, χωρίς να αποχαιρετίσει και είπε: "Τι να κάνουμε; Είναι οι διάφοροι επιτελείς μας".

ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε υπερβεί το χρόνο σας.

ΕΥΑΓΓΕΛΟΣ ΓΙΑΝΝΟΠΟΥΛΟΣ (Υπουργός Δικαιοσύνης): Τελειώνω, κύριε Πρόεδρε.

Μου παρήγγειλε ότι ήταν άλλοι οι λόγοι, οι οποίοι τους έκαναν να πάρουν αυτήν τη θέση.

ΣΤΥΛΙΑΝΗ ΑΛΦΙΕΡΗ: Κύριε Υπουργέ, τα στοιχεία είναι στη διάθεσή σας.

ΠΡΟΕΔΡΟΣ (Απόστολος Κακλαμάνης): Η με πέμπτη αριθμό 229/3.11.1997 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους


   

Σελίδα 1302 

Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τη λήψη μέτρων προστασίας της σωματικής ακεραιότητας των εργαζομένων στο εργοστάσιο της Δημόσιας Επιχείρησης Ηλεκτρισμού στη Μεγαλόπολη Αρκαδίας διαγράφεται με τη σύμφωνη γνώμη ερωτώντος και ερωτωμένου.

Κύριοι συνάδελφοι ολοκληρώθηκε η συζήτηση των επικαίρων ερωτήσεων.


 

  

Σελίδα 1303 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμεθα στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Συμπληρωματική ημερήσια διάταξη:

Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εθνικής Οικονομίας "Κύρωση του Τέταρτου Πρωτοκόλλου της Γενικής Συμφωνίας για τις Συναλλαγές στον Τομέα των Υπηρεσιών".

Η σύμβαση αυτή εισάγεται κατ' εφαρμογή της παραγράφου 2 του άρθρου 112 με τη διαδικασία του άρθρου 108.

Το Σώμα μπορεί κατά το άρθρο 108 παράγραφος 1 να ψηφίσει τη σύμβαση αυτή χωρίς συζήτηση! 'Εχει κανείς εκ των συναδέλφων αντίρρηση.

ΑΧΙΛΛΕΥΣ ΚΑΝΤΑΡΤΖΗΣ: Εγώ, κύριε Πρόεδρε.

ΑΝΑΣΤΑΣΙΟΣ ΙΝΤΖΕΣ: Εγώ, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Κανταρτζής έχει αντίρρηση και ο κ. Ιντζές έχει αντίρρηση.

Από το Συνασπισμό, κύριε Αποστόλου, υπάρχει αντίρρηση, διότι είχατε και σεις επιφυλαχθεί.

ΕΥΑΓΓΕΛΟΣ ΑΠΟΣΤΟΛΟΥ: 'Οχι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Καλώς.

Ο κ. Κανταρτζής από την πλευρά του Κομμουνιστικού Κόμματος έχει το λόγο.

Παρακαλώ, όπως είπαμε χθες στη Διάσκεψη των Προέδρων, επειδή υπάρχει λόγος να επικυρωθεί το συντομότερο η σύμβαση, να μην καθυστερήσουμε περισσότερο. Να τοποθετηθούν όσοι έχουν αντίρρηση και οι εισηγητές εφόσον συμφωνούν, δεν ζητούν, το λόγο προφανώς.

Ορίστε, κύριε Κανταρτζή, έχετε το λόγο.

ΑΧΙΛΛΕΥΣ ΚΑΝΤΑΡΤΖΗΣ: Κύριε Πρόεδρε, κυρίες και κύριοι συνάδελφοι, με το παρόν σχέδιο νόμου έρχεται για κύρωση η τελική πράξη του Τέταρτου Πρωτοκόλλου της Γενικής Συμφωνίας για τις συναλλαγές στον τομέα των υπηρεσιών. Είναι μία συμφωνία, η οποία όπως αναφέρεται και στην εισηγητική έκθεση, αλλά και όπως προκύπτει, χωρίς την παραμικρή αμφιβολία και από τις επιμέρους διατάξεις οι οποίες περιέχονται, έρχεται να αποδεσμεύσει, να επιβάλει τους κανόνες της ελεύθερης αγοράς, την πλήρη απελευθέρωση στο σύνολο σχεδόν των υπηρεσιών που πωλούν οι τηλεπικοινωνιακοί οργανισμοί, συνεπώς και ο ΟΤΕ.

Το τι συνέπειες θα έχει η συμφωνία αυτή για τη χώρα μας, αλλά και για τις πιο αδύναμες χώρες και για τους λαούς είναι ολοκάθαρες και ολοφάνερες. Ο ΟΤΕ δημιουργεί τη δυνατότητα να αναπτύξει τις νέες κερδοφόρες υπηρεσίες, αφού με βάση τη συμφωνία αυτή ανοίγονται οι πύλες για την ανεξέλεγκτη εισβολή των μονοπωλίων και των πολυεθνικών, που βέβαια, δεν ενδιαφέρονται για την ανάπτυξη της εθνικής μας οικονομίας ή για τη βελτίωση της παροχής των υπηρεσιών προς τους πολίτες, προς το λαό μας. Εκείνο που τους ενδιαφέρει είναι πώς θα αποκομίσουν τεράστια κέρδη και υπερκέρδη. Αυτό σημαίνει ότι ο ΟΤΕ, ότι απέμεινε εν πάση περιπτώσει από το δημόσιο χαρακτήρα του, χάνει συγκριτικά πλεονεκτήματα να αναπτύξει πρώτος νέες ανεπτυγμένες τεχνολογικά υπηρεσίες, γεγονός που θα υποσκάψει τη μελλοντική του πορεία, με δυσβάστακτες συνέπειες για τη χώρα μας και για το λαό μας. 

Δεν πέρασαν πολλά χρόνια από τότε που το κυβερνητικό Κόμμα διακήρυσσε ότι ο ΟΤΕ θα πρέπει να παραμείνει στο δημόσιο, ότι θα πρέπει να υπάρξει μία μετοχή, γιατί ο ΟΤΕ και οι τηλεπικοινωνίες γενικότερα συνδέονται με την εθνική μας άμυνα. 

Δεν σταματάνε όμως εδώ οι επιπτώσεις. Προχωρούν ακόμα παραπέρα, αφού στην ουσία όλες οι υποδομές τις οποίες έχει αναπτύξει μέχρι σήμερα ο ΟΤΕ με το αίμα και τον ιδρώτα του ελληνικού λαού μπαίνουν στην υπηρεσία των μονοπωλίων και των πολυεθνικών επιχειρήσεων που θα εισβάλουν στη χώρα μας. Δεν θα έχουν πλέον την ανάγκη να επενδύσουν τα τεράστια ποσά, τα οποία χρειάζεται να επενδυθούν, ώστε να αναπτύξουν τις υπηρεσίες που θέλουν να αναπτύξουν, αφού αυτές θα μπορούν να τις βρουν έτοιμες, θα μπορούν να τις πάρουν από τον ΟΤΕ σε τιμή κόστους ή ακόμα πολύ πιθανόν και κάτω του κόστους.

Ταυτόχρονα, με τις ρυθμίσεις αυτές υποσκάπτεται και η αρχή της καθολικής παροχής υπηρεσιών, η οποία πρέπει να είναι υποχρεωτική, τόσο για τις δημόσιες, όσο και για τις ιδιωτικές επιχειρήσεις. Η παροχή υπηρεσιών θα περιορισθεί μόνο εκεί που τα μονοπώλια και οι πολυεθνικές θα προσδοκούν και τα ανάλογα κέρδη.

Τι σημαίνει αυτό, ο καθένας το αντιλαμβάνεται. Κάθε άλλο παρά θα ενδιαφερθούν για να πάνε οι σύγχρονες υπηρεσίες και στον τελευταίο πολίτη της χώρας μας, σύμφωνα με τις κοινωνικές ανάγκες και τις ανάγκες της εθνικής μας οικονομίας. Με άλλα λόγια, χάνεται ο κοινωφελής χαρακτήρας των τηλεπικοινωνιών.

Στην εισηγητική έκθεση αναφέρεται ότι οι ρυθμίσεις αυτές θα έχουν σαν συνέπεια να μειώσουν το κόστος των παρεχόμενων υπηρεσιών προς τους πολίτες. Η πράξη όμως και η εμπειρία που έχει αποκομίσει ο λαός μας όλα αυτά τα χρόνια δείχνει ότι κάθε άλλο παρά κάτι τέτοιο συμβαίνει. Μειώνεται, βέβαια, το κόστος, αλλά αυξάνουν τα κέρδη των επιχειρήσεων, οι οποίες δραστηριοποιούνται στους χώρους αυτούς.

Αυτό άλλωστε επιβεβαιώνεται και από την τιμολογιακή πολιτική που ακολουθεί ο ΟΤΕ όλα τα τελευταία χρόνια. Ενώ μειώνονται οι τιμές στα τιμολόγια παροχής υπηρεσιών προς επιχειρήσεις και επιχειρηματίες, αντίθετα οι υπηρεσίες που παρέχονται προς τους πολίτες αυξάνονται με ρυθμούς υπερδιπλάσιους του πληθωρισμού. Χαρακτηριτικό παράδειγμα βέβαια είναι οι αυξήσεις οι μεγάλες, οι οποίες δόθηκαν στην τιμή της αστικής μονάδας, που είναι η πιο διαδεδομένη υπηρεσία του ΟΤΕ. 

Από τις ρυθμίσεις αυτές είναι φανερό ποιανού συμφέροντα επέβαλαν την υπογραφή αυτής της συμφωνίας. Τα συμφέροντα που την επέβαλαν είναι τα συμφέροντα των μονοπωλίων και των πολυεθνικών, τα οποία προσδοκούν βέβαια και τεράστια κέρδη, ενώ θα πλήξουν καίρια τα συμφέροντα των πιο αδύνατων χωρών, αλλά και των λαών. 

Στη συζήτηση στην επιτροπή ο κύριος Υφυπουργός ανέφερε ότι δεν χρειάζεται να έρθει αυτή η συμφωνία για να οδηγήσει στην απελευθέρωση της αγοράς, αφού ήδη η Κυβέρνηση έχει αποφασίσει και έχει δρομολογήσει μία τέτοια πολιτική. Και βεβαίως γνωρίζουμε ότι η Κυβέρνηση κάνοντας 180 μοίρες στροφή από την πολιτική την οποία διακήρυττε πριν από λίγα χρόνια, έχει δρομολογήσει αυτές τις εξελίξεις. Αν τα αναφέρουμε όλα αυτά, θα αναφέρουμε και ποια σημασία είχαν αυτές οι διακηρύξεις οι παλαιότερες της Κυβέρνησης. Αλλά τα λέμε και για έναν άλλο ακόμα λόγο. 

Μπορεί η Κυβέρνηση να αποφασίσει την πολιτική αυτή, αλλά δεν μπορεί να δεσμεύσει χειροπόδαρα τη χώρα μας με τέτοιες διεθνείς συμφωνίες εκχωρώντας κυριαρχικά δικαιώματα στον τομέα αυτό, βάζοντας ένα ακόμα κεχαγιά πάνω από το κεφάλι της χώρας μας και του λαού μας.

Η Βουλή δεν πρέπει να κυρώσει αυτήν τη συμφωνία. Το Κ.Κ.Ε. την καταψηφίζει.

ΠΡΟΕΔΡΟΣ (Απόστολος Κακλαμάνης): Ο κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, μετά από πολυετείς διαπραγματεύσεις γνωστές ως Γύρος της Ουραγουάης και στα πλαίσια της γενικής συμφωνίας δασμών και εμπορίου, γνωστή ως GATT, υπεγράφη μία συμφωνία με την οποία γίνεται απελευθέρωση του παγκοσμίου εμπορίου και ταυτόχρονα καταργήθηκε η GATT και στη θέση της ιδρύθηκε ο Παγκόσμιος Οργανισμός Εμπορίου. H συμφωνία αυτή προέβλεπε συνέχιση των διαπραγματεύσεων σε ορισμένους τομείς, όπου μεταξύ αυτών είναι και οι τηλεπικοινωνίες, οι ναυτιλιακές υπηρεσίες, οι χρηματιστηριακές υπηρεσίες και άλλες. 

Με το παρόν νομοσχέδιο καλούμεθα, λοιπόν, να κυρώσουμε αυτό το πρωτόκολλο, που αποτελεί τμήμα της γενικής ως άνω συμφωνίας. 

Είναι γνωστό, κύριε Πρόεδρε, ότι οι ανεπτυγμένες χώρες οικονομικά, αλλά και τεχνολογικά, μολονότι επικαλούνται τον


 

  

Σελίδα 1304 

 

ελεύθερο ανταγωνισμό, στην ουσία επιβάλλουν μονοπωλιακές καταστάσεις, δεδομένου ότι είναι γνωστό ότι λίγες χώρες είναι αυτές που μπορούν να μιλούν την ίδια γλώσσα και να βρίσκονται στο ίδιο επίπεδο έρευνας, τεχνογνωσίας και ανεπτυγμένης τεχνολογίας. 

Επομένως, όταν ζητούν απελευθέρωση του εμπορίου παροχής υπηρεσιών στις τηλεπικοινωνίες, όπως σήμερα συγκεκριμένα αναφερόμαστε, στην ουσία αποκλείουν τους πάντες, δημιουργούν μονοπώλια και ταυτόχρονα όλοι οι υπόλοιποι που μετέχουν στο παγκόσμιο εμπόριο, είναι το μονοψώνιο.

Το δεύτερο που θέλω να πω είναι ότι ακόμη και η Ευρώπη είχε ζητήσει παράταση της ημερομηνίας έναρξης κατάργησης διαφόρων προστατευτικών μέτρων -και η Ελλάδα βέβαια είναι μία από αυτές- μέσα στα πλαίσια της Ευρωπαϊκής 'Ενωσης, που έχει επιτύχει την τέλεια απελευθέρωση, δηλαδή, το 10%, των υπηρεσιών στις τηλεπικοινωνίες. 'Eχει επιτύχει να απελευθερωθεί τελείως το 2003.

'Ομως εμείς νομίζουμε ότι ο τομέας αυτός, πέρα από το εμπορικό αυτό καθ'αυτό ενδιαφέρον, άπτεται και της εθνικής οικονομίας γενικότερα αλλά και ειδικότερα της εθνικής μας ασφαλείας. Γιατί, όπως όλοι γνωρίζουμε και καλύτερα από εμένα, αρμοδιότεροι είναι αυτοί που βρίσκονται στο Στρατό και οι τεχνοκράτες του τομέα αυτού, ότι ο πόλεμος σήμερα είναι πιο πολύ πληροφορία και τηλεκατεύθυνση βλημάτων κλπ. παρά στο πεδίο της μάχης με κανόνια.

Για όλους αυτούς τους λόγους εμείς είμαστε αντίθετοι στο νομοσχέδιο και το καταψηφίζουμε.

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν υπάρχει άλλος ομιλητής και κηρύσσεται περαιωμένη η συζήτηση επί του νομοσχεδίου.

Ερωτάται το Σώμα...

ΔΗΜΗΤΡΙΟΣ ΣΙΟΥΦΑΣ: 'Επρεπε να μας ρωτήσετε αν συμφωνούμε.

ΠΡΟΕΔΡΟΣ (Απόστολος Κακλαμάνης): 'Εχετε αντίρρηση; Είπα ότι όσοι έχουν αντίρρηση να το πουν. Ανέφερα μάλιστα τα κόμματα που είχαν αντίρρηση στην Επιτροπή και όχι τη Νέα Δημοκρατία και το ΠΑ.ΣΟ.Κ.

(Θόρυβος στην Αίθουσα)

Κύριοι συνάδελφοι, σας παρακαλώ ησυχία. Δεν μπορεί να συνεχίζεται -καταντάει και αστείο- το κρυφτούλι, δηλαδή, τι να κάνω; Πρέπει να λέω σε κάθε συνάδελφο "κλείσε το κινητό" και έπειτα από λίγο εκείνος να το ανοίγει; Ξέρω ότι κινδυνεύω να γίνω ο αντιπαθέστερος -πολύ συμπαθής βέβαια εδώ μέσα- γιατί κάνω αυτές τις παρεμβάσεις. Σας παρακαλώ πολύ, να μην κάνω προσωπικές αναφορές, δεν είναι σωστό. Αλλά και το θέαμα της Βουλής με τα κινητά δεν είναι ωραίο.

Ερωτάται το Σώμα: Γίνεται δεκτό κατ'αρχήν, κατ'άρθρον και στο σύνολο το σχέδιο νόμου "Κύρωση του Τέταρτου Πρωτοκόλλου της Γενικής Συμφωνίας για τις Συναλλαγές στον Τομέα των Υπηρεσιών;"

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΑΧΙΛΛΕΥΣ ΚΑΝΤΑΡΤΖΗΣ: Κατά πλειοψηφία.

ΑΝΑΣΤΑΣΙΟΣ ΙΝΤΖΕΣ: Κατά πλειοψηφία.

ΠΡΟΕΔΡΟΣ (Απόστολος Κακλαμάνης): Η Νέα Δημοκρατία το ψηφίζει, το ΠΑ.ΣΟ.Κ. επίσης. Το Κομμουνιστικό Κόμμα, το ΔΗ.Κ.ΚΙ. -ο Συνασπισμός είχε διατυπώσει επιφύλαξη στην Επιτροπή- το καταψηφίζουν.

Συνεπώς, το σχέδιο νόμου του Υπουργείου Εθνικής Οικονομίας "Κύρωση του Τέταρτου Πρωτοκόλλου της Γενικής Συμφωνίας για τις Συναλλαγές στον Τομέα των Υπηρεσιών" έγινε δεκτό κατά πλειοψηφία, σε μόνη συζήτηση κατ' αρχήν, κατ' άρθρον και στο σύνολο και έχει ως εξής:

Κύρωση του Τέταρτου Πρωτοκόλλου της Γενικής Συμφωνίας

για τις Συναλλαγές στον Τομέα των Υπηρεσιών

'Αρθρο πρώτο

Κυρώνεται και έχει την ισχύ, που ορίζει το άρθρο 28 παρ.1 του Συντάγματος, το Τέταρτο Πρωτόκολλο της Γενικής Συμφωνίας για τις Συναλλαγές στον Τομέα των Υπηρεσιών, που συμφωνήθηκε στις 15 Φεβρουαρίου 1997 στο πλαίσιο του Παγκόσμιου Οργανισμού Εμπορίου, του οποίου το κείμενο σε πρωτότυπο στην αγγλική γλώσσα και σε μετάφραση στην ελληνική έχει ως εξής:


  

Σελίδα 1305 σε PDF   
 
Σελίδα 1306 σε PDF   

Σελίδα 1307 σε PDF   

Σελίδα 1308 σε PDF   

Σελίδα 1309 σε PDF   

Σελίδα 1310 σε PDF   

Σελίδα 1311 σε PDF   

Σελίδα 1312 σε PDF   


 

  

Σελίδα 1313 

 

 

  Νο Φ09318/1354
 
Παγκόσμιος Οργανισμός 
 S/L/20
 
Εμπορίου 
 30 Απριλίου 1996
 
  (96-1750)
 

Συναλλαγές στον Tομέα των Υπηρεσιών

ΤΕΤΑΡΤΟ ΠΡΩΤΟΚΟΛΛΟ ΤΗΣ

ΓΕΝΙΚΗΣ ΣΥΜΦΩΝΙΑΣ ΓΙΑ ΤΙΣ ΣΥΝΑΛΛΑΓΕΣ

ΣΤΟΝ ΤΟΜΕΑ ΤΩΝ ΥΠΗΡΕΣΙΩΝ

ΤΑ ΜΕΛΗ ΤΟΥ ΠΑΓΚΟΣΜΙΟΥ ΟΡΓΑΝΙΣΜΟΥ ΕΜΠΟΡΙΟΥ (ΕΦΕΞΗΣ "Π.Ο.Ε."), των οποίων οι Πίνακες συγκεκριμένων δεσμεύσεων και οι Καταστάσεις εξαιρέσεων από το 'Αρθρο ΙΙ της Γενικής Συμφωνίας για τις Συναλλαγές στον Τομέα των Υπηρεσιών που αφορά τις βασικές τηλεπικοινωνίες επισυνάπτονται στο παρόν Πρωτόκολλο (εφεξής "ενδιαφερόμενα Μέλη"),

ΑΦΟΥ ΠΡΑΓΜΑΤΟΠΟΙΗΣΑΝ διαπραγματεύσεις σύμφωνα με τους όρους της Υπουργικής Απόφασης περί Διαπραγματεύσεων για τις Βασικές Τηλεπικοινωνίες που υιοθετήθηκε στο Μαρακές στις 15 Απριλίου 1994,

ΛΑΜΒΑΝΟΝΤΑΣ ΥΠΟΨΗ το Παράρτημα για τις Διαπραγματεύσεις στον Τομέα των Βασικών Τηλεπικοινωνιών,

ΣΥΜΦΩΝΟΥΝ ΩΣ ΕΞΗΣ:

1. Κατά την έναρξη ισχύος του παρόντος Πρωτοκόλλου, ο Πίνακας συγκεκριμένων δεσμεύσεων και η Κατάσταση εξαιρέσεων από το 'Αρθρο ΙΙ, σχετικά με τις βασικές τηλεπικοινωνίες που επισυνάπτονται στο παρόν Πρωτόκολλο σε σχέση με Μέλος, σύμφωνα με τους όρους που καθορίζονται σε αυτά, θα συμπληρώνουν ή θα τροποποιούν τον Πίνακα συγκεκριμένων δεσμεύσεων και την Κατάσταση εξαιρέσεων από το 'Αρθρο ΙΙ για το Μέλος αυτό.

2. Το Πρωτόκολλο θα παραμείνει ανοικτό για αποδοχή, με υπογραφή ή άλλως, από τα ενδιαφερόμενα Μέλη έως τις 30 Νοεμβρίου 1997.

3. Το Πρωτόκολλο θα τεθεί σε ισχύ την 1η Ιανουαρίου 1998 με την προϋπόθεση ότι έχει γίνει αποδεκτό από τα ενδιαφερόμενα Μέλη. Αν, έως την 1η Δεκεμβρίου 1997, το Πρωτόκολλο δεν έχει γίνει αποδεκτό από όλα τα ενδιαφερόμενα Μέλη, τα Μέλη που το αποδέχθηκαν έως την ημερομηνία αυτή μπορούν να αποφασίσουν, πριν την 1η Ιανουαρίου 1998, σχετικά με το αν θα τεθεί σε ισχύ.

4. Το παρόν Πρωτόκολλο θα κατατεθεί στο Γενικό Διευθυντή του Π.Ο.Ε.. Ο Γενικός Διευθυντής του Π.Ο.Ε. θα δώσει έγκαιρα σε κάθε Μέλος του Π.Ο.Ε. επίσημο αντίγραφο του παρόντος Πρωτοκόλλου και γνωστοποιήσεις σχετικά με την αποδοχή του.

5. Το Πρωτόκολλο θα καταχωρηθεί σύμφωνα με τις διατάξεις του 'Αρθρου 102 του Χάρτη των Ηνωμένων Εθνών.

Συντάχθηκε στις 15 Φεβρουαρίου χίλια εννιακόσια ενενήντα επτά σε ένα αντίτυπο στην αγγλική, γαλλική και ισπανική γλώσσα. Κάθε κείμενο είναι αυθεντικό, εκτός αν ορίζεται διαφορετικά σε σχέση με τους πίνακες του παρόντος.

Παγκόσμιος Οργανισμός
 GATS/SC/31/Suppl.3
 
Εμπορίου 
 11 Απριλίου 1996
 
  (97-0000)
 

Συναλλαγές στον Tομέα των Υπηρεσιών

Ευρωπαϊκές Κοινότητες και τα Κράτη - Μέλη τους

Πίνακας Συγκεκριμένων Δεσμεύσεων

Συμπλήρωμα 3

(Το παρόν είναι αυθεντικό στα Αγγλικά, Γαλλικά και Ισπανικά)

Το παρόν κείμενο συμπληρώνει τις εγγραφές που αφορούν το τμήμα υπηρεσιών τηλεπικοινωνιών που περιέχεται στα έγγραφα GATS/SC/31, GATS/SC/7, GATS/SC/33 και GATS/SC/82.

 

Σελίδα 1314 σε PDF   

Σελίδα 1315 σε PDF 

Σελίδα 1316 σε PDF 

Σελίδα 1317 σε PDF 

Σελίδα 1318 σε PDF 

Σελίδα 1319 σε PDF 

Σελίδα 1320 σε PDF 

Σελίδα 1321 σε PDF 

Σελίδα 1322 σε PDF 

Σελίδα 1323 σε PDF 


 

  

Σελίδα 1324 

 

της κοινής γνώμης, των άμεσα ενδιαφερομένων.

Κύριε Πρόεδρε, εμείς δεν μπορούμε να συμπράξουμε σ' αυτήν την κακοστημένη φάρσα και γι' αυτόν το λόγο η Νέα Δημοκρατία θα αποχωρήσει...

('Ορθιοι οι Βουλευτές της Νέας Δημοκρατίας χειροκροτούν παρατεταμένα)

...επαναλαμβάνοντας τη δέσμευσή μας ότι αυτό το προϊόν του καταναγκασμού, αυτήν τη διαστροφή του αυτοδιοικητικού χάρτη της χώρας ως αυριανή κυβέρνηση θα το καταργήσουμε και θα το αλλάξουμε!

('Ορθιοι οι Βουλευτές της Νέας Δημοκρατίας χειροκροτούν παρατεταμένα)

(Στο σημείο αυτό οι Βουλευτές της Νέας Δημοκρατίας αποχωρούν από την Αίθουσα)

ΠΡΟΕΔΡΟΣ (Απόστολος Κακλαμάνης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Λάμπρος Παπαδήμας έχει το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι είναι πραγματικά κρίμα!

Ο Πρόεδρος της Νέας Δημοκρατίας με την τοποθέτησή του, αλλά και την πράξη στην οποία οδήγησε την παράταξή του έδειξε ότι περιστοιχίζεται από κακούς συμβούλους, οι οποίοι καθορίζουν το μέλλον μιας παράταξης που ο κόσμος είχε συνηθίσει να τη βλέπει σαν μια παράταξη, σαν ένα κόμμα εξουσίας.

Η συζήτηση που έγινε και στη Διαρκή Επιτροπή και στην Ολομέλεια ανέδειξε περίτρανα το αδιέξοδο στο οποίο έχει περιέλθει το κόμμα της Αξιωματικής Αντιπολίτευσης, με τη στάση την οποία τήρησε σε όλη αυτήν την περιόδο που το σχέδιο "ΚΑΠΟΔΙΣΤΡΙΑΣ" συζητιόταν σε έναν ανοικτό διάλογο με την αυτοδιοίκηση, ένα διάλογο που κράτησε πολλούς μήνες. 'Εδειξε ότι αυτό για το οποίο μας κατήγγειλε, ο Αρχηγός της Αξιωματικής Αντιπολίτευσης, ότι είμαστε πρόχειροι και αμελέτητοι ισχύει για τους συμβούλους του, για τους συνεργάτες του, γι' αυτούς που ανέλαβαν την ευθύνη να αντιτάξουν αντιπολιτευτικό λόγο σ' αυτήν τη μεγάλη μεταρρύθμιση την οποία προωθήσαμε στη Βουλή. Και το δείχνει αυτό με το ότι μας κατηγόρησε ότι πρόκειται να προωθήσουμε τροπολογία στη Βουλή.

Ποτέ κανείς δεν είπε ότι θα προωθήσει τροπολογία στη Βουλή, ούτε εντός ούτε εκτός. Από κανέναν από τα μέλη της πολιτικής ηγεσίας του Υπουργείου, αλλά και της Κυβέρνησης και από τους Βουλευτές του ΠΑ.ΣΟ.Κ. δεν ακούστηκε κάτι τέτοιο. Είναι δε, πρόχειρη και αμελέτητη, διότι, αν είχε κάνει τον κόπο ένας τουλάχιστον να ανοίξει τον Κώδικα και να διαβάσει, θα έβλεπε ότι αυτές οι ασφαλιστικές δικλείδες, τις οποίες επικαλέσθηκα στην ομιλία μου χθες τα ξημερώματα, υπάρχουν μέσα στον Κώδικα.

Αν έκανε τον κόπο να συνδυάσει το τι λέει ο Κώδικας με το τι λέει το νομοσχέδιο, θα έβλεπε ότι εμείς δεν καταργούμε καμία απ' αυτές τις διατάξεις. Ποτέ δεν τις καταργήσαμε. Αφήναμε πάντοτε τη δυνατότητα να υπάρχει η αλλαγή έδρας ή ονόματος του δήμου με την πλειοψηφία την οποία προβλέπει ο Κώδικας. Αφήναμε τη δυνατότητα να υπάρχει αλλαγή ένταξης μίας κοινότητας από τον ένα δήμο σε έναν όμορο, όταν το αποφασίσει η πλειοψηφία των κατοίκων. Είναι το άρθρο 5 του Κώδικα αυτού, ενώ τα άρθρα 10 και 11 αντίστοιχα αναφέρονται στην αλλαγή του ονόματος και της έδρας.

Βρέθηκε σε ένα αδιέξοδο η Νέα Δημοκρατία, διότι προσπάθησε να "ψαρέψει" σε θολά νερά. Είχαν πληροφορήσει λάθος τη νέα ηγεσία της ότι θα μπορούσε να αποτελέσει αυτό αιχμή του δόρατος του αντιπολιτευτικού της λόγου, ότι θα μπορούσαν να δημιουργήσουν ένα πανελλήνιο κίνημα αντίδρασης. Αντ' αυτού είδαμε τι κατάφερε η επιτροπή. Αντιτέθηκε στο νομοσχέδιο, προσπάθησε να προκαλέσει μία πανελλαδική συγκέντρωση των αντιδρώντων στον "ΚΑΠΟΔΙΣΤΡΙΑ" και μάζεψε πεντακόσια άτομα στην Πλατεία Κάνιγγος, που αν κανείς έψαχνε ανάμεσά τους, θα έβλεπε κομματικά στελέχη συγκεκριμένων κομμάτων, τα οποία όμως δεν είχαν καμία σχέση με την αυτοδιοίκηση.

'Ηλθε σε αντίθεση με δικά της στελέχη της αυτοδιοίκησης, πριν απ' όλα με τον Πρόεδρο της ΚΕΔΚΕ, με τους Δημάρχους της, οι οποίοι με τρόπο πιεστικό και στο ίδιο τους το κόμμα, προσπαθούσαν να περάσουν την άποψη ότι δεν θα πρέπει να υπάρξει αντίδραση, αλλά μία εποικοδομητική συζήτηση, που θα μπορούσε να βελτιώσει διατάξεις του νομοσχεδίου. Αυτό δεν έγινε.

Πραγματικά είναι λυπηρό το ότι σήμερα θα συνεχίσουμε την κατ' άρθρο συζήτηση με την απουσία μίας πτέρυγας της Βουλής, αλλά πιστεύω ότι αυτό το λυπηρό για το Κοινοβούλιο γεγονός θα συνοδευτεί με μία καθολική αποδοκιμασία της στάσης της Νέας Δημοκρατίας από το εκλογικό της Σώμα.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου, κ. Κωνσταντόπουλος, έχει το λόγο. 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.

ΠΡΟΕΔΡΟΣ (Απόστολος Κακλαμάνης): Θέλετε το λόγο; 

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Μετά τον κ. Κωνσταντόπουλο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): 'Οχι, προτιμώ να ακούσω τον κύριο Υπουργό, γιατί...

ΠΡΟΕΔΡΟΣ (Απόστολος Κακλαμάνης): Αν μου επιτρέπετε, η τάξη επιβάλλει να μιλήσετε εσείς. Δεν μπορεί οι Υπουργοί της Κυβερνήσεως να μιλήσουν ο ένας μετά τον άλλο. 

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Θα ήθελα να ακούσω και τον κύριο Υπουργό, γιατί είναι κρίσιμο το θέμα και θέλω να έχω την άποψη της Κυβέρνησης. Σημειώνω ότι απουσιάζει ο κ. Παπαδόπουλος. Είναι στην κυβερνητική επιτροπή, είναι βεβαίως μείζονος σημασίας θέμα, εδώ όμως είναι το σοβαρότερο πρόβλημα.

ΠΡΟΕΔΡΟΣ (Απόστολος Κακλαμάνης): Ο Υφυπουργός Εσωτερικών, Δημόσιας Διοίκησης και Αποκέντρωσης κ. Σταύρος Μπένος έχει το λόγο.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρίες και κύριοι συνάδελφοι, δεν είναι η πρώτη φορά που τα τελευταία χρόνια είδαμε αυτό το θέμα, αντιμετωπίσαμε αυτό το πρόβλημα της άρνησης με διάφορες μορφές και με την ακραία μορφή του, όπως την είδαμε σήμερα, της αποχώρησης.

Θυμίζω τρεις, τέσσερις περιπτώσεις που έρχονται αυτήν τη στιγμή στο μυαλό μου, για σημαντικές στιγμές του Κοινοβουλίου μας και του τόπου. Θυμίζω την Εθνική Αντίσταση, θυμίζω τον οικιστικό νόμο, άλλες μεγάλες μεταρρυθμίσεις για την αποκέντρωση, τη Νομαρχιακή Αυτοδιοίκηση. Μπορείτε, άραγε, να θυμηθείτε, αγαπητοί συνάδελφοι, σε πόσο σύντομο χρονικό διάστημα η παράταξη της Νέας Δημοκρατίας βρέθηκε αντιμέτωπη με τις αποφάσεις της; Πόσο σύντομα η ζωή και η δυναμική της την ανάγκασαν να επανακάμψει και να αναδιπλωθεί;

Στη σημερινή περίπτωση έχουμε κι ένα άλλο χαρακτηριστικό, που δεν το είχαμε ζήσει στις προηγούμενες περιπτώσεις. Τουλάχιστον στις προηγούμενες περιπτώσεις, είχε τη λεβεντιά η Νέα Δημοκρατία να λέει "Δε συμφωνώ με την κατάργηση του νόμου της Εθνικής Αντίστασης. Δε συμφωνώ με το θεσμό της Νομαρχιακής Αυτοδίοικησης."

Σήμερα ζήσαμε κάτι άλλο πρωτοφανές. Ο κύριος Πρόεδρος της Νέας Δημοκρατίας, ούτε στην αγόρευσή του επί της αρχής ούτε σήμερα έπληξε ή επιχειρηματολόγησε εναντίον του πυρήνα του νομοσχεδίου, που είναι η ανασυγκρότηση της πρωτοβάθμιας αυτοδιοίκησης. Αλλά είναι όπως λέμε στη λαϊκή γλώσσα, "Πέταξε τη μπάλα στην εξέδρα", προσπάθησε να καλυφθεί μέσα από διαδικασίες άλλες δευτερεύουσες, αλλά και μέσα από αυτήν καθ' εαυτή τη διαδικασία. Η επιχειρηματολογία της αποχώρησης δεν αφορούσε την ουσία, αφορούσε τη διαδικασία. Αφορούσε τη διαδικασία της χωροταξίας, δηλαδή, τη διαδικασία της οργάνωσης της συζήτησης.


 

  

Σελίδα 1325 

Μα αν είναι δυνατόν, αγαπητοί συνάδελφοι, για ένα τόσο μεγάλο εθνικό θέμα να λαμβάνεται μία τέτοια απόφαση; Αυτό είναι υπαναχώρηση. Δεν είναι υπαναχώρηση έναντι των θεσμών, είναι υπαναχώρηση έναντι της προοπτικής και της ιστορίας αυτού του τόπου, απέναντι στις στιγμές εκείνες που γίνονται οι μεγάλες αλλαγές. Και είναι απολύτως βέβαιο ότι η παράταξη της Νέας Δημοκρατίας και ο Πρόεδρός της πολύ σύντομα θα βρεθούν αντιμέτωποι με αυτήν τους την απόφαση τη σημερινή.

Δεν μπορούμε ακόμα να συλλάβουμε, αγαπητοί συνάδελφοι, τι δυναμική θα αναπτύξει αυτός ο θεσμός, πώς θα τον αγκαλιάσει η ελληνική κοινωνία και πως θα φαίνονται όλα αυτά τα διαδικαστικά θέματα σήμερα απλώς λεπτομέρειες.

Αυτό που θέλω να επαναλάβω και πάλι στα όσα είπε ο συνάδελφος Υφυπουργός, ο κ. Λάμπρος Παπαδήμας, είναι ότι υπάρχουν ρυθμίσεις στον κώδικα, που μπορούν να ρυθμίσουν ζητήματα που έχουν σχέση με τις έδρες, καθώς και με την ονομασία και βεβαίως, δεν υπήρχε καμία σκέψη για οποιαδήποτε τροπολογία της Κυβέρνησης, αλλά αυτό ήταν το άλλοθι της Νέας Δημοκρατίας και του Προέδρου της για αποχώρηση.

Εκφράζουμε ειλικρινά τη λύπη μας, που μία τόσο μεγάλη παράταξη οχυρώνεται πίσω από άλλοθι, για να αποφύγει την αναμέτρησή της με την προοπτική, με το μέλλον και με την ιστορία.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Συνασπισμού της Αριστεράς και της Προόδου, κ. Νίκος Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, το νομοσχέδιο που συζητάμε είναι καθοριστικής σημασίας και για τη διάρθρωση και τη δομή του κράτους, αλλά και για τη λειτουργία της αυτοδιοίκησης ως αυτοτελούς πεδίου άσκησης και εξουσίας και κοινωνικής πολιτικής και αναπτυξιακής πολιτικής.

Η σημασία αυτού του νομοσχεδίου και ο τρόπος με τον οποίο έρχεται προς συζήτηση, επέβαλαν την παρουσία και του Πρωθυπουργού και του Υπουργού Εσωτερικών. Δεν αμφισβητώ την ενότητα της ευθύνης στο πλαίσιο της άσκησης της κυβερνητικής πολιτικής, δεν αμφισβητώ την επάρκεια και τη γνώση των προβλημάτων από τους παρισταμένους Υφυπουργούς, που έχουν θητεύσει στην αυτοδιοίκηση και έχουν υπερασπιστεί κατ' επανάληψη διαφορετικές απόψεις στον πυρήνα της αυτοδιοικητικής μεταρρύθμισης, από αυτές οι οποίες έρχονται εδώ, όμως επεβάλετο να είναι εδώ και ο Πρωθυπουργός και ο αρμόδιος Υπουργός. 

Και επεβάλετο για έναν επιπρόσθετο λόγο. Δεν γνωρίζω, κύριε Υφυπουργέ, ποιος δίνει μαθήματα άρνησης πρώτος και ποιος είναι καλός μαθητής του άλλου. Μαθήματα άρνησης δεν έδωσε η Κυβέρνησή σας, όταν έσπευσε ήδη κατά το στάδιο της κατάρτισης και της συζήτησης του σχεδίου να αποκλείσει κάθε δυνατότητα αλλαγής;

Μαθήματα άρνησης έδωσε η Κυβέρνησή σας, όταν έσπευσε να εξαγγείλει ότι είναι δεδομένο και τελειωμένο το σχέδιο, δεδομένη και τελειωμένη η συζήτηση και ότι έτσι θα ψηφιστεί χωρίς καμιά αλλαγή με την επίκληση και της κομματικής πειθαρχίας.

Μαθήματα άρνησης έδωσε η Κυβέρνησή σας, όταν αγνόησε εκφρασμένες θελήσεις κοινοτήτων να συνενωθούν και αυτές τις εκφρασμένες θελήσεις τις κατατεμάχισε με διαφορετικά κριτήρια, εντελώς αντίθετα και από εκείνα τα οποία επικαλείται στην εισηγητική του έκθεση το σχέδιο νόμου. 

Μαθήματα άρνησης έδωσε και δίνει μέχρι αυτήν τη στιγμή η Κυβέρνησή σας, διότι δεν υιοθετεί τη ρήτρα αναθεώρησης μετά από ένα σύντομο χρονικό διάστημα που επίμονα υπέβαλε και πρότεινε ο Συνασπισμός ήδη από μηνών. Η Συνθήκη του Μάαστριχτ προέβλεπε ρήτρα αναθεώρησης μετά από μία χρονική περίοδο εφαρμογής με δέσμευση κυβερνήσεων και κρατών. Εσείς έχετε τέτοια ναπολεόντεια ή λουδοβίκεια αντίληψη, ώστε να μη δέχεστε έστω και αυτήν την αναθεώρηση που θα έκλεινε κάθε δυνατότητα υποψιών, αμφισβητήσεων ή, αν θέλετε, και αρνητικών απόψεων σε βάρος της Κυβέρνησής σας από οποιονδήποτε από μας της Αντιπολιτεύσεως.

Εσείς, λοιπόν, δώσατε μαθήματα άρνησης και επειδή είστε καλοί μαθητές ο ένας του άλλου, ως δύο κόμματα που άσκησαν τη διακυβέρνηση της χώρας, η Νέα Δημοκρατία παίρνει αυτήν την απόφαση. Δικαίωμά της, θα κριθεί.

Εμείς από την πλευρά του Συνασπισμού της Αριστεράς και της Προόδου σας ζητήσαμε και προχθές επίμονα: Εγκαταλείψτε αυτήν την συγκεκριμένη αυταρχική διακήρυξη. Ανοίξτε διαδικασίες για μεγάλες αλλαγές, οι οποίες είναι απαραίτητες, τις οποίες ήδη τις υπαγορεύει η πραγματικότητα, τις οποίες σας υποδεικνύουν ακόμη και όργανα θεσμοθετημένα, όπως η Επιστημονική Επιτροπή της Βουλής.

Στη χωροταξία πρέπει να γίνουν ουσιώδεις αλλαγές, γιατί αλλού δεν εφαρμόζετε κριτήρια, αλλού τα ίδια κριτήρια τα εφαρμόζετε με διαφορετικό τρόπο, αλλού περιφρονείτε εκφρασμένες θελήσεις -και υπάρχει πρόβλημα μεγάλο εδώ -και αλλού υιοθετείτε επιλογές, οι οποίες αναδύουν έντονα μικροκομματικές και παραγοντικές σκοπιμότητες.

'Ερχεται ο κ. Παπαδήμας και λέει: "Η διάταξη του κώδικα, του άρθρου 5 περί της δυνατότητας να αλλάξουν ...".

Μα, περί αυτού μιλάμε; Μιλάμε για χωροταξικές κατανομές, οι οποίες φθάνουν μέχρι του σημείου κοινότητες που σήμερα εφαρμόζουν στα πλαίσια του συμβουλίου περιοχής αναπτυξιακά προγράμματα να διασπώνται και να εντάσσονται σε άλλους δήμους, να είναι διοικητικά και αυτοδιοικητικά σε άλλους δήμους και ως αναπτυξιακές ενότητες να εφαρμόζουν προγράμματα στα πλαίσια του συμβουλίου περιοχής. 

Κατακρεουργήσατε τα συμβούλια περιοχής και υιοθετήσατε κριτήρια, τα οποία σε καμία περίπτωση δεν μπορεί να νομιμοποιηθούν ούτε με αυτοδιοικητικά ούτε με λειτουργικά κριτήρια. Γιατί; Γιατί πρυτάνευσε μία διοικητική, δημοσιονομική αντίληψη και υποτάχτηκε η αυτοδιοικητική αντίληψη.

Εμείς σας είπαμε από την πλευρά μας για την φιλοσοφία της αυτοδιοικητικής μεταρρύθμισης. Λέμε "ναι" επί της αρχής με μία ενιαία συλλογιστική, "ναι" στην ανακυττάρωση και την συνένωση κοινοτήτων, "ναι" στην ολοκληρωμένη Νομαρχιακή Αυτοδιοίκηση, "ναι" στην περιφερειακή αυτοδιοίκηση.

(Στο σημείο αυτό κτυπά το κουδούνι λήξεως του χρόνου ομιλίας του Προέδρου του Συνασπισμού της Αριστεράς και της Προόδου κ. Κωνσταντόπουλου).

Σήμερα τα θαλασσώσατε, τα έχετε κάνει με έναν τρόπο αναξιόπιστο εντελώς διαβλητά όλα αυτά, τα οποία στο εκλογικό, στο χωροταξικό και στο οικονομικό τμήμα του νομοσχεδίου έχετε επιλέξει...

ΠΡΟΕΔΡΟΣ (Απόστολος Κακλαμάνης): Κύριε Πρόεδρε, παρακαλώ, τελειώνετε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Τελείωσα, κύριε Πρόεδρε.

... με αποτέλεσμα να υφίστασθε έντονη κριτική. Εμείς σε αυτά τα συγκεκριμένα άρθρα το δηλώσαμε και κατά την προχθεσινή συζήτηση, θα καταψηφίσουμε και το χωροταξικό, και το εκλογικό, και τις ρυθμίσεις και τις ρυθμίσεις για τα οικονομικά εφ' όσον έρχεστε με αυτήν την πρωτοφανή αυταρχική αντίληψη: "Δεν αλλάζω τίποτα, δεν δέχομαι τίποτα". 'Η είναι τελειωμένη η συζήτηση και την διεκπεραιώνεται ή όχι.

Είναι λάθος σας, είναι πολιτικό λάθος, επιβαρύνει το δημόσιο βίο της χώρας και βρείτε τα με τη Νέα Δημοκρατία, αν θέλετε να κάνετε κατανομή ευθυνών ή αν θέλετε να κάνετε τις οποιεσδήποτε άλλες μεταξύ σας αντιπαραθέσεις.

ΠΡΟΕΔΡΟΣ (Απόστολος Κακλαμάνης): Καλώς, κύριε Πρόεδρε. Τελειώνετε παρακαλώ.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν προσφέρετε με τη στάση σας στην ουσιαστική αυτοδιοικητική μεταρρύθμιση.

ΠΡΟΕΔΡΟΣ (Απόστολος Κακλαμάνης): Ο Πρόεδρος του Δημοκρατικού Κοινωνικού Κινήματος κ. Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, ακούγοντας και σήμερα τους δύο Υφυπουργούς, βγάλαμε και πάλι αβίαστα το συμπέρασμα ότι η πολιτική


 

  

Σελίδα 1326 

 

συμπεριφορά της Κυβέρνησης είναι και υποκριτική, αλλά και αναξιόπιστη.

Δεν μπορεί να ισχυρίζεται ο κύριος Υφυπουργός, η Κυβέρνηση, ότι θέλει το διάλογο μέσα στη Βουλή, πάνω σε ένα τόσο σημαντικό θέμα για την πορεία της οικονομίας και της κοινωνίας στις περιφέρειες και από την άλλη μεριά, αντιφάσκοντας με τον εαυτό της η Κυβέρνηση να συζητά ένα τόσο σημαντικό νομοσχέδιο με τη διαδικασία του επείγοντος. Επιτέλους έλεος! 

Εμφανίζεσθε να κόπτεσθε για τη δημοκρατία, για τους δημοκρατικούς θεσμούς, για το Κοινοβούλιο και φέρνετε ένα τέτοιο νομοσχέδιο -για πρώτη φορά στο χρόνο που πέρασε με τη διαδικασία του επείγοντος, που επιτρέπει -το άρθρο 110, που την προβλέπει,- ότι οι Βουλευτές να μιλάνε μόνο τρία λεπτά.

Τι να πουν στα τρία λεπτά, κύριοι Υφυπουργοί -αν σεβόμαστε τον εαυτό μας και τους θεσμούς- για το άρθρο 1, που είναι δεκάδες σελίδες; Τι να πουν σε τρία λεπτά, ακόμα και με τη δική σας φιλοσοφία -εναντίον της οποίας είμαστε για λόγους αρχής και ουσίας- για να συμβάλουν -αν θέλουμε να είμαστε σοβαροί- και να προλάβουν αυτά τα κακώς και με αυθαίρετο τρόπο ρυθμιζόμενα; Σοβαρευτείτε επιτέλους!

Δεύτερον, είστε αντιφατικοί, διότι από τη μια μεριά λέτε ότι δήθεν η πλειοψηφία των κατοίκων της περιφέρειας, των κατοίκων των κοινοτήτων που τους αφορά το νομοσχέδιο, συμφωνούν μ'αυτήν τη ρύθμιση, ενώ από την άλλη μεριά εσείς οι ίδιοι, μέσα από αυτήν την επείγουσα διαδικασία, θέλετε να αποφύγετε τις λαϊκές αντιδράσεις. Αυτό είναι αντιφατικό. Γιατί αυτός είναι ο λόγος που κάνατε χρήση του άρθρου 110, της επείγουσας διαδικασίας, που περιορίζει -μέχρι και εξαφανίζει- τον ελεύθερο λόγο, το διάλογο μέσα σ' αυτήν την Αίθουσα, που είναι ο ναός της δημοκρατίας.

Είσθε αναξιόπιστοι επίσης, γιατί όπως ανέφερα στην ομιλία μου επί της αρχής, άλλα λέγατε πριν ένα χρόνο στο προεκλογικό σας πρόγραμμα που το προλογίζει ο Πρωθυπουργός ο κ.Σημίτης και άλλα κάνετε.

Εκεί λέγατε ότι το πρόγραμμα του κατακερματισμού αντιμετωπίστηκε ήδη πριν από τις εκλογές με τα συμβούλια περιοχής. Εκεί μιλάτε σαφώς υπέρ των εθελοντικών συνενώσεων, ενώ τώρα, μέσα σε ένα χρόνο, χωρίς να αλλάξει τίποτα κάνετε τα τελείως αντίθετα, δηλαδή αναγκαστικές συνενώσεις που είναι αντιδημοκρατικές, αλλά και από πλευράς ουσίας δημιουργούν προβλήματα.

Τέλος, αρνηθήκατε στην Αντιπολίτευση το δικαίωμα να πληροφορηθεί τις απόψεις της ο ελληνικός λαός, γιατί αρνηθήκατε το αίτημα που μπήκε από όλα τα Κόμματα της Αντιπολίτευσης για κάλυψη σε λογικά χρονικά περιθώρια, αυτής της συζήτησης, μια και εσείς οι ίδιοι λέτε ότι είναι ζωτικής σημασίας νομοσχέδιο και κάνατε επίκληση αυτού του λόγου και ζητήσατε επείγουσα διαδικασία. 'Ολα, λοιπόν, αυτά στην πράξη, έρχονται σε πλήρη αντίθεση με αυτά που είπατε πριν, κύριοι Υφυπουργοί.

Τέλος, είναι περιφρόνηση προς το Κοινοβούλιο, είναι περιφρόνηση προς τα κόμματα και τους Βουλευτές, είναι περιφρόνηση προς τον ελληνικό λαό και τη δημοκρατία να απουσιάζει ο Υπουργός Εσωτερικών.

Αν νομίζει ότι με τέτοιους τρόπους μπορεί να περάσει τέτοια σοβαρά ζητήματα κάνει λάθος. Απλά στρουθοκαμηλίζει και θα βρει μπροστά του, την επόμενη ημέρα της ψήφισης αυτού του νομοσχεδίου, τα τεράστια προβλήματα που δημιουργεί αυτό το νομοσχέδιο με τις καταναγκαστικές, αντιδημοκρατικές ρυθμίσεις. 

Εμείς πραγματικά απορούμε με αυτήν την υποκρισία. Αυτό δείχνει και αλλαζονεία, γιατί πιστεύει η Κυβέρνηση και ο κύριος Πρωθυπουργός ότι είναι αρκετό να παρασύρει το λαό, να τον φέρει μαζί του, επειδή ελέγχει με αντιδημοκρατικούς τρόπους, κάποια μεγάλα μαζικά μέσα επικοινωνίας.

Εάν δεν το έχετε καταλάβει ακόμη, θα καταλάβετε πολύ σύντομα. 'Οχι σε μεγάλο διάστημα, μέσα στο 1998 και κυρίως, όταν θα πάτε να εφαρμόσετε αυτό το νομοσχέδιο, το οποίο κάθε άλλο παρά θα βοηθήσει στην περιφερειακή ανάπτυξη και στη συγκράτηση του πληθυσμού.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε ...

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Μετά τον κ. Κόρακα, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο κ. Κόρακας έχει το λόγο.

Εσείς, κύριε Υπουργέ, καλύτερα να απαντήσετε, αφού ακούσετε τους Κοινοβουλευτικούς Εκπροσώπους.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Σύμφωνοι, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ορίστε κύριε Κόρακα.

ΣΤΡΑΤΗΣ ΚΟΡΑΚΑΣ: Κύριε Πρόεδρε, πραγματικά και οι δύο παρεμβάσεις των Υπουργών, κινήθηκαν στη μέχρι τώρα νοοτροπία, αντίληψη της Κυβέρνησης σε αυτή την αλλαζονική, αντιδημοκρατική, σατραπική θα λέγαμε νοοτροπία, για ένα νομοσχέδιο που αποπνέει το ίδιο, βαθύτατη αντιδημοκρατικότητα. Προβλήθηκε με τρόπο απαράδεκτο και όπως είπαμε θίγει τον ίδιο τον κοινοβουλευτισμό. Επί δέκα μήνες σφυροκοπούν το λαό μας, γανώνουν τα μυαλά του, ό,τι αυτό το τερατούργημα είναι υποχρεωτικό, είναι αναγκαστικό και ότι και να γίνει θα περάσει. Δεν είχε καν συζητηθεί στο Υπουργικό Συμβούλιο και φυσικά δεν είχε καν κατατεθεί στη Βουλή. Δεν το είχε συζητήσει η Βουλή.

Πιστεύω, κύριε Πρόεδρε, ότι έπρεπε, εάν θέλαμε να κατοχυρώσουμε αυτό το κύρος του κοινοβουλευτισμού για το οποίο τόσο πολύς λόγος γίνεται, το νομοσχέδιο αυτό να αποσυρθεί, μόνο και μόνο γι'αυτό το λόγο.

Ωστόσο είναι και το ίδιο βαθύτατα αντιδημοκρατικό, γιατί προωθεί ρυθμίσεις ολέθριες για την ύπαιθρό μας και θα τις βρούμε μπροστά μας. Ρυθμίσεις ολέθριες και καταναγκαστικές, ερήμην των κατοίκων.

Εάν η Κυβέρνηση είχε την παραμικρή υπόνοια, ότι έχει δίκιο, ότι αυτά που λέει είναι αληθινά, όσα μας είπε ο κ. Παπαδήμας ότι ο λαός το δέχεται, θα είχε ικανοποιήσει το παλλαϊκό αίτημα για τοπικά δημοψηφίσματα. Αυτό, όμως, δεν το κάνετε, γιατί ξέρετε ποια θα είναι τα αποτελέσματα -έγιναν μερικά τέτοια δημοψηφίσματα με πρωτοβουλία των Κοινοτ. Συμβουλίων- δεν θα χάνατε αυτήν την ευκαιρία.

Επίσης υπάρχει, όπως είπαμε, ένας πανελλήνιος ξεσηκωμός. Κάνετε λάθος σε ό,τι αφορά την Πανελλήνια Συντονιστική Επιτροπή Αγώνα, κατά των αναγκαστικών συνενώσεων. Δεν ήταν πεντακόσιοι. 'Ηλθαν από όλες τις άκρες της Ελλάδος αντιπροσωπευτικά, πάνω από χίλιοι πρόεδροι των κοινοτήτων. 'Ημουν εκεί, κύριε Υφυπουργέ. Ας είχατε και εσείς την τόλμη να έλθετε να πείτε τη γνώμη σας σε αυτόν τον κόσμο, αλλά είναι ο εχθρός λαός, ο οποίος πρέπει να είναι πάση θυσία υπό διωγμό και μη γελάτε. Σε όλους τους νομούς έχουν δημιουργηθεί συντονιστικές επιτροπές αγώνα που συσπειρώνουν τη συντριπτική πλειοψηφία. 'Οπου υπήρξαν γενικές συνελεύσεις των Τοπικών Ενώσεων Δήμων και Κοινοτήτων, οι αποφάσεις τους ήταν καταδικαστικές. Αφήστε τις διοικήσεις τους, γιατί αυτές ξέρετε πώς εκλέγονται, όπως και πώς εκλέγεται η διοίκηση της ΚΕΔΚΕ, που ήλθε στην επιτροπή ο εκπρόσωπός της, χωρίς να ντρέπεται, όχι απλώς να συνηγορήσει, αλλά να υπερκεράσει το έγκλημα που κάνετε κατά της Τοπικής Αυτοδιοίκησης.

'Εχουμε, λοιπόν, έναν πρωτοφανή εκβιασμό και όπου αναγκάζονται τα κοινοτικά συμβούλια να συζητούν το χωροταξικό, το κάνουν γιατί τους περάσατε την αντίληψη ότι είναι αναγκαστικό και ήδη αμετάκλητα αποφασισμένο. "'Ο,τι και να γίνει θα περάσει." 'Αρα, λοιπόν, προσπαθούν να σώσουν ό,τι μπορούν.

Είναι επίσης αντίθετο με το Σύνταγμα. 'Εχετε απόλυτα άδικο, όταν ισχυρίζεστε ότι είναι σύμφωνο με το Σύνταγμα. Το άρθρο 102 παράγραφος 3 του Συντάγματος βρίσκει απαραίτητο να διευκρινίσει ότι μπορούν να δημιουργηθούν αναγκαστικά ή εκούσια σύνδεσμοι για την παροχή υπηρεσιών,


 

  

Σελίδα 1327 

 

για την κατασκευή έργων, αλλά αυτοί οι σύνδεσμοι δεν καταργούν τις κοινότητες ή τους δήμους. Εάν ο συνταγματικός νομοθέτης ήθελε να εννοήσει την κατάργηση και τη συγχώνευση κοινοτήτων, θα το ανέφερε ρητά, πράγμα που δεν κάνει.

Τέλος, πιστεύω -για να βάλουμε τα πράγματα στη θέση τους- ότι όλη αυτή η ιστορία γίνεται για μια και μόνο σκοπιμότητα, να ελέγξετε ολοκληρωτικά την Τοπική Αυτοδιοίκηση, για να τη μετατρέψετε στο μακρύ χέρι του κράτους, για να περάσετε την πολιτική σας.

Ο πολίτης θα πληρώνει όλο και περισσότερο κεντρικούς φόρους για να έχει δωρεάν υπηρεσίες, αλλά όταν θα πάει να τις απολαύσει, θα πρέπει να πληρώσει άλλη μία φορά, όλο και περισσότερους φόρους στο δήμο, που εσείς δημιουργείτε.

Σε ό,τι αφορά τη Νέα Δημοκρατία που αποχώρησε, κύριε Πρόεδρε, θα θέλαμε να πούμε ότι το όλο πρόβλημα, όπως το έθεσε, είναι αν θα γίνουν εθελοντικά ή αναγκαστικά. Βέβαια εμείς δεν υποτιμούμε το πρόβλημα, αλλά στην ουσία της πολιτικής δεν υπάρχει διαφορά, γιατί από το ίδιο κέντρο παίρνει και αυτές τις οδηγίες της. Η Ευρωπαϊκή 'Ενωση είναι ουσιαστικά ο συντάκτης αυτού του τερατουργήματος.

Σε ό,τι αφορά το Συνασπισμό, ακούσαμε ότι θα καταψηφίσει και το χωροταξικό και το εκλογικό και τα πάντα, αλλά δεν μπορέσαμε να καταλάβουμε το "ναι" στο νομοσχέδιο, πού στηρίζεται.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Δεν πειράζει.

ΣΤΡΑΤΗΣ ΚΟΡΑΚΑΣ: Δεν πειράζει. 

Και η υποκρισία, το ότι έτσι εκσυγχρονίζεται η Δημόσια Διοίκηση, δεν θα περάσει, γιατί ξέρετε ότι τα προβλήματα της Δημόσιας Διοίκησης, δεν οφείλονται στο μεγάλο αριθμό των κοινοτήτων, αλλά οφείλονται στο γραφειοκρατικό πολυκομματικό κυκεώνα, στον κομματισμό και κυρίως στον ταξικό προσανατολισμό της Δημόσιας Διοίκησης. Και αυτά εσείς θέλετε και να τα συγκαλύψετε και να τα διατηρείτε και να τα τροφοδοτείτε.

Τέλος, κύριε Πρόεδρε, θέλουμε να πούμε ότι μπορεί να ψήφισαν οι συνάδελφοι αυτό το τερατούργημα και μπορεί να το ψηφίσουν και στο σύνολο, αλλά είναι κάτι για το οποίο η συζήτηση δεν τελείωσε. Μεταφέρεται από δω και εμπρός ο αγώνας μέσα στο λαό για τη σωτηρία της υπαίθρου μας, από την ερήμωση που προωθεί αυτό, για τη σωτηρία της Τοπικής Αυτοδιοίκησης, ως μιας τοπικής εξουσίας, ανεξάρτητης από την κεντρική. Και ας έχουν υπόψη τους όλοι ότι το ραβδί έχει δύο άκρες, κύριε Πρόεδρε.

ΠΡΟΕΔΡΟΣ (Απόστολος Κακλαμάνης): Ο Κοινοβουλευτικός Εκπρόσωπος του ΠΑ.ΣΟ.Κ., κ. Ιωαννίδης έχει το λόγο.

ΦΟΙΒΟΣ ΙΩΑΝΝΙΔΗΣ: Ας ακουσθεί και ένας λόγος υπέρ του "τερατουργήματος". Αλλά πρέπει να υπενθυμίσει αυτός ο λόγος, ότι χρόνια τώρα οι ίδιοι οι εκπρόσωποι της Τοπικής Αυτοδιοίκησης σε αλλεπάλληλες αποφάσεις τους σε περισσότερα από δύο συνέδρια της ΚΕΔΚΕ, ομόφωνα, είχαν ταχθεί και εμμένουν σ' αυτό, στις αναγκαστικές συνενώσεις, αφού επί μακρά σειρά ετών, η δυνατότητα συναινετικών οικειοθελών συνενώσεων, δεν απέδωσε.

Κύριε Πρόεδρε, έχουμε ζήσει και άλλες αποχωρήσεις της Νέας Δημοκρατίας από την Αίθουσα αυτή, στις οποίες αναφέρθηκε ο φίλος Υφυπουργός, κ. Μπένος. Αλλά, έχει μια πρωτοτυπία η σημερινή αποχώρηση. Είχε ως ultimum remedium ως ύστατο επιχείρημα μια φανταστική τροπολογία. Είναι εκπληκτικό. Ο Αρχηγός της Αξιωματικής Αντιπολιτεύσεως δεν ξέρω πόθεν ηρύσθη την πληροφορία αυτή, επικαλέσθηκε τη δήθεν ύπαρξη τροπολογίας της Κυβερνήσεως, για να κορυφώσει την επιχειρηματολογία του για την αποχώρηση της Νέας Δημοκρατίας.

Αφήνω τον καθένα να το κρίνει αυτό, αλλά θα προσθέσω ότι η φανταστική τροπολογία περί της οποίας ομίλησε, είναι αυτή που επιθυμεί ο Πρόεδρος του Συνασπισμού να υπάρξει.

Διότι, ο Πρόεδρος του Συνασπισμού κ. Κωνσταντόπουλος μίλησε για αναθεωρητική ρήτρα, για δυνατότητα με σχετική διάταξη στο νομοσχέδιο αναθεωρήσεως του περιεχομένου του. Και διερωτώμαι, απαντώντας τώρα πλέον στον κ. Κωνσταντόπουλο χρειάζεται να υπάρχει ρήτρα για να αναθεωρηθεί ένα νομοσχέδιο όταν κριθεί ότι κάτι πρέπει να αλλάξει;

Κατ' αρχήν υπάρχουν οι ασφαλιστικές δικλείδες στις οποίες αναφέρθηκε ο Υφυπουργός κ. Παπαδήμας, των διατάξεων του Κώδικα Δήμων και Κοινοτήτων. Αλλά και αυτές να μην υπήρχαν, αν η ζωή αποδείξει ότι χρειάζονται αλλαγές, βεβαίως η Κυβέρνηση, η κάθε κυβέρνηση και η κάθε Βουλή έχει τη δυνατότητα να τροποποιήσει και να νομοθετήσει εκ νέου.

Τέλος, κύριε Πρόεδρε, κατηγορήθηκε η Κυβέρνηση διότι επέδειξε αποφασιστικότητα. Κατηγορήθηκε γιατί επέλεξε αυτήν τη διαδικασία. Πάντως είναι προς τιμήν της γιατί την επέλεξε για πρώτη φορά σε όλη τη διάρκεια του βίου της και δεν τη χρησιμοποιεί όπως πάλαι ποτέ η Νέα Δημοκρατία που έφερε δεκαέξι νομοσχέδια με την κατεπείγουσα διαδικασία και τρία με την επίκληση της ιδιαίτερης σημασίας. 'Εφερε εδώ η Κυβέρνηση ένα νομοσχέδιο το οποίο βεβαίως επί της αρχής θα μπορούσε κανείς να πει τις οποιεσδήποτε απόψεις θέλει αλλά δε θα μπορούσε η Βουλή να μεταβληθεί σε χωροτάκτη και ορθώς αρνήθηκε να δοθεί αυτή η δυνατότητα να μιλήσουμε τριακόσιοι Βουλευτές επί του πώς πρέπει να γίνει η χωροταξική κατανομή των νέων δήμων. Αυτό θα ήταν παράλογο.

Βεβαίως μπορεί να λυπείται η Αντιπολίτευση διότι δεν διαιωνίσθηκε αυτή η συζήτηση ως ανοιχτή διαδικασία, για να συζητούμε επί μήνες, προκειμένου να επωφεληθεί -έτσι νομίζει- κάποιων μεμονωμένων αντιδράσεων που προέρχονται από προέδρους κοινοτήτων και όχι από τους ίδιους τους κατοίκους των κοινοτήτων.

Σε ό,τι αφορά την παρουσία του Υπουργού θα ήθελα να πω ότι δύο Υφυπουργοί αρμόδιοι πρώην δήμαρχοι, καταξιωμένοι δεν αρκούν όταν για λίγο πρέπει να λήψει ο Υπουργός σε μια σύσκεψη μείζονος σημασίας; Απουσιάζει για συγκεκριμένο σοβαρό λόγο αυτήν την ώρα και θα έλθει βεβαίως και πάλι στη Βουλή. Ευχαριστώ.

ΠΡΟΕΔΡΟΣ (Απόστολος Κακλαμάνης): Ο Υφυπουργός Εσωτερικών κ. Παπαδήμας έχει το λόγο.

Επειδή η συζήτηση αυτή που γίνεται είναι εκτός της διαδικασίας που θα ακολουθήσουμε, παρακαλώ να τελειώσουμε όσο μπορούμε τις παρεμβάσεις για να την κλείσουμε. 

Ορίστε, κύριε Υφυπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα είμαι σύντομος, κύριε Πρόεδρε.

Κατηγορηθήκαμε ότι ήμασταν αυταρχικοί και αλλαζόνες. Νομίζω ότι μία λέξη θα ταίριαζε και αυτή η λέξη θα ήταν "απόλυτοι", αν αναφερθούμε σε δύο σημεία. Πρώτον στο ότι δεν ήταν διαπραγματεύσιμο το νομοσχέδιο επί της αρχής του. Εμείς μιλούσαμε σαφέστατα ότι θα πάμε σε σχεδιασμένες συνενώσεις. Από την αρχή, λοιπόν, αρνηθήκαμε να τοποθετηθεί η όλη προσπάθεια ανακυττάρωσης του Α' βαθμού Αυτοδιοίκησης σε εθελουσία βάση. Αυτό εξάλλου το είχαμε εξαντλήσει επί δεκαπέντε χρόνια...

ΣΤΡΑΤΗΣ ΚΟΡΑΚΑΣ: Ποια τοπική κοινωνία ρωτήσατε; Κάνατε ένα δημοψήφισμα;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Το δεύτερο στο οποίο ήμασταν απόλυτοι είναι ότι δεν θα μπορέσει μέσα στη Βουλή να συζητηθεί η χωροταξία. Και εκεί το λέγαμε για λόγους διαδικαστικούς. Εγώ πραγματικά θα ήθελα να δω με ποιο τρόπο σκέπτεται κανείς ότι θα μπορούσε στη Βουλή να ψηφίζει επί της χωροταξίας ανά νομό και ανά δήμο. Ποιος Βουλευτής θα είχε άποψη για το συγκεκριμένο δήμο που θα ψήφιζε ποια θα πρέπει να είναι τα νέα διοικητικά του όρια;

Μπήκε θέμα για ρήτρα αναθεώρησης, την οποία πρότεινε ο Συνασπισμός, ο οποίος πράγματι έχει δώσει αγώνες για την αυτοδιοίκηση επί σειρά ετών. Μα, ρήτρα αναθεώρησης, αξιότιμε κύριε Πρόεδρε του Συνασπισμού, υπάρχει μέσα στον Κώδικα, όπως και σεις επισημάνατε. Και αυτή η ρήτρα αναθεώρησης γίνεται με τη βούληση των ίδιων των τοπικών κοινωνιών και όχι διοικητικά. Και πιστεύω ότι αυτό σας καλύπτει


 

  

Σελίδα 1328 

 

διότι θέλετε μια αναθεώρηση στην οποία θα υπάρχει συμμετοχή του κόσμου, συμμετοχή της αυτοδιοίκησης για να μπορέσουν πλέον οι ενότητες που έχουν δημιουργηθεί ανά νομό, οι νέου τύπου δήμοι, δηλαδή, να πάρουν μια τελική μορφή που να βρίσκει σύμφωνες απόλυτα τις τοπικές κοινωνίες που εκφράζουν.

Μπήκε θέμα για τους αναγκαστικούς συνδέσμους που λέει το Σύνταγμα και εν πάση περιπτώσει έπρεπε να πάμε σε μια τέτοιου τύπου αναγκαστική διακοινοτική συνεργασία.

Δεν υπάρχει μεγαλύτερη υποκρισία από αυτό. Το έβαλε και η Νέα Δημοκρατία, το έβαλε και το ΚΚΕ. Αναγκαστικοί σύνδεσμοι εάν γίνονταν θα σήμαινε αφαίμαξη των Ο.Τ.Α. από όλες τις αρμοδιότητες, που ο νομοθέτης θα έδινε στον αναγκαστικό σύνδεσμο. Επομένως θα άφηνε το κέλυφος ενός νεκρού από αρμοδιότητες οργανισμού Τοπικής Αυτοδιοίκησης,

Είπατε γιατί δεν πήγαμε στα συμβούλια περιοχής .Μα τα συμβούλια περιοχής, αν κανείς ενδιαφερθεί να δει πώς λειτούργησαν και πόσα λειτούργησαν θα δει ότι από την αρχή, παρ'ότι δεν ήταν συνενώσεις αλλά μία χαλαρή μορφή συνεργασίας διακοινοτικής και διαδημοτικής, το 35% από αυτά δεν λειτούργησε ποτέ. Η χωροθέτηση ορισμένων από αυτά δεν είχε γίνει μετά από ένα διάλογο μακρύ και δεν έγινε γιατί υπήρχε ένας απλός λόγος. Δεν στοχεύαμε σε συνενώσεις αλλά σε διακοινοτική συνεργασία. Παρ'όλα αυτά όμως στη μεγάλη πλειοψηφία τους, δηλαδή στο 65% λήφθηκε υπόψη η χωροθέτηση των συμβουλίων περιοχής και έτσι περπατήσαμε. Και αυτό θα το δείτε εξάλλου και από τον αριθμό των νέων δήμων. Ηταν πεντακόσια τα συμβούλια περιοχής και έγιναν οκτακόσιοι δήμοι.

Και κλείνω τονίζοντας δεν πρέπει σε κάθε θέμα που θα συζητιέτα στη Βουλή, μία συγκεκριμένη πτέρυγά του να βάζει υποχρεωτικά το θέμα του φαντάσματος, του μπαμπούλα της Ευρωπαϊκής 'Ενωσης. Επιτέλους αυτή εδώ η Κυβέρνηση ούτε έπαιρνε ούτε παίρνει εντολές από κανέναν για θέματα που αφορούν καθαρά τη διοικητική διαίρεση της χώρας.

(Θόρυβος στην Αίθουσα)

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, μια στιγμή σας παρακαλώ!

'Εχει ολοκληρωθεί η διαδικασία επί ενός διαδικαστικού θέματος, όσο σοβαρό και να είναι. Και είναι πράγματι σοβαρό και λυπηρό, να αποχωρεί η Αξιωματική Αντιπολίτευση από μία συζήτηση. Από εκεί και πέρα έγιναν οι τοποθετήσεις και η παράκλησή μου είναι επειδή βλέπω ότι επιμένουν οι Αρχηγοί και οι εκπρόσωποι των κομμάτων, για ένα λεπτό να υπάρξει ένα σχόλιο και να κλείσουμε παρακαλώ.

Ο κ. Κωνσταντόπουλος έχει το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, κάθε νόμος μπορεί να αλλάξει και αυτό επαφύεται στην ευαισθησία στη διάθεση ή στη σκοπιμότητα της όποιας κυβερνητικής πλειοψηφίας. Δεν μιλάμε περί αυτού, μιλάμε για ρήτρα αναθεώρησης δεσμευτική που θα υποχρεώσει την όποια κυβέρνηση μετά από ένα συγκεκριμένο χρονικό διάστημα να κάνει τις αλλαγές.

Η άποψη ότι ποιος δεν θα υιοθετήσει όσα η ζωή υποδείξει, δεν ισχύει γιατί ήδη η ζωή υποδεικνύει τα λάθη που πρέπει να διορθωθούν. 'Ηδη υπάρχουν λάθη.

Ο κύριος Υφυπουργός χθες το βράδυ μίλησε για λάθη που πρέπει να διορθωθούν. Πώς θα διορθωθούν αυτά τα λάθη; Αντιλαμβάνομαι ότι υπάρχει πρόβλημα, κύριε Υφυπουργέ, στο επιτελείο του Υπουργείου σας. Μιλήσατε για διόρθωση λαθών.

Εμείς, λοιπόν, αξιώνουμε ρήτρα αναθεώρησης δεσμευτική γιατί βεβαίως ο κάθε Βουλευτής δεν μπορεί να είναι ο χωροτάκτης. Αλλά χωροτάκτης δεν θα είναι το Υπουργείο Εσωτερικών, έπρεπε να έχει προηγηθεί ο εθνικός χωροταξικός σχεδιασμός ή να τον έχετε προκαλέσει.

Και τέλος η παρατήρησή μου είναι ότι δεν είναι μονάχα τα λάθη στο χωροταξικό, είναι οι επιλογές στην εκλογική διαδικασία και είναι οι επιλογές στη ρύθμιση της οικονομικής στήριξης. Είναι χοντρά λάθη που πρέπει να διορθωθούν και εμείς επιμένουμε.

ΠΡΟΕΔΡΟΣ (Απόστολος Κακλαμάνης): Ορίστε, κύριε Κόρακα. Για ένα λεπτό παρακαλώ, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, μίλησε ο κύριος Υφυπουργός για τις τοπικές κοινωνίες ότι έγινε με συναίνεση. Αυτό είναι ένα μεγάλο ψέμα, επιτρέψτε μου την έκφραση. Δεν θελήσατε, τις αρνηθήκατε τις τοπικές κοινωνίες. Δεν θελήσατε να απευθυνθείτε σε αυτές. Αλλιώς θα δεχόσαστε την πρόταση, επαναλαμβάνω, να γίνουν τοπικά δημοψηφίσματα.Μετά μιλάτε για το Σύνταγμα που μιλάει για αναγκαστικούς συνδέσμους. Βεβαίως οι αναγκαστικοί σύνδεσμοι δεν καταργούν τις κοινότητες, αλλιώς θα το έλεγε το Σύνταγμα. Τα συμβούλια περιοχής είναι αναγκαστικοί σύνδεσμοι για παροχή υπηρεσιών που καθορίζονται και όχι όλων, όπως σκόπιμα θέλετε να παρουσιάσετε και είναι συγκεκριμένες αυτές όπως και κατασκευή έργων. Εσείς τα δημιουργήσατε και τα παρουσιάσατε ως επανάσταση. Και τώρα έρχεσθε εδώ και τους ρίχνετε το ανάθεμα.

Επίσης, για την Ευρωπαϊκή 'Ενωση, γιατί κρύβεσθε πίσω από το δάκτυλό σας; Η εντολή είναι συγκεκριμένη. Μείωση των κοινωνικών δαπανών. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Τελειώνω, κύριε Πρόεδρε.

Θα απαλλαγείτε από όλες τις υπηρεσίες, που το κράτος έχει υποχρέωση να παρέχει δωρεάν στον πολίτη -γι' αυτό ο πολίτης πληρώνει όλο και περισσότερους κεντρικούς φόρους- θα τους φορτώσετε στην Τοπική Αυτοδιοίκηση και θα πείτε "επειδή θα είναι η Τοπική Αυτοδιοίκηση οικονομικά αυτοτελής, τρέχα τώρα στην τσέπη του δημότη και ξαναπάρτα άλλη μία φορά για να του δώσεις υπηρεσίες".

ΠΡΟΕΔΡΟΣ (Απόστολος Κακλαμάνης): Κύριε Κόρακα, έληξε αυτό το θέμα.

ΣΤΡΑΤΗΣ ΚΟΡΑΚΑΣ: 'Ετσι, λοιπόν, είστε και αλαζόνες και αυταρχικοί και αντιδημοκρατικοί και το κατασκεύασμά σας είναι καθ' εικόνα και ομοίωσή σας.

ΠΡΟΕΔΡΟΣ (Απόστολος Κακλαμάνης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το άρθρο 5, που επικαλέστηκε ο κύριος Υφυπουργός, του Κώδικα Δήμων και Κοινοτήτων περί μεταφοράς, αν η ζωή το δείξει, Κοινοτήτων, όπως ξέρετε πολύ καλά προβλέπει τέτοια δυνατότητα, μετά πάροδο πέντε ετών από της εκδόσεως του αντίστοιχου διατάγματος, άρα από της ψηφίσεως του νόμου. Συνεπώς, αυτά είναι προφάσεις εν πολιτικαίς αμαρτίαις, προσπάθεια να συμμαζέψετε τα ασυμμάζευτα από πλευράς κομματικής, πολιτικής.

Δεύτερον, αλήθεια, κύριοι Υφυπουργοί, τα συμβούλια περιοχής τώρα το βρήκατε ότι δεν λειτουργούν, ότι δεν έχουν αρμοδιότητες; Πριν ένα χρόνο δεν το ήξερε ο κύριος Πρωθυπουργός και το ΠΑΣΟΚ όταν στην εικοστή πέμπτη σελίδα του προγράμματός σας αναφέρεσθε ότι αυτό το συμβούλιο περιοχής απαντάει στον κατακερματισμό σε συνδυασμό με τις εθελοντικές συνενώσεις; Σας το διάβασα και δεν το αμφισβητείτε γιατί φέρνει την υπογραφή του Υπουργού.

(Στο σημείο αυτό κτυπάει το κουδούνι λήξεως του χρόνου ομιλίας του Προέδρου του ΔΗ.Κ.ΚΙ. κ. Δημητρίου Τσοβόλα)

Τελείωσα, κύριε Πρόεδρε.

Τέλος, είπατε ότι δεν μπορούν οι Βουλευτές να κάνουν πρόταση για το άρθρο 1, για τη χωροταξική κατανομή. Εμείς σας λέμε να καταθέσετε στη Βουλή ποια είναι η χωροταξική μελέτη που κάνατε με βάση την οποία εσείς κάνετε αυτήν την κατανομή. Και μάλιστα με αυταρχικό τρόπο βγαίνει ο Υπουργός και λέει, πριν έρθει στη Βουλή, ότι "δεν δεχόμαστε καμία συζήτηση".

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, μπορώ να έχω το λόγο;

ΠΡΟΕΔΡΟΣ (Απόστολος Κακλαμάνης): 'Η ο ένας ή ο άλλος.


 

  

Σελίδα 1329 

 

Αν μου επιτρέπετε, η Κυβέρνηση έχει μία άποψη.

ΧΡΗΣΤΟΣ ΡΟΚΟΦΥΛΛΟΣ: Πολλά επιχειρήματα ενδεχομένως.

ΠΡΟΕΔΡΟΣ (Απόστολος Κακλαμάνης): Τα επιχειρήματα είναι πολλά και σε ένα λεπτό δεν χωρούν σίγουρα.

Ορίστε, κύριε Παπαδήμα, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, για το θέμα της ρήτρας της αναθεώρησης...

ΠΡΟΕΔΡΟΣ (Απόστολος Κακλαμάνης): Κύριε Υπουργέ, επειδή δεν θέλω να αδικώ κανέναν, θα δοθεί ένα λεπτό σε εσάς και ένα λεπτό στον κ. Μπένο. Επειδή όμως, θα κατέβω από την 'Εδρα, διότι υπάρχουν ξένοι, οι οποίοι περιμένουν στο γραφείο μου, παρακαλώ, εν συνεχεία κλείνει το διαδικαστικό θέμα και εισερχόμαστε στη συζήτηση επί των άρθρων. Νομίζω ότι πρέπει να συζητήσουμε σήμερα το άρθρο 1 και την επόμενη εβδομάδα θα μπούμε στα υπόλοιπα άρθρα, τα οποία, εάν υπάρχει ενδιαφέρον για κάθε άρθρο, μπορούν να συζητούνται τα σημαντικότερα κατ' άρθρον, άλλως μπορεί να συμφωνηθεί και η ενότητα, εφόσον υπάρξει βέβαια συμφωνία επ'αυτού. Το λέω γιατί εν συνεχεία εγώ θα φύγω και θα λείψω μία εβδομάδα στο εξωτερικό και δεν θα είμαι εδώ. Ο καθ'όλα άξιος κ. Κρητικός θα τα καταφέρει άριστα.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ)

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Υφυπουργέ, έχετε το λόγο.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, πριν ξεκινήσει να μετράει ο χρόνος μου, στην πρόταση που έκανε ο αξιότιμος Πρόεδρος της Βουλής για να συζητήσουμε το άρθρο 1 μόνο σήμερα, δεν υπάρχει βέβαια, διαφωνία της Κυβέρνησης, νομίζω όμως ότι πιο πρακτικό θα ήταν να συζητήσουμε τα άρθρα 1 έως 3 και θα δείτε ότι η ενότητα αυτή θα ταίριαζε για σήμερα. Δεν υπάρχει όμως, αντίρρηση από την Κυβέρνηση εάν θέλετε να συζητήσουμε μόνο...

ΠΡΟΕΔΡΕΥΩΝ (Παναγιώτης Ν. Κρητικός): 'Ετσι όπως το πρότεινε ο κύριος Πρόεδρος και νομίζω ότι το αποδέχθηκε η Βουλή...

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν μπορεί να τελειώσει το άρθρο 1 σήμερα.

ΠΡΟΕΔΡΕΥΩΝ (Παναγιώτης Ν. Κρητικός): Πότε να συζητηθεί, κύριε Κωστόπουλε;

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Την Τρίτη.

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, την Τρίτη θα αρχίσουμε με το άρθρο 1 και θα αφήσουμε τη συνεδρίαση σήμερα σε αυτό το στάδιο; Θα προχωρήσουμε τη συνεδρίαση σήμερα. Σας παρακαλώ.

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Να το συζητήσουμε σήμερα, αλλά να το συνεχίσουμε την Τρίτη.

ΠΡΟΕΔΡΕΥΩΝ (Παναγιώτης Ν. Κρητικός): Θα το δούμε. Σας παρακαλώ όμως, να τελειώσει το διαδικαστικό, γιατί πήρε μάκρος.

Ορίστε, κύριε Υπουργέ, συνεχίστε.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, περιμένω να μηδενίσετε το χρόνο μου.

Κύριε Πρόεδρε, κύριοι συνάδελφοι, για το θέμα της ρήτρας αναθεώρησης, η θέση της Κυβέρνησης είναι ότι υπάρχει ρήτρα. Η ρήτρα αυτή μάλιστα είναι ρήτρα αυτοδιοικητική και όχι διοικητική. Οι ίδιες οι τοπικές αυτοδιοικήσεις θα αποφασίσουν για το ποιος θα είναι ο δήμος που θα ταιριάξει καλύτερα στη λειτουργία τους.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Είναι άλλο πράγμα το άρθρο 5, κύριε Υπουργέ.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Κωνσταντόπουλε.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Μιλάει για όνομα και για έδρα.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Οσον αφορά τα συμβούλια περιοχής, ήταν ένα σημαντικό βήμα για να μπορέσει να ωριμάσει στη συνείδηση των τοπικών κοινωνιών η ιδέα ότι αύριο θα μπορέσουν να ζήσουν κάτω από τη στέγη ενός ενιαίου δήμου. Αυτό προσέφερε σε πάρα πολλές περιπτώσεις.

Υπήρξαν άλλες περιπτώσεις όμως όπου -επειδή τα συμβούλια περιοχής είχαν μία πολύ μεγάλη έκταση οι επί μέρους Ο.Τ.Α. που τα αποτελούσαν δεν συνεργάστηκαν. Για το λόγο αυτό ζητήσαμε από τις ΤΕΔΚ να ξεκινήσουν τη χωροθέτηση με βάση τα συμβούλια περιοχής και όπου αυτό ήταν ανέφικτο να σπάνε σε δύο ενότητες ή να τροποποιούν τα όριά τους.

Αυτό έδειξε ότι ο τελικός αριθμός των δήμων είναι 1,6 προς 1, σε σχέση με τα συμβούλια περιοχής. Τι σημαίνει αυτό; Σημαίνει ότι τα μισά συμβούλια περιοχής έσπασαν στα δύο. Αυτή είναι όλη η ιστορία και δε νομίζω ότι αυτό είναι τραγικό.

Επίσης, θα ήθελα να τονίσω ότι δεν μπορεί κανένας να συζητάει ότι χωροθετούμε με κομματικά κριτήρια, όταν ΤΕΔΚ οι οποίες δεν ελέγχονται από το ΠΑΣΟΚ έχουν δηλώσει ότι έγιναν αποδεκτές οι προτάσεις τους από το Υπουργείο. Το ίδιο βέβαια ισχύει και για Βουλευτές από όλους τους κομματικούς χώρους.

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.

'Εχετε και σεις, κύριε Μπένο, να πείτε την άποψή σας και θα κλείσουμε τη συζήτηση, αν και έπρεπε οι απόψεις σας να συνενωθούν αναγκαστικώς.

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Ως απάντηση στον αξιότιμο Πρόεδρο του ΔΗΚΚΙ, αλλά και στο Κομμουνιστικό Κόμμα Ελλάδας, αυτό που έχω να σημειώσω είναι ότι το μόνο που θα συγκρατήσει η ιστορία -και δεν μιλάω για την ιστορία του μέλλοντος, μιλάω για τους επόμενους κιόλας μήνες- είναι ποιοι στοιχίθηκαν για τη μεταρρύθμιση αυτή, ποιοι ήταν παρόντες και είχαν θετική συμβολή γι'αυτή τη μεταρρύθμιση.

Σε ό,τι αφορά τώρα, την πρόταση του κ. Κωνσταντόπουλου και του Συνασπισμού, κύριε Πρόεδρε, θέλω να κάνω σαφές το εξής: Η ιδέα σας της αναθεώρησης μας αγγίζει.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Υφυπουργέ...

ΣΤΑΥΡΟΣ ΜΠΕΝΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Αφήστε με, σας παρακαλώ να ολοκληρώσω τη σκέψη μου.

Μας αγγίζει η ιδέα σας και μας έχει προβληματίσει πάρα πολύ.

Εγώ όμως σας αντιστρέφω το ερώτημα και σας ερωτώ: Ποιο είναι το υπέρτερο; Η διαδικασία αναθεώρησης ή η εμπέδωση του θεσμού; Γιατί η άμεση θεσμοθέτησή της εμπεριέχει το σπέρμα της αμφισβήτησής του. Αυτό μην το υποτιμάτε σαν ζήτημα. Βεβαίως, η ρήτρα αναθεώρησης μπορεί να περιλαμβάνει και άλλα πράγματα από αυτά που εσείς έχετε θέσει.

Εγώ πιστεύω ότι σε σύντομο χρονικό διάστημα θα είμαστε σε θέση να βρούμε τις καλύτερες δυνατές συντεταγμένες και διαδικαστικές και πολιτικές. Δεν θέλουμε να αποφύγουμε το θέμα. Αυτό που θέλουμε να κάνουμε, είναι να κατοχυρώσουμε με κάθε τρόπο τη μεγάλη αυτή θεσμική μεταρρύθμιση.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Περατώθηκε η διαδικαστική συζήτηση και εισερχόμαστε στη συζήτηση των άρθρων.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ να έχω μισό λεπτό, επειδή έγινε μία αναφορά.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, θα πρέπει να προχωρήσουμε και επί της ουσίας.

ΒΑΣΙΛΗΣ ΚΕΔΙΚΟΓΛΟΥ: Να μιλήσει επί του άρθρου 1.


 

  

Σελίδα 1330 

ΠΡΟΕΔΡΕΥΩΝ (Παναγιώτης Ν. Κρητικός): Να μιλήσετε, κύριε Κωνσταντόπουλε, επί του άρθρου 1.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Πρόεδρε, παρακαλώ να έχω μισό λεπτό.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κωνσταντόπουλε, έχετε το λόγο.

ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ (Πρόεδρος του Συνασπισμού της Αριστεράς και της Προόδου): Κύριε Υφυπουργέ, δεν αντιλαμβάνομαι αυτήν την πολιτική θέση: Μας αγγίζει μία σωστή πρόταση, αλλά δεν την υιοθετούμε διότι περιμένουμε. Να, η σκοπιμότητα!

Δεύτερον, με τη στάση σας επικυρώνετε την προεξαγγελθείσα από τον κύριο Πρωθυπουργό αχρήστευση του Κοινοβουλίου. Δεν δέχεσθε τίποτε. 'Ο,τι είχατε αποφασίσει, το φέρνετε ως τελειωμένο και αυτό ξέρετε, έχει και αντίστοιχες πολιτικές συνέπειες.

ΠΡΟΕΔΡΕΥΩΝ (Παναγιώτης Ν. Κρητικός): Περαιώθηκε η διαδικαστική συζήτηση και εισερχόμαστε στη συζήτηση του άρθρου 1.

(Θόρυβος στην Αίθουσα)

Παρακαλώ, κύριοι συνάδελφοι, να εγγραφείτε.

ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε, παρακαλώ το λόγο επί της διαδικασίας.

ΠΡΟΕΔΡΕΥΩΝ (Παναγιώτης Ν. Κρητικός): 'Οχι, κύριε Σηφουνάκη, δεν έχετε το λόγο. Δεν υπάρχει διαδικαστικό θέμα. Εάν θέλετε το λόγο επί του Κανονισμού μπορείτε να τον ζητήσετε με συγκεκριμένη διαδικασία.

Εάν θέλει να πει κάτι ο Κοινοβουλευτικός Εκπρόσωπος του κόμματός σας, να το πει.

ΚΟΣΜΑΣ ΣΦΥΡΙΟΥ: Ναι, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σφυρίου, έχετε το λόγο.

ΚΟΣΜΑΣ ΣΦΥΡΙΟΥ: Κύριε Πρόεδρε, δεν θέλω να μιλήσω για την ουσία. 'Οταν θα μπούμε στα άρθρα θα μιλήσω γι'αυτή.

Σε ότι αφορά τη διαδικασία, η πρόταση την οποία διατυπώνουμε είναι η εξής: Επειδή δεν πρέπει να μείνει κανένα άρθρο μέχρι την Τετάρτη τη νύχτα χωρίς συζήτηση...

ΠΡΟΕΔΡΕΥΩΝ (Παναγιώτης Ν. Κρητικός): Στις δώδεκα περαιώνεται πάσα συζήτηση. Το λέει ο Κανονισμός.

ΚΟΣΜΑΣ ΣΦΥΡΙΟΥ: Μέχρι τις δώδεκα λοιπόν, δεν πρέπει να μείνει κανένα άρθρο χωρίς συζήτηση, γι'αυτό προτείνουμε στη σημερινή ενότητα να περιληφθούν τα άρθρα 1, 2 και 3 και τα υπόλοιπα να γίνουν δύο ενότητες. Η μία ενότητα να συζητηθεί την Τρίτη και η άλλη ενότητα να συζητηθεί την Τετάρτη, για να δοθεί η δυνατότητα να συζητηθούν όλα ανεξαιρέτως.

Μη φτάσουμε την Τετάρτη τα μεσάνυκτα και μείνουν άρθρα τα οποία δεν θα έχουν συζητηθεί. Αυτή είναι η πρόταση την οποία κάνουμε.

ΒΑΣΙΛΗΣ ΚΕΔΙΚΟΓΛΟΥ: Διαφωνούμε, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Τσοβόλα, έχετε το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, δεν δεχόμαστε να πάνε κατά ομάδες τα άρθρα. Παρακαλώ μην επιμείνετε. 'Ηδη κάνατε τέτοιες διαδικασίες που έχουν περιορίσει, μέχρι εξαφανίσει το λόγο.

Εμείς δηλώνουμε ότι αν πάτε σε ομάδες, θα αποχωρήσουμε.

ΠΡΟΕΔΡΕΥΩΝ (Παναγιώτης Ν. Κρητικός): Διατρέχουμε όμως τον κίνδυνο, τον οποίο επεσήμανε και ο κ. Σφυρίου κύριε Πρόεδρε. Ξέρετε και από την παλιά σας εμπειρία ότι στις δώδεκα τα μεσάνυχτα την Τετάρτη κυρύσσεται περαιωμένη η συζήτηση σε όποιο στάδιο και αν βρίσκεται. Αυτήν την ευθύνη την αναλαμβάνετε. Γιατί θα εφαρμοστεί το Σύνταγμα και ο Κανονισμός.

ΣΤΡΑΤΗΣ ΚΟΡΑΚΑΣ: Να εφαρμοστεί.

Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Εάν συζητηθεί με ενότητες, τότε πράγματι θα πρόκειται για μια απαράδεκτη μεθόδευση.

ΧΡΗΣΤΟΣ ΡΟΚΟΦΥΛΛΟΣ: Μα, κύριε Κόρακα...

ΣΤΡΑΤΗΣ ΚΟΡΑΚΑΣ: Μισό λεπτό, κύριε Ροκόφυλλε.

'Ηδη ο τρόπος με τον οποίο συζητείται είναι απαράδεκτος, είναι αντιδημοκρατικός, ό,τι αυταρχικότερο μπορείτε να φανταστείτε. Τρία λεπτά έχει ο κάθε Βουλευτής, κύριε Πρόεδρε, για να τοποθετηθεί και θα βάλουμε ενότητες;

ΧΡΗΣΤΟΣ ΡΟΚΟΦΥΛΛΟΣ: Κύριε Κόρακα ...

ΣΤΡΑΤΗΣ ΚΟΡΑΚΑΣ: Σας παρακαλώ! Εσείς δεν θα τοποθετηθείτε, γιατί σας έχει επιβληθεί κομματική πειθαρχία. Να κοιτάζετε για σας. Εσείς δεν θα μιλήσετε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ κύριοι συνάδελφοι.

Κύριε Κόρακα αναπτύξτε την άποψή σας.

ΣΤΡΑΤΗΣ ΚΟΡΑΚΑΣ: Κύριε Πρόεδρε εμείς ήδη θέλαμε να ζητήσουμε για το άρθρο 1, να μη συζητηθεί ως μια ενότητα επειδή είναι τεράστιο -και κάνει λάθος ο κύριος Υφυπουργός, αν νομίζει ότι ένας Βουλευτής δεν μπορεί να ξέρει τι γίνεται έξω από την εκλογική του περιφέρεια, γι αυτό είμαστε Βουλευτές του ελληνικού Κοινοβουλίου, είμαστε αντιπρόσωποι του ελληνικού λαού και ενημερωνόμαστε και για τα σκάνδαλα στη δική σας περιφέρεια, κύριε Παπαδήμα, για να μην το χοντρύνω ...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κόρακα, επί της ουσίας.

ΣΤΡΑΤΗΣ ΚΟΡΑΚΑΣ: Λέω, λοιπόν, κύριε Πρόεδρε, να μην υπάρξουν ενότητες. Δεν είναι δυνατόν! Τρία λεπτά έχει ο Βουλευτής. Σεβαστείτε το Βουλευτή! 'Υστερα, με τα τρία λεπτά θα πάει γρήγορα η διαδικασία.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Εάν καταλήξουμε σε απόφαση για ενότητες, θα υπάρξει και η σχετική ανοχή στο χρόνο. Αν αποδεχθούμε τη συζήτηση κατά ενότητες, αυτό δεν σημαίνει ότι θα πάμε και στο τρίλεπτο. Θα υπάρξει η σχετική ανοχή. 'Ομως αυτό θα το δούμε στις επόμενες συνεδριάσεις. Σήμερα θα συζητήσουμε το άρθρο 1, όπως προτάθηκε, και βεβαίως αν υπάρξει χρόνος θα πάμε και παραπέρα.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, το λόγο παρακαλώ.

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο, κύριε συνάδελφε.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, ζητώ το λόγο επί της διαδικασίας ως ειδικός αγορητής.

ΠΡΟΕΔΡΕΥΩΝ (Παναγιώτης Ν. Κρητικός): Επί της διαδικασίας εκφράστηκαν οι Κοινοβουλευτικοί Εκπρόσωποι.

'Αλλωστε ο κ. Σηφουνάκης έχει ζητήσει το λόγο επί του Κανονισμού.

Θα σας δοθεί ο λόγος αμέσως μετά.

Ορίστε, κύριε Σηφουνάκη, έχετε το λόγο.

ΝΙΚΟΛΑΟΣ ΣΗΦΟΥΝΑΚΗΣ: Κύριε Πρόεδρε με δεδομένο τη λυπηρή, κατά την άποψή μου, αποχώρηση της Νέας Δημοκρατίας, με δεδομένο ότι σήμερα είναι Παρασκευή και πρέπει πολλοί από εμάς, αν και έχουμε μιλήσει επί της αρχής, να πορευθούμε στις περιφέρειές μας, παρακαλούμε, προκειμένου να υπάρξει η δυνατότητα για όλους τους Βουλευτές που απέμειναν να τοποθετηθούν και στο άρθρο 1 -και πιστεύω ότι εκφράζω και πάρα πολλούς συναδέλφους- να χωριστούν τα άρθρα σε δύο ή τρεις ενότητες, να ολοκληρωθεί η πρώτη ενότητα τη δεύτερη ημέρα και οι άλλες ενότητες τις άλλες δύο ημέρες.

ΠΡΟΕΔΡΕΥΩΝ (Παναγιώτης Ν. Κρητικός): Κύριε Σηφουνάκη, δεν δέχθηκαν, οι κύριοι συνάδελφοι, σε αυτήν τη φάση τουλάχιστον, τη συζήτηση σε ενότητες. Κατά συνέπεια, ως εκ περισσού ...

ΝΙΚΟΛΑΟΣ ΣΗΦΟΥΝΑΚΗΣ: Εμείς, κύριε Πρόεδρε, το ζητάμε, με το νέο δεδομένο που δημιουργήθηκε.

ΠΡΟΕΔΡΕΥΩΝ (Παναγιώτης Ν. Κρητικός): Ποιο είναι το νέο δεδομένο;

ΝΙΚΟΛΑΟΣ ΣΗΦΟΥΝΑΚΗΣ: Το νέο δεδομένο είναι ότι πρέπει εκ των πραγμάτων, με την αποχώρηση της Νέας Δημοκρατίας, να δοθεί η δυνατότητα να μιλήσουνε πολύ


 

  

Σελίδα 1331 

 

περισσότερο και καλύτερα, εάν χωριστούν...

ΠΡΟΕΔΡΕΥΩΝ (Παναγιώτης Ν. Κρητικός): Αυτό θα επιδιώξει και το Προεδρείο. Να μην αναλώνουμε όμως το χρόνο σε διαδικαστικά ζητήματα, γιατί είναι κρίμα. Αποφεύγουμε την ουσία, αναλισκόμενοι σε διαδικαστικά ζητήματα.

Ο κ. Γκατζής έχει το λόγο.

ΓΕΩΡΓΙΟΣ ΑΔΑΜΟΠΟΥΛΟΣ: Να προχωρήσουμε, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Συζητούμε ένα διαδικαστικό θέμα, το θέμα των ενοτήτων και ο κύριος συνάδελφος είναι ειδικός αγορητής. Είθισται να παίρνουν το λόγο, για να εκφράσουν την άποψή τους, οι εισηγητές και οι ειδικοί αγορητές. Πρέπει να κλείσουμε αυτό το θέμα.

Κύριε Γκατζή, νομίζω ότι ως εκ περισσού θέλετε να μιλήσετε. Δεν πάμε αυτήν τη στιγμή σε ενότητες. Θα συζητήσουμε το άρθρο 1. Και δώστε την ευκαιρία να συζητηθεί το άρθρο 1. Εκτός αν δεν θέλετε να συζητηθεί επί της ουσίας.

ΝΙΚΟΛΑΟΣ ΓΚΑΤΖΗΣ: Εμείς, κύριε Πρόεδρε ....

ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, να προχωρήσουμε στη συζήτηση του άρθρου 1.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε συνάδελφε.

ΝΙΚΟΛΑΟΣ ΓΚΑΤΖΗΣ: Επί του διαδικαστικού θέματος θα αναφερθώ, κύριε συνάδελφε, δεν θέλω να μιλήσω ...

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ! Ορίστε, κύριε Γκατζή.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, η δική μας συμμετοχή στη συζήτηση αυτή θα εξαρτηθεί από το αν θα καθορισθεί από τώρα ότι θα συζητήσουμε κάθε άρθρο ξεχωριστά. Αν υπάρχει περίπτωση να συζητήσουμε το άρθρο 1 και μετά να πάμε σε συζήτηση των άρθρων σε ενότητες και με αυτήν τη διαδικασία, παρά την καλή σας θέληση, να δώσετε παράταση του χρόνου, παραπάνω από το διπλάσιο δεν δίνεται ποτέ. 'Εχω αυτήν την εμπειρία και από άλλα σοβαρά νομοσχέδια που δίνατε το λόγο για είκοσι πέντε ή τριάντα άρθρα, από πέντε λεπτά που προέβλεπε ο Κανονισμός, για δέκα λεπτά. Λύνεται έτσι το πρόβλημα; Μπορούμε να τοποθετηθούμε σ'αυτά τα σοβαρά άρθρα, όταν τα συζητάμε κατά ενότητες; Οι κύριοι συνάδελφοι θέλουν να τα συζητήσουν...

ΠΡΟΕΔΡΕΥΩΝ (Παναγιώτης Ν. Κρητικός): Αυτήν τη στιγμή δεν αποφασίσαμε συζήτηση κατά ενότητες. Αποφασίσαμε σήμερα να συζητήσουμε το άρθρο 1. Το πώς θα συζητήσουμε στο μέλλον, θα το δούμε μεθαύριο. Μπορεί να προτείνετε και εσείς τη συζήτηση κατά ενότητες. Δεν ξέρω πώς θα εξελιχθεί η συζήτηση. Μπορεί να εξυπηρετεί η συζήτηση κατά ενότητες.

ΝΙΚΟΛΑΟΣ ΓΚΑΤΖΗΣ: Εμείς, κύριε Πρόεδρε, βάζουμε θέμα να συζητηθεί τώρα αν θα πάμε κατ'άρθρον ή όχι.

ΠΡΟΕΔΡΕΥΩΝ (Παναγιώτης Ν. Κρητικός): Συζητάμε το άρθρο 1 και δεν αποφασίζουμε την περαιτέρω διαδικασία αυτήν τη στιγμή. Θα το δούμε μεθαύριο.

ΣΤΡΑΤΗΣ ΚΟΡΑΚΑΣ: 'Οχι έτσι, όποτε θέλει η Κυβέρνηση.

ΠΡΟΕΔΡΕΥΩΝ (Παναγιώτης Ν. Κρητικός): Θα εξαρτηθεί και από το πώς θα εξελιχθεί η συζήτηση του άρθρου 1.

ΣΤΡΑΤΗΣ ΚΟΡΑΚΑΣ: Πάντοτε καθορίζουμε στην αρχή της συζήτησης ενός νομοσχεδίου τη διαδικασία ή κάθε άρθρο ξεχωριστά ή σε ενότητες.

ΠΡΟΕΔΡΕΥΩΝ (Παναγιώτης Ν. Κρητικός): Συζητάμε το άρθρο 1 στη σημερινή συνεδρίαση.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Παπαδήμα, έχετε το λόγο.

ΣΤΡΑΤΗΣ ΚΟΡΑΚΑΣ: 'Εχουμε υποστεί αρκετούς εκβιασμούς. 'Οχι και από το Προεδρείο.

ΠΡΟΕΔΡΕΥΩΝ (Παναγιώτης Ν. Κρητικός): Δεν κάνει κανέναν εκβιασμό το Προεδρείο. Το Προεδρείο θέλει να διευκολύνει τη συζήτηση επί όλων των άρθρων και λυπάμαι διότι βλέπω πρόθεση να μη συζητήσουμε άρθρα ουσιαστικότατα, τα οποία περιέχει το νομοσχέδιο.

ΣΤΡΑΤΗΣ ΚΟΡΑΚΑΣ: Να λύσουμε το θέμα της διαδικασίας, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, συζητάμε το άρθρο 1.

Ο κύριος Υφυπουργός έχει το λόγο.

ΓΕΩΡΓΙΟΣ ΑΔΑΜΟΠΟΥΛΟΣ: Θα μιλήσουν επιτέλους οι Βουλευτές, κύριε Πρόεδρε, ή όχι;

ΠΡΟΕΔΡΕΥΩΝ (Παναγιώτης Ν. Κρητικός): Κύριε Αδαμόπουλε, θα κλείσει ο κύριος Υφυπουργός και θα μπούμε στη συζήτηση του άρθρου 1. Αυτό λέει ο Κανονισμός και αυτό θα εφαρμοσθεί.

ΣΤΡΑΤΗΣ ΚΟΡΑΚΑΣ: Κύριε Αδαμόπουλε, για το δικό σας το χρόνο φωνάζουμε. 

ΧΡΗΣΤΟΣ ΡΟΚΟΦΥΛΛΟΣ: Δεν φωνάζετε για τίποτα. 'Εχετε ελάχιστο χρόνο και τον κατασπαταλάτε. Ντροπή!

ΠΡΟΕΔΡΕΥΩΝ (Παναγιώτης Ν. Κρητικός): Δεν τίθεται θέμα ενοτήτων αυτή τη στιγμή. Τίθεται θέμα συζήτησης του άρθρου 1.

Ορίστε, κύριε Υφυπουργέ.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, στο άρθρο 1 έχει μοιραστεί ένα τρισέλιδο με διορθώσεις, που αφορούν κυρίως ορθογραφικά λάθη.

ΠΡΟΕΔΡΕΥΩΝ (Παναγιώτης Ν. Κρητικός): Το είδα. Είναι νομοτεχνικά όλα. Παρακαλώ να διανεμηθεί.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Να θεωρηθεί ότι έχει αναγνωσθεί. Θα ήθελα να προσθέσω σ'αυτό ένα λάθος τυπογραφικό που ανακαλύφθηκε την τελευταία στιγμή. Στο Νομό Λασιθίου, στο σημείο 32.5 αντί της λέξης "Μακρύγιαλος", είναι "Μακρύ Γιαλός". Είναι δύο λέξεις που τις έχουν βάλει μαζί. Αντί "Δήμος Μακρύγιαλου" διορθώνεται και γίνεται "Δήμος Μακρύ Γιαλού".

Θα καταθέσω ένα κείμενο με τις διορθώσεις και τις μεταβολές στο σχέδιο νόμου.

(Στο σημείο αυτό ο Υφυπουργός, κ. Παπαδήμας, καταθέτει για τα Πρακτικά το προαναφερθέν κείμενο το οποίο έχει ως εξής:

"ΥΠΟΥΡΓΕΙΟ ΕΣΩΤΕΡΙΚΩΝ

ΔΗΜΟΣΙΑΣ ΔΙΟΙΚΗΣΗΣ ΚΑΙ ΑΠΟΚΕΝΤΡΩΣΗΣ

Αθήνα, 7 Νοεμβρίου 1997

ΥΠΟΥΡΓΟΣ

Στο σχέδιο νόμου "Συγκρότηση της Πρωτοβάθμιας Τοπικής Αυτοδιοίκησης" επέρχονται οι κάτωθι διορθώσεις και μεταβολές:

'Αρθρο 1

1. Ν. Αρκαδίας 3.20 Μετά τη λέξη "από τον..." αντί της λέξης "οικισμός" να γραφεί η λέξη "συνοικισμός"

2. Ν. Δωδεκανήσου 10.1 Μετά τη λέξη "δήμο..." να διαγραφεί ο αριθμός (..1).

10.2 Η λέξη "Ατταβύρου" να γραφεί "Αταβύρου"

3. Ν. Ευβοίας 12.11 Μετά τη λέξη "Πλατανιστού" αντί της λέξης "οποίες" να γραφεί η λέξη "οποίοι"

4. Ν. Ηλείας 15.15 Στην τρίτη σειρά αντί της λέξης "οποίες" να γραφεί η λέξη "οποίοι"

5. Ν. Ηρακλείου 17.20 Η φράση "ο οικισμός Ν. Καζαντζάκη του τέως δήμου Ν. Καζαντζάκη" αντικαθίσταται με τη φράση "ο οικισμός Πεζά του τέως δήμου Ν. Καζαντζάκη"

6. Ν. Κερκύρας 24.10 Μετά τη λέξη οικισμός προστίθεται η λέξη Γάιος και η λέξη (Παξοί) τίθεται σε παρένθεση.

7. Ν. Κορινθίας 28.2 Μετά τη λέξη οικισμός διαγράφονται οι λέξεις Βέλος - Νεράτζας (Βέλο) και γράφεται η λέξη Βέλον

Επίσης διαγράφεται η λέξη (Βέλο) στο τέλος της παραγράφου καθώς και στην πρώτη σειρά της παραγράφου.

28.4 Μετά τη λέξη "αποτελούμενος από" προστίθενται τα εξής "το δήμο Ευρωστίνης και" καθώς και στο τέλος της παραγράφου διαγράφεται η φράση "της τέως κοινότητας Δερβενίου" και προστίθεται "του τέως Δήμου Ευρωστίνης"

28.9 Μετά τη λέξη "οικισμός" αντί της λέξης "Σικιώνος" να γραφεί η λέξη "Κιάτο"

8. Ν. Κυκλάδων 29.8 Η φράση "ο οικισμός Κόρθιο"


 

  

Σελίδα 1332 

 

αντικαθίσταται με τη φράση "'Ορμος Κορθίου"

9. Ν. Λευκάδος 34.2 Η φράση "Δήμος Ελομένου" αντικαθίσταται με τη φράση "Δήμος Ελλομένου"

10. Ν. Μεσσηνίας 36.18 Οι λέξεις "Δήμος Λεύκτρων" αντικαθίσταται με τις λέξεις "Δήμος Λεύκτρου".

11. Ν. Ρεθύμνου 41.5 Η φράση "Δήμος Κουρουτών" αντικαθίσταται με τη φράση "Δήμος Κουρητών"

12. Ν. Ροδόπης 42.3 Μετά τη λέξη Αμβροσίας προστίθενται οι λέξεις "εκτός οικισμού Καλλίστης"

42.7 Η λέξη "Κυζάριον" να γραφεί "Κιζάριον"

13. Ν. Σάμου 43.4 Η λέξη "Υδρούσσας" να γραφεί "Υδρούσσης"

14. Ν. Χίου 51.7 Η φράση "οικισμός Ομηρούπολη" αντικαθίσταται με τη φράση "οικισμός Βροντάδος" του δήμου Ομηρούπολης

15. Ν. Χαλκιδικής 49.11 Η φράση "οικισμός Νικητη" αντικαθίσταται με τη φράση "οικισμός 'Αγιος Αθανάσιος" της κοινότητας Νικήτης").

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Πλειοψηφίας κ. Τσούρας έχει το λόγο επί του άρθρου 1.

ΑΘΑΝΑΣΙΟΣ ΤΣΟΥΡΑΣ: Κύριε Πρόεδρε, όπως γνωρίζετε, δεκατέσσερα χρόνια από τότε που άρχισαν να μελετούνται οι ανοιχτές πόλεις, μετά οι γεωγραφικές ενότητες του ν.1622 που ήταν μια διαδικασία πραγματικά λαϊκοσυμμετοχική για ενάμιση χρόνο, από δήμο σε δήμο και από χωριό σε χωριό, υπήρξαν συζητήσεις για τα συμβούλια περιοχής και καταλήξαμε το τελευταίο εξάμηνο σε μια αναλυτική συζήτηση σε επίπεδο τοπικών ενώσεων δήμων και κοινοτήτων, σε επιτροπές ανά νομό, σε περιφέρεια και στο κέντρο.

Η πρώτη παρατήρηση είναι ότι υπήρχαν κριτήρια σε όλες αυτές τις συζητήσεις, μέχρι την τελευταία. Υπήρχαν κριτήρια κοινωνικά, οικονομικά, αναπτυξιακά, πληθυσμιακά, γεωγραφικά, συγκοινωνιακά, πολιτιστικά και δημογραφικά, τα οποία είχαν καταγραφεί από πριν. Υπήρξαν αξιολογήσεις. Τέλος, είναι σαφές ότι το Υπουργείο Εσωτερικών είχε απόλυτα δεδομένα για όλα αυτά. Είχε ένα πλούσιο και πλήρες υλικό. Με βάση αυτό το υλικό κατέθεσε το άρθρο 1 στο συγκεκριμένο νομοσχέδιο, κρίνοντας κατά τον αντικειμενικότερο δυνατό τρόπο.

Υπάρχει ο λογικός υποκειμενισμός. 'Οποιος ασχοληθεί με μια τέτοια μεγάλη μεταρρύθμιση, είναι προφανές ότι θα βρεθεί μπροστά σε διλήμματα. 'Οπως είχα πει στην πρωτολογία μου, αυτό το έλεγε ο Παναγιώτης Κανελλόπουλος "σχεδόν ανυπέρβλητο εμπόδιο" για την έδρα, για την οριοθέτηση, για το όνομα.

Βεβαίως, οφείλουμε να σημειώσουμε ότι προφανώς θα υπάρχουν ανθρώπινα λάθη, "ανθρώπινο το λανθάνειν" και μάλιστα σε μία τέτοιας έκτασης μεταρρύθμιση. Εγώ δεν πιστεύω ότι θα λυθούν -παρ' ότι υπάρχουν- ζητήματα με τα άρθρα 10 και 11, που είπαν οι Υπουργοί. Είναι προφανές ότι αυτό δεν θα περάσει και δεν θα φανεί από εκεί. Θα φανεί μέσα από τη ζωή αυτό το νέο βήμα και θα έχουμε όλη τη δυνατότητα πια, μέσα από άλλες διαδικασίες -και αφού δούμε τις εμπειρίες, αφού δούμε τη γνώση, αφού δούμε τις διαθέσεις, αφού δούμε πώς θα αναπτύσσονται πια αυτές οι νέες μονάδες, οι ανθρωπογεωγραφικές- να δούμε αν πρέπει να υπάρξουν, οριακά σίγουρα -γιατί δεν πιστεύω ότι υπάρχουν μεγάλα ζητήματα- τυχόν αλλαγές.

Αυτές οι διορθώσεις είναι σαφές ότι δεν μπορούν να γίνουν τώρα, ούτε η Βουλή, όσες φορές το έχουμε πει, δεν μπορεί να κάνει αυτήν τη δουλειά. Από την άλλη μεριά, τα επιχειρήματα που ακούγονται από τα κόμματα, που διαφωνούν με το συγκεκριμένο χωροταξικό σχεδιασμό, είναι θεωρητικά. Πιστεύουμε, νομίζουμε, όπως και το Υπουργείο πιστεύει και νομίζει, ότι είναι προφανές.

'Αρα, λοιπόν, δεν μπορούμε να σταματήσουμε αυτήν τη μεγάλη αλλαγή, αυτούς τους μεγάλους στόχους. Πρέπει να συνεχίσουμε να υλοποιούμε έναν προς έναν τους ευρύτερους στόχους, που αφορούν την πρωτοβάθμια αυτοδιοίκηση. Πρέπει να προχωράει ο μετασχηματισμός και έτσι να μπορέσουμε να διασφαλίσουμε, να προωθήσουμε και να υλοποιήσουμε αυτό το μεγάλο πείραμα, που κάνουμε, το οποίο θα οδηγήσει την Ελλάδα πολύ μπροστά πιστεύω.

ΠΡΟΕΔΡΕΥΩΝ (Παναγιώτης Ν. Κρητικός): Το λόγο έχει ο κ. Γκατζής.

ΝΙΚΟΛΑΟΣ ΓΚΑΤΖΗΣ: Πόσο χρόνο έχουμε, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Τρία λεπτά, αυτό που λέει ο Κανονισμός.

ΝΙΚΟΛΑΟΣ ΓΚΑΤΖΗΣ: Και σαν αγορητής;

ΣΤΡΑΤΗΣ ΚΟΡΑΚΑΣ: Για σαράντα δύο σελίδες νομοθέτημα, κύριε Πρόεδρε;

ΠΡΟΕΔΡΕΥΩΝ (Παναγιώτης Ν. Κρητικός): Ο Κανονισμός αυτό λέει, κύριε Κόρακα, και τον εφαρμόζουμε. Να τον καταργήσουμε;

ΣΤΡΑΤΗΣ ΚΟΡΑΚΑΣ: Είναι απόλυτα δημοκρατικός!

ΠΡΟΕΔΡΕΥΩΝ (Παναγιώτης Ν. Κρητικός): Ο Κανονισμός στη συγκεκριμένη διάταξη, αλλά και όλος ο Κανονισμός, στηρίζεται στο Σύνταγμα, σε σχετική διάταξη του Συντάγματος του '74. Αν θέλετε να τον καταργήσουμε, εντάξει. Αλλά αφού ισχύει, θα τον εφαρμόσουμε.

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, νομίζω ότι θα έπρεπε τουλάχιστον για το άρθρο 1 να το δει το Προεδρείο με ένα άλλο μάτι και με μία άλλη δυνατότητα παρέμβασης και ευχέρειας των Βουλευτών, ώστε να σταθούν ουσιαστικά σ' αυτό. Είναι η ουσία. 'Ολα τα άλλα άρθρα είναι βοηθητικά, για να περιχαρακώσουν αυτήν την αντίληψη που υπάρχει στο άρθρο 1, την αντίληψη της επιβολής του διατάσσομεν και πρέπει να υπακούσετε, και ότι το μόνο που μπορείτε είναι να συμφωνήσετε, να πειθαρχήσετε στις αποφάσεις, τις οποίες θα πάρει το Υπουργείο, ότι δεν υπάρχει καμία δυνατότητα παρέμβασης, ότι πάνε περίπατο κι αυτά που επικαλούνται -δεν μπορώ να μην αναφερθώ, μπαίνω στην πρόκληση- και ο Συνασπισμός και το ΠΑ.ΣΟ.Κ. περί τοπικών κοινωνιών. Θα πρέπει να δούμε ότι εδώ, σ' αυτό το άρθρο, που είναι πραγματικά η φιλοσοφία όλου του νομοσχεδίου, χρειάζεται να έχουμε περισσότερο χρόνο.

Κύριε Πρόεδρε, εμείς στηρίζουμε τις χιλιάδες αυτές αντιδράσεις που υπάρχουν των κοινοτήτων, που διαμαρτύρονται με υπομνήματα, με δημοψηφίσματα, με αποφάσεις, με λαϊκές συνελέσεις κλπ. Τις στηρίζουμε και νομίζουμε ότι θα είναι η μαγιά, η οποία θα ξεκινήσει τον αγώνα ανατροπής αυτού του νομοσχεδίου.

Θα θέλαμε ακόμα να πούμε ότι εφ' όσον ισχυρίζεται ο κύριος Υπουργός ότι έγινε τόσος μεγάλος διάλογος -και που το υποστηρίζουν και οι κύριοι συνάδελφοι της Πλειοψηφίας- γιατί δεν είδα κανέναν Βουλευτή, έστω και έναν, όταν γίνονταν οι λαϊκές συνελεύσεις στη Θεσσαλία, στα χωριά τουλάχιστον του Νομού Μαγνησίας, να παρευρεθεί, να υπερασπίσει αυτό το επαίσχυντο, κατά την άποψή μας νομοσχέδιο;

Πέρα απ' αυτό, όπως ακριβώς έχει θεσπιστεί, το ρουσφέτι που κυριάρχησε, η κομματικότητα που επιβλήθηκε, η μικροκομματικότητα στην προοπτική να κερδίσει ντε και καλά το ΠΑ.ΣΟ.Κ. τις εκλογές, φαίνεται, σ' αυτόν το χωροταξικό σχεδιασμό που έγινε. Και να μην αναφέρω -τις έχω πει και προσωπικά στον κ. Παπαδήμα, τις έχω αναφέρει και στην επιτροπή- ότι βγάζει μάτι η ενότητα της άλλης μεριάς, όταν έχει διοικητικές υπηρεσίες από το Δήμο Βόλου, είναι σύνορα και πηγαίνει στην Πορταριά, αλλά δεν πηγαίνει και στο Δήμο Ιολκού, που είναι λίγο παραπέρα. Θα βαδίζει δεκαοκτώ χιλιόμετρα, για να πάει, κύριοι Υπουργοί, στη νέα έδρα. Και την εντάσσεται εκεί, για να μην αλλάξετε τους συσχετισμούς.

'Εχω αναφερθεί και προσωπικά και σε άλλες κοινότητες, σχετικά με αυτό που γίνεται με τα Παρακάρλια χωριά. Τα πάνε σε τριάντα πέντε χιλιόμετρα απόσταση, χωρίς να έχει καμία κυκλοφορία, καμία οδική συγκοινωνία, εκτός από ένα δρόμο παρακάρλιο, που έχει γίνει.

Εν παση περιπτώσει, δεν είναι δυνατόν να γίνει συζήτηση με τον ασφυκτικό τρόπο που επιβάλατε. Νομίζω ότι όλες οι δυνατότητες που έχει η Κυβέρνηση και το Προεδρείο τις επιβάλλετε, για να καταπνίξετε πραγματικά, όχι τις φωνές των Βουλευτών, αλλά συγκεκριμένες φωνές, συγκεκριμένων κομμάτων.


 

  

Σελίδα 1333 

ΠΡΟΕΔΡΕΥΩΝ (Παναγιώτης Ν. Κρητικός): Για να μη δημιουργούνται εσφαλμένες εντυπώσεις, η συζήτηση και η διαδικασία της στηρίζεται στον Κανονισμό και στο Σύνταγμα. Και προβλέπεται με ποιον τρόπο γίνεται. Περιορίζεται ο χρόνος των ομιλητών στο ήμισυ.

ΝΙΚΟΛΑΟΣ ΓΚΑΤΖΗΣ: Την επιλέξατε, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε το μισό χρονο που θα είχατε με την άλλη διαδικασία.

Πριν δώσω το λόγο στην ειδική αγορήτρια του Συνασπισμού, έχω την τιμή ν'ανακοινώσω στο Σώμα ότι η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει την έκθεσή της στο σχέδιο νόμου του Υπουργείου Εξωτερικών "Κύρωση της Συμφωνίας για την τροποποίηση της Τέταρτης Σύμβασης ΑΚΕ- ΕΚ του ΛΟΜΕ, του Χρηματοδοτικού Πρωτοκόλλου, της Τελικής Πράξης και της Εσωτερικής Συμφωνίας εφαρμογής της Σύμβασης."

Επίσης, η Διαρκής Επιτροπή Κοινωνικών Υποθέσεων καταθέτει την 'Εκθεσή της στο σχέδιο νόμου του Υπουργείου Μεταφορών και Επικοινωνιών "Κύρωση των Τελικών Πράξεων των Διασκέψεων Πληρεξουσίων Γενεύης (1992) και Κυότο (1994) της Διεθνούς 'Ενωσης Τηλεπικοινωνιών".

Το λόγο έχει η ειδική αγορήτρια του Συνασπισμού της Αριστεράς και της Προόδου κ. Μαρία Δαμανάκη.

ΜΑΡΙΑ ΔΑΜΑΝΑΚΗ: Κύριε Πρόεδρε, έχω καταθέσει και μία τροπολογία που αναφέρεται στο άρθρο 1 και παρακαλώ να έχω το σχετικό χρόνο να την αναπτύξω.

ΠΡΟΕΔΡΕΥΩΝ (Παναγιώτης Ν. Κρητικός): Από κοινού.

ΜΑΡΙΑ ΔΑΜΑΝΑΚΗ: ' Οχι από κοινού. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε, είστε παλιά κοινοβουλευτικός και ξέρετε ότι δεν προσαυξάνεται ο χρόνος σας, επειδή αναπτύσσετε και την τροπολογία στο άρθρο. Στο χρόνο που δικαιούσθε, για το άρθρο συζητάτε και την τροπολογία σας.

ΜΑΡΙΑ ΔΑΜΑΝΑΚΗ: Κύριε Πρόεδρε, όπως αντιλαμβάνεσθε, δεν θέλω να τρώω το χρόνο μου....

ΠΡΟΕΔΡΕΥΩΝ (Παναγιώτης Ν. Κρητικός): Θα έχετε την άνεση, κυρία Δαμανάκη, αλλά όχι αυτό ως δικαίωμα, γιατί δεν υπάρχει.

ΜΑΡΙΑ ΔΑΜΑΝΑΚΗ: Κύριε Πρόεδρε, δεν θέλω να καταναλίσκω το χρόνο για διαδικαστικά ζητήματα, γιατί ξέρετε ότι το αποφεύγω. Θα μπορούσα να επιφυλάξω στον εαυτό μου το δικαίωμα να συζητήσω στο τέλος την τροπολογία ως προσθήκη και να ζητήσω επιπλέον χρόνο.

ΠΡΟΕΔΡΕΥΩΝ (Παναγιώτης Ν. Κρητικός): Αυτό μπορείτε να το κάνετε. 

ΜΑΡΙΑ ΔΑΜΑΝΑΚΗ: Εν πάση περιπτώσει, κύριε Πρόεδρε, θα ήθελα να ξεκινήσω με μία συνολική παρατήρηση. 'Εχω την εντύπωση ότι οι κύριοι Υπουργοί καταβάλλουν συνεχώς φιλότιμες προσπάθειες, από την αρχή που άρχισε η συζήτηση του νομοσχεδίου, να εξωθήσουν και εμάς, που έχουμε μία θετική στάση απέναντι στο νομοσχέδιο, σε αρνητική θέση. Δεν εξηγείται αλλιώς η επιμονή στο να μη δέχονται καμία ουσιαστική συζήτηση, ακόμη και από πλευρές που έχουν αποδείξει ότι δεν απορρίπτουν ούτε την ιδέα των συνενώσεων ούτε πολύ περισσότερο την αρχή του νομοσχεδίου.

Και θέλω να σημειώσω ότι αυτή η τακτική δεν βοηθά, πολύ περισσότερο, όταν πρόκειται για ένα νομοσχέδιο Αυτοδιοίκησης, που θα έπρεπε να επιδιωχθεί η μέγιστη δυνατή συναίνεση. Δεν θέλω να πω τίποτε άλλο πάνω σ' αυτό, μπαίνω κατευθείαν στο θέμα.

Ποια είναι τα προβλήματα που έχουν προκληθεί από το άρθρο 1 και τις επιλογές της Κυβέρνησης: Το πρόβλημα, το οποίο, πρέπει να καταλάβει η Κυβέρνηση επιτέλους ότι υπάρχει, είναι το εξής: Δεν επελέγη ευθύς εξαρχής ένα μοντέλο χωροταξικό και αναπτυξιακό στο οποίο να στηριχθεί το νομοσχέδιο. Ας επέλεγε η Κυβέρνηση τα συμβούλια περιοχής. Δεν είναι ίσως το καλύτερο χωροταξικό μοντέλο αλλά έχει αντικειμενικά στοιχεία. Ας επέλεγε το μοντέλο των ανοικτών πόλεων. Ας επέλεγε τις γεωγραφικές ενότητες. Δεν επελέγη ευθύς εξαρχής τέτοιο μοντέλο, παραπέμφθηκε το θέμα στις ΤΕΔΚ, όπου άνοιξε το κομματικό παζάρι και όλα τα οποία ζούμε σήμερα, είναι αποτέλεσμα αυτού του γεγονότος.

Επομένως, πού θέλω να καταλήξω: Η ανάγκη για διορθώσεις, η ανάγκη να δοθεί μια διέξοδος στις αντιδράσεις είναι επιτακτική. Είναι εύκολα να χαρακτηρίζουμε συλλήβδην τις αντιδράσεις τοπικιστικές και παραγοντικές. Υπάρχουν και τέτοιες, δεν το αμφισβητώ. Αλλά υπάρχουν επιτέλους και ορισμένες επιλογές, οι οποίες είναι λαθεμένες.

Ο κ. Παπαδήμας εδώ προχθές είπε καθαρά: 'Εχουμε κάνει και ορισμένα λάθη. Αυτά πώς θα διορθωθούν; Εδώ ακούμε το εξής, ότι θα παραπεμφθούν στη διαδικασία του άρθρου 5 του Κώδικα. Γνωρίζουμε όλοι το άρθρο 5 του Κώδικα. Το άρθρο 5 του Κώδικα προβλέπει διαδικασίες που αφορούν μόνο την έδρα και μόνο την ονομασία και θέματα συνοικισμών. Δεν αφορούν τη γεωγραφική ενότητα επί των οποίων συγκροτείται ο νέος δήμος. Μην υποτιμάτε τη νοημοσύνη μας. Επιπλέον προβλέπουν και προεδρικό διάταγμα το οποίο μπορεί να εκδοθεί, μπορεί και όχι.

Η δική μας τροπολογία για τη ρήτρα αναθεώρησης διαφέρει σε τούτο: Δεν αμφισβητεί το νομοσχέδιο. Γιατί άκουσα με προσοχή και τον κ. Μπένο. Δεν αμφισβητούμε την προσπάθεια να εφαρμοστεί το νομοσχέδιο. Λέμε, όμως, στο τέλος της πρώτης τετραετίας να υπάρχει μια υποχρέωση ότι το θέμα θα ξανασυζητηθεί. Πώς; Οι διαδικασίες που προβλέπουμε είναι ελαστικές. Δεν σας περιορίζουν. Γιατί επιμένετε σ'αυτήν την άρνηση; 

Εάν έρθετε σήμερα και πείτε πολιτικά ότι μετά από τέσσερα χρόνια θα ξανασυζητήσετε το θέμα με διαδικασίες των ΚΕΔΚΕ, των τοπικών ενώσεων, της Βουλής, δίνετε μία διέξοδο σε αντιδράσεις οι οποίες θα υπάρξουν. Και θα υπάρξουν αντιδράσεις.

Τέλος, θέλω να επισημάνω ότι ο κίνδυνος, ο οποίος υπάρχει -θέλω να τον σκεφθείτε πολιτικά και ψύχραιμα- είναι μία μεγάλη μεταρρύθμιση, στην οποία εγώ προσωπικά πιστεύω απόλυτα, να εγκλωβιστεί σε μικροκομματικές αντιδράσεις που θα υπάρξουν και να έχουμε επιστροφή σε ένα νέο κοινοτισμό -εσείς οι ίδιοι θα αντιμετωπίσετε αυτό το πρόβλημα- και όλα τα προβλήματα να αποδοθούν στο ότι επειδή δεν είναι η έδρα στο χωριό και ότι επειδή δεν έχουμε την κοινότητά μας εδώ, έχουμε προβλήματα. Μην υποτιμάτε αυτόν τον πολιτικό κίνδυνο.

'Εχουμε, λοιπόν, καταθέσει σχετική τροπολογία, η οποία είναι πολύ συγκεκριμένη και εμπεριστατωμένη. Με αυτήν την τροπολογία θέλουμε να δώσουμε μία διέξοδο στις δίκαιες αντιδράσεις που υπάρχουν. Αυτό το οποίο προβλέπουμε είναι όχι αμέσως -δεν αμφισβητούμε το νομοσχέδιο- αλλά μετά από την πρώτη εφαρμογή της πρώτης τετραετίας να έρθουμε με μια συγκροτημένη συζήτηση και να καταλήξουμε στο αν υπάρχουν λάθη. Τι μας εμποδίζει να το κάνουμε αυτό.

Κάνω έκκληση έστω και αυτήν τη στιγμή στους Υπουργούς, να το ξανασκεφθούν, διότι με τον τρόπο που έχουμε προχωρήσει δεν δίνουμε τα εχέγγυα μιας σωστής διαδικασίας και αυτό θα βλάψει το εγχείρημα συνολικά.

ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας εξήντα δύο μαθητές και τρεις συνοδοί καθηγητές από το 1ο Γυμνάσιο Καρδίτσας, αφού προηγουμένως ξεναγήθηκαν στην έκθεση της Αίθουσας "ΕΛΕΥΘΕΡΙΟΣ ΒΕΝΙΖΕΛΟΣ".

Τους καλωσορίζουμε στο Κοινοβούλιο.

(Χειροκροτήματα από όλες τις πτέρυγες)

Βλέπω ζωηρότερα τα χειροκροτήματα των Θεσσαλών και δικαίως.

Ο κ. Τσαφούλιας, ειδικός αγορητής του ΔΗ.Κ.ΚΙ., έχει το λόγο.

ΓΕΩΡΓΙΟΣ ΤΣΑΦΟΥΛΙΑΣ: 'Οπως έχει ξεκινήσει η υπόθεση από την αρχή, η Κυβέρνηση και οι Υπουργοί της κρύπτονται πίσω από την αλήθεια για να αντιμετωπίσουν το πρόβλημα. Στο προεκλογικό πρόγραμμα του ΠΑ.ΣΟ.Κ. δεν περιέχεται τίποτε για αναγκαστικές συνενώσεις. Ούτε στις προγραμματικές δηλώσεις του Πρωθυπουργού περιέχεται κάτι. Γιατί; Διότι αν γινόταν αυτό, θα είχε πολιτικό κόστος.


 

  

Σελίδα 1334 

Μετά, δεν έχουν γίνει μελέτες βιωσιμότητας και σκοπιμότητας των εδαφικών περιφερειών. Οι αρνήσεις, οι οποίες υπάρχουν, από όλα τα κοινοτικά συμβούλια και από όλα τα διαμερίσματα της χώρας, είναι σωστές, είναι θετικές. Είμαστε με αυτές τις αντιδράσεις πέρα για πέρα, γιατί αυτές είναι γνήσιες και ικανές και έχουν δικαιολογητικό έρεισμα.'Ολοι αυτοί που αρνούνται, κύριε Υπουργέ σας ρωτάνε, που είναι οι μελέτες βιωσιμότητας και σκοπιμότητας των εδαφικών ενοτήτων που κάνετε.

Φερ'ειπείν, περιοχή Καλαβρύτων με τριάντα ή τριάντα δύο χωριά. Είναι ορεινό τρίγωνο σε δύο χιλιάδες υψόμετρο, με περίμετρο σαράντα πέντε έως πενήντα χιλιόμετρα. Υπάρχει μελέτη βιωσιμότητας και σκοπιμότητας για την κοινή διαχείριση της καθαριότητας, για τη διοίκηση, για τη συγκοινωνία; Δεν υπάρχει τίποτε. Ενώνετε τρίαντα δύο κοινότητες σε ένα ορεινό τρίγωνο και όπου πάνε.

Μετά η περιοχή του Ξυλοκάστρου. Είναι ορεινό και πεδινό Ξυλόκαστρο. Είναι είκοσι πέντε ή είκοσι έξι κοινότητες.'Εχουν κάνει μελέτες και αγώνες. Είναι μορφωμένοι άνθρωποι, άλλοι μηχανικοί, άλλοι τοπογράφοι.'Εχουν στείλει στο Υπουργείο όλα αυτά τα υπομνήματα και η απάντησή σας σ'αυτό το σημείο είναι τελείως άσχετη με την πραγματικότητα. Λένε, βοηθήστε να είναι τουλάχιστον δύο. Και εκεί άρνηση.

Πού αλλού να πάμε; Στο Μαρμαρά, στη Χαλκιδική; Να πάμε στη Λεπενού, όπου ήμουν προχθές, η οποία είναι ένα διοικητικό κέντρο με επτακόσια τετραγωνικά δομημένο κτίριο για δημοτικό κατάστημα, με Αστυνομία, με Ειρηνοδικείο, με Δασαρχείο, με αγορά και με δυόμισι χιλιάδες κατοίκους. Και αντί να πάμε εκεί, πάμε στους οκτακόσιους κατοίκους του Στράτου, επειδή είναι μπροστά στο δρόμο. Ποια υποδομή θα φτιάξετε;

Να μας πείτε, κύριε Παπαδήμα, πόσα χρήματα θα χρειαστούν για να κάνετε υποδομή στο Στράτο. Θα χρειαστούν εκατομμύρια, εκατομμυρίων. Πού είναι η μελέτη από την οποία να προκύπτει; Ομολογήσατε ο ίδιος σφάλματα.'Εχω τα Πρακτικά. Προχθές που αγόρευσα και αγορεύσατε και εσείς, μιλήσατε για σφάλματα στην πρώτη σας φράση.

Μετά προσπαθήσατε, όταν είπα ότι αποδέχεσθε τα σφάλματα, να δικαιολογήσετε κατά ανορθόδοξο τρόπο την αποδοχή των σφαλμάτων. Ποια είναι η έκταση των σφαλμάτων; Ποιο το μέγεθος των σφαλμάτων; Διότι, η πρώτη κουβέντα είναι καθαρή, κύριε Υπουργέ. Σφάλματα υπάρχουν. Τελείωσε. Η αποδοχή της ρήτρας αυτής, ότι υπάρχουν σφάλματα, σας δημιουργεί βασικότατη υποχρέωση ενώπιον του Εθνικού Κοινοβουλίου, ενώπιον της Ελλάδος, ενώπιον των πάντων, να πείτε ποια σφάλματα, ποίου μεγέθους, ποία η έκταση τους και τι άλλες παρενέργειες, συνέπειες, έχουν. 

Εκ των υστέρων, προσπαθήσατε στο "ΣΚΑΙ" να δώσετε ορισμένες διευκρινίσεις και να ανατρέψετε το πιστεύω σας. Και το πιστεύω αυτό το έχει και ο κ. Σηφουνάκης. Πού είναι ο κ. Σηφουνάκης; Εδώ υπάρχει τροπολογία, ρήτρα αναθεωρήσεως. Κάνει ο κ. Σηφουνάκης ρήτρα αναθεωρήσεως, κάνει ο Συνασπισμός ρήτρα αναθεωρήσεως. Και λέτε ότι είναι μία καλή εκδοχή αυτή η ρήτρα αναθεωρήσεως. 'Αρα, για να δέχεσθε κατ' αυτόν τον τρόπο ότι υπάρχει κάποιο δικαιολογητικό έρισμα, νόμιμο, συνταγματικό, στη ρήτρα αναθεωρήσεως, οπωσδήποτε αποδέχεσθε τα σφάλματα που τα είπατε καθαρά την 05'.00 πρωϊνή ώρα της 6ης του μηνός.

Επομένως, όταν ξεκινάμε με αυτό το στοιχείο της πλήρους αποδοχής των σφαλμάτων, πού πάμε; Να κάνουμε, ότι έγινε με το ν.2218, που οι αρμοδιότητες ακόμη δεν έχουν ξεκαθαρισθεί και οι νομάρχες δεν ξέρουν τι να κάνουν και το Φεβρουάριο θα φέρετε νέο νομοσχέδιο για να καθορίσετε ύστερα από τέσσερα-πέντε χρόνια τις αρμοδιότητες των νομαρχών; Υπάρχει γονατογράφημα μεγαλύτερης μειονεξίας από αυτό το οποίο έγινε με το ν.2218, με το ν.1416, με το ν.1622, που τα πετάξαμε όλα; Το ίδιο είναι και αυτό. Δεν υπάρχει αποσαφήνιση του περιεχομένου της λειτουργίας ενός νόμου που προσπαθείτε να εφαρμόσετε και θα έχετε τα ίδια αποτελέσματα. Το σπέρμα της άρνησης του λαού θα αποτελέσει το μεγαλύτερο εμπόδιο.

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ολοκληρώστε!

ΓΕΩΡΓΙΟΣ ΤΣΑΦΟΥΛΙΑΣ: Τελειώνω, κύριε Πρόεδρε.

Το άρθρο 5 είναι τελείως άσχετο του ν.410. Αφορά τελείως διαφορετικά πράγματα. 

ΠΡΟΕΔΡΕΥΩΝ (Παναγιώτης Ν. Κρητικός); Δεν συζητάμε το άρθρο 5. Το άρθρο 1 συζητάμε και μόνο.

Ο Βουλευτής Λάρισας και Αντιπρόεδρος της Βουλής κ. Ν. Κατσαρός με αίτησή του ζητάει άδεια απουσίας του στο εξωτερικό.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε. 

Επίσης, ζητούν άδεια απουσίας τους στο εξωτερικό οι κύριοι Χρ. Βυζοβίτης, Ευάγ. Αργύρης, Β. Κορκολόπουλος, Σ. Παπαθεμελής και ο κ. Δ. Παντερμαλής, όλοι για το Διορθόδοξο Συνέδριο της Ρωσίας.

Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.

Καλό ταξίδι και ορθοδόξως να εκπροσωπήσετε τη Βουλή και τη χώρα. Και ομοδόξως.

Ο κύριος Υπουργός έχει το λόγο.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Πόσο χρόνο έχω, κύριε Πρόεδρε; Για να κάνω οικονομία.

ΠΡΟΕΔΡΕΥΩΝ (Παναγιώτης Ν. Κρητικός): 'Εχετε το χρόνο που έχουν όλοι οι κύριοι συναδελφοι, τρία λεπτά.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Νομίζω όχι τρία λεπτά, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Και εσείς υπόκεισθε στους κανόνες...

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κοιτάξτε, κύριε Πρόεδρε, αν ο Κανονισμός είναι τρία λεπτά, καλύτερα να μην μιλήσω. Παρακαλώ, τι λέει ο Κανονισμός; Εάν μου δίνει πέντε λεπτά, πέντε, εάν μου δίνει τρία λεπτά, τρία. Γιατί θέλω να πω κάποια πράγματα για να κλείσει το θέμα. Ακούω τον κ. Τσαφούλια και τους άλλους να λένε πράγματα και θαύματα. Κάτι πρέπει να πεί και η Κυβέρνηση.

ΠΡΟΕΔΡΕΥΩΝ (Παναγιώτης Ν. Κρητικός): Στην κατ' άρθρο συζήτηση έχετε πέντε λεπτά. Εις την επείγουσα διαδικασία μειώνονται στο ήμισυ. Με ανοχή να μιλήσετε και εσείς πέντε λεπτά όπως μίλησαν και οι άλλοι συνάδελφοι. 'Ετσι λέει ο Κανονισμός. Να τον τηρήσουμε.

ΝΙΚΟΛΑΟΣ ΓΚΑΤΖΗΣ: Τι ανοχή; Στα τρία λεπτά μας κατεβάσατε. Εμείς δεν έχουμε να πούμε σοβαρά πράγματα; Ο κ. Υπουργός πρότεινε αυτήν τη διαδικασία.

ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι. Εγώ θα εύρισκα άδικη τη διάταξη για τον Υπουργό. Γιατί ο Υπουργός είναι υποχρεωμένος να απαντήσει σε πενήντα ομιλητές .Κατά συνέπεια θα έπρεπε να έχει ανάλογο χρόνο με όλους για την ισότητα των όπλων. Αλλά, παρά ταύτα, έχει εκείνο το χρόνο που έχουν και οι άλλοι συνάχδελφοι.

Ορίστε, κύριε Υπουργέ.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημοσίας Διοίκησης και Αποκέντρωσης); Κύριοι συνάδελφοι στα τρία λεπτά βέβαια απλώς κάποια σημεία θα πω.

Πρώτον, ήμουν στην κυβερνητική επιτροπή για μία κρίσιμη συνεδρίαση για τον προϋπολογισμό και έμαθα ότι απεχώρησε η Νέα Δημοκρατία. Για μένα δεν ήταν έκπληξη, αλλά ήταν φυσιολογικό. Τώρα που πια μετρούνται οι αντοχές των επιχειρημάτων, απέδρασε, όχι από τη Βουλή, αλλά από την πραγματικότητα.

Θα σας υπενθυμίσω κάτι. Σημαία οκτώ μήνες είναι η αντισυνταγματικότητα. Δεν τόλμησαν να τη θέσουν στη Βουλή. Τους περιμέναμε. Αυτό είναι το βάρος των επιχειρημάτων τους.


 

  

Σελίδα 1335 

Για τη χωροταξία, προβλέπει ο Κώδικας και οι διατάξεις υπάρχουν και για τις έδρες και για τα ονόματα και βεβαίως και για μετακινήσεις οικισμών από όμορο δήμο σε όμορο δήμο.

Προβλέπει τα 3/4 και ίσως και πενταετία. Κάποια στιγμή μπορούμε να δούμε αν μπορεί να γίνει και σύντμηση της πενταετίας, αφού υπάρχει και μία διαδικασία ωρίμανσης και οι ίδιοι οι κάτοικοι με τα 3/4 να αποφασίσουν πού θα ενταχθούν. Τα προβλέπει ο Κώδικας, δεν είναι τίποτε καινούριο.

ΒΑΣΙΛΗΣ ΚΕΔΙΚΟΓΛΟΥ: Αφορά, όμως, μεγάλες κοινότητες.

ΑΛΕΞΑΝΔΡΟΣ ΠΑΠΑΔΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Αλλά, αγαπητοί φίλοι, μιλάμε για δωδεκάμισι χιλιάδες οικισμούς σε όλη τη χώρα -και αυτό δεν ειπώθηκε- για οικισμούς με απογραφικούς πληθυσμούς, με εκλογικούς πληθυσμούς, με εικονικούς πληθυσμούς. Και μιλάμε για θέληση των κοινωνιών. Τη μία εβδομάδα ερχόταν ο κοινοτάρχης -που σεβαστήκαμε και ακούσαμε ως Υπουργείο όλες τις κοινότητες, σε όλη την Ελλάδα- να μας λέει "θέλουμε να ενταχθούμε σ' αυτόν το δήμο", την επόμενη εβδομάδα να έρχεται το κοινοτικό συμβούλιο και να λέει "όχι σ' αυτόν το δήμο", τη μεθεπόμενη ο τοπικός παράγοντας με διακόσιες υπογραφές "θέλουμε στον άλλο το δήμο". 

Για να δούμε, πολλές φορές, όταν είναι κανείς εξ αποστάσεως, σε μία τόσο σημαντική μεταρρύθμιση, όπως είναι αυτή, ότι τις επιλογές και τις εκφράσεις των θελήσεων -δεν ξέρω πόσο γίνονται με τις ψυχρές αφαιρέσεις μιας αντικειμενικότητας ή δεν είναι θύματα ενός άκρατου υποκειμενισμού- δεν τις αντιλαμβανόμαστε, σε ένα βάθος χρόνου για τη χωροθέτηση.

Ο νόμος αλλάζει με νόμο. Την πρόταση του Συνασπισμού την έχουμε πει οι ίδιοι. Μεγαλύτερος χωροτάκτης και από τους μεγαλύτερους επιστήμονες είναι η ίδια η ζωή, όπου τότε, μέσα από την ωρίμανση θα εκφραστούν κι εκεί θα δούν τα προβλήματα. Κι εκεί θα φανούν και τα ευεργετήματα αυτής της μεταρρύθμισης και θα αποφασίσουν. 

Βεβαίως, η ρήτρα αναθεώρησης ενυπάρχει, είναι σύμφυτο στοιχείο αυτής της μεταρρύθμισης και το έχω πει κατ' επανάληψη, δεν το λέω πρώτη φορά. Αλλά να νομοθετήσουμε ρήτρα αναθεώρησης, που δεν είναι μια νομοθετική διαδικασία; Δεν θέλει τυπικό νόμο. Είναι μία διοικητική διαδικασία, η οποία, σας διαβεβαιώ, θα ξεκινήσει αμέσως μετά τις επόμενες εκλογές και θα δημιουργήσει τη συλλογική συνείδηση σε όλους τους δήμους. 

Λέμε για συμβούλια περιοχής. Πώς είστε τόσο βέβαιοι για το σχεδιασμό τους; Πώς είμαστε τόσο βέβαιοι για το σχεδιασμό των γεωγραφικών ενοτήτων και τα γεωοικονομικά, συγκοινωνιακά ή κοινωνικά κριτήρια, που χρησιμοποιήθηκαν σ' αυτό το σχεδιασμό και σύμφωνα με το Σύνταγμα λειτούργησαν;

Μια φορά ο συνάδελφος κ. Παπαθεμελής, αναφερόμενος κάπου στη Μακεδονία -ενώ οι χωροτάκτες το έβλεπαν με απόλυτο αντικειμενικό τρόπο και θεμελίωναν αυτά τα τρία κριτήρια- μου είπε: "δεν υπάρχει κοινωνία βίου". Και όταν κανείς το ψάξει στο βάθος, θα δει ότι πράγματι σε μία χώρα με τόσες τεράστιες ιδιομορφίες, που δεν είναι μόνο εξωτερικές, πρέπει κανείς να είναι πάρα πολύ προσεκτικός. Αλλά έχει οπτική, που τη βλέπει ο καθένας και είναι πολύ εύκολο δέκα εκατομμύρια Ελλήνων να μετατραπούν σε χωροτάκτες και ο καθένας να πιστεύει ότι κατέχει την αλήθεια και την απόλυτη αυθεντία. 

Προσπαθήσαμε να κάνουμε όσο γίνεται πιο άψογα τη δουλειά μας και είμαστε και υπερήφανοι. Θέλω να ευχαριστήσω τις ΤΕΔΚ όλης της Ελλάδος, τις περιφέρειες, τους επιστήμονες χωροτάκτες και όσους βοήθησαν. 

Αλλά την οριστική λύση -που δεν υπάρχει ούτε στην Ευρώπη, γιατί ζήτησα στοιχεία- τη φέρνει η ζωή και οι εξελίξεις και τίποτα δεν πρέπει να εμποδίσει αυτήν την τόσο σημαντική μεταρρύθμιση. Να την αφήσουμε στη δική της δυναμική. Η ποιοτική διαφορά αυτής της μεταρρύθμισης δεν είναι ούτε ο νόμος που θα ψηφίσουμε ούτε τα μέτρα πολιτικής. Είναι η αυτενέργεια που θα βγει μέσα από αυτή την ίδια τη μεταρρύθμιση, η δυναμική που θα αναπτύξουν οι ίδιες οι τοπικές κοινωνίες σε μία άλλη προοπτική, πιο ελπιδοφόρα.

(Χειροκροτήματα από την πτέρυγα του ΠΑ.ΣΟ.Κ.)

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μαγκριώτης έχει το λόγο.

ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κυρίες και κύριοι συνάδελφοι, ο κύριος Υπουργός κάλυψε μερικά από τα θέματα που ήθελα να θίξω.

Το πρώτο είναι τα συμβούλια περιοχής. Και τότε ενθυμούμαστε όλοι πως η Αξιωματική Αντιπολίτευση είχε κατηγορήσει πως η συγκρότησή τους γίνεται κάτω από κομματικά κριτήρια. 'Ηλθε βεβαίως στη συνέχεια, να τα υιοθετήσει για τη χωροθέτηση των νέων Ο.Τ.Α. χρησιμοποιώντας τα ως άλλοθι.

Βεβαίως τα συμβούλια περιοχής σε μεγάλο βαθμό ελήφθησαν υπόψη αλλά ελήφθη πολύ περισσότερο υπόψη στην τελικη χωροταξία των Ο.Τ.Α. η σημερινή πραγματικότητα και η προοπτική της, η δυναμική που αναπτύσσεται. Γι' αυτό η Νέα Δημοκρατία επαναλαμβάνει απλώς τις ίδιες αιτιάσεις για διαφορετικούς βεβαίως λόγους και διαφορετικούς στόχους.

Λάθη, βεβαίως, κατά την ανάπτυξη του νέου διοικητικού χάρτη στην ύπαιθρο, σίγουρα έχουν υπάρξει και δεν μπορούσε να γίνει διαφορετικά, όπως πιθανόν να υπήρξαν και τοπικές σκοπιμότητες, και τοπικές παρεμβάσεις, όμως δεν μπορούν να αλλοιώσουν με τίποτα τη ριζοσπαστικότητα αυτού του νομοθετήματος και τη νέα διοικητική, αναπτυξιακή πραγματικότητα που διαμορφώνει στην ελληνική ύπαιθρο.

Και θέλω να πω, όπως τόνισε και ο Υπουργός, ο Κώδικας έχει αρκετές προβλέψεις, όμως θα πρέπει να δούμε τη πραγματικότητα όπως θα διαμορφωθεί μετά την εκλογική διαδικασία, να υπάρξει στα όρια της μεθεπόμενης εκλογικής διαδικασίας η δυνατότητα μίας συλλογικής αποτίμησης της νέας διοικητικής διαίρεσης, της νέας διοικητικής ανάπτυξης της ελληνικής επικράτειας. Και είμαι σίγουρος πως η συντριπτική πλειοψηφία της χωροθέτησης που σήμερα κάνουμε θα έχει γίνει αποδεκτή από τις κοινότητες, θα έχει γίνει αποδεκτή από τον πληθυσμό της υπαίθρου. Είμαι επίσης σίγουρος πως εκεί που η πραγματικότητα και η ζωή έχει δείξει κάτι διαφορετικό είτε με τοπικά δημοψηφίσματα είτε με διοικητικές πράξεις είτε με νομοθετική πρωτοβουλία θα πρέπει να υπάρξουν οι αλλαγές.

Τόνισα και στη συζήτηση επί της αρχής ότι στον 21ο αιώνα επιτέλους πρέπει να μπούμε με μία διοικητική διαίρεση όπου θα έχει στοιχειώδεις προϋποθέσεις για να υπάρξει η αποκέντρωση. Γιατί αν δεν υπάρξουν τα στοιχειώδη μεγέθη δεν μπορεί να υπάρξει αποκέντρωση. Και τι σημαίνει στοιχειώδη τι σημαίνει κρίσιμη μάζα.

Σημαίνει κατ' αρχάς να υπάρχει ένα όριο πληθυσμού, να υπάρχει ένα όριο γεωγραφικό, να υπάρχει ένα όριο οικονομικής δραστηριότητας, να υπάρχει ένα όριο υποδομής, για να μπορέσει να οργανωθεί η τοπική εξουσία. Διαφορετικά θα υπάρξει απλώς μία τοπική διαχείριση και μία περιφερειακή διαμεσολάβηση με την κεντρική διοίκηση. Αυτό το σύστημα, λοιπόν, θέλουμε να χτυπήσουμε, της τοπικής και περιφερειακής διαμεσολάβησης, το πελατειακό σύστημα και με τούτο το νομοθέτημα το χτυπούμε.

Γι' αυτό πρέπει να τύχει της καθολικής υποστήριξης και οι επιφυλάξεις, οι ενστάσεις, οι παρατηρήσεις να λυθούν μέσα στα όρια της τετραετίας, όπου θα επενδύεται, θα υλοποιείται και θα αναπτύσσεται αυτός ο θεσμός, αν θέλουμε να δώσουμε την τελευταία ελπίδα στην ελληνική ύπαιθρο να συγκρατήσει τα νιάτα της, να συγκρατήσει τον πληθυσμό της να αναπτυχθεί.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αδαμόπουλος έχει το λόγο.

ΓΕΩΡΓΙΟΣ ΑΔΑΜΟΠΟΥΛΟΣ: Κύριε Πρόεδρε, κύριοι συνάδελφοι, σίγουρα η αποχώρηση της Νέας Δημοκρατίας ήταν μία υπεκφυγή. Και είδαμε τη Νέα Δημοκρατία να μεταμορφώνεται προβάλλοντας, όπως είπε ο Υπουργός, πότε την αντισυνταγματικότητα, πότε τις εθελοντικές συνενώσεις ενώ στην εποχή της δεν έγινε καμία εθελοντική συνένωση και οι εκατόν οκτώ που έχουν γίνει έχουν γίνει στις μέρες του


 

  

Σελίδα 1336 

 

ΠΑ.ΣΟ.Κ. 

'Ομως επιτρέψτε μου να πω ότι δεν αισθάνομαι άνετα γιατί πιστεύω ότι δώσαμε και εμείς κάποιες αφορμές. Και θα αναφερθώ στο ναό του Κοινοβουλίου εδώ με περισσό θάρρος θα έλεγα. Δεν καταλαβαίνω γιατί η Κυβέρνηση έφερε το νομοσχέδιο αυτό προς συζήτηση με το άρθρο 110 του Κανονισμού της Βουλής. 'Επρεπε να το φέρει με πέντε συνεδριάσεις επί της αρχής και πέντε επί των άρθρων.

Δεν καταλαβαίνω επίσης ποιος μου αφαιρεί το δικαίωμα να συμβάλλω στη νομοθετική εργασία και να αποδεχθεί ο Υπουργός έστω μία πρότασή μου. 'Αρα, λοιπόν, κάνουμε συζήτηση άνευ αντικειμένου στο άρθρο 1; Και πολλά πράγματα μπορούσαν να διορθωθούν. 'Οταν υπάρχουν κοινότητες, δήμοι σήμερα που συγκροτούνται από έξι κοινότητες και τα πέντε κοινοτικά συμβούλια ομόφωνα συμφωνούν ότι η έδρα, όπως π.χ. στο νομό μου, αντί να είναι στην Κοιλάδα να είναι στη Μάνδρα, γιατί να μην το αποδεχθούμε σήμερα και να περιμένουμε το άρθρο 5; 'Οταν λένε οι κοινότητες Συκουρίου ότι δεν μπορεί το Συκούριο να αλλάξει και να γίνει δήμος Νέσονος -όλες οι κοινότητες-γιατί να μην μπορούμε να το αλλάξουμε σήμερα;

Και ακόμα υπάρχουν ορισμένα επιχειρήματα, τα οποία πιστεύω ότι είναι πολύ σοβαρά. Ποιος θα μας δικαιολογήσει εδώ την αντικατάσταση αυτού που καθιέρωσε ο Τρικούπης, αυτού που καθιέρωσε ο τελευταίος Δημοτικός Κώδικας, που έλεγε σαν πλαφόν πληθυσμιακό τις πέντε χιλιάδες κατοίκους; Σήμερα αυτό αντικαθίσταται, γίνονται δήμοι και με χίλιους τριακόσιους κατοίκους και με χίλιους πεντακόσιους κατοίκους.

Από την άλλη μεριά υπάρχουν εβδομήντα τρείς κοινότητες εκ των οποίων οι πενήντα και πλέον έχουν γίνει δήμοι και μένουν δεκατέσσερις που έχουν πληθυσμό πάνω από δυο - τρείς χιλιάδες, είναι αυτάρκεις και αυτές τις κοινότητες δεν τις κάνουμε δήμους, όπως στο Νομό μου είναι οι Κοινότητες της Φαλάνης και Τσαρικάνης, χωρίς να απαντάμε, όμως, αν θα παράσχουν καλύτερες υπηρεσίες αυτοί οι νέοι δήμοι των χιλίων τριακοσίων κατοίκων.

Πραγματικά διαμαρτύρομαι και θεωρώ τον εαυτό μου θιγμένο ως Βουλευτή, να προσφέρω αυτές τις ταπεινές μου απόψεις, αλλά και από την άλλη μεριά το δικαίωμα του Υπουργού να πει: "αυτό το δέχομαι εκείνο δεν το δέχομαι", από αυτή τη διαδικασία, η οποία πραγματικά με έχει ενοχλήσει σημαντικά. Και πιστεύω κύριε Υπουργέ, ότι αυτή η μεγάλη μεταρρύθμιση, που πραγματικά πιστεύω ότι είναι η μεταρρύθμιση του αιώνα, την αδίκησε η διαδικασία. Η διαδικασία αδίκησε την ουσία.

Ευχαριστώ πολύ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Ο κ.Παπαθεμελής έχει το λόγο.

ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, η Κυβέρνηση με αυτό το νομοσχέδιο και η παρούσα πολιτική ηγεσία του Υπουργείου Εσωτερικών ειδικότερα έχει αναλάβει μια μεγάλη ευθύνη και φυσικά τους κινδύνους αυτής της ευθύνης. Δεν χωρεί αμφιβολία ότι η εξερήμωση της ελληνικής υπαίθρου, η όλη σημερινή της εικόνα απαιτούσε μια παρέμβαση.

Το Υπουργείο Εσωτερικών κάνει σήμερα με αυτό το νομοσχέδιο μια πολύ βαθειά χειρουργική επέμβαση. Θα ευχόμουν de profundis να μην υπάρξουν προβλήματα και εάν αυτά εμφανιστούν, να είναι ολίγιστα. Πολύ φοβούμαι όμως, ενόψει του αναγκαστικού των συνενώσεων, ότι τα προβλήματα θα είναι πολλά και σε πολλές περιοχές. Προβλήματα τα οποία θα ανακύψουν από τις ανθρωπογεωγραφικές ενώσεις και τις αδυναμίες που αυτές εμφανίζουν, προβλήματα από την ονοματολογία, ενδεχομένως, δε, και από τις έδρες των νέων Οργανισμών Τοπικής Αυτοδιοίκησης.

Με αυτήν την έννοια, δέχομαι ως θετική τη δέσμευση της πολιτικής ηγεσίας του Υπουργείου Εσωτερικών, ότι θα υπάρξουν διαδικασίες μέσω των οποίων θα επιδιωχθούν διορθωτικές κινήσεις. Δεν είναι όμως επαρκής η διαβεβαίωση ότι θα συμβεί αυτό με την κείμενη νομοθεσία, με τις πλειοψηφίες, οι οποίες απαιτούνται από την κείμενη νομοθεσία και νομίζω ότι γι'αυτό θα πρέπει, μέχρις ότου ψηφιστεί και στο τελευταίο του άρθρο, στις μεταβατικές του δηλαδή διατάξεις αυτό το νομοσχέδιο, να υπάρξει μια αποσαφήνιση της διαδικασίας, με την οποία θα γίνουν οι διορθωτικές παρεμβάσεις. Να ορισθεί και ο χρόνος, κατά τον οποίο θα συμβούν αυτές, η ταχύτητα εν πάση περιπτώσει, με την οποία θα γίνουν, για να αποφευχθούν φαινόμενα μείζονος δυσλειτουργίας, ή άλλα, άλλου είδους, ακόμα χειρότερα, φαινόμενα τα οποία ενδέχεται να ανακύψουν.

Θα ήθελα να επιμείνω, κύριε Υπουργέ των Εσωτερικών, σε ένα σημείο και αυτό αφορά τους ιστορικούς τόπους αυτής της χώρας. Δηλαδή, μου είναι αδιανόητο, εν πάση περιπτώσει, να καταργηθεί η Κοινότητα Μελάς εις το Νομό Καστοριάς, να μην εξαιρεθεί, ενώ ευφυώς είχε εξαιρεθεί στο πρόσφατο παρελθόν, όταν έγινε μια συνένωση γειτονικών κοινοτήτων και μετεγκατάσταση εις το Γαύρο. Θα ήθελα να πώ ότι για την ταυτότητα ιστορικής και νομικής αιτίας υπάρχει ένας αριθμός οικισμών, οι οποίοι δεν μπορούν να αποκτήσουν ενδεχομένως τη διάσταση δήμου, αλλά πάντως μπορούν και πρέπει να παραμείνουν ως κοινότητες, ως ιστορικές κοινότητες.

Αυτό το λέω είτε γιατί η διαχρονική ελληνική ιστορία το ορίζει αυτό είτε γιατί υπήρξαν νεώτερα γεγονότα, όπως πρόκειται για τις κοινότητες Κερδυλλίων, όπου κατά τη διάρκεια της κατοχής είχαμε τις εκατόμβες των ανδρών και των γυναικών που θυσιάστηκαν, βορά στην κτηνωδία του κατακτητή, της κοινότητας Τσαριτσάνης και άλλων.

Για όλες αυτές τις περιπτώσεις, για τις οποίες ενδεχομένως δεν θα μπορούσατε να προβλέψετε αυτήν τη στιγμή τη διορθωτική κίνηση, δώστε τη δυνατότητα μίας σχετικά εύκολης και πάντως γρήγορης διαδικασίας, ώστε να μπορούν να γίνουν οι αποκαταστάσεις αυτές.

Το ίδιο ισχύει για το Δήμο Ιωνίας στη Β' Θεσσαλονίκης. Ισχύει για τις Πλαταιές και για ένα πλήθος άλλων οικισμών, κοινοτήτων ή και δήμων ακόμη, οι οποίοι πρέπει να διασωθούν.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σμυρλής-Λιακατάς έχει το λόγο.

ΧΡΗΣΤΟΣ ΣΜΥΡΛΗΣ-ΛΙΑΚΑΤΑΣ: Κύριε Πρόεδρε, αυτές τις ημέρες συζητάμε ένα σχέδιο νόμου, που για μας στο ΠΑ.ΣΟ.Κ. είναι ενταγμένο σε ένα εθνικό σχεδιασμό μεταρρύθμισης του κράτους για μια αποκεντρωμένη, σύγχρονη και δημοκρατική πολιτεία. Δεν θα μπορούσε να ήταν διαφορετικά, γιατί σήμερα, περισσότερο από κάθε άλλη φορά, επιβάλλεται η αποκέντρωση του κεντρικού κράτους και μέρος αυτού του σχεδιασμού αποτελεί το πρόγραμμα "ΚΑΠΟΔΙΣΤΡΙΑΣ".

Θα ήθελα να αναφερθώ σε μία σειρά από παρατηρήσεις, που έχουν να κάνουν με το Νομό Αιτωλοακαρνανίας. Εκ των προτέρων λέω ότι με καλύπτει η παρέμβαση του κυρίου Υπουργού, που έγινε μόλις πριν, όπως και οι διευκρινήσεις που έδωσε, που σίγουρα μπορούν να βγάλουν από αδιέξοδα μια σειρά από ζητήματα, κι αν κάποιοι πιστεύουν ότι το πρόγραμμα "ΚΑΠΟΔΙΣΤΡΙΑΣ" επιβαλλόταν - πλέον - για την ελληνική πραγματικότητα και είναι καλόπιστοι θα δεχθούν και τις εξηγήσεις του κυρίου Υπουργού. Διαφορετικά θα ψάχνουν να βρουν αντισυνταγματικότητα στους νόμους και για μας που ζήσαμε και ζούμε στην επαρχία, είναι γεγονός ότι στρατεύσανε τους κοινοτάρχες, που ήταν αντίθετοι με το πρόγραμμα "ΚΑΠΟΔΙΣΤΡΙΑΣ" στη λογική της αντισυνταγματικότητας.

Και δεν είναι μόνο αυτό, αγαπητοί συνάδελφοι, αλλά ακόμη πριν αρχίσουμε καλά-καλά να συζητάμε το νόμο, ήδη κάποιοι είχαν την αφέλεια να πιστεύουν ότι με την κατάθεση ασφαλιστικών μέτρων θα μπορέσουν να απορρίψουν ένα νόμο, ο οποίος ακόμα δεν έχει ψηφιστεί και δεν έχει συζητηθεί στη Βουλή. Ακόμη και εκεί έχει οδηγήσει αυτή η τυφλή συμπεριφορά.

Θα ήθελα να πω ειδικότερα για το Νομό Αιτωλοακαρνανίας ότι είναι ένας από τους τέσσερις μεγαλύτερους νομούς της χώρας με πεντέμισυ χιλιάδες τετραγωνικά χιλιόμετρα, με διακόσιες τριάντα χιλιάδες πολίτες. Μας βρίσκει ο "ΚΑΠΟΔΙΣΤΡΙΑΣ" με δεκαεπτά δήμους και εκατόν ενενήντα επτά κοινότητες. Από τους δεκαεπτά δήμους, οι οκτώ προέρχονται από προαιρετική συνένωση. Είμαστε ο πρώτος νομός της


 

  

Σελίδα 1337 

 

χώρας, που έκανε συνένωση το 1986. Το 1912 είχαμε είκοσι έξι δήμους. Με το ΔΝΖ' του 1912 έγιναν διακόσιες είκοσι τέσσερις κοινότητες.

Σήμερα το σχέδιο "ΚΑΠΟΔΙΣΤΡΙΑΣ" μας προτείνει είκοσι εννέα δήμους. Δεν είναι κακή η πρόταση, επιβάλλεται όμως, να γίνουν ορισμένες παρατηρήσεις στη λογική, την οποία ανέφερε ο κύριος Υπουργός.

Η πρώτη παρατήρηση είναι ότι διαχωρίζεται μία ενιαία περιοχή που ανήκει στην επαρχία Μεσολογγίου. 'Εχει κοινά αναπτυξιακά και κοινωνικά χαρακτηριστικά. Είναι τα πέντε χωριά του Ευήνου, που δύο πάνε στο Δήμο Χάλκειας και τρία στο Δήμο Μεσολογγίου. Αυτό χρειάζεται να το δούμε.

Η δεύτερη παρατήρηση είναι για τις κοινότητες Αμπελάκι, Λουτρό και Ανοιξιάτικο. Θα ήταν προτιμότερο να πάνε στον όμορο Δήμο Μενιδίου, παρά στο Δήμο Αμφιλοχίας. Ο Δήμος Μενιδίου έχει μόνο δύο Κοινότητες. Ο Δήμος Αμφιλοχίας έχει έξη κοινότητες.

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ.ΛΟΥΚΑΣ ΑΠΟΣΤΟΛΙΔΗΣ.)

Μία τρίτη παρατήρηση είναι ότι υπάρχουν δύο ορεινά χωριά της Ναυπακτίας, Πέρκος και Διασκελάκι. Για τα χωριά αυτά ποτέ δεν τέθηκε θέμα ούτε από τους Βουλευτές ούτε από την πολιτική ηγεσία του Υπουργείου Εσωτερικών και Δημόσιας Διοίκησης.

'Οταν είδε το φως της δημοσιότητας το νομοσχέδιο και είδαμε τους εικοσιεννέα δήμους του νομού, διαπιστώσαμε οι κοινότητες αυτές εντάχθηκαν στο Δήμο Θέρμου και όχι στο Δήμο Πλατάνου, όπως είναι φυσικό. Πιστεύω ότι πρόκειται περί τυπογραφικού λάθους, ή για λάθος των υπηρεσιών του Υπουργείου Εσωτερικών. Δεν υπάρχει άλλη εξήγηση. Δεν υπήρξε παρέμβαση για να πάνε εκεί. Πρέπει να αποκατασταθεί το λάθος, κύριε Υπουργέ.

Το τελευταίο που θέλω να σημειώσω είναι ότι υπάρχουν τρείς μεταβατικές χειμάζουσες κοινότητες, στο Νομό Αιτωλοακαρνανίας. Είναι η Λεύκα, η Μανδρινή και η Καλλονή. Η ένταξή τους στο Δήμο Αποδοτίας, τους αναγκάζει να κάνουν κύκλο μέσω Φωκίδας και Ναυπάκτου για να πάνε στην 'Ανω Χώρα, όπου είναι η έδρα του δήμου. Θα ήταν προτιμότερο να μείνουν ανεξάρτητες κοινότητες και όχι να ενταχθούν στο Δήμο Αποδοτίας. Εξ' άλλου το ίδιο πρότεινε και το Συμβούλιο περιοχής και ο υπάρχων Δήμος Αποδοτίας.

Τέλος, κλείνοντας, θέλω να υπογραμμίσω ότι η επιτυχία του προγράμματος "ΚΑΠΟΔΙΣΤΡΙΑΣ" θα εξαρτηθεί - κατά κύριο λόγο - από την ουσιαστική οικονομική στήριξη των νέων Δήμων από την πολιτεία.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι με απόφαση του Προέδρου της Βουλής συστάθηκε Διακομματική Κοινοβουλευτική Επιτροπή για τα ναρκωτικά, σύμφωνα με το άρθρο 44, μετά την απόφαση της Βουλής στις 21 Οκτωβρίου 1997.

Η Βουλή εγκρίνει;

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Λουκάς Αποστολίδης): Η Βουλή ενέκρινε, ομοφώνως.

Η σχετική απόφαση θα κοινοποιηθεί στις κυρίες και κυρίους Βουλευτές και θα καταχωρισθεί στα Πρακτικά της σημερινής συνεδρίασης.

Η προαναφερθείσα απόφαση έχει ως εξής: 

Αθήνα,7 Νοεμβρίου 1997

πρωτ. 6863

Αριθμ.

διεκπ. 5415

Α Π Ο Φ Α Σ Η

ΘΕΜΑ: Σύσταση Διακομματικής Κοινοβουλευτικής Επιτροπής για τα ναρκωτικά.

Ο ΠΡΟΕΔΡΟΣ ΤΗΣ ΒΟΥΛΗΣ

'Εχοντας υπόψη:

1) την από 14 Οκτωβρίου 1997 πρόταση του Υπουργού Υγείας και Πρόνοιας για τη σύσταση επιτροπής, προκειμένου να εξετάσει το πρόβλημα των ναρκωτικών,

2) τα άρθρα 44, σε συνδυασμό με το άρθρο 25 παρ. 9 και 45 του Κανονισμού της Βουλής,

3) την από 21 Οκτωβρίου 1997 ομόφωνη απόφαση της Βουλής των Ελλήνων για τη σύσταση Διακομματικής Κοινοβουλευτικής Επιτροπής με αντικείμενο το πρόβλημα των ναρκωτικών,

4) τις έγγραφες υποδείξεις των Κοινοβουλευτικών Ομάδων,

α π ο φ α σ ί ζ ο υ μ ε,

συνιστούμε Διακομματική Κοινοβουλευτική Επιτροπή, προκειμένου να εξετάσει το πρόβλημα των ναρκωτικών, με αντικείμενο ειδικότερα: 

α) την παρακολούθηση και αξιολόγηση των νέων δεδομένων, σε σχέση με την εξάπλωση των ναρκωτικών (παραγωγή, διακίνηση και χρήση), με την κυκλοφορία νέου τύπου εξαρτητικών ουσιών και με άλλες συναφές παραμέτρους του προβλήματος,

β) την εισήγηση μέτρων με βάση και τις νέες προσεγγίσεις για την αποτελεσματικότερη δράση σε εθνικό επίπεδο,

γ) τη διαμόρφωση προτάσεων προς την Κυβέρνηση για την προώθηση της εναρμόνισης θεσμών και δράσεων στο πλαίσιο της Ευρωπαϊκής 'Ενωσης.

Η Επιτροπή αυτή συγκροτείται ως εξής:

Από το Πανελλήνιο Σοσιαλιστικό Κίνημα

1. Βλασσόπουλος Ευάγγελος

2. Δαμιανίδης Αλέξανδρος

3. Κατσανέβας Θεόδωρος

4. Κατσιμπάρδης Γεώργιος

5. Κουτσόγιωργας Δημήτριος

6. Μαλέσιος Ευάγγελος

7. Μανίκας Στέφανος

8. Οικονόμου Χρήστος

9. Παπαδάτος Ιωάννης

10. Παπαδέλης Φραγκλίνος

11. Παρασκευόπουλος Παρασκευάς

12. Σαλαγιάννης Νικόλαος

13. Στεφανής Κωνσταντίνος

14. Χυτήρης Τηλέμαχος

Από τη Νέα Δημοκρατία

15. Αναστασόπουλος Νικόλαος

16. Γιαννάκου-Κουτσίκου Μαριέτα

17. Δαβάκης Αθανάσιος

18. Ευμοιρίδης Κωνσταντίνος

19. Καραμάριος Αναστάσιος

20. Παπαγεωργόπουλος Βασίλειος

21. Πετραλιά-Πάλη Φάνη

22. Σούρλας Γεώργιος

23. Φουντουκίδου Παρθένα

Από το Κομμουνιστικό Κόμμα Ελλάδος

24. Τασούλας Απόστολος

Από το Συνασπισμό της Αριστεράς και της Προόδου

25. Κουβέλης Φώτης

Από το Δημοκρατικό Κοινωνικό Κίνημα

26. Δημαράς Ιωάννης

Οι προτάσεις της Επιτροπής θα υποβληθούν εντός έξι (6) μηνών από τη συγκρότησή της σε σώμα.

Ο ΠΡΟΕΔΡΟΣ ΤΗΣ ΒΟΥΛΗΣ

ΑΠΟΣΤΟΛΟΣ ΧΡ. ΚΑΚΛΑΜΑΝΗΣ

Κοινοποίηση

1. Γραφείο κ. Προέδρου της Βουλής

2. Αναφερόμενους κ.κ. Βουλευτές

3. Γραφεία Κοινοβουλευτικών Ομάδων

4. Διεύθυνση Κοινοβουλευτικών Επιτροπών


 

  

Σελίδα 1338 

ΠΡΟΕΔΡΕΥΩΝ (Λουκάς Αποστολίδης): Επίσης, κύριοι συνάδελφοι, η ειδική μόνιμη Επιτροπή Αποτίμησης της Τεχνολογίας καταθέτει την έκθεσή της, σύμφωνα με το άρθρο 43α, παράγραφος 4, του Κανονισμού της Βουλής, η οποία θα καταχωρισθεί στα Πρακτικά.

Η προαναφερθείσα έκθεση έχει ως εξής:

ΒΟΥΛΗ ΤΩΝ ΕΛΛΗΝΩΝ

ΠΕΡΙΟΔΟΣ Θ' - ΣΥΝΟΔΟΣ Α'

E Κ Θ Ε Σ Η

ΤΗΣ ΕΙΔΙΚΗΣ ΜΟΝΙΜΗΣ ΕΠΙΤΡΟΠΗΣ

ΑΠΟΤΙΜΗΣΗΣ ΤΕΧΝΟΛΟΓΙΑΣ

ΠΡΟΕΔΡΟΣ: ΜΟΣΧΟΣ ΓΙΚΟΝΟΓΛΟΥ

Α' ΑΝΤΙΠΡΟΕΔΡΟΣ: ΕΛΣΑ ΠΑΠΑΔΗΜΗΤΡΙΟΥ

Β' ΑΝΤΙΠΡΟΕΔΡΟΣ: ΝΙΚΟΛΑΟΣ ΓΚΑΤΖΗΣ

ΓΡΑΜΜΑΤΕΑΣ: ΙΩΑΝΝΗΣ ΔΡΑΓΑΣΑΚΗΣ

ΑΘΗΝΑ 1997

ΑΠΟ ΤΟ ΤΜΗΜΑ ΕΚΔΟΣΕΩΝ ΤΗΣ ΒΟΥΛΗΣ

ΠΕΡΙΕΧΟΜΕΝΑ

I. Aντικείμενο των εργασιών της Επιτροπής - Διατύπωση θέσεων και απόψεων, σχετικά με την αποστολή της. 

ΙΙ. Προσωπικότητες της Επιστήμης, που κλήθηκαν σε ακρόαση 

και αποσπάσματα εισηγήσεων.

ΙΙΙ. Κωδικοποίηση θεμάτων και Συγκρότηση Υποεπιτροπών. IV. Πρόταση των Βουλευτών - μελών της Επιτροπής, 

κ.κ. Λεωνίδα Τζανή Τζανή και Ροβέρτου Σπυρόπουλου 

για την αποτίμηση των επιπτώσεων της νέας τεχνολογίας

στην εργασία, την κοινωνική ασφάλιση, την

επαγγελματική κατάρτιση και τις εργασιακές σχέσεις. 

V. Πρόταση του Βουλευτού - μέλους της Επιτροπής, 

κ. Αλέξανδρου Βούλγαρη για τη οργάνωση εργασίας 

της Υποεπιτροπής Περιβάλλοντος.

VI. Απόσπασμα εισήγησης του Πρυτάνεως του

Πολυτεχνείου Κρήτης, κ. Γιάννη Φίλη, σχετικά 

με το έργο της Επιτροπής.

VII. Συγκρότηση - Σύνθεση της Επιτροπής.

Ι. ΑΝΤΙΚΕΙΜΕΝΟ ΤΩΝ ΕΡΓΑΣΙΩΝ ΤΗΣ ΕΠΙΤΡΟΠΗΣ –

ΔΙΑΤΥΠΩΣΗ ΘΕΣΕΩΝ ΚΑΙ ΑΠΟΨΕΩΝ ΣΧΕΤΙΚΑ ΜΕ ΤΗΝ

ΑΠΟΣΤΟΛΗ ΤΗΣ

Η σύσταση της Επιτροπής αποτέλεσε μεν μία πρωτοτυπία για τα ελληνικά δεδομένα, στην πραγματικότητα, όμως, ανταποκρίνεται στην ικανοποίηση μιας ανάγκης της σύγχρονης πολιτικής λειτουργίας, η οποία ακριβώς έχει οδηγήσει, προ πολλού, στη σύσταση ανάλογων επιτροπών, στα περισσότερα Κοινοβούλια των ευρωπαϊκών κρατών. Ο θεσμός της αποτίμησης των νέων τεχνολογιών αναμφίβολα γνωρίζει σημαντική ανάπτυξη τα τελευταία χρόνια, πράγμα που αποτελεί φυσιολογική συνέπεια της καλπάζουσας ανάπτυξής τους και των σημαντικών επιπτώσεων τους στην εξέλιξη των σύγχρονων κοινωνιών.

Με το άρθρο 43 Α' του Κανονισμού της Βουλής ορίζεται ειδικότερα ότι:

"Aντικείμενο της Επιτροπής Αποτίμησης Τεχνολογίας είναι η παρακολούθηση και αξιολόγηση των συνεπειών της τεχνολογικής εξέλιξης, συμβάλλει δε, συμβουλευτικά, στη λήψη αποφάσεων και στη χάραξη τεχνολογικής στρατηγικής σε εθνικό επίπεδο, λαμβάνοντας υπόψη τα ιδιαίτερα κοινωνικά, οικονομικά, πολιτικά, επιστημονικά και πολιτιστικά χαρακτηριστικά της χώρας μας.

Για την επίτευξη του σκοπού της η Επιτροπή Αποτίμησης Τεχνολογίας μπορεί, ιδίως, να συνδέεται επί θεματικής βάσης με ανάλογες δραστηριότητες των Κοινοβουλίων άλλων χωρών και διεθνών οργανισμών, καθώς και κρατικών ή μη οργανώσεων, ιδρυμάτων, ερευνητικών κέντρων κ.α., να ενθαρρύνει τη διεθνή συνεργασία και έρευνα στον τομέα της τεχνολογικής αποτίμησης, και, αν το κρίνει απαραίτητο την ανταλλαγή πληροφοριών μεταξύ των αντίστοιχων σωμάτων τεχνολογικής αποτίμησης". 

Οι προβληματισμοί των μελών της Επιτροπής επικεντρώθηκαν στην οριοθέτηση του έργου της, τον τρόπο λειτουργίας και την συνεργασία της με άλλους φορείς. Η διατύπωση ποικίλων θέσεων και απόψεων κρίνεται απόλυτα δικαιολογημένη, αφού η σύσταση της Επιτροπής αποτελεί καινοτομία για τα ελληνικά πολιτικά και επιστημονικά δεδομένα. Στις συνεδριάσεις της Επιτροπής, κατά τη διάρκεια της εν λόγω Συνόδου, τέθηκαν οι βάσεις για την προαγωγή του έργου της, κατά τις επόμενες Συνόδους. Για τη διευκόλυνση του έργου της Επιτροπής και λόγω του ευρυτάτου φάσματος των θεμάτων αποφασίσθηκε να δημιουργηθούν Υποεπιτροπές, στις οποίες εντάχθηκαν τα μέλη της, ανάλογα με τα ενδιαφέροντά τους. Δημιουργήθηκαν έτσι επτά Υποεπιτροπές: α) Εργασίας, β) Γεωργίας-Κτηνοτροφίας, γ) Περιβάλλοντος, δ) Καθημερινής ζωής και νέων τεχνολογιών, ε) Βιοτεχνολογίας, στ) Δημοκρατίας και Τεχνολογίας και ζ) Τεχνολογίας και Εκπαίδευσης. Για κάθε μία από αυτές τις Υποεπιτροπές ορίσθηκε ως υπεύθυνος ένα από τα μέλη της. Κάθε Υποεπιτροπή αναλαμβάνει να παρουσιάσει τις προτάσεις της στην Επιτροπή, όπου θα γίνεται και ο ευρύτερος διάλογος. Οι Υποεπιτροπές αυτές άρχισαν να εργάζονται και ορισμένες έχουν, ήδη, υποβάλει προγραμματισμό έργου.

Η Επιτροπή ανέπτυξε, επίσης, σχέσεις με αντίστοιχα σώματα τεχνολογικής αποτίμησης. Μετά από αίτησή της έγινε μέλος της Διακοινοβουλευτικής οργάνωσης European Parliamentary Technology Assess ment (E.P.T.A.) στο πλαίσιο των εργασιών της οποίας αναπτύσσεται διάλογος και ανταλλάσσονται πληροφορίες, που αφορούν στον τομέα της τεχνολογικής αποτίμησης. Η αίτηση έγινε δεκτή στην Κοπεγχάγη, τον Σεπτέμβριο του 1997 κατά τη Σύνοδο του Διοικητικού Συμβουλίου της οργάνωσης. Ακόμη, ο βουλευτής, κ. Ευτύχιος Κοντομάρης, συνοδευόμενος από τον επιστημονικό συνεργάτη της Βουλής, κ. Κωνσταντίνο Παπαδημητρίου, έλαβε μέρος ως εκπρόσωπος της Επιτροπής στην Ετήσια Συνδιάσκεψη της Ε.Ρ.Τ.Α., στην οποία εκτέθηκε η πορεία των εργασιών των Επιτροπών αποτίμησης της νέας τεχνολογίας των διαφόρων Ευρωπαϊκών Κοινοβουλίων. Με τον τρόπο αυτό η Επιτροπή έχει εξασφαλίσει την συνεργασία με αντίστοιχα κοινοβουλευτικά σώματα, πράγμα, το οποίο, άλλωστε, προβλέπεται και από τον Κανονισμό της Βουλής.

Με σκοπό την αρτιότερη επιστημονική στήριξή της, η Επιτροπή συνεργάσθηκε με την Επιστημονική Υπηρεσία της Βουλής. 'Ετσι, στις τελευταίες συνεδριάσεις της Επιτροπής παρευρέθηκαν ο Προϊστάμενος της Διεύθυνσης Επιστημονικών Μελετών της Βουλής, κ. Αντώνιος Παντελής, Καθηγητής του Πανεπιστημίου Αθηνών και ο επιστημονικός συνεργάτης της ιδίας υπηρεσίας, κ. Κωνσταντίνος Παπαδημητρίου. Δεδομένου, όμως, ότι η Επιστημονική Υπηρεσία στελεχώνεται, κυρίως, από νομικούς, διαπιστώθηκε η ανάγκη να πλαισιωθεί και από επιστήμονες άλλων ειδικότητων, οι οποίες άπτονται του έργου της Επιτροπής.

Η Επιτροπή κάλεσε σε ακρόαση ακαδημαϊκούς Καθηγητές και τους Πρυτάνεις όλων των Πανεπιστημίων και Πολυτεχνείων της χώρας, προκειμένου να διερευνήσει τις δυνατότητες συνεργασίας και υποβοήθησής της από τους υφιστάμενους επιστημονικούς φορείς. Με τη διαδικασία αυτή, πραγματοποιήθηκε η πρώτη επαφή με το επιστημονικό δυναμικό της χώρας και τέθηκαν οι βάσεις για περαιτέρω συνεργασία. Οι Πρυτάνεις παρουσίασαν τις επιστημονικές δυνατότητες των Πανεπιστημίων και δήλωσαν, κατ' αρχήν, ότι τα Ανώτατα Εκπαιδευτικά Ιδρύματα είναι έτοιμα να συνεργασθούν με την Επιτροπή σε ζητήματα του πεδίου δράσης της. Επεσήμαναν, επίσης, τους τομείς της τεχνολογικής έρευνας, οι οποίοι παρουσιάζουν ιδιαίτερο ενδιαφέρον για την Επιτροπή. Ενδεικτικά αναφέρθηκαν οι τομείς της γενετικής, της τεχνητής γονιμοποίησης, της χαρτογράφησης του ανθρώπινου γονιδιώματος, των γενετικά τροποποιημένων προϊόντων, της τεχνολογικής ανεργίας,


 

  

Σελίδα 1339 

 

της προστασίας του περιβάλλοντος, της βιοποικιλότητας, της κλωνοποίησης, της κινητής τηλεφωνίας, της όξινης βροχής, της βιοηθικής και της μοριακής τεχνολογίας.

Στο πλαίσιο των συζητήσεων της Επιτροπής υποβλήθηκαν προτάσεις για την αρτιότερη εκπλήρωση των σκοπών της. Προς τούτοις πολλοί βουλευτές πρότειναν να διατυπώνει γνώμη η Επιτροπή, όταν εισάγονται προς ψήφιση στη Βουλή νομοσχέδια, τα οποία άπτονται του αντικειμένου των εργασιών της. Τα μέλη της Επιτροπής εξέθεσαν, επίσης, τις απόψεις τους σχετικά με τις δυνατότητες συμβολής της Επιτροπής στο νομοθετικό έργο της Βουλής, πάντοτε, βεβαίως, ως προς ζητήματα της αρμοδιότητας της.

Πολλοί βουλευτές εθεώρησαν χρήσιμη την ανταλλαγή εμπειριών με άλλα Κοινοβούλια, με στόχο την πληρέστερη κατανόηση των δυνατοτήτων της Επιτροπής. Προτάθηκε έτσι να μεταβεί κλιμάκιο της Επιτροπής στο Ευρωπαϊκό ή σε άλλα Κοινοβούλια για να μελετηθεί η δραστηριότητα των αντιστοίχων Επιτροπών, όπως και να διοργανωθεί στη χώρα μας ημερίδα με αντικείμενο τη στάθμιση της νέας τεχνολογίας.

Κρίθηκε, επίσης, αναγκαίο να εξευρεθούν οικονομικοί πόροι, προκειμένου να χρηματοδοτηθούν οι εξειδικευμένες επιστημονικές, έρευνες, οι οποίες θα παραγγελθούν και να δημιουργηθεί μία βάση δεδομένων για τα ζητήματα της τεχνολογικής αποτίμησης, όπως και εξειδικευμένη βιβλιοθήκη, με ελληνικά και ξένα επιστημονικά συγγράμματα.

Η Επιτροπή εκτιμά ότι, κατά τη νέα Σύνοδο της Βουλής, είναι δυνατόν να παραχθεί σημαντικό έργο και να αναπτυχθεί γόνιμος διάλογος σε ζητήματα της αρμοδιότητάς της, δεδομένου ότι έχουν τεθεί, ήδη, οι απαραίτητες βάσεις.

ΙΙ. ΠΡΟΣΩΠΙΚΟΤΗΤΕΣ ΤΗΣ ΕΠΙΣΤΗΜΗΣ ΠΟΥ ΚΛΗΘΗΚΑΝ

ΣΕ ΑΚΡΟΑΣΗ ΚΑΙ ΑΠΟΣΠΑΣΜΑΤΑ ΑΠΟ ΤΙΣ

ΣΧΕΤΙΚΕΣ ΕΙΣΗΓΗΣΕΙΣ

Κατά τη διάρκεια των συνεδριάσεων της Επιτροπής κλήθηκαν σε ακρόαση οι:

1) Κωνσταντίνος Σοφούλης, Καθηγητής Πανεπιστημίου Αιγαίου,

2) Δημήτριος Δενιόζος, Ειδικός Γραμματέας Θεμάτων Ευρωπαϊκής 'Ενωσης και Κοινοτικού Πλαισίου Στήριξης του Υπουργείου Εθνικής Παιδείας και Θρησκευμάτων, 

3) Εμμανουήλ Φραγκούλης, Ειδικός Γραμματέας 'Ερευνας και Τεχνολογίας του Υπουργείου Ανάπτυξης, 

4) Βασίλης Τριανταφύλλης, Διευθυντής της Διεύθυνσης Τεχνολογικής Ανάπτυξης, 

5) Παναγιώτης Καραχάλιος, Διευθυντής του Αυτοτελούς Τμήματος Διαρθρωτικών Προγραμμάτων του Υπουργείου Ανάπτυξης, 

6) Λούκα Κατσέλη, Καθηγήτρια του Πανεπιστημίου Αθηνών και Πρόεδρος του Ινστιτούτου Ερευνών και Πολιτικής Στρατηγικής, 

7) Γιώργος Κασιμάτης, Καθηγητής του Συνταγματικού Δικαίου του Πανεπιστημίου Αθηνών,

8) Γιάννης Βασιλείου, Καθηγητής της Πληροφορικής του Εθνικού Μετσοβείου Πολυτεχνείου, 

9) Πέτρος Γέμτος, Πρύτανης του Πανεπιστημίου Αθηνών, 

10) Νικόλαος Μαρκάτος, Πρύτανης του Εθνικού Μετσόβιου Πολυτεχνείου, 

11) Νικόλαος Μπλέσιος, Πρύτανης του Πανεπιστημίου Πειραιώς, 

12) Ανδρέας Κιντής, Πρύτανης του Οικονομικού Πανεπιστημίου, 

13) Αιμίλιος Μεταξόπουλος, Πρύτανης του Παντείου Πανεπιστημίου, 

14) Γιάννης Παπαδάκης, Πρύτανης της Ανωτάτης Σχολής Καλών Τεχνών,

15) Μιχαήλ Λουκάς, Πρύτανης του Γεωπονικού Πανεπιστημίου, 16) Αντώνιος Μάντης, Πρύτανης του Αριστοτελείου Πανεπιστημίου Θεσσαλονίκης, 

17) Ιωάννης Τσεκούρας, Πρύτανης του Πανεπιστημίου Μακεδονίας, 

18) Ιωάννης Πανούσης, Πρύτανης του Δημοκριτείου Πανεπιστημίου Θράκης 19) Ιωάννης Γεωργάτσος, Πρόεδρος της Διοικούσας Επιτροπής του

Πανεπιστημίου Θεσσαλίας, 

20) κυρία Χριστίνα Σπυράκη, Πρύτανης του Πανεπιστημίου Κρήτης 

21) Σταμάτης Αλαχιώτης, Πρύτανης του Πανεπιστημίου Πατρών, 

22) Δημήτριος Γλάρος, Πρύτανης του Πανεπιστημίου Ιωαννίνων, 

23) Στέργιος Μπαμπανάσης, Πρόεδρος της Διοικούσης Επιτροπής του Πανεπιστημίου Αιγαίου 

24) Σπύρος Τρωϊάνος, Πρόεδρος της Διοικούσης Επιτροπής του Ιονίου Πανεπιστημίου και 

25) Ιωάννης Φίλης, Πρύτανης του Πολυτεχνείου Κρήτης.

Στο σημείο αυτό, για λόγους πληρέστερης ενημέρωσης, παραθέτουμε, συνοπτικά, ενδεικτικά αποσπάσματα από τις εισηγήσεις, οι οποίες έγιναν ενώπιον της Επιτροπής.

O κ. Δημήτριος Δενιόζος, Ειδικός Γραμματέας θεμάτων Ευρωπαϊκής Ενωσης και Κοινοτικού Πλαισίου Στήριξης του Υπουργείου Εθνικής Παιδείας και Θρησκευμάτων, τόνισε ότι η τεχνολογία είναι βασικός συντελεστής της οικονομικής ανάπτυξης και ότι η Γενική Γραμματείας 'Ερευνας και Τεχνολογίας έχει, ήδη, συντάξει σειρά από μελέτες για τις τεχνολογικές επιπτώσεις. Επεσήμανε, ακόμη, ότι ο θετικός ρόλος της Επιτροπής συνίσταται στο να επισημαίνει έγκαιρα τις ενδεχόμενες συνέπειες των διεθνών τεχνολογικών εξελίξεων στην ελληνική οικονομία και κοινωνία.

Ο κ. Εμμανουήλ Φραγκούλης, Ειδικός Γραμματέας 'Ερευνας και Τεχνολογίας, υπογράμμισε ότι είναι αναγκαίο να δημιουργηθεί μια μικρή ομάδα επιστημόνων, η οποία θα εργάζεται για λογαριασμό της Επιτροπής και θα παραγγέλει μελέτες για λογαριασμό της.

Ο κ. Βασίλης Τριανταφύλλης, Διευθυντής της Διεύθυνσης Τεχνολογικής Ανάπτυξης του Υπουργείου Ανάπτυξης ανέφερε ότι τα τεχνολογικά θέματα σπάνια αποτελούν προτεραιότητες για τους πολιτικούς. Στη διαδικασία της τεχνολογικής αποτίμησης, πρόσθεσε, πρέπει να επιλέξουμε και τους πολίτες, ούτως ώστε οι διάφορες κοινωνικές ομάδες να περιγράψουν τα προβλήματα, που αναφύονται από την εισαγωγή των νέων τεχνολογιών.

Ο κ. Παναγιώτης Καραχάλιος, Διευθυντής του Αυτοτελούς Τμήματος Διαρθρωτικών Επενδύσεων του Υπουργείου Ανάπτυξης, ανέφερε ότι η Γενική Γραμματεία 'Ερευνας και Τεχνολογίας θα μπορούσε, εάν αποκτήσει το κατάλληλο επιστημονικό δυναμικό, να αναλάβει το ρόλο του επιτελικού οργάνου για τον συντονισμό και τη διασύνδεση των υπηρεσιών, οι οποίες ασχολούνται με την έρευνα και την τεχνολογία.

Ο κ. Κωνσταντίνος Σοφούλης, Καθηγητής του Πανεπιστημίου Αιγαίου και πρώην βουλευτής, τόνισε ότι διανύουμε περίοδο, κατά την οποία η ραγδαία εξέλιξη της τεχνολογίας, τείνει να προσδιορίσει, όχι απλώς τα μέσα με τα οποία η ανθρωπότητα και τα άτομα προσπορίζονται τα προς το ζην, ή αναπτύσσονται προς το μέλλον, αλλά, ακόμη, και αυτούς τους ίδιους τους σκοπούς της λειτουργίας της κοινωνίας. Ζούμε, είπε, σε μία από τις σπάνιες ιστορικές περιόδους, όπου τα μέσα τείνουν να προσδιορίσουν τους σκοπούς και όχι οι σκοποί τα μέσα. Υπ' αυτή την έννοια, πρόσθεσε, η τεχνολογία, μπορεί να αποτελέσει κατάρα ή ευχή για την ανθρωπότητα. Η επιλογή ανάμεσα στο καλό και το κακό επαφίεται στην πολιτική διαδικασία. Πρόκειται για μία εποχή, κατά την οποία οι πολιτικές αποφάσεις ταυτίζονται τόσο καθαρά με τον ιδεολογικό προσανατολισμό διάφορων φαινομένων - και ειδικά σε μια περίοδο όπου η πολιτειακή συγκρότηση τείνει να είναι και ο κυρίαρχος τρόπος κοινωνικής οργάνωσης - ώστε δεν μπορεί ένα Κοινοβούλιο να μην αρχίσει να προβληματίζεται και να διαμορφώνει απόψεις, όχι επιφανειακές αλλά σε βάθος, σε ό,τι αφορά τις τεχνολογικές εξελίξεις της Χώρας.

Η κυρία Λούκα Κατσέλη, Καθηγήτρια του Πανεπιστημίου Αθηνών και Πρόεδρος του Ινστιτούτου Ερευνών και Πολιτικής Στρατηγικής, πρότεινε να ακολουθηθεί από την Επιτροπή


 

  

Σελίδα 1340 

 

διπλή στρατηγική. Πρώτον, να συντάσσεται μελέτη για καίρια ζητήματα της δημόσιας πολιτικής, υπό τη δική της οπτική γωνία και δεύτερον, να επιδιωχθεί μεσοπρόθεσμα η χάραξη μιας στρατηγικής, σχετικά με την αμεσότερη σύνδεση θεμάτων τεχνολογικής αποτίμησης -αλλά και θεμάτων που άπτονται της τεχνολογίας ευρύτερα- με τη δημόσια πολιτική, είτε με την πολιτική κινήτρων είτε με την πολιτική ελέγχου και αντισταθμίσεων.

O κ. Γιώργος Κασιμάτης, Καθηγητής του Πανεπιστημίου Αθηνών, επεσήμανε ότι η Επιτροπή δεν αποτελεί άμεσο όργανο της νομοθετικής λειτουργίας, αλλά πρέπει να ελέγχεται από αυτήν ο,τιδήποτε λαμβάνει χώρα στον χώρο άσκησης της εκτελεστικής και δικαστικής εξουσίας.

Ο κ. Γιάννης Βασιλείου, Καθηγητής του Εθνικού Μετσοβείου Πολυτεχνείου, αναφέρθηκε στα προβλήματα, τα οποία θέτει η ύπαρξη αυτοματοποιημένων ηλεκτρονικών αρχείων και η μεταξύ τους διασύνδεση.

III. ΚΩΔΙΚΟΠΟΙΗΣΗ ΘΕΜΑΤΩΝ ΚΑΙ ΣΥΓΚΡΟΤΗΣΗ 

ΥΠΟΕΠΙΤΡΟΠΩΝ

Σύμφωνα με ομόφωνη απόφαση της Επιτροπής, συγκροτήθηκαν επτά Υποεπιτροπές, με αντικείμενο τη μελέτη και επεξεργασία συγκεκριμένων θεμάτων και την υποβολή σχετικών εισηγήσεων. Στις Υποεπιτροπές μετέχουν οι Βουλευτές, που αναφέρονται κατωτέρω, ενώ για τους τρεις Βουλευτές - μέλη της Επιτροπής, που προέρχονται από το Κ.Κ.Ε., τον Συνασπισμό της Αριστεράς και της Προόδου και το ΔΗ.Κ.ΚΙ. και συγκεκριμένα τους κ.κ. Νικόλαο Γκατζή, Ιωάννη Δραγασάκη και Ιωάννη Αράπη, εξασφαλίζεται η δυνατότητα συμμετοχής σε όλες τις Υποεπιτροπές.

Η σύνθεση και το αντικείμενο των εργασιών των Υποεπιτροπών έχει ως ακολούθως:

1) ΥΠΟΕΠΙΤΡΟΠΗ ΕΡΓΑΣΙΑΣ

ΣΥΝΘΕΣΗ

Λεωνίδας Τζανής

Ροβέρτος Σπυρόπουλος

Βασίλειος Μιχαλολιάκος

Νικόλαος Νικολόπουλος

ΘΕΜΑΤΑ ΠΡΟΣ ΕΠΕΞΕΡΓΑΣΙΑ

- Επιπτώσεις της τεχνολογικής εξέλιξης στην αγορά εργασίας

- Επιπτώσεις της τεχνολογικής εξέλιξης στους όρους εργασίας

- Επιπτώσεις της τεχνολογικής εξέλιξης στην ισοτιμία των δύο φύλων

- Μεταναστευτική πολιτική και απασχόληση

- Παιδεία - Κατάρτιση - Εργασία

2. ΥΠΟΕΠΙΤΡΟΠΗ ΓΕΩΡΓΙΑΣ - ΚΤΗΝΟΤΡΟΦΙΑΣ

ΣΥΝΘΕΣΗ

Εμμανουήλ Στρατάκης

Ηλίας Βλαχόπουλος

Αθανάσιος Δαβάκης

ΘΕΜΑΤΑ ΠΡΟΣ ΕΠΕΞΕΡΓΑΣΙΑ

- Συνέπειες στην υγεία των καταναλωτών από τη χρήση φυτοφαρμάκων σε γεωργικά προϊόντα

- Συνέπειες στην υγεία των καταναλωτών από τη χρήση αντιβιοτικών στην κτηνοτροφία

- Βιολογική καλλιέργεια

- Νέες τεχνολογίες στην αγροτική πολιτική

3. ΥΠΟΕΠΙΤΡΟΠΗ ΠΕΡΙΒΑΛΛΟΝΤΟΣ

ΣΥΝΘΕΣΗ

Δημήτριος Κουτσόγιωργας

Μηνάς Σταυρακάκης

Αλέξανδρος Βούλγαρης

Ελισάβετ Παπαδημητρίου

Γεώργιος Βουλγαράκης

ΘΕΜΑΤΑ ΠΡΟΣ ΕΠΕΞΕΡΓΑΣΙΑ

- Περιβαλλοντικές συνέπειες από τη χρήση χημικών προϊόντων

(υδροφόρος ορίζων, θάλασσα, επιφανειακά ύδατα)

- Πυρκαγιές και περιβάλλον

- Βιοπολιτική 

- Αερορρύπανση

- Βιωσιμότης και τεχνολογία

- Χρήση οικοδομικών υλικών και ανθρώπινη υγεία

- Μεγάλα δημόσια έργα και περιβάλλον

4. ΥΠΟΕΠΙΤΡΟΠΗ ΚΑΘΗΜΕΡΙΝΗΣ ΖΩΗΣ ΚΑΙ ΝΕΩΝ ΤΕΧΝΟΛΟΓΙΩΝ

ΣΥΝΘΕΣΗ

Ιωάννης Κωνσταντινίδης

Ηλίας Βλαχόπουλος

Νικόλαος Τσαρτσώνης

ΘΕΜΑΤΑ ΠΡΟΣ ΕΠΕΞΕΡΓΑΣΙΑ

- Ασφάλεια δικτύων τηλεπικοινωνιών

- Κινητή τηλεφωνία και υγεία των χρηστών και λοιπών πολιτών -

αναμεταδότες

- Ηλεκτρονικές μικροσυσκευές και ανθρώπινη υγεία

5. ΥΠΟΕΠΙΤΡΟΠΗ ΒΙΟΤΕΧΝΟΛΟΓΙΑΣ

ΣΥΝΘΕΣΗ

Ευτύχιος Κοντομάρης

Βασίλειος Μιχαλολιάκος

ΘΕΜΑΤΑ ΠΡΟΣ ΕΠΕΞΕΡΓΑΣΙΑ

- Βιοηθική, γενετική: νομικά προβλήματα - κώδικες δεοντολογίας

6. ΥΠΟΕΠΙΤΡΟΠΗ ΔΗΜΟΚΡΑΤΙΑΣ ΚΑΙ ΤΕΧΝΟΛΟΓΙΑΣ

ΣΥΝΘΕΣΗ

Ιωάννης Κωνσταντινίδης

Βασίλειος Παπανικόλας

Αντώνιος Κοτσακάς

Νικόλαος Νικολόπουλος

Αθανάσιος Δαβάκης

ΘΕΜΑΤΑ ΠΡΟΣ ΕΠΕΞΕΡΓΑΣΙΑ

- Συνέπειες της τεχνολογίας στα δικαιώματα των πολιτών

7. ΥΠΟΕΠΙΤΡΟΠΗ ΤΕΧΝΟΛΟΓΙΑΣ ΚΑΙ ΕΚΠΑΙΔΕΥΣΗΣ

ΣΥΝΘΕΣΗ

Μηνάς Σταυρακάκης

Νικόλαος Σαλαγιάννης

Βασίλειος Κοντογιαννόπουλος

Αναστάσιος Παπαληγούρας

Καταρτίσθηκε μία, ακόμη, ενότητα θεμάτων, που θα ενταχθούν, κατά περίπτωση, στο έργο των Υποεπιτροπών, που συγκροτήθηκαν. Ο κατάλογος των θεμάτων της συγκεκριμένης ενότητας έχει ως ακολούθως:

- Χρήση αμιάντου και ανθρώπινη υγεία

- Ηλεκτρονικό εμπόριο και συνέπειες στα παραδοσιακά εμπορικά καταστήματα

-'Ελεγχος φαρμάκων και πολιτική τιμών

- Νέες τεχνολογίες και αγροτική πολιτική

- Μικροηλεκτρονική τεχνολογία και οικονομική ανάπτυξη της χώρας μας

- Χρήση δικτύων Οργανισμών από τρίτους.

IV. ΠΡΟΤΑΣΗ ΤΩΝ ΒΟΥΛΕΥΤΩΝ κ.κ. ΛΕΩΝΙΔΑ ΤΖΑΝΗ ΚΑΙ ΡΟΒΕΡΤΟΥ ΣΠΥΡΟΠΟΥΛΟΥ ΓΙΑ ΤΗΝ ΑΠΟΤΙΜΗΣΗ ΤΩΝ ΕΠΙΠΤΩΣΕΩΝ ΤΗΣ ΝΕΑΣ ΤΕΧΝΟΛΟΓΙΑΣ ΣΤΗΝ ΕΡΓΑΣΙΑ, ΤΗΝ ΚΟΙΝΩΝΙΚΗ ΑΣΦΑΛΙΣΗ, ΤΗΝ ΕΠΑΓΓΕΛΜΑΤΙΚΗ ΚΑΤΑΡΤΙΣΗ ΚΑΙ ΤΙΣ ΕΡΓΑΣΙΑΚΕΣ ΣΧΕΣΕΙΣ.

"A. ΜΙΑ ΣΥΝΤΟΜΗ ΚΑΤΑΓΡΑΦΗ ΤΩΝ ΕΜΠΕΙΡΙΩΝ ΑΠΟ ΤΟΝ ΔΙΑΛΟΓΟ ΣΤΑ ΠΛΑΙΣΙΑ ΤΗΣ ΕΠΙΤΡΟΠΗΣ ΜΑΣ.

Από την ως τώρα εμπειρία, που αποκτήθηκε στα πλαίσια του ελεύθερου διαλόγου που αναπτύχθηκε στην Επιτροπή μας, είτε με τις τοποθετήσεις των συναδέλφων βουλευτών, είτε με τις αξιόλογες προσεγγίσεις και αναλύσεις των προσκεκλημένων Πανεπιστημιακών, για το συζητούμενο θέμα


 

  

Σελίδα 1341 

 

θεωρούμε ότι δυνάμεθα να οδηγηθούμε στη συναγωγή των παρακάτω συμπερασμάτων και διαπιστώσεων.

Πρώτον: Κατά την χρονική περίοδο που διανύουμε εξελίσσονται στο χώρο της οικονομίας και της παραγωγής πρωτόγνωρες αλλαγές που καθιστούν - αρκετές φορές - αμήχανα και αδύναμα τα κέντρα άσκησης πολιτικής και κοινωνικής εξουσίας να τις ερμηνεύσουν, να τις αναλύσουν για να διαμορφώσουν, έτσι, όρους και προϋποθέσεις θετικής και δημιουργικής παρέμβασής τους στην εξέλιξη αυτών των αλλαγών και κυρίως στην αντιμετώπιση ή έστω την ρύθμιση των επιπτώσεων, που αυτές προκαλούν.

Για παράδειγμα, η ταχύτατη είσοδος των νέων τεχνολογιών στη διαδικασία της παραγωγής, ανατρέπει τους γνωστούς και παραδεκτούς - ακολουθούμενους για πολλές δεκαετίες - ρυθμούς προσαρμογής του μοντέλου εργασίας στο ομαλά και γραμμικά εξελισσόμενο, κατά τις προηγούμενες δεκαετίες, μοντέλο βιομηχανικής παραγωγής.

Δεύτερον: Η αδυναμία ρυθμιστικής παρέμβασης της πολιτικής εξουσίας - ιδίως των χώρων που σύρονται και δεν καθοδηγούν ή δεν συνδιαμορφώνουν τις τεχνολογικές εξελίξεις - καθιστά ακόμα πιο δυσχερή την προσαρμογή τους και οξύνει τις δυσμενείς επιπτώσεις στο κοινωνικό, οικονομικό και παραγωγικό επίπεδο.

Τρίτον: Η διαρθρωτική αναντιστοιχία, ανάμεσα στις νέες απαιτήσεις που καθημερινά οικοδομεί το νέο τεχνολογικό μοντέλο παραγωγής, σε σχέση με τα υφιστάμενα μοντέλα, εργασίας, εκπαίδευσης, κατάρτισης και κοινωνικής ασφάλισης, που είχαν οικοδομηθεί στην προοπτική υπηρέτησης του παραδοσιακού μοντέλου βιομηχανικής παραγωγής, αναμφίβολα οικοδομούν πελώρια πολιτικά ζητήματα, που καλούνται οι πολιτικές δυνάμεις να αναλύσουν και να προσεγγίσουν με στόχο τη διατύπωση υπευθύνων, και στην βάση των ιδεολογικών του αρχών, προτάσεων, απόψεων και σύγχρονων απαντήσεων.

Β. ΣΥΜΠΕΡΑΣΜΑΤΙΚΕΣ ΠΑΡΑΤΗΡΗΣΕΙΣ

Η αποτύπωση των ως άνω ενδεικτικών παρατηρήσεων, δεν φιλοδοξούν σίγουρα, ούτε να καλύψουν ούτε να φωτίσουν όλες τις πλευρές των απόψεων και των πλούσιων προβληματισμών, που έχουν αναπτυχθεί από το σύνολο των συναδέλφων βουλευτών.

Οι προαναφερθείσες ενδεικτικές παρατηρήσεις πρέπει να εκληφθούν ως σχηματικά ερεθίσματα μεθοδολογικού χαρακτήρα, προκειμένου να οδηγηθούμε με πλουραλισμό και υπευθυνότητα, σε δρόμους σκέψης, ανάλυσης και τεκμηρίωσης, που θα οριοθετήσουν τις ελεύθερες και ανεμπόδιστες πολιτικές προσεγγίσεις, σε όλες τις πλευρές του Κοινοβουλίου.

Υπό το πρίσμα αυτής της παραδοχής, διατυπώνουμε τις παρακάτω συμπερασματικές παρατηρήσεις:

1. Αναμφίβολα υπάρχει ΠΟΛΙΤΙΚΗ ΑΝΑΓΚΗ, αποτίμησης των επιπτώσεων της νέας τεχνολογίας στην εργασία, την κοινωνική ασφάλιση, την εκπαίδευση, την κατάρτιση και τις εργασιακές σχέσεις.

2. Το εγχείρημα της αποτίμησης πρέπει να προχωρήσει, χωρίς πολιτικούς και ιδεολογικούς δογματισμούς και χωρίς προαπαιτούμενα. Κατά την άποψή μας, το εγχείρημα της αποτίμησης των επιπτώσεων πρέπει να αντιμετωπιστεί με την λογική μιας πλουραλιστικής διάγνωσης - διαπίστωσης.

3. To εγχείρημα της απάντησης, της πολιτικής δράσης και της θετικής παρέμβασης και, ακόμη, το εγχείρημα της διατύπωσης των αιτιών, αναμφίβολα είναι ένα θέμα, που οριοθετείται από ιδεολογικές προσεγγίσεις και πολιτικές αρχές, που χαρακτηρίζουν όλο τον πολιτικό μας χώρο.

Γ. ΠΡΟΤΑΣΗ ΕΡΓΑΣΙΑΣ

Με απόλυτο σεβασμό στην πολιτική αυτονομία του κάθε ενός πολιτικού χώρου (κόμματος) αλλά και με δεδομένη την ανάγκη μιας παραγωγικής εργασίας, προτείνουμε τις παρακάτω φάσεις μιας συνεκτικής προσέγγισης του θέματος, που αφορά στην "αποτίμηση των επιπτώσεων την νέας τεχνολογίας στην εργασία, την κοινωνική ασφάλιση, την κατάρτιση και τις εργασιακές σχέσεις".

1. Συλλογή με την ευθύνη της Επιτροπής μας, ολοκληρωμένων "φακέλλων" που θα αφορούν στα θέματα:

α. Νέας τεχνολογίας και εργασίας.

β. Νέας τεχνολογίας και κοινωνικής ασφάλισης.

γ. Νέας τεχνολογίας και εκπαίδευσης - κατάρτισης.

δ. Νέας τεχνολογίας και εργασιακών σχέσεων.

ε. Νομίμων ή μη μεταναστών και ανεργίας.

Η συγκρότηση - ολοκλήρωση του καθ'ενός "φακέλλου" μπορεί να περιέχει:

- έγκυρες βιβλιογραφίες,

- μελέτες - έρευνες - στατιστικά στοιχεία,

- αναλύσεις,

- άρθρα.

2. Μετά τη δημιουργία των "φακέλλων" πρέπει να συγκροτηθούν, για κάθε θέμα, μεικτές επιτροπές, από επιστήμονες και συναδέλφους βουλευτές-μέλη της Επιτροπής, στους οποίους θα ανατεθεί το έργο της αξιολόγησης και οι οποίοι θα συντάξουν ολοκληρωμένα "πονήματα", που θα καλύπτουν την πλευρά της διαπίστωσης των επιπτώσεων, με τη λογική της αντικειμενικής και πλουραλιστικής καταγραφής.

3. Τα τέσσερα αυτά "πονήματα" μπορούν να αποτελέσουν - το κάθε ένα ξεχωριστά - αντικείμενο τεσσάρων ημερίδων, που θα πραγματοποιηθούν υπό την αιγίδα της Βουλής. Εισηγητές της ημερίδας πρέπει να είναι οι βουλευτές και οι επιστήμονες που έχουν αναλάβει την επεξεργασία των στοιχείων και την ολοκλήρωση των "πονημάτων", μέσα από την μελέτη των τεσσάρων "φακέλλων".

Δ. ΟΙΚΟΝΟΜΙΚΟΣ ΠΡΟΥΠΟΛΟΓΙΣΜΟΣ

1. Κόστος συλλογής, Βιβλιογραφίας - Μελετών - Αναλύσεων - 'Αρθρων.

α. Φάκελλος: "Νέα Τεχνολογία και Εργασία"

2 επιστήμονες Χ 2 μήνες Χ 500.000 = 2.000.000 δραχμές.

β. Φάκελλος: "Νέα Τεχνολογία και Κοινωνική Ασφάλιση"

1 επιστήμονας Χ 2 μήνες Χ 500.000 = 1.000.000 δραχμές.

γ. Φάκελλος: "Νέα Τεχνολογία και Εκπαίδευση - Κατάρτιση"

2 επιστήμονες Χ 2 μήνες Χ 500.000 = 2.000.000 δραχμές.

δ. Φάκελλος: "Νέα Τεχνολογία και Εργασιακές Σχέσεις"

2 επιστήμονες Χ 2 μήνες Χ 500.000 = 2.000.000 δραχμές.

2. Κόστος αξοιολόγησης - επεξεργασίας του βιβλιογραφικού, μελετητικού και ερευνητικού υλικού.

α. Αποτίμηση των επιπτώσεων της νέας τεχνολογίας στην Εργασία.

4 επιστήμονες Χ 4 μήνες Χ 500.000 = 
 8.000.000 δραχμές.
 
1 γραμματέας Χ 5 μήνες Χ 300.000 = 
 1.500.000 δραχμές.
 
Διάφορα 
 2.000.000 δραχμές.
 
  ---------------
 
  11.500.000 δραχμές.
 

Στη βάση του παραπάνω προϋπολογισμού και με δεδομένο ότι πρέπει να δημιουργηθούν τέσσαρες ομάδες, που θα επεξεργασθούν το βιβλιογραφικό, μελετητικό και ερευνητικό υλικό των τεσσάρων "φακέλλων", το συνολικό κόστος του έργου αυτού, προϋπολογίζεται στα 45.000.000 δραχμών, περίπου.

3. Κόστος ημερίδων

Με μέσο κόστος κάθε ημερίδας 1.000.000 δραχμών απαιτούνται 4.000.000 δραχμές για τέσσαρες ημερίδες.

ΣΥΝΟΛΙΚΟ ΠΡΟΥΠΟΛΟΓΙΣΜΕΝΟ ΚΟΣΤΟΣ

1. Συλλογή εντύπου υλικού 
 7.000.000 δραχμές
 
2. Αξιολόγηση και επεξεργασία 
 45.000.000 δραχμές
 
3. Ημερίδες 
 4.000.000 δραχμές
 
  -------------------
 
  56.000.000 δραχμές


 

  

Σελίδα 1342 

 

ΠΡΟΤΑΣΗ ΓΙΑ ΕΞΕΥΡΕΣΗ ΟΙΚΟΝΟΜΙΚΩΝ ΠΟΡΩΝ

Προτείνεται η ανάληψη πρωτοβουλίας από τον Πρόεδρο της Επιτροπής, ο οποίος πλαισιωμένος από ένα βουλευτή κάθε Κόμματος θα πραγματοποιήσει, μετά από συνεννόηση με τον Πρόεδρο της Βουλής, συνάντηση με τον Υφυπουργό Εθνικής Οικονομίας, κ. Χρήστο Πάχτα και τον Υπουργό Εργασίας, κ. Μιλτιάδη Παπαϊωάννου, για την εξεύρεση του τρόπου χρηματοδότησης της σχετικής προσπάθειας. Αν υπάρξει διαδικαστικό πρόβλημα, μπορεί η μελέτη ανατεθεί σε υποστηρικτικό φορέα (π.χ Εθνικό Ινστιτούτο Εργασίας, Κ.Ε.Π.Ε. ή Ε.Κ.Κ.Ε.), με την παράλληλη δέσμευση του φορέα να διεκπεραιώσει το έργο, στη βάση των εντολών της Επιτροπής μας. Η Διοικούσα Επιτροπή του έργου μπορεί να συγκροτείται από βουλευτές-μέλη της Επιτροπής.

V. ΠΡΟΤΑΣΗ ΤΟΥ ΒΟΥΛΕΥΤΟΥ κ. ΑΛΕΞΑΝΔΡΟΥ ΒΟΥΛΓΑΡΗ ΓΙΑ ΤΗΝ ΟΡΓΑΝΩΣΗ ΕΡΓΑΣΙΑΣ ΤΗΣ ΥΠΟΕΠΙΤΡΟΠΗΣ ΠΕΡΙΒΑΛΛΟΝΤΟΣ

"Πρέπει να διευκρινιστεί ότι στην ευρύτερη έννοια του περιβάλλοντος, περιλαμβάνονται τόσο το φυσικό, όσο και το δομημένο περιβάλλον, ενώ η ραγδαία εξέλιξη της τεχνολογίας, σαφώς, επηρεάζει και το φυσικό και το δομημένο περιβάλλον.

Στην προοπτική, μάλιστα, της βιώσιμης ανάπτυξης, που ακολουθεί και η Χώρα μας μαζί με τις άλλες χώρες και της Ευρωπαϊκής 'Ενωσης, ένα πλέγμα οδηγιών και κανονισμών για την προστασία του περιβάλλοντος είναι υποχρεωτικά εφαρμοστέο σε όλα τα έργα, προγράμματα και δράσεις, που στοχεύουν στην κοινωνική και οικονομική ανάπτυξη της χώρας.

Εξ άλλου το Πέμπτο Πρόγραμμα Δράσης της Ευρωπαϊκής 'Ενωσης για το περιβάλλον και οι στόχοι του καθορίζουν, με σαφήνεια, ότι η απαίτηση για την προστασία του περιβάλλοντος ενσωματώνεται στο σχεδιασμό και σε όλες τις αποφάσεις για τους κρίσιμους τομείς της Βιομηχανίας, Ενέργειας, Γεωργίας, του Τουρισμού και των Μεταφορών, οι δράσεις των οποίων σηματοδοτούν και τον βαθμό ανάπτυξης κάθε χώρας.

Προτείνονται οι κατωτέρω κατηγορίες θεμάτων, προκειμένου η Επιτροπή να αποφασίσει, σε ποιούς κρίσιμους τομείς του περιβάλλοντος, θα δοθεί προτεραιότητα.

Α. Ανθρωπογενές περιβάλλον

- Διαχείριση υδάτινων πόρων (master plan νερών)

- 'Ελεγχος και διαχείριση υγρών, στερεών και επικίνδυνων αποβλήτων

(αποχετεύσεις, βιολογικοί καθαρισμοί, απορρίμματα, απόβλητα βιομηχανιών στο έδαφος, στα ποτάμια και τη θάλασσα)

- Ατμοσφαιρική ρύπανση (αυτοκίνητα, βιομηχανίες, κεντρικές θερμάνσεις)

- Θόρυβος (εξωτερικός, εσωτερικός), δονήσεις, ακτινοβολίες

- Ρύπανση εσωτερικών χώρων (οικοδομικά υλικά και υγεία)

Β. Φυσικό περιβάλλον

- Δασικό Περιβάλλον (Εθνικοί Δρυμοί, Αισθητικά και Απολιθωμένα Δάση)

- Χλωρίδα, πανίδα -Συνθήκη RAMSAR, NATURA 2000 (βιότοποι, υγρότοποι και Εθνικά Θαλάσσια Πάρκα)

Γ. Δομημένο περιβάλλον

- Εθνικό Κτηματολόγιο

- Χωροταξικός σχεδιασμός

- Πολεοδομικός σχεδιασμός

- Αστικές αναπλάσεις

Δ. Μηχανισμός ελέγχου περιβάλλοντος και τήρησης περιβαντολλογικών όρων

- Εθνικό Κέντρο Περιβάλλοντος

- Εθνικό δίκτυο ελέγχου περιβάλλοντος

- Ελεγχος εφαρμογής περιβαλλοντικών όρων

Ε. Περιβαλλοντική εκπαίδευση

ΣΤ. Νομοθεσία για το περιβάλλον

- Εθνική νομοθεσία.

- Κοινοτική νομοθεσία και διεθνείς οδηγίες και κανονισμοί.

Ζ. Περιβάλλον και Απασχόληση

Για οποιοδήποτε θέμα δοθεί προτεραιότητα από την Επιτροπή για την επεξεργασία του και τη διαμόρφωση της θέσης της Επιτροπής, προτείνεται:

α. Συλλογή στοιχείων και βιβλιογραφίας από:

- Το Υπουργείο Περιβάλλοντος, Χωροταξίας και Δημοσίων 'Εργων.

- Τα Ανώτατα Εκπαιδευτικά Ιδρύματα (Εθνικό Μετσόβειο Πολυτεχνείο, Αριστοτέλειο Πανεπιστήμιο Θεσσαλονίκης, Πανεπιστήμια Αθηνών και Αιγαίου).

- Τις Οικολογικές μη κυβερνητικές οργανώσεις (παγκόσμιας ή ευρωπαϊκής κυρίως εμβέλειας).

- Το Υπουργείο Γεωργίας (Γενική Γραμματεία Δασών και Φυσικού Περιβάλλοντος).

- Την Γενική Γραμματεία Ερευνας και Τεχνολογίας.

- 'Αλλα Υπουργεία ή Οργανισμούς, ανάλογα με το θέμα.

β. Διοργάνωση ημερίδας για διατύπωση θέσεων, και

γ. Τελική διαμόρφωση θέσης Επιτροπής."

VI. AΠΟΣΠΑΣΜΑ ΕΙΣΗΓΗΣΗΣ ΤΟΥ ΠΡΥΤΑΝΕΩΣ ΤΟΥ ΠΟΛΥΤΕΧΝΕΙΟΥ ΚΡΗΤΗΣ

κ. ΓΙΑΝΝΗ ΦΙΛΗ ΣΧΕΤΙΚΑ ΜΕ ΤΟ ΕΡΓΟ ΤΗΣ ΕΠΙΤΡΟΠΗΣ

"Αρχικώς θεωρώ ότι το έργο της Επιτροπής είναι υψίστης και επειγούσης σημασίας. 'Ολοι όσοι μπορούν, πρέπει να σας συνδράμουν. Ως προς τα ζητήματα με τα οποία η Επιτροπή θα μπορούσε να ασχοληθεί έχω να προτείνω:

1. Δημιουργία συστήματος ελέγχου για την προστασία του περιβάλλοντος.

Παρά το γεγονός ότι το υφιστάμενο θεσμικό πλαίσιο για την προστασία του περιβάλλοντος (εθνικό και κοινοτικό) θέτει τις βάσεις για την προστασία του, εν τούτοις υφίστανται σημαντικές ελλείψεις, τόσο στον καθορισμό ειδικών προδιαγραφών, όσο και στην υλοποίηση ενός συστήματος ελέγχου. Το σύστημα ελέγχου θα πρέπει να περιλαμβάνει τη δυνατότητα εξακρίβωσης της ποιότητας του περιβάλλοντος (π.χ. ποιότητα επιφανειακών ή υπογείων νερών που δέχονται απόβλητα, ποιοτικά χαρακτηριστικά αποβλήτων, περιεκτικότητα αέρα σε ίνες αμιάντου, ένταση ηλεκτρομαγνητικών πεδίων και άλλα), τον καθορισμό διαχειριστικών πεδίων (βιοτόπων, αποβλήτων, ανάπτυξης), καθώς και την επιβολή κυρώσεων σε περιπτώσεις μη συμμόρφωσης. Σε πολλά περιβαλλοντικά ζητήματα οι νόμοι αγνοούνται ή δεν υπάρχουν μηχανισμοί εφαρμογής τους. Επιβάλλεται να καθοριστεί το θεσμικό πλαίσιο του συστήματος ελέγχου και να προσδιοριστεί ο τρόπος που θα γίνεται η ποιοτική ανάλυση. Πρέπει, δηλαδή, να εξεταστεί, εάν θα δημιουργηθούν κεντρικά ή περιφερειακά εργαστήρια ποιότητας περιβάλλοντος, ή θα ενισχυθούν και πιστοποιηθούν υφιστάμενα εργαστήρια, πανεπιστημιακά, ερευνητικά, ιδιωτικά, ή εργαστήρια των Δημοτικών Επιχειρήσεων 'Υδρευσης Αποχέτευσης και άλλων Οργανισμών.

2. Καθορισμός εθνικών ορίων ποιότητας υγρών αποβλήτων που διοχετεύονται σε φυσικούς αποδέκτες.

Υπάρχει, σήμερα, έλλειψη κοινών προδιαγραφών, τόσο σε επίπεδο χώρας, όσο και σε επίπεδο Ευρωπαϊκής 'Ενωσης. Στον ελληνικό χώρο, τα όρια ποιότητας των υγρών αποβλήτων καθορίζονται, συνήθως, από τις Νομαρχίες. Οι αποφάσεις αυτές παίρνονται, κατά κανόνα, από επιτροπές μη ειδικών με ελλιπή στοιχεία σχετικά με τα ποιοτικά χαρακτηριστικά των υγρών αποβλήτων και των φυσικών αποδεκτών. Οι εθνικές προδιαγραφές θα πρέπει να είναι ενιαίες, λαμβάνοντας υπόψη όχι μόνο τα γενικό ποιοτικά χαρακτηριστικά των υγρών (π.χ. οργανικό φορτίο, θρεπτικά συστατικά), αλλά και το σύνολο των γνωστών τοξικών ουσιών (π.χ. βαρέα μέταλλα, τοξικές οργανικές ουσίες). Επίσης, θα πρέπει να λαμβάνεται υπόψη η χρήση του φυσικού αποδέκτη.


 

  

Σελίδα 1343 

3. Καθορισμός προτύπων εργαστηριακών δοκιμών για τον έλεγχο της επικινδυνότητας και των περιβαλλοντικών επιπτώσεων επικινδύνων αποβλήτων.

Δεν υφίσταται σαφής νομοθετικός ορισμός του όρου "επικίνδυνα απόβλητα". Συνήθως ακολουθείται ο ορισμός της Αμερικανικής Υπηρεσίας Προστασίας του Περιβάλλοντος (Ε.Ρ.Α. - Εnviromental Protection Agency). Σύμφωνα με τον ορισμό αυτό, στα επικίνδυνα απόβλητα υπάγονται τα τοξικά, τα εκρηκτικά, τα δραστικά και τα διαβρωτικά. Πέραν του θεσμικού καθορισμού των επικινδύνων αποβλήτων, θα πρέπει να καθοριστούν πρότυπες εργαστηριακές δοκιμές για την αποτίμηση του περιβαλλοντικού κινδύνου από τη διάθεση των αποβλήτων αυτών στο περιβάλλον. Για παράδειγμα, τέτοιες δοκιμές θα μπορούσαν να αποβλέπουν στην έκπλυση τοξικών ουσιών από στερεά βιομηχανικά απόβλητα, στην εκπομπή τοξικών ουσιών κατά την καύση υλικών, στον καθορισμό της οικοτοξικότητας. Σε κοινοτικό επίπεδο δεν υφίσταται κοινή νομοθεσία, ενώ διάφορες χώρες χρησιμοποιούν διάφορες προσεγγίσεις. Στην Ελλάδα δεν ακολουθείται καμμία εξ αυτών, ούτε οποιαδήποτε άλλη.

4. Ηλεκτρομαγνητική ρύπανση.

Στην Ελλάδα, σήμερα, ακολουθούνται χαλαρά τα πρότυπα της Ευρωπαϊκής 'Ενωσης σχετικά με την έκθεση σε ηλεκτρομαγνητική ακτινοβολία, αλλά δεν υπάρχουν επίσημοι φορείς για μετρήσεις και πιστοποίηση, ούτε όσοι εγκαθιστούν κεραίες εκπομπής είναι υποχρεωμένοι να συμμορφώνονται με κάποιες διαδικασίες ασφαλείας. Είναι επείγον ζήτημα να καθορισθούν όρια ασφαλείας και φορείς, που θα εκτελούν μετρήσεις και προδιαγραφές για όσους εκπέμπουν ηλεκτρομαγνητική ακτινοβολία, όπως ο Ο.Τ.Ε., η Δ.Ε.Η., οι Εταιρείες Κινητής Τηλεφωνίας και τα Μέσα Μαζικής Ενημέρωσης. 

5. Προδιαγραφές Χημικής Γεωργίας.

Οι αγρότες χειρίζονται καθημερινά τοξικά υλικά χωρίς καμία εκπαίδευση, γνώση και άδεια. Πρέπει να υπάρξουν αυστηρές προδιαγραφές για όσους ραντίζουν. Αυτοί πρέπει να είναι άτομα ή ομάδες, που θα έχουν υποστεί υποχρεωτική εκπαίδευση και θα κατέχουν ειδική άδεια και θα εφαρμόζουν αυστηρά μέτρα ασφάλειας. Επίσης, πρέπει να υπάρχουν προδιαγραφές και έλεγχοι σχετικά με τις ποσότητες χημικών λιπασμάτων που καταναλώνονται, επειδή οι υπερβολικές ποσότητες συντελούν στην ρύπανση του εδάφους, των υδάτων, αλλά και της ατμόσφαιρας.

6. 'Ελεγχος φαρμάκων.

Πρέπει να υπάρξει έλεγχος των ποσοτήτων φαρμάκων, που καταναλώνονται. Αν και θεωρητικά μόνον οι γιατροί μπορούν να εκδίδουν συνταγές φαρμάκων ο κάθε 'Ελληνας πολίτης "παίζοντας" τον γιατρό μπορεί να προμηθευτεί ό,τι φάρμακο κρίνει σωστό, με εξαίρεση τα ναρκωτικά. Επίσης, κάποια φάρμακα επηρεάζουν το περιβάλλον. Το αντισυλληπτικό χάπι, φέρ' ειπείν, εξερχόμενο με τα ούρα στα απόβλητα των πόλεων, έχει αποδειχθεί ότι διαταράσσει τις παραγωγικές δυνατότητες αγρίων πληθυσμών.

7. Δημιουργία οικολογικής τράπεζας δεδομένων (Eco-bank) - Bιοποικιλότητα.

O έλεγχος της ποιότητας του περιβάλλοντος δεν μπορεί να είναι χρονικά στατικός. Επιβάλλεται η συνεχής καταγραφή της ποιότητας του ελληνικού περιβάλλοντος, τόσο σε επίπεδο ειδών, όσο και σε επίπεδο ρύπων, και η δημιουργία μιας Οικολογικής Τράπεζας Δεδομένων (αντίστοιχης με τις υφιστάμενες στις Η.Π.Α., Καναδά και Γερμανία). Η Οικολογική αυτή Τράπεζα θα επιτρέπει τη διαχρονική αξιολόγηση της ποιότητας του περιβάλλοντος και θα μπορεί να αποτιμά την αποτελεσματικότητα των δράσεων. Ο σχεδιασμός του συστήματος της Οικολογικής Τράπεζας Δεδομένων, το θεσμικό πλαίσιο και η διασφάλιση των απαραίτητων κονδυλίων είναι βασικά θέματα, που πρέπει να εξετασθούν. Είναι αναγκαίο να προστατευθεί η βιοποικιλότητα που αποτελεί τη βάση της ζωής. Πρέπει να προστατευθεί η καλής ποιότητας γή από τις επεκτάσεις των οικισμών, και οι άγριες περιοχές να τεθούν εκτός οικονομικής ανάπτυξης. Πρέπει να θεσπισθούν αυστηρές ποινές για καταπατητές, παράνομους κυνηγούς και αλιείς, συλλέκτες αγρίων ειδών, και κτηνοτρόφους, που απειλούν πολλά είδη στην Ελλάδα με εξαφάνιση. Απαιτείται η θέσπιση αστυνομίας του περιβάλλοντος.

8. Περιβαλλοντική εκπαίδευση.

Η αντιμετώπιση των επιπτώσεων της τεχνολογίας στο περιβάλλον, αλλά και η χρήση της τεχνολογίας για την προστασία και την αειφόρο διαχείριση του περιβάλλοντος, δεν μπορούν να πραγματοποιηθούν αποτελεσματικά, χωρίς την εφαρμογή μια περιβαλλοντικής παιδείας των πολιτών. Προς την κατεύθυνση αυτή πρέπει να αναμορφωθεί η παρεχόμενη εκπαίδευση κυρίως στις δύο πρώτες βαθμίδες, να δημιουργηθεί το θεσμικό πλαίσιο για συνεχή περιβαλλοντική εκπαίδευση και να διατεθούν οι πόροι για τα προγράμματα και την δημιουργία υποδομής, όπως Κέντρων Περιβαλλοντικής Εκπαίδευσης.

Τέλος, θα ήθελα να επαναλάβω την άποψή μου ότι τα περισσότερα περιβαλλοντικά ζητήματα δεν άπτονται μόνον κάποιων ειδικοτήτων, αλλά σε μεγάλο βαθμό των αξιών και της ηθικής."

VII. ΣΥΓΚΡΟΤΗΣΗ - ΣΥΝΘΕΣΗ ΕΠΙΤΡΟΠΗΣ

Η Επιτροπή συγκροτήθηκε με την υπ' αριθμ. 5897/4832 από 6 Νοεμβρίου 1996 απόφαση του Προέδρου της Βουλής, σε εφαρμογή του άρθρου 43Α' του Κανονισμού της Βουλής.

Αποτελέσθηκε από 30 μέλη και συγκεκριμένα από τους Βουλευτές κ.κ. Ιωσήφ Βαλυράκη, Ηλία Βλαχόπουλο, Αλέξανδρο Βούλγαρη, Ιωάννη Γιαννακόπουλο, Μόσχο Γικόνογλου, Ευτύχιο Κοντομάρη, Αντώνιο Κοτσακά, Δημήτριο Κουτσόγιωργα, Ιωάννη Κωνσταντινίδη, Βασίλειο Παπανικόλα, Δημήτριο Πιπεργιά, Νικόλαο Σαλαγιάννη, Ροβέρτο Σπυρόπουλο, Μηνά Σταυρακάκη, Εμμανουήλ Στρατάκη, Λεωνίδα Τζανή, Γεώργιο Βουλγαράκη, Αθανάσιο Δαβάκη, Ανδρέα Καραγκούνη, Βασίλειο Κοντογιαννόπουλο, Βασίλειο Κορκολόπουλο, Στέφανο Μάνο, Βασίλειο Μιχαλολιάκο, Νικόλαο Νικολόπουλο, Ελισάβετ Παπαδημητρίου, Αναστάσιο Παπαληγούρα, Νικόλαο Τσιαρτσιώνη, Νικόλαο Γκατζή, Ιωάννη Δραγασάκη και Ιωάννη Αράπη.

Το Προεδρείο της Επιτροπής συγκροτήθηκε ως εξής: Πρόεδρος ο κ. Μόσχος Γικόνογλου, Α' Αντιπρόεδρος η κυρία Ελισσάβετ Παπαδημητρίου, Β' Αντιπρόεδρος ο κ. Νικόλαος Γκατζής και Γραμματέας ο κ. Ιωάννης Δραγασάκης.

Οι εργασίες της Επιτροπής διήρκεσαν από 12 Νοεμβρίου 1996 έως 5 Νοεμβρίου 1997, ημερομηνία, κατά την οποία εγκρίθηκε από τα μέλη της, ομόφωνα, η 'Εκθεση, που υποβάλλεται στη Βουλή.

Ο ΠΡΟΕΔΡΟΣ TΗΣ ΕΠΙΤΡΟΠΗΣ

ΜΟΣΧΟΣ ΓΙΚΟΝΟΓΛΟΥ

Η Α' ΑΝΤΙΠΡΟΕΔΡΟΣ 
 O B' ΑΝΤΙΠΡΟΕΔΡΟΣ
 
ΕΛΣΑ ΠΑΠΑΔΗΜΗΤΡΙΟΥ 
 ΝΙΚΟΛΑΟΣ ΓΚΑΤΖΗΣ
 

Ο ΓΡΑΜΜΑΤΕΑΣ

ΙΩΑΝΝΝΗΣ ΔΡΑΓΑΣΑΚΗΣ

ΠΡΟΕΔΡΕΥΩΝ (Λουκάς Αποστολίδης): Από μέρους του Συνασπισμού της Αριστεράς και της Προόδου ορίζεται ως Κοινοβουλευτική Εκπρόσωπος, η συνάδελφος κ. Δαμανάκη.

Ο κ. Ζαφειρόπουλος έχει το λόγο. 'Εχετε τρία λεπτά, κύριε συνάδελφε.

ΙΩΑΝΝΗΣ ΖΑΦΕΙΡΟΠΟΥΛΟΣ: Ευχαριστώ, κύριε Πρόεδρε. Υπολογίζω στην καλή σας διάθεση και στην ανοχή σας.

ΑΝΑΣΤΑΣΙΟΣ ΙΝΤΖΕΣ: Κάποια ανοχή πρέπει να υπάρξει, κύριε Πρόεδρε.

ΙΩΑΝΝΗΣ ΖΑΦΕΙΡΟΠΟΥΛΟΣ: Με την έγκριση και του εκπροσώπου του ΔΗ.Κ.ΚΙ., υπολογίζω στην καλή σας θέληση και στην ευελιξία που έχετε στην εφαρμογή του Κανονισμού.

ΠΡΟΕΔΡΕΥΩΝ (Λουκάς Αποστολίδης): Η ευελιξία είναι επικίνδυνη για τους καιρούς μας, κύριε συναδελφε.

ΙΩΑΝΝΗΣ ΖΑΦΕΙΡΟΠΟΥΛΟΣ: Κύριε Πρόεδρε, κανένας νομοθέτης ως σήμερα στα δυόμισι χιλιάδες χρόνια της λειτουργίας της δημοκρατίας στην Ελλάδα, με πολλές αν θέλετε διακοπές, δεν ισχυρίστηκε ότι έφερε μπροστά στο δήμο ή στη Βουλή το τέλειο νομοθέτημα. Εκπλήττομαι, λοιπόν,


 

  

Σελίδα 1344 

 

όταν εκτοξεύονται μηχανισμοί αυτού του είδους ότι τάχα έχουμε ενώπιόν μας το τέλειο νομοθέτημα.

Θέλω να σημειώσω ότι οι πρωτοβάθμιοι Ο.Τ.Α. είναι ένα πολυσύνθετο φαινόμενο. Είναι πολιτικό, πολιτιστικό, κοινωνικό και διοικητικό φαινόμενο. Είναι δηλαδή μία ανθρώπινη κοινότητα που αποτελείται από ένα λειτουργικά συνδεόμενο άθροισμα προσώπων, που στη δεδομένη χρονική στιγμή, δεν μπορεί να λέμε ότι θα ισχύσουν και αύριο το πρωί τα κριτήρια που οδήγησαν τους συντάκτες του άρθρου 1 στη διατύπωση που έχει τώρα.

Είναι λάθος η αντίληψη ότι η τυχόν παραδοχή και αποδοχή μηχανισμού αναθεώρησης -και όχι ρήτρας αναθεώρησης- δημιουργεί συνθήκες αμφισβήτησης του πυρήνα της ουσίας του σχεδίου νόμου. 

'Ενας ξεχασμένος Γάλλος φιλόσοφος, δραπέτης από τη δυτική σκέψη στο μουσουλμανισμό, ο Ροζέ Γκαροντί είπε πως "είμαι έτοιμος κάθε στιγμή να αμφισβητήσω και τις πίστεις μου και τις αμφιβολίες μου".

Καλώ την πολιτική ηγεσία του Υπουργείου Εσωτερικών να κατανοήσει ότι ο ισχύων Κώδικας Δήμων και Κοινοτήτων δεν καλύπτει τις περιπτώσεις που θα χρήζουν διορθωτικής παρέμβασης, αμέσως μετά την ψήφιση του νομοσχεδίου.

Το ίδιο μας είχε πει και η προηγούμενη κυβέρνηση του ΠΑ.ΣΟ.Κ., όταν συζητήσαμε για τη Νομαρχιακή Αυτοδιοίκηση. Μας είχε πει ότι δεν χρειάζονται αλλαγές και χρειάστηκε να έρθουν δύο νόμοι σε πολύ μικρό χρονικό διάστημα, για να βελτιώσουν την κατάσταση.

Δεν θα μιλήσω για συγκεκριμένες περιπτώσεις. Θέλω μόνο να πω ότι έχουμε όλοι μας την ευθύνη -και αυτός δεν είναι πληθυντικός μεγαλοπρέπειας, είναι πληθυντικός γενίκευσης, με αφορά και εμένα αυτό που θα πω- για το ότι το άρθρο 1 περιλαμβάνει υπερτροφικούς δήμους, ατροφικούς δήμους, νόθες αυτοδιοικητικές περιφέρειες, κάποιες φορές σε πολύ μεγάλο βαθμό.

Γιατί και εμείς, όταν κληθήκαμε να δώσουμε την άποψή μας, κληθήκαμε πολλές φορές, ως όμηροι των εκλογικών σχέσεών μας. 

Τελειώνοντας, κύριε Πρόεδρε, θέλω να σημειώσω την ανάγκη, η πολιτική ηγεσία του Υπουργείου Εσωτερικών, η οποία έχει τη μεγάλη τιμή να εισηγείται αυτό το πρωτοποριακό σχέδιο μεταβολής της ελληνικής κοινωνίας, να προχωρήσει σε μια ουσιαστική ανάλυση του μεταβαλλομένου προτύπου αυτοδιοικητικής λειτουργίας και να καταλήξει στο συμπέρασμα, ότι οι νέοι αιρετοί εκπρόσωποι και οι μάνατζερ των δήμων πρέπει να είναι κυρίως χειριστές συνθέτων πληροφοριών που θα τους παράσχει η πολιτική ηγεσία ολοκληρώνοντας το θεσμικό περιεχόμενο του νομοσχεδίου, το οποίο νομίζω ότι έχει ακόμη ανάγκη και βελτιώσεων και συμπληρώσεων.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Ακριτίδης έχει το λόγο.

ΝΙΚΟΛΑΟΣ ΑΚΡΙΤΙΔΗΣ: Κύριε Πρόεδρε, είχα την ευκαιρία στο παρελθόν να τονίσω, ότι ο προβληματισμός που εστιάζεται στη χωροθέτηση, και αφορά το άρθρο αυτό, των νέων αυτοδιοικητικών οργανισμών, δεν αγκαλιάζει την ουσία αυτού του νομοθετήματος. Η ουσία του νομοθετήματος βρίσκεται στους στόχους του, όπως έχουν περιγραφεί, στους τρόπους και κυρίως στα μέσα με τα οποία μπορούν αυτοί να πραγματοποιηθούν. Εν τούτοις η ίδια η χωροθέτηση έχει δημιουργήσει προβλήματα.

Θέλω να ξεκαθαρίσω ότι η προσπάθεια του να οργανωθεί μικροπολιτική αντίδραση από ορισμένες πλευρές σ' αυτά τα προβλήματα ενέχει ένα μεγάλο κίνδυνο. Τον κίνδυνο να καλλιεργηθεί κλίμα αντιπαλότητας -με φυγόκεντρες δυνάμεις- σε αυτούς τους ίδιους τους χώρους, ανεξαρτήτως του τρόπου που τελικά θα οργανωθούν. Και από την άποψη αυτή, όχι μόνο δεν προσφέρει τίποτε, αλλά υπονομεύει θα έλεγα το μέλλον αυτών των ενοτήτων και φυσικά την εφαρμογή αυτού του νομοθετήματος και του αντίστοιχου προγράμματος.

Η προσπάθεια αυτή προέρχεται κυρίως από την Αξιωματική Αντιπολίτευση. 'Ομως, πρέπει να ομολογήσουμε, ότι υπάρχουν προβλήματα που αφορούν τη χωροθέτηση, που δημιουργούν δικαιολογημένες αντιδράσεις των ενδιαφερομένων. Προβλήματα που αφορούν ενότητες, ονομασίες, έδρες, των δήμων και από όλα όσα μέχρι τώρα έχουν διατυπωθεί, εγώ θα ήθελα να υπογραμμίσω εκείνα τα οποία έχουν ως αφετηρία το κριτήριο της ιστορικότητας, συγκεκριμένων οικισμών.

'Ενα κριτήριο που αφορά την ίδια την ιστορία μας και θα έπρεπε με πολλή προσοχή να το χειριστούν οι τοπικοί παράγοντες αλλά και ο νομοθέτης.

Δεν πιστεύω ότι στα εντοπισμένα προβλήματα μπορεί να γίνει εύκολα η διόρθωση με τον τρόπο που αναφέρθηκε από τον κύριο Υπουργό και δεν συμφωνώ ότι πρέπει να δεχθούμε ότι διαφορετικές προτάσεις που έρχονται από τους ενδιαφερομένους μπορούν να λυθούν από τον Κώδικα. Εγώ νομίζω, αντιθέτως, ότι θα έπρεπε τώρα να λυθεί αυτό το πρόβλημα ή να υπάρξει μέριμνα λύσης ειδικά αυτού του προβλήματος και να μην αφεθεί στις εσωτερικές διαδικασίες, οι οποίες υποτίθεται ότι είναι λυσιτελείς.

Από το σύνολο αυτών των προβλημάτων, θα αναφερθώ σε δύο: Είναι η Πίδνα, Δήμος ήδη. Δεν μπορώ να αντιληφθώ πώς μετατρέπεται σε συμβούλιο διαμερίσματος και Δήμος γίνεται η Κονταργιώτισσα και δεν γνωρίζω πόσοι γνωρίζουν αυτόν τον οικισμό. Είναι επίσης ο Δήμος Ιωνίας στο Νομό Θεσσαλονίκης. Δήμος που προήλθε από εθελοντική συνένωση, δυναμικός και αυτάρκης που μετατρέπεται σε διαμέρισμα. Απόφαση ακατανόητη.

Πέραν αυτών θέλω να μείνω σε ένα πράγμα. 'Εχουμε καταθέσει μαζί με τους συναδέλφους, Τσακλίδη, Δαμιανίδη, Γικόνογλου και Παπαθεμελή, μια τροπολογία με ειδικό αριθμό 171 που αναφέρεται στην Κοινότητα Νέας Σάντας του Νομού Κιλκίς.

Επιγραμματικά σας λέω ότι πρόκειται για μια κοινότητα που αποτελεί ζωντανή ιστορία. Συνέχεια και συμβολική παρουσία του ποντιακού ελληνισμού εδώ στην κοινή μας πατρίδα. Σύμβολο ενός τμήματος του ελληνικού λαού που αγωνίστηκε και σφαγιάστηκε. 'Ενας κόσμος που μεταφέρθηκε από τη Σάντα της Τραπεζούντας, το Σούλι του Πόντου -που ουδέποτε πατήθηκε από τον Τούρκο- εδώ στο Νομό Κιλκίς. Αυτή η μεγαλύτερη και πιο δυναμική κοινότητα του Νομού Κιλκίς μετατρέπεται σε διαμέρισμα Δήμου με έδρα άλλη κοινότητα πολύ ήσσονος παρουσίας, από τη Νέα Σάντα. Με την τροπολογία ζητούμε να παραμείνει η Ν. Σάντα ως ανεξάρτητη κοινότητα.

Σύσσωμος ο ποντιακός ελληνισμός ζητάει την εξαίρεση αυτής της κοινότητας, η οποία έχει τη δυνατότητα της αυτόνομης ύπαρξης και συνέχειας. 

Νομίζω, κύριε Υπουργέ, ότι πρέπει να δεχθείτε την πρότασή μας, προσθέτοντας ότι σε κάθε περίπτωση εμείς θα επιμείνουμε.

ΠΡΟΕΔΡΕΥΩΝ (Λουκάς Αποστολίδης): Ο κ.Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κύριε Πρόεδρε, κυρίες και κύριοι συνάδελφοι, κύριε Υπουργέ, είστε ανακόλουθοι με το ίδιο σας το νομοσχέδιο , γιατί εκτός των άλλων το παραβιάζετε εσείς οι ίδιοι σε μια σειρά περιπτώσεων.Και θα αναφερθώ σε συγκεκριμένα παραδείγματα του Νομού Σερρών που επιβεβαιώνεται του λόγου το αληθές.

Στην επαρχία Φυλλίδος, παραδείγματος χάρη, την τρίτη σε έκταση επαρχία με 827,7 τετραγωνικά χιλιόμετρα, την τρίτη σε πληθυσμό επαρχία του νομού μας, με πληθυσμό είκοσι οκτώ χιλιάδες κατοίκους και τριάντα πέντε κοινότητες συγκροτείτε έξι δήμους. Σε αντίθετη με αυτή την επαρχία την επαρχία Σιντικής που είναι η μεγαλύτερη σε έκταση επαρχία στο νομό μας με 1.404.000 τετραγωνικά χιλιόμετρα και τη δεύτερη σε πληθυσμό τριάντα πέντε χιλιάδες κατοίκους και με τριάντα μία κοινότητες δημιουργείτε μόνο τρεις δήμους. Από αυτούς οι δύο ήδη υπάρχουν.

Στην επαρχία Φυλλίδας οι τέσσερις δήμοι βρίσκονται σε έναν άξονα δώδεκα χιλιομέτρων και σε απόσταση μόλις τρία - τέσσερα χιλιόμετρα ο ένας από τον άλλον και με πληθυσμό από δυόμισι έως τρεισήμισι χιλιάδες περίπου. Επίσης, οι καινούριοι δήμοι δημιουργούνται από δύο έως τέσσερις το


 

  

Σελίδα 1345 

 

πολύ κοινότητες.

Αυτοί οι τέσσερις δήμοι συγκροτούνται συνολικά από δεκατρείς δήμους και συγκεντρώνουν δωδεκάμισι χιλιάδες πληθυσμό. Στην ίδια επαρχία συνενώνετε δεκατρείς άλλες κοινότητες με πάνω από δέκα χιλιάδες πληθυσμό και τις πάτε στον Δήμο της Νέας Ζίχνης. Είναι όλα αυτά επιχειρήματα που επιβεβαιώνουν ότι εσείς οι ίδιοι δεν σέβεσθε το ίδιο σας το νομοσχέδιο. Ελάτε στο Νομό Σερρών να ακούσετε τις καταγγελίες και τις παραιτήσεις των ίδιων των στελεχών σας και να δείτε την όλη κατάσταση.

Επίσης για να κάνετε το Δήμο Αμφίπολης παίρνετε την κοινότητα Νέων Κερδιλλίων , μια ιστορική κοινότητα , γιατί είναι το πρώτο μαρτυρικό χωριό της χώρας μας. Στις 18 Οκτώβρη του 1941 οι γερμανοί κατακτητές εκτέλεσαν όλον τον άρρενα πληθυσμό , διακόσιους πενήντα κατοίκους, είναι το σύμβολο της αντίστασης του νομού και εσείς την παίρνετε αυτήν την κοινότητα από την μία επαρχία στην άλλη, προκειμένου να κάνετε ένα δήμο σκοπιμότητας, προκειμένου να εξυπηρετήσετε καθαρά κομματικά σας συμφέροντα. Είναι η μόνη κοινότητα παραθαλάσσια που έχει προοπτικές ανάπτυξης και δεν έχει κανένα κοινό γνώρισμα με το δήμο τον καινούριο που θέλετε να δημιουργήσετε.

Επίσης συγκροτείτε δήμο την Κοινότητα Λευκώνα με τη συνένωση άλλων δύο κοινοτήτων, που είναι στη συνέχεια της πόλης των Σερρών . Είναι ή δεν είναι ενωμένη; Είναι όλα αυτά στοιχεία που επιβεβαιώνουν την ασυνέπεια και την ανακολουθία σας και τις έξωθεν σωρεία παρεμβάσεων που στρεβλώνουν, που παραμορφώνουν το ίδιο το δικό σας νομοσχέδιο;

'Εχουμε και περιπτώσεις, όπου μεταφέρετε τελείως αυθαίρετα και ετσιθελικά τις πρωτεύουσες των καινούριων δήμων, όπως παραδείγματος χάρη την Πεντάμορφη, που είναι η έδρα της περιοχής που έχει όλες τις αντικειμενικές προϋποθέσεις, δεν την κάνετε έδρα καινούριου δήμου αλλά μιας άλλης διπλανής kοινότητας. Το ίδιο κάνετε και με την Κοινότητα της Σβιρώνιας καθώς επίσης και με μια σειρά άλλων kοινοτήτων. Ευχαριστώ.

ΓΕΩΡΓΙΟΣ ΚΙΡΚΟΣ: Κύριε Πρόεδρε, επειδή είμαι υποχρεωμένος να αναχωρήσω στις 15.40' με το αεροπλάνο, εάν συμφωνούν και οι συνάδελφοι θα ήθελα να προηγηθώ. Δεν θα μιλήσω πάνω από ένα λεπτό.

ΑΝΑΣΤΑΣΙΟΣ ΙΝΤΖΕΣ: Εγώ πάντως -επειδή είναι η σειρά μου τώρα- δεν έχω αντίρρηση.

ΠΟΛΛΟΙ ΒΟΥΛΕΥΤΕΣ: Δεν υπάρχει αντίρρηση.

ΠΡΟΕΔΡΕΥΩΝ (Λουκάς Αποστολίδης): Κλέψατε τη βούληση των συναδέλφων, κύριε συνάδελφε, και έχετε το λόγο.

ΓΕΩΡΓΙΟΣ ΚΙΡΚΟΣ: Κύριε Πρόεδρε, ευχαριστώ και εσάς και όλους τους συναδέλφους που μου δίνουν τη δυνατότητα να πω την άποψή μου μέσα σ' ένα λεπτό.

Κύριοι συνάδελφοι, είναι πραγματικά μεγάλη προσπάθεια αυτή που γίνεται και που αποτυπώνεται στο άρθρο 1, της ηγεσίας, της Κυβέρνησης. Και σ' αυτήν τη μεγάλη προσπάθεια σίγουρο ήταν να υπάρχουν διαφορετικές απόψεις. Εκείνο, όμως, που θέλω να πω είναι το εξής.

Κύριε Υπουργέ, θα συμφωνήσω και με τους άλλους συναδέλφους, όσοι από αυτούς διατύπωσαν αυτήν την άποψη, να βρεθεί τρόπος να υπάρξει δυνατότητα, να βρεθεί μηχανισμός που να δίνει διέξοδο σε κάποια προβλήματα που πραγματικά έχουν δημιουργήσει "αδιέξοδα" ή σε κάποια προβλήματα που είναι στην ουσία προβλήματα.

Δεν μπορεί, κύριε Υπουργέ, να λένε πέντε δυναμικές κοινότητες, αναπτυγμένες κοινότητες, που είναι γύρω-γύρω και έχουν κοινά διοικητικά όρια, "θέλουμε να συνενωθούμε, σύμφωνα με το πνεύμα του προγράμματος ΚΑΠΟΔΙΣΤΡΙΑΣ", αλλά επειδή υπήρξαν κάποιες λαθεμένες επιλογές, σ' αυτές τις κοινότητες να μην τους δίνεται η δυνατότητα να αποτελέσουν ένα δήμο, που στην επόμενη απογραφή, εγώ υπολογίζω ότι θα έχουν τριάντα χιλιάδες κατοίκους. Αυτό συμβαίνει για παράδειγμα στο νομό μου.

Στη βάση αυτή λέγω, κύριοι Υπουργοί, να βρεθεί η δυνατότητα σύντομης διατύπωσης μηχανισμού, γιατί η πρότασή σας μέσα από τον Κώδικα Δήμων και Κοινοτήτων πάει μακριά. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο.

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, εμείς όπως δηλώσαμε είμαστε αντίθετοι με το νομοσχέδιο και θα επισημάνω μερικούς λόγους.

Πρώτον, είναι ομολογημένο από τον Υπουργό Περιβάλλοντος, Χωροταξίας και Δημοσίων 'Εργων ότι δεν υπάρχει χωροταξικός νόμος στην Ελλάδα. Υπεσχέθη πέρυσι, όταν ψηφίσαμε τον οικιστικό, να φέρει και το χωροταξικό.

Δεύτερον, δεν υπάρχει χωροταξική μελέτη για την κατανομή και τη δημιουργία νέων δήμων. Εάν υπάρχει ας την καταθέσει ο κύριος Υπουργός Εσωτερικών. Δεν υπάρχουν στοιχεία πληθυσμιακά, οικονομικά, αναπτυξιακά και θα ήθελα να μας πει ενδεικτικά ο κύριος Υπουργός εάν γνωρίζει το βέλτιστο μέγεθος πληθυσμιακά, οικονομικά, γεωγραφικά, συγκοινωνικά, πολιτιστικά για να δούμε με βάση ποια αντικειμενικά ή κατά προσέγγιση αντικειμενικά κριτήρια, προσέγγισε το όλο θέμα.

Δεν υπάρχουν, κύριε Πρόεδρε, ούτε ενιαίες αρχές ούτε ενιαία κριτήρια. Θα πω τρία παραδείγματα, όχι από το νομό μου γιατί τυχαίνει να εκλέγομαι σε αστική περιφέρεια. Στον 'Εβρο υπάρχει ένας Δήμος Κυπρίνου. Σε τέσσερα χιλιόμετρα υπάρχουν δύο κοινότητες, τέως οικισμοί του Κυπρίνου. Ξέρετε που τα εντάσσουν; Στα Δίκαια, είκοσι πέντε χιλιόμετρα απόσταση. Ενώ ο Κυπρίνος, που είναι πράγματι ένας ζωντανός δήμος είναι τέσσερα χιλιόμετρα. Η Μηλέα και το Θεραπειό είναι πέντε χιλιόμετρα. Και αυτά τα πάνε στα Δίκαια που είναι είκοσι πέντε χιλιόμετρα μακριά.

Δεύτερον, συγχαίρω τον κύριο Υπουργό, που στην πατρίδα μου τις Σέρρες, το 'Αγκιστρο, που είναι επάνω στα σύνορα -δέκα μέτρα είναι τα σύνορα- ο Προμαχώνας που είναι διακόσια χιλιόμετρα από τα σύνορα, τα αφήνει κοινότητες. Αντιλαμβάνομαι το λόγο και συγχαίρω.

Ερωτώ: Ο Πέπλος ένα χωριό κοντά στους Κήπους του 'Εβρου, μεγάλο χωριό, με δύο άλλες κοινότητες τέως οικισμούς που απέχουν χίλια πεντακόσια μέτρα, θα πάνε όλα μαζί στις Φέρρες, είκοσι χιλιόμετρα μακριά. 

Και κάτι άλλο για τον Πέπλο. Κύριε Πρόεδρε, για να πάνε οι κάτοικοι του Πέπλου στα χωράφια τους, περνάνε τον 'Εβρο. Δηλαδή ο 'Εβρος εκεί, από μία ανόητη πράξη του κ. Καραμανλή το 1958, ευθυγραμμίστηκε. Η μέση απόσταση του 'Εβρου δεν είναι σύνορο. Μπήκε στην Ελλάδα και έμεινε μία μεγάλη έκταση γύρω στα δύο χιλιάδες στρέμματα πέρα από τον 'Εβρο. Περνάνε τους σκοπούς της Ελλάδος, τα ελληνικά φυλάκια, μπαίνουν βέβαια σε ελληνικό χώρο, απέναντι οι Τούρκοι εργάζονται και λένε: "Εάν εμάς δεν μας κάνετε δήμο, ήδη έχουμε παραδώσει τα όπλα και δεν ξέρω τι θα κάνουμε. Είμαστε φύλακες μόνο σε δύσκολες στιγμές;".

Και ερωτώ, γιατί το 'Αγκιστρο να μείνει, που καλώς μένει, και όχι ο Πέπλος; Να, λοιπόν, που δεν υπάρχουν ενιαία κριτήρια ενιαίες αρχές, αλλά κάποιες άλλες σκοπιμότητες ή να είμαι επιεικής, προχειρότητα τρομερού είδους. 

Και κάτι ακόμη: Δυσπιστούμε, κύριε Πρόεδρε, στην πρόνοια οικονομικής ενίσχυσης. Θα πω ένα παράδειγμα: Ο Δήμος Ιωνίας είναι πέντε χιλιόμετρα έξω από τη Θεσσαλονίκη. Συναινετική ένωση και δημιουργία δήμου, εδώ και τέσσερα χρόνια. Τον πρώτο χρόνο συνένωσης πράγματι πήραν οικονομική ενίσχυση δύο εκατομμύρια (2.000.000). 'Εκτοτε οι υπόλοιπες δόσεις ξεχάστηκαν. Πώς μπορεί να δίνει ο ελληνικός λαός πίστη ότι πράγματι το ένα τρισεκατομμύριο (1.000.000.000.000) στην προσεχή πενταετία, εάν βρεθεί -γιατί τα μισά οφείλονται στους δήμους- θα διατεθεί για να εξασφαλίσουν τουλάχιστον οι συνενούμενες κοινότητες σε δήμους, ότι θα έχουν τουλάχιστον τους ίδιους τρόπους εξυπηρέτησης από ό,τι είχαν προτού να ενωθούν σε δήμους;

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, θα παρακαλέσω να τηρείτε το τρίλεπτο, διότι διαφορετικά θα με αναγκάσετε να σας διακόπτω. Ο συνάδελφος κ. Καλαφάτης έχει το λόγο.

ΑΛΕΞΑΝΔΡΟΣ ΚΑΛΑΦΑΤΗΣ: Κύριε Πρόεδρε, μία δήλωση


 

  

Σελίδα 1346 

 

πρώτα, σε σχέση με τις διαδικασίες που ακολουθήθηκαν για τη χωροταξία και γενικά για το νομοσχέδιο, που αφορά την εκλογική μου περιφέρεια την Κεφαλλονιά και την Ιθάκη. Εκεί ακολουθήθηκε για πάρα πολλούς μήνες, μία πραγματικά θαυμάσια διαδικασία, υπήρξαν σχεδόν ομόφωνες αποφάσεις στα συνέδρια της ΤΕΔΚ και σχεδόν ομόφωνες αποφάσεις στη διοικούσα επιτροπή της ΤΕΔΚ. Και αυτές οι αποφάσεις έγιναν πράξη με το νομοσχέδιο.

Βεβαίως οι πέντε, έξι, επτά αλαλάζοντες για γνωστούς λόγους εξακολουθούν και αλαλάζουν. Αυτό το αναφέρω γιατί διέπει αυτή η αντίληψη όλη τη διαδικασία που έχει ξεκινήσει εδώ και δύο μέρες. Διότι σήμερα αυτό που επισκιάζει τη συνεδρίαση είναι η αποχώρηση της Αξιωματικής Αντιπολίτευσης, όπως προδιαγεγραμμένα είχε αποφασίσει. Και δεν κάνω εδώ μια ρητορική υπέρβαση, αλλά θα αποδείξω γιατί ήταν προδιαγεγραμμένη. 

Πρώτον, στη Διαρκή Επιτροπή δεν εμίλησε επί των άρθρων. 'Οσοι συνάδελφοι ανήκουν στη Διαρκή Επιτροπή το γνωρίζουν αυτό. Δεύτερον, ενώ μιλούσε για δέκα συνεδριάσεις δεν αποδεχόταν τις πέντε έναντι των τριών. Για ποιο λόγο ζητάς δέκα συνεδριάσεις, όταν έχεις προδιαγράψει πως θα φύγεις; Διότι δεν πιστεύω ότι ο κ. Καραμανλής και η παράταξή του σήμερα το πρωί πήραν την απόφαση να αποχωρήσουν.

Μόνος στόχος, αγαπητοί συνάδελφοι, είναι η δημιουργία κοινωνικού και πολιτικού πανικού στη χώρα, για να μπορέσει η Νέα Δημοκρατία να προσπορίσει πολιτικά οφέλη. Και αυτό είναι τραγικό.

'Εχω την εντύπωση ότι η Αξιωματική Αντιπολίτευση ασελγεί επί του απογυμνωμένου σώματος της ελληνικής υπαίθρου. Το χειρότερο είναι το λέω και μου σηκώνεται η τρίχα- ότι σε αυτήν την προσπάθειά της εν πολλοίς έχει τη βοήθεια και τη συμπαράσταση και άλλων τμημάτων της Αντιπολίτευσης μέσα σε αυτήν την Αίθουσα.

Η Κυβέρνηση έχει διαπράξει ένα σοβαρό, ένα ολέθριο λάθος, αγαπητοί συνάδελφοι. Ποιο είναι αυτό το λάθος; 'Οτι η πολιτική της έχει την αποδοχή της πλειοψηφίας του ελληνικού λαού.Αυτό δεν συγχωρείται. Δεν μπορεί η Κυβέρνηση να έχει την αποδοχή του λαού και η Αντιπολίτευση να κάθεται με σταυρωμένα τα χέρια. Και είδαμε στην ειλικρίνεια και στη γενναιότητα της Κυβέρνησης να αντιπαρατίθεται ο πολιτικός τυχοδιωκτισμός κύρια από την Αξιωματική Αντιπολίτευση. 

'Εχουν ειπωθεί εδώ πολλά επιχειρήματα ισχνά που δείχνουν και αποδεικνύουν τη δυσχερή θέση της Νέας Δημοκρατίας. Μίλησαν για στενούς κομματικούς λόγους που επέβαλαν το νομοσχέδιο, όταν εμείς ως ΠΑ.ΣΟ.Κ. "ελέγχουμε" τη συντριπτική πλειοψηφία των κοινοτήτων και της Τοπικής Αυτοδιοίκησης. Είπαν ότι επί ΠΑ.ΣΟ.Κ. έγινε η ερήμωση των χωριών, όταν η παράταξη, που γέννημά της είναι η Νέα Δημοκρατία, διέλυσε κυριολεκτικά τα χωριά, όταν μάλιστα εμείς γνωρίζουμε ότι η δύναμή μας είναι στα χωριά. Το ΠΑΣΟΚ στην Αθήνα βουλιάζει η δύναμή του είναι στα χωριά, στα πράσινα χωριά.

Θέλω να πω, για να τελειώσω με αυτό, ότι η ταύτιση του 'Ελληνα με το χωριό του, είναι πολύπλευρη και καθολική. Αυτό οφείλεται σε ιστορικούς και παραδοσιακούς λόγους. Θα σας αναφέρω -επειδή κατάγομαι από χωριό και επειδή ο νομός μου και η περιφέρειά μου, η επαρχία μου έχει μεγάλη μετανάστευση- ότι εκατό χιλιάδες Κεφαλλονίτες βρίσκονται εκτός Κεφαλλονιάς και πολλοί από αυτούς βρίσκονται στα πέρατα της οικουμένης.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).

'Οταν ο Κεφαλλονίτης ο Θιακός, όταν ο 'Ελληνας, κατ'επέκταση στην άκρη του κόσμου, δακρύζει στο άκουσμα του ονόματος της Ελλάδας, δεν δακρύζει γιατί σκέφτεται την Ομόνοια, τα Πετράλωνα ή τα Κάτω Πατήσια. Δακρύζει γιατί σκέφτεται το χωριό του, γιατί σκέφτεται την πλατεία του χωριού του, γιατί σκέφτεται την εκκλησία και το δημοτικό του σχολειό.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΑΛΕΞΑΝΔΡΟΣ ΚΑΛΑΦΑΤΗΣ: Πάνω σε αυτό το ευγενές συναίσθημα του ελληνικού λαού βρήκε να παίξει το ευτελές παιχνίδι της η Νέας Δημοκρατία, γιατί βλέπει ότι πολιτικά καταβαραθρώνεται και νομίζει πως με τις αντιδράσεις των φωνασκούντων υστερικώς της δόθηκε η δυνατότητα να πιάσει την ευκαιρία από τα μαλλιά για να αναρριχηθεί, για να γαντζωθεί στην κορυφή της πολιτικής ηγεσίας της χώρας μας.

(Στο σημείο αυτό κτυπάει ξανά το κουδούνι ληξεως του χρόνου ομιλίας του κυρίου Βουλευτή).

Τελειώνω με αυτή τη φράση, κύριε Πρόεδρε.

Εμείς θα συνεχίσουμε. Πιστεύουμε ότι όλοι οι σκεπτόμενοι ψηφοφόροι της Νέας Δημοκρατίας, ο επιχειρηματίας, ο εργάτης, ο αγρότης που ζει στην ελληνική ύπαιθρο είναι μαζί μας. Και αυτό δεν το λέω ως μία πολιτική εικασία, αλλά ως μια διαπίστωση...

ΠΡΟΕΔΡΕΥΩΝ (Λουκάς Αποστολίδης): Τελειώσατε, κύριε συνάδελφε.

Κύριοι συνάδελφοι, θα τηρήσω από τον επόμενο ομιλητή το τρίλεπτο. Και θα παρακαλέσω τα Πρακτικά μόλις περάσει...

ΚΥΡΙΑΚΟΣ ΣΠΥΡΙΟΥΝΗΣ: Δεν θα το τηρήσουμε. Η ισότητα εδώ μέσα είναι όρος ποιότητας.

ΠΡΟΕΔΡΕΥΩΝ (Λουκάς Αποστολίδης): Κοιτάξτε, παίρνετε αυθαίρετα το λόγο και θα σας παρακαλέσω, κύριε Σπυριούνη, να μην το κάνετε.

ΚΥΡΙΑΚΟΣ ΣΠΥΡΙΟΥΝΗΣ: Μας προκαλείτε, κύριε Πρόεδρε.

ΠΡΟΕΔΡΕΥΩΝ (Λουκάς Αποστολίδης): Δεν σας προκαλώ καθόλου.

ΚΥΡΙΑΚΟΣ ΣΠΥΡΙΟΥΝΗΣ: Να αφήσετε πέντε λεπτά σε όλους.

ΠΡΟΕΔΡΕΥΩΝ (Λουκάς Αποστολίδης): Σας παρακαλώ.

Ορίστε, κύριε Πιπεργιά, έχετε το λόγο.

Αυτό πάντως, κύριε Σπυριούνη, δεν είναι τακτική.

ΚΥΡΙΑΚΟΣ ΣΠΥΡΙΟΥΝΗΣ: Αυτή είναι η δικαιοσύνη εδώ μέσα.

ΠΡΟΕΔΡΕΥΩΝ (Λουκάς Αποστολίδης): Δεν είναι δικαιοσύνη.

Ορίστε, κύριε Πιπεργιά.

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, έχω διαπιστώσει ότι όταν ξεκινάω εγώ να μιλάω συμπιέζετε το χρόνο.

ΠΡΟΕΔΡΕΥΩΝ (Λουκάς Αποστολίδης): Δεν τον συμπιέζω. Ο χρόνος δεν έχει ξεκινήσει καν. Τώρα αρχίζει ο χρόνος για εσάς, κύριε Πιπεργιά.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, δεν μπορεί ο ένας να μιλάει τρία λεπτά και ο άλλος πέντε λεπτά.

ΔΗΜΗΤΡΙΟΣ ΠΙΠΕΡΓΙΑΣ : Κύριε Πρόεδρε, κύριοι συνάδελφοι, το πρόγραμμα "ΚΑΠΟΔΙΣΤΡΙΑΣ" εισάγει μία μεταρρύθμιση, η οποία είναι πάρα πολύ σημαντική. Δεν έρχεται πρώτη φορά για συζήτηση σε αυτήν την Αίθουσα. Νομίζω ότι έχει προηγηθεί ένας πολύ μεγάλος διάλογος, ένας διάλογος στον οποίο συμμετείχε η ελληνική κοινωνία από άκρο σε άκρο, ένας διάλογος ο οποίος κράτησε εννέα ολόκληρους μήνες.

Βέβαια, η αναγκαία προσαρμογή του χάρτη των Οργανισμών Τοπικής Αυτοδιοίκησης στη σημερινή πραγματικότητα κακώς πήρε το όνομα "αναγκαστικές συνενώσεις". 'Επρεπε να πάρει ένα άλλο όνομα που να δίνει την αναπτυξιακή διάσταση του εγχειρήματος και ότι η προσαρμογή του χάρτη ήταν για την ανάπτυξη και το καλό της υπαίθρου. Πολλές φορές παίζουμε με τα λόγια και όμως τα λόγια είναι αυτά τα οποία δημιουργούν εντυπώσεις.

Αρκεί, βέβαια, οι νέοι Ο.Τ.Α., που δημιουργούνται, να συμβάλουν στην ανάπτυξη. Τη μεταρρύθμιση, η οποία συντελείται με το νομοσχέδιο, την αγκαλιάζει πιστεύω -αυτή την αίσθηση έχω- η μεγάλη πλειοψηφία του λαού.

Προσωπικά εγώ δεν κατανόησα ούτε την κομματική πειθαρχία ούτε τη δήλωση ότι δεν θα επέλθει καμία μεταβολή. Και αυτό, γιατί απλώς αυτές οι δηλώσεις έδωσαν λαβές, για να γίνεται αντιπολίτευση και να υπάρχουν λεονταρισμοί από τη μεριά της Νέας Δημοκρατίας. Πιστεύω ότι, αν δεν υπήρχαν αυτές οι τοποθετήσεις, η Νέα Δημοκρατία θα έπαιρνε την απάντηση, με ενωμένη την Κοινοβουλευτική Ομάδα όχι μόνο του ΠΑ.ΣΟ.Κ., αλλά και ευρύτερα με τη συμπαράταξη άλλων


 

  

Σελίδα 1347 

 

δυνάμεων, που στηρίζουν αυτό το νομοσχέδιο.

Η χωροταξία καθορίζεται από το άρθρο 1. Το άρθρο 1 είναι ίσως το σημαντικότερο άρθρο του νομοσχεδίου, δεν είναι όμως και το ουσιαστικότερο. 'Οπως σε κάθε θεσμό, έτσι και εδώ πιστεύω, στο νέο θεσμό, στους νέους δήμους τα πάντα θα κριθούν από τη ζωή. Και οι υπηρέτες, που θα αναλάβουν να διακονήσουν το νέο θεσμό, δηλαδή οι αιρετοί άρχοντες, που θα προκύψουν από τις εκλογές, θα αναδείξουν ή όχι τις δυνατότητες που παρέχονται, με αυτήν τη θεσμική αλλαγή, στους νέους δήμους.

Υπάρχουν, όμως, και περιπτώσεις που έγιναν λάθη. Κατά την άποψή μου, είναι ίσως ακατανόητα λάθη ακόμη και λάθη αντιγραφής, που πρέπει να αντιμετωπισθούν. Στην Εύβοια, παραδείγματος χάρη, η Κοινότητα Ταξιαρχών, που απέχει δύο χιλιόμετρα από τις Κονίστρες, υδρεύεται από το ίδιο υδραγωγείο, οι κάτοικοί της κατά συντριπτική πλειοψηφία θέλουν να είναι στο Δήμο Κονιστρών, εξυπηρετούνται από τα ίδια σχολεία, είναι στην ίδια γεωγραφική ενότητα στην ίδια ανοιχτή πόλη,πηγαίνει σε άλλον δήμο. Αυτό, για μένα, είναι λάθος αντιγραφής. 'Οπως επίσης, δεν είναι κατανοητή η εμμονή που υπάρχει πολλές φορές, που υπήρξε από την Κυβέρνηση, για κοινότητες που είναι σε σταυροδρόμι, που είναι σε οριακά σημεία, που μπορούν να συμμετέχουν στον έναν, στον άλλον, στον παραπέρα δήμο, να μην έχουν τη δυνατότητα της επιλογής, όπως παραδείγματος χάρη η Κοινότητα Οξυλίθου. Είναι προφανές ότι χρειάζονται διορθώσεις στα όρια ορισμένων όμορων δήμων.

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε.

ΔΗΜΗΤΡΙΟΣ ΠΙΠΕΡΓΙΑΣ: Το άρθρο 5 του Κώδικα Δήμων και Κοινοτήτων, που επικαλέσθηκε ο κύριος Υπουργός, δεν επιτρέπει τη διόρθωση, αν δεν περάσουν πέντε χρόνια. Δηλαδή στην πράξη, αν δεν γίνουν δυο εκλογικές αναμετρήσεις και οι πρώτες εκλογές και οι επόμενες εκλογές. Και μετά, θα υπάρχει δυνατότητα να γίνει διόρθωση.

Νομίζω ότι αυτά τα λάθη πρέπει να αντιμετωπισθούν. Αν είναι εξώφθαλμα, αν είναι λάθη αντιγραφής, πρέπει να υπάρχει η τόλμη αυτό να γίνει τώρα. Αν είναι κάτι που πρέπει να το λύσει η ζωή, πρέπει να γίνει σε συντομότερο διάστημα και πάντως, πριν τις επόμενες εκλογές. Γι' αυτό, νομίζω ότι πρέπει η Κυβέρνηση να φροντίσει να προβλέψει μηχανισμό διόρθωσης των ορίων σε όμορες κοινότητες.

ΠΡΟΕΔΡΕΥΩΝ (Λουκάς Αποστολίδης): Τελειώσατε, κύριε Πιπεργιά.

Ο κ. Καλαμακίδης έχει το λόγο.

ΔΗΜΗΤΡΙΟΣ ΠΙΠΕΡΓΙΑΣ: Τελειώνω, κύριε Πρόεδρε.

Και νομίζω ότι δεν πρέπει να διολισθήσει η Κυβέρνηση σε δογματισμό, που προσπαθεί, με τη θεαματική κίνησή της, να την οδηγήσει η Νέα Δημοκρατία.

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Kαλαμακίδη.

ΙΩΑΝΝΗΣ ΚΑΛΑΜΑΚΙΔΗΣ: Κύριε Πρόεδρε, παρά την προσωπική μου πικρία, που έχει σχέση με το χωροταξικό σχεδιασμό της περιοχής μου και με την επιλογή εδρών στους νέους δήμους, οφείλω να συγχαρώ την πολιτική ηγεσία του Υπουργείου Εσωτερικών και προσωπικά τον κύριο Υπουργό και τους κυρίους Υφυπουργούς, οι οποίοι ανταποκρίθηκαν στις απαιτήσεις των καιρών και έκαναν τη μεγάλη ρήξη,η οποία δεν θα σηματοδοτήσει μόνον την παρούσα εποχή, αλλά και τον 21ο αιώνα, τον επόμενο δηλαδή αιώνα. Γιατί είναι ένα νομοσχέδιο που διαπνέεται από την έννοια της αποκέντρωσης και της ενδυνάμωσης της Τοπικής Αυτοδιοίκησης σε όλους τους τομείς της κοινωνικής, πολιτικής, οικονομικής ζωής του τόπου μας. Είναι πράγματι ένα μεγάλο άλμα που έγινε.Και ασφαλώς έπρεπε να γίνει, γιατί πλέον οι συνθήκες είχαν ωριμάσει και έπρεπε να γίνει, επιτέλους, η ολοκλήρωση της μεταρρυθμίσεως αυτής, που είχε αρχίσει στη δεκαετία του 1980.

Θα έπρεπε επιτέλους να μεταφερθεί η πολιτική, η οικονομική εξουσία σ'αυτούς που δημιουργούν, στους πολίτες, στο κοινωνικό σύνολο, στους τοπικούς και κοινωνικούς φορείς, δηλαδή στον ίδιο το λαό.

Η αναγκαιότητα της μεταρρύθμισης είναι ασφαλώς κοινά αποδεκτή, εκτός από εκείνους οι οποίοι θυσιάζουν το πιστεύω στο αντιπολιτεύομαι.

Η κυρία άρνηση προέρχεται κυρίως από τις μικρές πληθυσμιακά κοινότητες, οι οποίες μάλιστα στερούνται στοιχειώδους υποδομής και υπηρεσιών. Για παράδειγμα, υπάρχουν κοινότητες που δεν έχουν ούτε καν δημοτικό σχολείο. Και επικεντρώνουν την άρνηση αυτή σε δευτερεύοντα ζητήματα και θέματα, δηλαδή στην έδρα, με το σκεπτικό ότι εκεί που θα πάει η έδρα θα γίνονται και τα έργα κ.λπ.

'Ενας άλλος λόγος είναι οι συναισθηματικοί δεσμοί, που έχουν να κάνουν με την τοπική ιστορία, με την παράδοση, με την πολιτιστική τους ταυτότητα, την έντονη τοπικιστική αντίληψη και το φόβο ότι θα συρρικνωθεί ο πληθυσμός και επιπλέον, ότι δεν θα έχουν την επαφή με τον πρόεδρο της κοινότητας.

'Ολοι αυτοί οι λόγοι κατέπεσαν στο κενό. Πληροφορήθηκε ο ελληνικός λαός περί τίνος πρόκειται και αποφάσισε να κάνει τη ρήξη. Και βεβαίως αυτό έγινε. Μας έδωσε την εντολή ο ελληνικός λαός να προχωρήσουμε σε ισχυρούς δήμους με προοπτικές κοινωνικής εξασφάλισης, διοικητικής, οικονομικής και οικιστικής ανασυγκρότησης. Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίαση παρακολουθούν από τα γενικά δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", εξήντα τέσσερις μαθητές και τέσσερις συνοδοί-καθηγητές από το 1ο Γυμνάσιο Καρδίτσας.

(Χειροκροτήματα στην Αίθουσα)

Ο Κοινοβουλευτικός Εκπρόσωπος του ΔΗ.Κ.ΚΙ., ο συνάδελφος κ. Ρόκος, έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε, είναι η σειρά μου να μιλήσω.

ΠΡΟΕΔΡΕΥΩΝ (Λουκάς Αποστολίδης): Κύριε Καρακώστα, ο Κοινοβουλευτικός Εκπρόσωπος όταν ζητάει το λόγο -το γνωρίζετε αυτό- έχει τη δυνατότητα να μιλήσει. Δεν νομίζω τώρα ότι υπάρχει κάποιο θέμα.

Ορίστε, κύριε Ρόκο.

ΓΕΩΡΓΙΟΣ ΡΟΚΟΣ: Κύριε Πρόεδρε και κύριοι συνάδελφοι, ζούμε πράγματι μια εποχή κρίσης, κρίσης του συστήματος, κρίσης της πολιτικής, κρίσης της κοινωνίας. Τα κόμματα είναι για να καθοδηγούν την κοινωνία στην υπέρβαση αυτής της κρίσης. Δυστυχώς, το ΠΑ.ΣΟ.Κ. είναι το μεγάλο κομμάτι της κρίσης. Και είναι έτσι, διότι δεν μπορεί να παρακολουθήσει ούτε τον εαυτό του.

Ενάμιση χρόνο πριν στο πρόγραμμά του έλεγε άλλα, στήριζε άλλα και λίγο χρόνο μετά, κάνει ακριβώς τα αντίθετα.

ΧΡΗΣΤΟΣ ΡΟΚΟΦΥΛΛΟΣ: Λέγαμε ότι δεν θα κάνουμε το σχέδιο "ΚΑΠΟΔΙΣΤΡΙΑΣ";

ΓΕΩΡΓΙΟΣ ΡΟΚΟΣ: 'Εχετε τη συνήθεια να με διακόπτετε, κύριε συνάδελφε, και από εσάς, που είστε παλιός Βουλευτής, περίμενα περισσότερο σεβασμό. Είναι η τρίτη φορά που μου το κάνετε.

'Ελεγε για παράδειγμα το ΠΑ.ΣΟ.Κ. κάποτε για τα συμβούλια περιοχής και τα έλεγε στο πρόγραμμά του. Και είχε και τότε χωροτάκτες και είχε δημιουργήσει τα συμβούλια περιοχής, τα οποία έρχεται σήμερα και τα καταργεί. Τα καταργεί γιατί απέτυχαν. Και απέτυχαν για τους ίδιους λόγους που θα αποτύχουν και οι σημερινοί δήμοι, οι οποίοι δεν έχουν πάρει σε καμία περίπτωση υπόψη τους, ούτε μελέτες βιωσιμότητας ούτε πολιτισμικά χαρακτηριστικά ούτε σχέσεις με την ιστορία ούτε σχέσεις με την παραγωγή και την ανάπτυξη, όπως θέλει να αυτοαποκαλείται εκσυγχρονιστική παράταξη, η οποία δυστυχώς, πειραματίζεται ακόμα και σήμερα.

Είπε ο κύριος Υπουργός σήμερα ότι ακροάστηκε πολλούς προέδρους με αντίθετη άποψη, όμως, με τους συμβούλους. Εδώ δεν ακροάστηκε τους Βουλευτές, εδώ δεν μπήκαμε στο παιχνίδι της συζήτησης, της αναζήτησης της πραγματικής χωροταξικής μελέτης με τους ίδιους τους Βουλευτές. Και είναι μόνο αυτό; Αυτό διαπιστώνεται εξάλλου, σήμερα εδώ μέσα:


 

  

Σελίδα 1348 

 

Βουλευτές της ίδιας κυβερνητικής παράταξης, όσοι μίλησαν μέχρι αυτήν τη στιγμή ο κάθε ένας για το νομό του, ανέφερε πάμπολλα παραδείγματα.

Από το Νομό Θεσσαλονίκης ο συνάδελφός μου κ. Κίρκος ανέφερε ένα χαρακτηριστικό παράδειγμα και βέβαια απέφυγε να χρησιμοποιήσει ονόματα, γιατί θα ανέφερε την αντίπαλη άποψη του άλλου Βουλευτή, στην ίδια παράταξη. Και έτσι "κρατάει ο χορός".

Μήπως δεν μίλησε και ο κ. Σμυρλής και δεν ανέφερε τέσσερις παρατηρήσεις στο νομό του; Για να μην καταλήξω στο συνάδελφο κ. Καλαφάτη, που νομίζω ότι τελικά απέρριψε εντελώς το σχέδιο, γιατί έβαλε ένα βασικό ζήτημα, που έχει σχέση με την κοινωνία μας.

Ο ελληνικός λαός είναι μεσογειακός λαός, λαός πραγματικά συναισθηματικός. Σέβεται κάθε φορά αυτό που έζησε και αυτό που θέλει να μεταφέρει. Κάτω από αυτή τη λογική, δεν μπορείς να παραβιάζεις, χάριν του άκριτου εκσυγχρονισμού, του από έξω κέντρα καθοδηγούμενου εκσυγχρονισμού σήμερα, το συναίσθημα του 'Ελληνα πολίτη. Δεν μπορείς, παραβιάζοντας αυτή τη φύση του ανθρώπου σήμερα, να συγκροτείς νέα κοινωνία ή νέα διοίκηση.

Πρέπει ο νομοθέτης να λαμβάνει υπόψη ότι σχεδιάζει όχι στη Γερμανία, όχι στη Σουηδία, αλλά στην Ελλάδα, στην Ελλάδα του μικρού χωριού, του κύτταρου που μπορεί πραγματικά να ξαναβάλει σε βήμα προόδου αυτή τη χώρα. 'Ετσι ακριβώς είναι, γι' αυτό και αντιδράει.

Εγώ, κύριε Πρόεδρε, δεν αναφέρθηκα σε ονόματα, γιατί είχε αρχίσει ήδη από προχθές μία αναφορά από τη Μακεδονία μέχρι την Κρήτη. Συμπλήρωσε πολύ επιτυχημένα, γι' αυτό και το επαναλαμβάνω, ο συνάδεφλός μου κ. Ιντζές, για τον ακριτικό 'Εβρο και έβαλε μία διάσταση εθνική στο παράδειγμά του. Να είσαστε προσεκτικοί και σήμερα, όχι μετά από πέντε χρόνια που θα έχουν εγκαταλειφθεί και ερημωθεί χωριά, να αρχίσετε τότε να ζητάτε, για να έχετε για μία ακόμα φορά την ευκαιρία του παζαριού. Αυτό είναι το σχέδιο και αυτό έγινε τον τελευταίο μήνα, με τις αναζητήσεις της έδρας, του χαρακτήρα και όλα τα άλλα.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Καρακώστας έχει το λόγο.

ΙΩΑΝΝΗΣ ΚΑΡΑΚΩΣΤΑΣ: Κύριε Πρόεδρε και κύριοι Υπουργοί, η ραχοκοκαλιά του νομοσχεδίου είναι το άρθρο 1, που συζητάμε.

Προσωπικά, επί του νομοσχεδίου, στη φιλοσοφία του, έδωσα ψήφο συνείδησης. Τώρα κάνω κατάθεση ψυχής και διαφωνώ με το σχεδιασμό, γιατί διαφωνεί ένα τμήμα του λαού στη βάση του και έχουμε υποχρέωση να αφουγκραζόμαστε αυτόν το λαό, αφού λέμε ότι τον εκπροσωπούμε.

Δεν θα μιλήσω γενικά για το άρθρο 1, γιατί δεν έχω χρόνο, αλλά θα μιλήσω για το Νομό Αιτωλοακαρνανίας και θα πω πως έχει γίνει η χωροταξική κατανομή. Ο Νομός Αιτωλοακαρνανίας, μεγάλος νομός, όπως είπε και άλλος συνάδελφος, με δεκαεπτά δήμους σήμερα και διακόσιες τέσσερις κοινότητες, γίνεται με είκοσι εννέα δήμους, χωρίς καμία κοινότητα, ενώ θα έπρεπε να γίνουν τουλάχιστον τριάντα πέντε με τριάντα έξι δήμοι και να αφεθούν κάποιες κοινότητες.

Συγκεκριμένα, θέλω να θίξω το εξής, κύριε Υπουργέ, διότι σας έδωσα και ολοκληρωμένη πρόταση για το Νομό Αιτωλοακαρνανίας, αλλά κατέθεσα και τροπολογία προς συζήτηση, που δεν ξέρω αν θα τη δεχθείτε. Ενδεικτικά, θέλω να πω τα εξής.

Ο Δήμος Αγίου Κωνσταντίνου δεν έπρεπε να συγχωνευτεί με το Αγρίνιο, ούτε το Δοκίμι ούτε τα Καλύβια, που είναι εύρωστες κοινότητες.

Δεύτερον, η Κατοχή πρέπει να γίνει έδρα δήμου, γιατί ήταν η αρχαία έδρα του Δήμου Οινιάδων, όπου σήμερα είναι και το μεγάλο αρχαίο θέατρο, που κάθε καλοκαίρι έχει αρκετό κόσμο ή τουλάχιστον να γίνουν δύο δήμοι, Οινιάδων και Νεοχωρίου. Δεν έπρεπε όμως να αποκλειστεί η κατοχή της έδρας.

Τρίτον, έδρα του Δήμου Αρακύνθου έπρεπε να γίνει η Ματαράγκα, η οποία έχει όλη την υποδομή, για να λειτουργήσει ο δήμος απρόσκοπτα και όχι οι Παπαδάτες, που δεν έχουν τέτοια υποδομή.

Οι κοινότητες Λουτρό, Ανοιξιάτικο, Αμπελάκι έπρεπε να γίνουν Δήμος Αμβρακικού και να μην υπαχθούν στην Αμφιλοχία, η οποία γίνεται ένας τεράστιος δήμος. 

Στον Ορεινό Βάλτο επίσης έπρεπε να γίνουν δύο δήμοι, Ιδομένης και Ινάχου, αντί του ενός, του Δήμου Ινάχου.

Ο Δήμος Θέρμου, κύριε Υπουργέ, περιλαμβάνει είκοσι μία κοινότητες απομακρυσμένες και χωρίς συγκοινωνίες. Πώς θα λειτουργήσει αυτός ο τεράστιος δήμος και σε πληθυσμό και σε χωριά και σε έκταση;

'Επρεπε τουλάχιστον να κάνετε δύο δήμους και να αφήσετε δύο-τρεις κοινότητες να υπάρχουν αυτόνομες.

Η Κοινότητα Βλαχομάνδρας θα έπρεπε να υπαχθεί στο Αντίρριο και όχι στη Ναύπακτο. Να γίνει δήμος Ευήνου, όπως είχε αρχικά προταθεί από την ΤΕΔΚ. Τι λόγοι επικράτησαν και δεν έγινε;

Στο Δήμο Στράτου, επίσης, θα έπρεπε να γίνει έδρα η Λεπενού με δημαρχείο, όμως, επί της εθνικής οδού, ώστε να εξυπηρετούνται όλα τα γύρω χωριά.

Αν εγένοντο όλες αυτές οι διορθώσεις, κύριε Υπουργέ, που σας πρότεινα, να έχετε υπόψη σας ότι το 95% του Νομού Αιτωλοακαρνανίας θα ήταν κοντά σας. Το ίδιο θα συμβεί και αν κάνετε τις τροποποιήσεις που σας λέμε. Να ακούσετε και τους Βουλευτές. Θα σας αγκαλιάσει όλος ο κόσμος, παρά τις αντιπολιτευτικές κραυγές, που ακούγονται εδώ μέσα. Αυτοί που έφυγαν από εδώ σήμερα εν ώρα μάχης δηλαδή, που λιποτάκτησαν, θα τους κρίνει ο λαός φυσικά, καθώς και εκείνους που είναι αντίθετοι με τις συνενώσεις, που τις θέλει όλος ο ελληνικός λαός.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Σαλαγιάννης έχει το λόγο.

ΝΙΚΟΛΑΟΣ ΣΑΛΑΓΙΑΝΝΗΣ: Κύριε Πρόεδρε, στο άρθρο 1, κατηγορείται το ΠΑ.ΣΟ.Κ. και η Κυβέρνηση, από διάφορες πλευρές ότι με τη χωροταξία που ακολούθησε επιχειρεί να παρέμβει για να κερδίσει τις επόμενες εκλογές. Καλά, τόσα χρόνια που κυβερνάμε τον τόπο και που κάνουμε τόσες μεταρρυθμίσεις, δεν έχουν καταλάβει τίποτα; Δεν κατάλαβαν ότι δεν είμαστε τόσο αφελείς που να βλέπουμε ορίζοντα μόνο ενός χρόνου, τις επόμενες εκλογές, σε τόσο σοβαρά και καίρια θέματα για τον τόπο; Αυτοκτονείς αν βλέπεις τόσο κοντά, τόσο κοντόθωρα. Εμείς θα κερδίσουμε τις εκλογές, θα κερδίσουμε το μέλλον βλέποντας μακρύτερα, βλέποντας το μέλλον και όχι τις επόμενες εκλογές. Την απάντηση πάντως σ' αυτούς και στη Νέα Δημοκρατία, κυρίως σ' αυτήν, θα τη δώσουν τα πάρα πολλά στελέχη της που ήταν, δούλεψαν, δουλεύουν σήμερα και θα δουλέψουν την Τοπική Αυτοδιοίκηση επάξια στο θεσμό αυτό και που τώρα εντάσσονται ήδη στα πρώτα βήματα μιας δυναμικής που αναπτύσσεται στην κοινωνία και στις επόμενες εκλογές. Διότι πρέπει να σας πω ότι ποτέ μέχρι σήμερα δεν υπήρξε τέτοια δυναμική για το νέο θεσμό. Τα καλύτερα από τα στελέχη που έχουν τα κόμματα θα μπουν στην ιστορία της Τοπικής Αυτοδιοίκησης, γιατί ξέρουν ότι είναι ο θεσμός του μέλλοντος και εκεί θα απαντηθούν όλα όσα ανέφερε η Νέα Δημοκρατία.

Πρέπει να παραδεχθούμε ότι σε τόσο μεγάλο εγχείρημα θα έχουν γίνει και αποτυχημένες επιλογές και λάθη και παραλείψεις. Θα πρέπει, επίσης, να παραδεχθούμε ότι τα άρθρα του Κώδικα που ανέφεραν οι Υπουργοί, δεν μπορούν να καλύψουν όλες αυτές τις αλλαγές που θα χρειαστούν να γίνουν. Αυτό είναι μια πραγματικότητα.

Θα πρότεινα, όπως και άλλοι συνάδελφοι, στο τέλος της τετραετίας, με απόφαση των 2/3 έστω των 3/5, των μόνιμων κατοίκων μιας κοινότητας, ενός διαμερίσματος, να μπορεί αυτή η κοινότητα ή το διαμέρισμα να ενταχθεί σε έναν άλλο δήμο. Αυτό να προβλεφθεί από τώρα. Γιατί είναι τόσο δύσκολο να προβλεφθεί; Ας αποφασίσουν, λοιπόν, οι μόνιμοι κάτοικοι ενός χωριού στο τέλος της τετραετίας. Ας το κάνουν, γιατί θα μας λύσουν πάρα πολλά προβλήματα.

Επίσης, μπορεί ο Κώδικας να λύσει το πρόβλημα των εδρών, αλλά και το πρόβλημα της ονομασίας. 'Ομως, δεν κατανοώ ειλικρινά πώς είναι δυνατό να φτιάχνουμε κοινότητα Αθαμανών


 

  

Σελίδα 1349 

 

στην Αργιθέα. 'Οταν πεις ότι είσαι Αθαμάνας δεν ξέρει κανένας τι είναι αυτό, ενώ οι πάντες ξέρουν και έχουν ταυτότητα ότι είναι Αργιθεάτες. Ειλικρινά δεν ξέρω γιατί πρέπει να πάμε στο δημοτικό συμβούλιο, στο γενικό συμβούλιο, για να αποφασίσουμε ότι πρέπει να είμαστε Αργιθεάτες και όχι Αθαμάνες.

Επίσης, με τη πρόταση που έχω κάνει για τα 3/5 θα μπορούσαμε να λύσουμε τα προβλήματα της Μαγούλας, Kρανέας, κάποιων χωριών δηλαδή στην Καρδίτσα που ενίστανται για τον τρόπο που έγινε η χωροταξία στο τόπο τους.

Ευχαριστώ πολύ.

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε συναδέλφε.

Ο συνάδελφος κ. Μουσταφά έχει το λόγο.

ΜΟΥΣΤΑΦΑ ΜΟΥΣΤΑΦΑ: Κύριε Πρόεδρε, κυρίες και κύριοι συνάδελφοι, με την παρέμβασή μου στη συζήτηση του άρθρου 1 δεν θέλω να κάνω το χωροτάκτη. Οπωσδήποτε θα υπήρχαν και από άλλους συναδέλφους, πολλά παράπονα. Ούτε θέλω να μιλήσω μεμψίμοιρα, αλλά πραγματικά θέλω να εκφράσω την πικρία μου και την οργή μου για τις αντιλήψεις που κυριάρχησαν, που ανθούν στην περιοχή και δυστυχώς έχουν επηρεάσει και το Υπουργείο Εσωτερικών στις αποφάσεις του.

Υπάρχει το προηγούμενο των διευρυμένων νομαρχιακών επιτροπών, όπου το τι γράφηκε στην περιοχή και τι συζητήθηκε, είναι άλλο πράγμα. 'Αλλος πρότεινε, να πάει η Σαμοθράκη στο Νομό Ροδόπης. 'Αλλος πρότεινε να πάει στο Νομό Ξάνθης η Θάσος. Και στις διάφορες τέτοιες προτάσεις και στην τελική επιλογή της διευρυμένης Νομαχιακής Αυτοδιοίκησης Ροδόπης - 'Εβρου σαν επίσημη δικαιολογία έβγαινε "θα πάρουμε με δύο κουτάλια, επειδή είμαστε διευρυμένη Νομαρχιακή Αυτοδιοίκηση", αλλά στον άνθρωπο που παραπονιόταν κάπως δικαιολογημένα, τι δουλειά έχουμε εμείς, η Ροδόπη με τον 'Εβρο; 'Εκλειναν κάπως πονηρά το μάτι και έλεγαν "τι θέλεις τώρα, να έχουμε Τούρκο Νομάρχη";

ΠΡΟΕΔΡΕΥΩΝ (Λουκάς Αποστολίδης): Μουσουλμάνο, όχι Τούρκο.

ΜΟΥΣΤΑΦΑ ΜΟΥΣΤΑΦΑ:Το ίδιο συμβαίνει και με τη συζήτηση που έχει ανοίξει με τον "ΚΑΠΟΔΙΣΤΡΙΑ". Απόστρατοι στρατηγοί, μειονοτικολόγοι, διεθνείς ερευνητές, αυτές τις μέρες πραγματικά έχουν γεμίσει τον τοπικό Τύπο με μία κινδυνολογία, με μία αριθμολογία. Διαδικασία των πέναλτυ την έχουμε χαρακτηρίσει. Τρεις απ' αυτούς, δύο από μας, έξι απ' αυτούς, δύο από μας, που είναι πραγματικά νοσηρά φαινόμενα.

Εδώ ακούστηκε από τον Αρχηγό της Αξιωματικής Αντιπολίτευσης να λέει "εθνικά ευαίσθητες περιοχές". Επιτέλους, πρέπει να λείψει από το λεξιλόγιό μας αυτό το πράγμα, η εθνικά ευαίσθητη περιοχή. 

Υβρίσθηκε από συναδέλφους η Μαρία Δαμανάκη, επειδή έθεσε μερικά προβλήματα, που παρατηρήθηκαν στους Νομούς Ροδόπης και Ξάνθης. Από εμάς αλλά και από τους εκπροσώπους της Τοπικής Αυτοδιοίκησης από τη Μειονότητα δεν τέθηκε θέμα αριθμού ή να διαφυλάξουμε τη θεσούλα μας κλπ. Υπήρξε μία αγωνία να γίνει η χωροταξική κατανομή που θα γεννά αισθήματα αντικειμενικότητας, αμεροληψίας και κριτήρια δικαίου. Δηλαδή, η νέα Σάντα, Κύζαρη, 'Εδρανος, Ιάσιο, θα περνά μέσα από το Δήμο των Αρριανών, για να πάνε στις Σάπες και αυτό για να μην έχουν Τούρκο δήμαρχο, όπως ανέφερα. Αυτό συζητείται, αυτό λέγεται. Η Γρατινή είναι δίπλα στη Φιλύρα και έρχεται στο Δήμο Κομοτηνής πάλι με το ίδιο σκεπτικό. Μια ολόκληρη περιοχή ανατολικά της Κομοτηνής, στον πεδινό όγκο αφέθηκε χωρίς δήμο και σκορπίστηκαν. Μερικά χωριά προσκολλήθηκαν προς το Δήμο Φιλλύρας και μερικά προς το Δήμο Ξυλαγανή.

Θέλω να πω ότι δεν έπρεπε να κυριαρχήσουν αυτές οι αντιλήψεις, γιατί γεννάνε μία αποπνικτική ατμόσφαιρα. Ανέφερε ο κύριος Υπουργός ότι θα υπάρχει αυτενέργεια. 'Οντως το πιστεύω και μ' αυτό ο σκεπτικό εμείς ψηφίσαμε κατ' αρχήν το νομοσχέδιο. Αλλά από την αρχή πνίγεται αυτή η αυτενέργεια αυτής της επιχειρούμενης πρωτοβουλίας. 'Επρεπε να ληφθούν υπόψη από το Υπουργείο Εσωτερικών αυτά τα κριτήρια και όχι οι συμβουλές και του Υπουργείου Εξωτερικών, της υπηρεσίας που είναι στην Καβάλα, οι οποίοι όλοι μεσολάβησαν και δημιούργησαν όλη αυτή την ατμόσφαιρα που είχε αυτό το άσχημο αποτέλεσμα.

ΠΡΟΕΔΡΕΥΩΝ (Λουκάς Αποστολίδης): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε, θα μου επιτρέψετε να κάνω μία παρατήρηση, μία διόθρωση στο συνάδελφο που τιμώ ιδιαίτερα, το γιατρό κ. Μουσταφά.

Η Συνθήκη της Λωζάνης, που ρυθμίζει στα άρθρα 35-43 το θέμα της Μειονότητας, την αποκαλεί Μουσουλμανική Μειονότητα. Στην Ελλάδα δεν υπάρχουν Τούρκοι, ευτυχώς. 

ΜΟΥΣΤΑΦΑ ΜΟΥΣΤΑΦΑ: Πρέπει να το συνηθίσουμε έτσι.

ΚΥΡΙΑΚΟΣ ΣΠΥΡΙΟΥΝΗΣ: Μη με προκαλείτε, βλέπετε με τι λεπτό χειρισμό προσπαθώ να το καλύψω. Προσπαθώ μάλιστα.

Δεύτερον, είναι μία βαθιά τομή, την οποία αδίκησε η διαδικασία. Ξέρετε πόσο σας αγαπώ που το λέω. Γιατί εδώ δώσαμε και δίνουμε μαζί αγώνες. Η διαδικασία που ακολουθήσαμε αδίκησε πολύ το νομοσχέδιο.

Τρίτον, από το σύνολο της Βουλής βγαίνει μία κραυγή, που πρέπει να τη λάβετε υπόψη σας.

Από την επομένη της ψήφισης του νόμου πρέπει να αναζητήσετε τη διόρθωση των λαθών που έχουν γίνει. Να μην περιμένουμε την τετραετία και την κάλυψη του πνεύματος του άρθρου 5 κλπ. 'Επειτα το ΠΑΣΟΚ έχει και τη δυναμική "εδώ και τώρα". Και η ουσία της δημοκρατίας δεν απορροφάται ούτε μέσα στη διαστολή του χρόνου ούτε είναι δυνατόν να εξαντληθεί ή να υπονομευθεί μέσα από σκοπιμότητες.

Πιστεύω λοιπόν ότι για να δικαιώσουμε την πραγματοποίηση ενός κορυφαίου οράματος που ξεκίνησε από την τραγική εμπειρία ενός κατακερματισμού με τις συνέπειες που αυτός είχε, πρέπει να διορθώσουμε όλες τις παραλείψεις που θα διαπιστώσουμε τεχνοκρατικά ότι υπάρχουν στο νομοσχέδιο. 

Θεωρώ ότι έχετε ευαισθησία και ότι μαθήματα δεν παίρνετε από κανέναν. Είναι όμως βασικός όρος η τήρηση κάποιων τοπωνυμιών ιστορικών χωριών που είναι κλειδιά στην εθνική μας πορεία. Αυτά πρέπει να τηρηθούν έξω από τα κριτήρια που έχετε θέσει σαν πλαίσιο επιλογής των δήμων. Δεν μπορεί π.χ. ο Παύλος Μελάς να απουσιάσει από το χωροταξικό της Τοπικής Αυτοδιοίκησης. Επίσης δεν μπορεί να απουσιάσει ο Πέπλος, που είναι η είσοδος στη γέφυρα των Κήπων και να έλθει πίσω είκοσι χιλιόμετρα. Είναι η εικόνα της πατρίδας μας. Μάλιστα με πρωτοβουλία μου είχα ζητήσει να αλλάξουν στολή οι στρατιώτες πάνω στη γέφυρα, για να θυμίζουν τους τσολιάδες και την προσφορά τους στην πατρίδα. Αυτά τα πράγματα, κύριε Υπουργέ, πρέπει να τα προσέξετε. Δεν υπάρχουν κριτήρια στα σύνορα, στις ευαίσθητες περιοχές μας.

Στην κρίση του 1997 ήμουν μέραρχος και άνθρωποι εξήντα χρονών μου έδειχναν τα στήθη τους πηγαίνοντας να καλύψουν τις αμυντικές απαιτήσεις σ' ένα χώρο που οι εικοσάχρονοι θα φοβόντουσαν να πάνε. Αυτοί οι άνθρωποι λοιπόν δεν μπορούν να κριθούν με ειδικό τεχνοκρατικό κριτήριο. Αυτά να τα προσέξετε. Η τομή είναι σαφώς μεγάλη και μέσα στη σχετικότητα του πνεύματος της δημοκρατίας πρέπει να δεχθούμε ότι έγιναν και λάθη και ότι δεν είναι δυνατόν, όσο και αν είναι ακεραία η ανάλυση και η σύνθεση, να αποφευχθούν τα λάθη.

Πρέπει όμως ταυτοχρόνως το άλλο πόδι της δημοκρατίας, η άλλη της λειτουργία, δηλαδή η διόρθωση των λαθών να αποτελεί και το μέτρο ποιότητας εκείνων που την υπηρετούν. Νομίζω λοιπόν ότι, όσο και αν συνεπάγεται κόπο και ταλαιπωρία, πρέπει να θέσετε μία διάταξη πριν ψηφιστεί το νομοσχέδιο, με την οποία θα μπορούμε να διορθώσουμε τα κραυγαλέα λάθη που διαπιστώθηκαν ή που θα διαπιστωθούν.

Βέβαια ψηφίζω το άρθρο 1.

ΠΡΟΕΔΡΕΥΩΝ (Λουκάς Αποστολίδης): Ο κ. Βλασσόπουλος έχει το λόγο.

ΕΥΑΓΓΕΛΟΣ ΒΛΑΣΣΟΠΟΥΛΟΣ: Το άρθρο 1 αναφέρεται στη χωροθέτηση και στις έδρες των νέων δήμων, που κατά την άποψή μου έγιναν με τρόπο αντικειμενικό και όχι κομματικό. Πράγματι η χωροθέτηση υπήρξε αποτέλεσμα


 

  

Σελίδα 1350 

 

συνεργασίας των Υπουργείων Εσωτερικών, Δημόσιας Διοίκησης και Αποκέντρωσης και ΠΕΧΩΔΕ, που ουσιαστικά υλοποίησαν νομαρχιακούς σχεδιασμούς. Ελήφθησαν υπόψη γεωοικονομικοί παράγοντες, συγκοινωνιακές και επικοινωνιακές συνθήκες, κοινωνική υποδομή, κτιριακές υποδομές και διοικητικές υπηρεσίες. Ακόμη ελήφθησαν υπόψη η βιωσιμότητα και η πληθυσμιακή επάρκεια. Ακόμη ελήφθη υπόψη η άποψη των τοπικών κοινωνιών -επιμένω σε αυτό- των ΤΕΔΚ και έγιναν ανοικτές συνελεύσεις. Σαν πρόπλασμα, ελήφθησαν υπόψη οι προηγηθείσες νομοθετικές προβλέψεις. Αναφέρομαι στους νόμους 1416 και 1622.

Ο καθορισμός των εδρών, εξάλλου, έγινε με κριτήριο την κεντρικότητα του, ως έδρας, επιλεγέντος ΟΤΑ, την υπάρχουσα κρατική και άλλη κτιριακή υποδομή και την υπάρχουσα υποδομή σε δημόσιες υπηρεσίες. Ο καθορισμός, όμως, των εδρών και η χωροθέτηση, με κανέναν τρόπο δεν έγιναν με κριτήρια κομματικά. Mακριά από το ΠΑΣΟΚ και αυτούς που χωροθέτησαν τους δήμους και τις έδρες τέτοιες πονηρές σκέψεις. Τα τυχόν ανθρώπινα λάθη, οι τυχόν παραλείψεις ή οι αβλεψίες στη χωροθέτηση των νέων δήμων και τον καθορισμό των εδρών τους, σίγουρα θα διορθωθούν.

Τέτοια λάθη και τέτοιες εξαιρέσεις έγιναν και στο Νομό Λευκάδας. Αναφέρομαι στα χωριά 'Αγιος Πέτρος, Αθάνι, Δράγανο, Κομιλιό, Νικολή, Χορτάτα, που έπρεπε να συνενωθούν και να συναποτελέσουν τον ιστορικό Δήμο Απολλωνίων. Αναφέρομαι στα χωριά Νικιάνα, Κατούνα και Καρυώτες, που έπρεπε να αποτελέσουν ένα χωριστό δήμο στην ανατολική Λευκάδα. Και αναφέρομαι στα χωριά Εξάνθια, Δρυμόνας, Καλαμίτσι, και 'Αγιος Νικήτας, που θα έπρεπε να συναποτελέσουν τον ιστορικό Δήμο Εξανθίας.

Είπαμε ότι τα τυχόν ανθρώπινα λάθη θα διορθωθούν επειδή υπάρχει νομοθετική πρόβλεψη. Αναφέρομαι στο άρθρο 5 του Κώδικα Δήμων και Κοινοτήτων. Στέκομαι όμως και στη διαβεβαίωση του Υπουργού, του κ. Παπαδόπουλου, που μίλησε πριν από λίγο και είπε ότι εκ των πραγμάτων θα υπάρξουν διορθώσεις σ'αυτές τις αβλεψίες.

Εκείνο όμως που θα διορθώσει τις τυχόν αβλεψίες, τα τυχόν λάθη, είναι σίγουρα η ζωή. Διότι, όπως λέει και ο αρχαίος τραγικός, "ουδέν ανθρώπιει μένει χρήμα έμπεδον αιεί".

Τελειώνω, λέγοντας, πως θα υπερψηφίσω το άρθρο 1, γιατί πιστεύω ότι οι νέοι δήμοι είναι η ελπίδα της αποκέντρωσης, η ελπίδα της αναβίωσης των έρημων ελληνικών χωριών και της έρημης ελληνικής επαρχίας.

Ευχαριστώ.

ΠΡΟΕΔΡΕΥΩΝ (Λουκάς Αποστολίδης): Ο κ.Γιαννακόπουλος έχει το λόγο.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Κύριοι Υπουργοί, κύριε Πρόεδρε, θα ξεκινήσω από αυτό που είπε τελευταία ο συνάδελφος, ο κ.Βλασσόπουλος. Πράγματι, ο Υπουργός, ο κ.Παπαδόπουλος, έκανε κάποιες δηλώσεις για τις διορθώσεις των λαθών. Αλλά αυτά που λέει ο κώδικας δεν είναι σύμφωνα με αυτά που λέει ο κ.Παπαδόπουλος. Γίνεται πιο σκληρός. Γιατί το άρθρο 5 θέλει απλή πλειοψηφία, το 50% συν ένα, και ο κ. Παπαδόπουλος μας είπε για 2/3. Το άρθρο 10, που μιλάει για την έδρα, ενώ μιλάει για τα 2/3, ο κ. Παπαδόπουλος είπε 3/4. Δηλαδή, κύριοι Υπουργοί, αυτό δεν θα γίνει ποτέ.

Προτείνω, επομένως, να μείνει τουλάχιστον αυτό που λέει ο κώδικας. Αν επικαλούμαστε τον κώδικα, δεν μπορούμε να γινόμαστε σκληρότεροι από τον ισχύοντα κώδικα. Εν πάση περιπτώσει, πρέπει να βρεθεί μηχανισμός διορθώσεως λαθών. Γιατί πράγματι η τομή είναι βαθιά. Αλλά τα λάθη που γίνονται πρέπει να είναι ιάσιμα. Και για να γίνουν ιάσιμα, θα πρέπει πραγματικά να βρούμε ένα μηχανισμό.

Κύριε Πρόεδρε, είπα στην πρωτομιλία μου ότι η Νέα Δημοκρατία έχασε τη μεγάλη ευκαιρία να αποδείξει ότι είναι ένα σύγχρονο κόμμα. Σήμερα με την αποχώρησή της ακριβώς απέδειξε, ότι δεν είναι ένα σύγχρονο κόμμα και ότι μένει προσηλωμένη και αγκυλωμένη στο αντιπαραγωγικό, συγκεντρωτικό και αμαρτωλό παρελθόν της. Γι' αυτό και απεχώρησε, γιατί δεν μπορούσε να αντέξει στα επιχειρήματα.

Είπα όμως και το εξής και το επαναλαμβάνω, ότι και η Κυβέρνηση έχασε επίσης μια μεγάλη ευκαιρία να αφαιρέσει και να απογυμνώσει τη Νέα Δημοκρατία πρωτίστως, αλλά και την Αντιπολίτευση γενικότερα, από όλα τα έωλα επιχειρήματά της. Γιατί πραγματικά έγιναν κάποια λάθη και κάποιες διαδικασίες που αδικούν το νομοσχέδιο, που κατά τη δική μου άποψη είναι το επαναστατικότερο και σημαντικότερο νομοσχέδιο που ήρθε στο ελληνικό Κοινοβούλιο μετά από το 1950.

Κύριε Υπουργέ και συμπατριώτη, θα ήθελα να σας παρακαλέσω τουλάχιστον για ένα λάθος -γιατί εδώ βλέπω στα λάθη ότι το Λεύκτρο το διορθώσατε- να διορθώσετε την Τριπύλα. Το σωστό είναι Κοινότητα Τριπύλης και όχι Τριπύλας. Είναι από το, τρεις πύλες. Αν έχετε την καλωσύνη, δέστε το. Νομίζω ότι είναι επουσιώδες, απλώς διορθώνεται ένα ορθογραφικό λάθος. Επιτρέψτε μου, επειδή είμαι από εκεί, να το ξέρω καλύτερα.

Επίσης έχω να παρατηρήσω ορισμένα άλλα θέματα. Κύριοι Υπουργοί, πραγματικά είχα ταχθεί υπέρ των γεωγραφικών ενοτήτων, γιατί πίστευα ότι δεν πρέπει τώρα να δημιουργήσουμε δήμους χωρίς προϋπάρχον θεσμικό πλαίσιο, για να μην υπάρξουν αυτά που δυστυχώς υπήρξαν. Ναι μεν αν είχατε καθιερώσει τα συμβούλια περιοχής και πηγαίναμε σε ατόφια συμβούλια περιοχής θα ήταν πολύ καλύτερα. 'Η να πηγαίναμε ατόφια στις γεωγραφικές ενότητες που εγώ πίστευα.

'Ακουσα μία πρόταση της κας Δαμανάκη και σας παρακαλώ να το δείτε. Γιατί δεν έχει σημασία ποιός κάνει την πρόταση. Πρέπει να προσέχουμε το περιεχόμενο της πρότασης.

Δεν μπορεί, αγαπητέ συμπατριώτη, κύριε Υφυπουργέ, τα ορεινά χωριά της επαρχίας Μεσσήνης και ιδιαίτερα τα χωριά Κεφαληνού, Ρεματιά, Ζερμπίσα, να περνούν από το Δήμο Μελιγαλά για να πάμε στο Δήμο Βαλύρας και σε ορισμένες εξαιρετικές περιπτώσεις όπως η αρχαία Ιθώμη, η αρχαία Μεσσήνη 'Επρεπε πράγματι να το δείτε διαφορετικά.

Θέλω όμως για να μην αδικήσω την Κυβέρνηση και τους Υπουργούς να πω κάτι, γιατί κατηγορηθήκαμε και από το ΚΚΕ ότι εκλογομαγειρέψαμε την κατάσταση για να πάρουμε τους δήμους.

Αγαπητέ κύριε συνάδελφε του ΚΚΕ, που είστε εδώ -ο κ. Κόρακας το είπε, δεν το είπατε εσείς- σας πληροφορώ ότι ο Δήμος Καλαμάτας κινδυνεύει να χαθεί από το ΠΑΣΟΚ, γιατί προσαρτήθηκε ένα κομμάτι της Μάνης, η Αλαγονία, και μερικά άλλα χωριά, που έχει πλειοψηφία η Νέα Δημοκρατία και πράγματι κινδυνεύουμε να χάσουμε το μεγαλύτερο δήμο στο νομό. Επομένως, αυτό δεν μπορείτε να μας το λέτε, γιατί πραγματικά η Κυβέρνηση τουλάχιστον στο Νομό Μεσσηνίας παρά τη δική μου αντίρρηση αν θέλετε, με το σκεπτικό που είχε αποφάσισε να εντάξει στο Δήμο Καλαμάτας. Κοινότητες που δεν ευνοούν το συσχετισμό δυνάμεων για το ΠΑ.ΣΟ.Κ.

'Εχω την άποψη, κύριοι Υπουργοί, ότι με δυο-τρεις διορθωτικές κινήσεις, όπου χρειαζόταν στους νομούς, θα μπορούσατε να απογυμνώσετε πραγματικά την Αντιπολίτευση και ειδικά τη Νέα Δημοκρατία από τα έωλα επιχειρήματά της.

Βεβαίως, δεν είμαι υπέρ της δίδυμης ή ιστορικής έδρας όπως εκ των υστέρων δόθηκε να φανεί, γιατί πιστεύω ότι είναι ερμαφρόδιτη λύση.

ΠΡΟΕΔΡΕΥΩΝ (Λουκάς Αποστολίδης): Παρακαλώ, ολοκληρώστε.

ΙΩΑΝΝΗΣ ΓΙΑΝΝΑΚΟΠΟΥΛΟΣ: Τελειώνω, κύριε Πρόεδρε.

Δέκα το πολύ περιπτώσεις να είναι στην Ελλάδα όπως η περίπτωση της Αρχαίας Μεσσήνης και έπρεπε να δείξετε μεγαλύτερη ευαισθησία στην ιστορία του τόπου μας.

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Αράπης έχει το λόγο.

Απών, διαγράφεται.

Ο κ. Μπαντουβάς έχει το λόγο.

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Κύριε Πρόεδρε, όταν ο ελληνικός λαός ψήφισε την αλλαγή και ήρθε το ΠΑΣΟΚ στην εξουσία, είχε υποσχεθεί μια θεσμική επανάσταση η οποία ήταν απαραίτητη για να εξασφαλίσει τις προϋποθέσεις να προχωρήσει στις τομές και στις αλλαγές που είχε υποσχεθεί στο λαό.

Στο επαναστατικό θεσμικό πλαίσιο λοιπόν του ΠΑΣΟΚ


 

  

Σελίδα 1351 

 

διακεκριμένη θέση καταλαμβάνει το υπό συζήτηση νομοσχέδιο. Είναι λυπηρό αλήθεια που δεν ζεί σήμερα ένας μεγάλος πολιτικός και αγαπημένος φίλος ο Γεώργιος Γεννηματάς για να δει ότι με το νομοσχέδιο αυτό ολοκληρώνεται η θεσμική αλλαγή του ΠΑΣΟΚ στον τομέα όπου γεννιέται και αναπτύσσεται το πρωτογενές κύτταρο της δημοκρατίας, η Τοπική Αυτοδιοίκηση.

Αναμφισβήτητα θα έχουμε ευεργετικές επιδράσεις στη χώρα μας και ιδίως στην ύπαιθρο Ελλάδα με αυτό το νομοσχέδιο. Αναμφισβήτητα εναρμονιζόμεθα και στο ευρωπαϊκό περιβάλλον Και δεν αποτελεί αυτό κατηγορία, είναι υποχρέωση της χώρας να το κάνει. 

Σαν θεσμός λοιπόν ήταν επιβεβλημένος και ήταν και εκπλήρωση υπόσχεσης και αν θέλετε και λίγο καθυστερημένη εκπλήρωση χρέους προς τον ελληνικό λαό και προς τη χώρα.

Αναμφισβήτητα, κύριοι Υπουργοί, έγιναν λάθη και παραλείψεις στο νομοσχέδιο αυτό.

Και έγιναν λάθη, διότι δώσατε υπερβολική σημασία σε γνώμες εκπροσώπων της Τοπικής Αυτοδιοίκησης και του κομματικού ίσως μηχανισμού, όσον αφορά τη χωροταξική κατανομή και νομίζω ότι έγινε υποβάθμιση του στοιχείου της ιστορικότητας τόσο του απώτερου όσο και του πιο σύγχρονου. Και εδώ ακριβώς υπάρχει μία παράλειψη και θα υπάρξει ένα κόστος.

Ελπίζω ότι το νομοσχέδιο αυτό όταν περάσει τις νηπιακές του αρρώστιες, όπως όλα τα ανθρώπινα έργα, θα έχουμε τη δυνατότητα να κάνουμε μία παρέμβαση για διορθωτικές και συμπληρωματικές ενέργειες και παρεμβάσεις.

Θα ήθελα, επίσης, να πω ότι η ρήτρα της αναθεωρήσεως ίσως θα ήταν χρήσιμο να υπάρχει. 

Διαπράξατε όμως και το λάθος να θέσετε θέμα κομματικής πειθαρχίας, γεγονός το οποίο προσβάλλει τους Βουλευτές του ΠΑ.ΣΟ.Κ. Το ΠΑ.ΣΟ.Κ. δεν ήταν ποτέ λόχος. Το ΠΑ.ΣΟ.Κ. επανδρωνόταν και επανδρώνεται πάντοτε και ιδίως κοινοβουλευτικά από ελεύθερους άνδρες και αν είχαμε αντιρρήσεις, θα είχαμε το θάρρος να τις διατυπώσουμε και να αρνηθούμε ψήφο, παρά την απαγόρευση που εδόθη από την ηγεσία. Αυτό δεν έπρεπε να γίνει. Εν πάση περιπτώσει, έγινε και ήταν ένα μήνυμα, αν θέλετε, ηττοπάθειας εκ μέρους της πολιτικής ηγεσίας του Υπουργείου, την οποία τιμώ ιδιαίτερα και θεωρώ ότι είναι ευτυχής συγκυρία ότι διακεκριμένοι και επιτυχημένοι εκπρόσωποι της Τοπικής Αυτοδιοικήσεως συγκαταλέγονται σήμερα στην ηγεσία του Υπουργείου Εσωτερικών. Εάν, λοιπόν, βάζατε και τη ρήτρα της αναθεωρήσεως, τότε θα ήταν συμπλήρωση του πεσιμισμού και της απαισιοδοξίας.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)

Τελειώνω, κύριε Πρόεδρε.

'Ομως, καταγράφω και εγώ στη σκέψη μου -και χαίρομαι που θα καταγραφεί και στα Πρακτικά- ότι θα γίνουν διορθωτικές επεμβάσεις, ελπίζω σύντομα, όταν κατά τη λειτουργία και την εφαρμογή του νομοσχεδίου θα εντοπισθούν οι αδυναμίες του.

Θα ήθελα, κύριε Υπουργέ, να τονίσω ότι ειδικά στην Κρήτη και το Ηράκλειο έγιναν λάθη. Και έγιναν λάθη όσον αφορά την ιστορικότητα, το στοιχείο της ιστορικότητας. Ειπώθηκαν διάφορα από τους Μακεδόνες συναδέλφους, από τους ποντιακής καταγωγής -τους τιμώ και υπερθεματίζω και τους συμπαρίσταμαι και εγώ- όμως στην Κρήτη έγιναν τραγικά λάθη.

(Στο σημείο αυτό κτυπάει επανειλλημένα το κουδούνι λήξεως του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Λουκάς Αποστολίδης): Ολοκληρώστε, κύριε συνάδελφε!

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω αμέσως, κύριε Πρόεδρε.

Στην Κρήτη, λοιπόν, έγιναν τραγικά λάθη σε αυτόν τον τομέα. Ηγνοήθη ένα αίτημα της μισής επαρχίας Βιάνου, που υπήρξε το μεγάλο θυσιαστήριο της Εθνικής Αντίστασης και θα έπρεπε τιμητικά να γίνει δήμος, έστω και αν ήταν δέκα κάτοικοι. Βέβαια έχουν όλα τα προβλεπόμενα στοιχεία.

(Στο σημείο αυτό κτυπά επανειλλημένα το κουδούνι λήξεως του χρόνου ομιλίας του κυρίου Βουλευτή)

Το ίδιο έγινε για μία άλλη περιοχή, την περιοχή Παναγιάς κλπ., ένα ιστορικό χωριό, που προσέφερε πολύτιμες υπηρεσίες στην Αντίσταση και στους αγώνες του έθνους. Στο Μοχό ένα άλλο χωριό, επίσης ...

(Στο σημείο αυτό κτυπά επανειλλημένα το κουδούνι λήξεως του χρόνου ομιλίας του κυρίου Βουλευτή)

ΠΡΟΕΔΡΕΥΩΝ (Λουκάς Αποστολίδης): Κύριε Μπαντουβά, πρέπει να τελειώσετε!

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω αμέσως.

...και στο χωριό Ασίτες, από το οποίο ξεκίνησε η πρώτη αντίσταση εναντίον του 'Αξονα στην Ευρώπη.

ΠΡΟΕΔΡΕΥΩΝ (Λουκάς Αποστολίδης): Ολοκληρώσατε, κύριε συνάδελφε!

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Τελειώνω αμέσως, κύριε Πρόεδρε...

ΠΡΟΕΔΡΕΥΩΝ (Λουκάς Αποστολίδης): Μα, τελειώνετε αμέσως, αλλά έχετε υπερβεί το χρόνο σας ήδη κατά δύο λεπτά, κύριε Μπαντουβά. 'Ηδη κλείσατε πέντε λεπτά!

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Σας παρακαλώ, μία λέξη μόνο.

Θα πρέπει να δώσετε εντολή να διαγραφεί από τα Πρακτικά εκείνο το οποίο...

ΠΡΟΕΔΡΕΥΩΝ (Λουκάς Αποστολίδης): 'Εχω ήδη δώσει εντολή κύριε συνάδελφε.

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: ...ανέφερε ο Βουλευτής κ. Μουσταφά Μουσταφά...

ΠΡΟΕΔΡΕΥΩΝ (Λουκάς Αποστολίδης): 'Εχω ήδη δώσει εντολή!

ΚΩΝΣΤΑΝΤΙΝΟΣ ΜΠΑΝΤΟΥΒΑΣ: ...περί τουρκικής μειονότητος. Πρέπει να σέβεται τον όρκο του στο Σύνταγμα!

ΠΡΟΕΔΡΕΥΩΝ (Λουκάς Αποστολίδης): Ο συνάδελφος κ. Βλαχόπουλος έχει το λόγο.

ΗΛΙΑΣ ΒΛΑΧΟΠΟΥΛΟΣ: Κύριε Πρόεδρε, κατηγορηθήκαμε στο ΠΑ.ΣΟ.Κ. για κομματική πειθαρχία, όμως, στην ουσία οι Βουλευτές του ΠΑ.ΣΟ.Κ. αποδεικνύουν ότι είναι παρόντες εδώ, ότι έχουν άποψη, κάνουν κριτική και κάνουν προτάσεις, ενώ δεν ήταν κομματική πειθαρχία η αποχώρηση της Νέας Δημοκρατίας, δίκην λόχου, όπως είδατε, όταν αποχώρησε ο Αρχηγός της!

Η Νέα Δημοκρατία απεχώρησε, διότι θεώρησε σαν διέξοδο αυτήν τη λύση, διέξοδο στα αδιέξοδά της, τα οποία διεφάνησαν από τη μέχρι τώρα συζήτηση αυτές τις τρεις ημέρες, μέσα από τις αντιφάσεις των θέσεών της.

Είπε ο Πρόεδρος της Νέας Δημοκρατίας ακριβώς και επί λέξει: "το νομοσχέδιο οδηγεί στην ερήμωση της υπαίθρου και στην κατάργηση των περισσοτέρων αυτοδιοικητικών μονάδων". Ερωτώ εγώ: Μέχρι σήμερα, που ολόκληρη η ελληνική επαρχία και ολόκληρη η περιφέρεια μετακινήθηκε στο λεκανοπέδιο Αττικής δεν υπήρχαν πρόεδροι, δεν υπήρχαν γραμματείς, δεν υπήρχαν κοινοτικά γραφεία; Προϋπόθεση, δηλαδή, του να παραμείνει στην ύπαιθρο ο 'Ελληνας πολίτης ήταν να υπάρχει πρόεδρος; Νομίζω ότι η πραγματικότητα δείχνει το αντίθετο.

Δέχεται όμως ο Πρόεδρος της Νέας Δημοκρατίας και τις εθελούσιες συνενώσεις. Εδώ, ρωτώ εγώ: Εάν παραδείγματος χάρη ένας δήμος τριών χιλιάδων κατοίκων με πέντε κοινότητες, γίνει με αναγκαστική συνένωση, τότε αυτός δεν έχει ζωή; Δεν μπορεί να επιβιώσει; Ενώ αν αυτός ο δήμος των τριών χιλιάδων κατοίκων, με τις πέντε κοινότητες, γίνει εθελουσίως, τότε θα έχει ζωή; Θα έχει προοπτική; Διότι το επιχείρημα του ότι θα ερημώσει, είναι ότι αυτοί οι δήμοι δεν έχουν τις αναπτυξιακές και παραγωγικές δυνατότητες των υπηρεσιών στήριξης κ.ο.κ. Και στη μία και στην άλλη περίπτωση, επομένως, ένας τέτοιος δήμος θα είχε την ίδια τύχη.

'Ερχομαι όμως, κύριε Πρόεδρε, στο άρθρο 1, για να πω ότι η πεμπτουσία αυτού του νομοσχεδίου είναι πράγματι το άρθρο 1, διότι με αυτό δημιουργούνται οι νέες ενότητες. Και τα άλλα άρθρα, είναι τα άρθρα, τα οποία προβλέπουν τις διαδικασίες, τους πόρους που θα στηρίξουν τη λειτουργία και την ύπαρξη αυτών των δήμων.

Θα ήθελα να πω πάντως ότι διάλογος έγινε για αρκετούς


 

  

Σελίδα 1352 

 

μήνες. Κατευθύνσεις σχετικά με τα κριτήρια και τις προϋποθέσεις νομίζω ότι υπήρξαν και από την πολιτική ηγεσία και πιστεύω και από τα κόμματα, τα οποία είχαν ενημερωθεί.

Προτάσεις από τις ΤΕΔΚ στο πνεύμα και τη φιλοσοφία του "ΚΑΠΟΔΙΣΤΡΙΑ" υπήρξαν. Είπατε, όμως, κύριε Υπουργέ, ότι δεχθήκατε αλληλοσυγκρουόμενες απόψεις, πιέσεις, προτάσεις κλπ. 'Εχετε δίκιο, αυτό έγινε από πολλούς παράγοντες, φορείς, κατοίκους κ.ο.κ. Αυτό, όμως, είχε σαν αποτέλεσμα -και αυτό νομίζω ότι πρέπει να το δεχθείτε και το δεχθήκατε στην ουσία- να γίνουν αστοχίες στη χωροθέτηση. 'Εγιναν λάθη στις έδρες. Δεν μπορεί δηλαδή, σήμερα να υπάρχου δήμοι των χιλίων πεντακοσίων κατοίκων χωρίς κανένα λόγο που να έχει σχέση με τα κριτήρια του "ΚΑΠΟΔΙΣΤΡΙΑ". Βέβαια μπορεί να υπάρχουν λόγοι που πραγματικά να λένε ότι πρέπει να υπάρχουν και δήμοι χιλίων πεντακοσίων κατοίκων. Αλλά χωρίς λόγους και χωρίς προοπτική, δεν πρέπει να υπάρχουν τέτοιοι δήμοι.

Γνωρίζετε πολύ καλά ότι στην περιοχή μας, στην περιοχή του Νομού Κοζάνης, δύο συμβούλια περιοχής που αυτομάτως θα γίνονταν οι καλύτεροι δήμοι, διασπάστηκαν σε τέσσερις δήμους.

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ.)

Επίσης σε μία παραδοσιακή περιοχή, όπου υπήρχαν τέσσερα ορεινά χωριά, αντί να ονομαστεί Δήμος Πενταλόφου, ονομάστηκε Κοινότητα Πενταλόφου και υπάρχουν διαμαρτυρίες. Γιατί, κύριε Υπουργέ; Αφού έχουν ονομασθεί τόσοι δήμοι.

(Στο σημείο αυτό κτυπάει του κουδούνι λήξεως του χρόνου ομιλίας του κυρίου Βουλευτή)

Κύριε Πρόεδρε, πέντε λεπτά μίλησαν όλοι οι συνάδελφοι, θα μου δώσετε και μένα πέντε λεπτά.

Φυσικά, οι ευθύνες δεν είναι της πολιτικής ηγεσίας μόνο. Υπάρχουν ευθύνες όλων μας και όλων όσων συμμετείχαν σ' αυτήν τη διαδικασία. Υπάρχει η παραδοχή από την ίδια την πολιτική ηγεσία σε όλες αυτές τις περιπτώσεις, τις αστοχίες, τα λάθη κ.ο.κ.

Είπε ο κύριος Υπουργός ότι χωροτάκτης είναι η ίδια η ζωή. Συμφωνούμε απόλυτα, αλλά η ζωή υπάρχει και σήμερα, συνεχίζεται και φυσικά και αύριο και ήδη η ζωή διαμόρφωσε τέτοιες ώριμες καταστάσεις, ώριμες προτάσεις, που μπορούν να αντιμετωπισθούν.

ΠΡΟΕΔΡΕΥΩΝ (Παναγιώτης Σγουρίδης): Vivre pour vivre!

ΗΛΙΑΣ ΒΛΑΧΟΠΟΥΛΟΣ: Τελειώνω, κύριε Πρόεδρε.

Νομίζω ότι η αναγκαιότητα να αντιμετωπισθούν αυτές οι ώριμες καταστάσεις, δεν ικανοποιείται και δεν καλύπτεται απο τις προϋποθέσεις του άρθρου 5 του Κώδικα Δήμων και Κοινοτήτων. Γι' αυτό, κύριε Υπουργέ, επειδή και εσείς το αναγνωρίσατε και είπατε ...

ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Βλαχόπουλε.

ΗΛΙΑΣ ΒΛΑΧΟΠΟΥΛΟΣ: Τελειώνω, κύριε Πρόεδρε.

Είπατε προ ολίγου ότι η πενταετία, η οποία είναι απαραίτητη για προσαρτήσεις οικισμών σε δήμους, βάσει του κώδικα, μπορεί να συμπτυχθεί. Το είπε ο κ. Παπαδόπουλος προηγουμένως.

Παρακαλώ, λοιπόν, και προτείνω να προβλεφθεί ένας μηχανισμός πριν από τις εκλογές, ο οποίος θα δώσει λύση στη λογική και τη φιλοσοφία του "ΚΑΠΟΔΙΣΤΡΙΑ", δηλαδή ισχυροί δήμοι, ιδιαίτερα όπου υπάρχουν συναινέσεις και ευρύτερες πλειοψηφίες για συναινέσεις, έτσι ώστε αυτή η πενταετία να ξεκινήσει από τώρα, δηλαδή να ξεκινήσει αυτός ο προβληματισμός.

ΠΡΟΕΔΡΕΥΩΝ (Παναγιώτης Σγουρίδης): Η κ. Καραγιάννη, έχει το λόγο.

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριοι Υπουργοί, ακούγοντας τους συναδέλφους της Κυβέρνησης να λένε ότι είναι το σπουδαιότερο νομοσχέδιο που ψηφίζεται στο Κοινοβούλιο μετά το 1950, εγώ απορώ και εξίσταμαι -εκτός και αν δεν γνωρίζουν τα νοήματα των λέξεων, οι συνάδελφοι- πώς περνάει στο κατεπείγον αυτό το νομοσχέδιο και με μία παράταξη, τη μεγαλύτερη μετά την Κυβέρνηση, να απουσιάζει.

Κύριε Υπουργέ, ο χωροταξιακός προσδιορισμός έγινε με νούμερα και όχι με σοβαρές μελέτες και διάλογο, διότι οι Βουλευτές της Κυβέρνησης είπαν ότι δόθηκαν ονόματα περιοχών που δεν τις γνωρίζετε. 

Θα σας αναφέρω ένα παράδειγμα, Δήμος Αθαμανίας και Δήμος Αθαμάνων, ενώ ο Δήμος Αθαμανίας που ονομάζεται Αθαμάνων, είναι περιοχή Αθαμανίας τώρα -επειδή γνωρίζω την περιοχή- και ο Δήμος Αθαμανίας που ονομάζεται, είναι πράγματι Αθαμάνων.

Κύριε Υπουργέ, όπως έγινε ο χωροταξιακός προσδιορισμός με νούμερα και όχι με σοβαρές μελέτες, έτσι αναγκαστικά έρχεσθε εδώ και μας ζητάτε να ψηφίσουμε το νομοσχέδιο. Φοβάμαι ότι πολύ γρήγορα η ίδια η κοινωνία και οι κοινότητες, που έχουν αποτελέσει τη ρίζα του πολιτισμού μας και των ηθών και των εθίμων μας, θα πετάξουν αυτές τις ρυθμίσεις και επίσης, φοβάμαι ότι θα έλθετε πάρα πολύ γρήγορα να φέρετε εδώ διορθωτικές ρυθμίσεις, ίσως με προεδρικά διατάγματα, ίσως με ένα καινούριο νομοσχέδιο.

Εγώ ειδικά, σαν Ηπειρώτισσα που είμαι, δε θα ήθελα ο κύριος Υπουργός που κατάγεται από την 'Ηπειρο να συνδέσει το όνομά του με ένα τέτοιο νομοσχέδιο ταφόπετρα για τις κοινότητες που έχουν παίξει πολύ σπουδαίο ρόλο και ιστορικό και για την παράδοση της Ελλάδας.

Εμείς είπαμε ότι θα καταψηφίσουμε και φυσικά καταψηφίζουμε και το άρθρο 1. 

Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Ο κ. Ροκόφυλλος έχει το λόγο.

ΧΡΗΣΤΟΣ ΡΟΚΟΦΥΛΛΟΣ: Είναι ολοφάνερο, κύριε Πρόεδρε, κύριε Υπουργέ και αγαπητοί συνάδελφοι, ότι το άρθρο 1 δεν θα μπορούσε ποτέ να περάσει με δυνατότητα τροπολογιών από τη Βουλή. Θα ήταν αδιανόητο. Δε θέλω να πω περισσότερα, γιατί σε τρία λεπτά θα μου ήταν αδύνατον να σας το εξηγήσω και θα ήταν κρίμα να υπάρχουν άνθρωποι που να θέλουν και εξήγηση πάνω σ' αυτό. Αν φαντάζονται ότι θα μπορούσε ο κάθε Βουλευτής, ένας από τους τριακόσιους, να προτείνει για το χωριό του, για τη γειτονιά του, για το νομό του και κάτι διαφορετικό και να καταλήξουμε ποτέ σε ένα αποτέλεσμα που να μην είναι "σαρδανάπαλο", τότε έχετε μεγάλη φαντασία.

Κατά τη δική μου άποψη, είναι βέβαιο ότι δεν θα μπορούσε να γίνει παρά μόνο en bloc, δηλαδή συνολικά, να γίνει η ψήφιση αυτού του άρθρου, γιατί διαφορετικά θα διαλύαμε κάθε δυνατότητα έλλογης χωροταξικής κατανομής των νέων κυττάρων της Τοπικής Αυτοδιοίκησης. 'Ομως και γι' αυτόν το λόγο, εγώ δεν θα τολμήσω να προτείνω καμιά απολύτως μεταβολή για το νομό μου.

Θα ήθελα όμως, κύριε Υπουργέ, διασπώντας αυτήν την αρχή, που τόσο πολύ την πιστεύω, να σας πω ότι υπάρχει κάτι, μία αβλεψία προφανώς, η οποία είναι προσβλητική και η διόρθωσή της είναι απ' αυτές που εναρμονίζονται με τις διορθώσεις που κάνατε μέχρι τώρα. Αναφέρομαι στο Μεσολόγγι. Μιλάτε για Δήμο Μεσολογγίου, ενώ είναι γνωστό ότι η ιστορία έχει καταγράψει αυτήν την πόλη ως ιερή πόλη και αποκαλείται παντού "Ιερή Πόλη Μεσολογγίου".

Επομένως θέλω να σας παρακαλέσω αυτό να διορθωθεί με κάθε τρόπο.

ΕΥΑΓΓΕΛΟΣ ΑΠΟΣΤΟΛΟΥ: Ωραίο αυτό.

ΧΡΗΣΤΟΣ ΡΟΚΟΦΥΛΛΟΣ: Βλέπετε, κύριε συνάδελφε, ότι βιαστήκατε πολύ. Δεν θα έκανα διάσπαση ούτε τέτοια αντίφαση θα παρουσίαζα. Πάρα πολύ βιαστήκατε και είσθε σε έναν κομματικό χώρο, που διακρίνεται για τη σοβαρότητά του. Και σεις ο ίδιος είσθε πολύ σοβαρός άνθρωπος. Αλοίμονο! Απλώς υποτιμήσατε εμένα και κάνατε πολύ μεγάλο λάθος.

Δεύτερον, υπάρχει μία άτακτη τακτική της Αντιπολίτευσης. Ενώ όλοι παραδέχονται, οι πάντες, ότι εδώ πρόκειται για ένα πολύ σοβαρό νομοσχέδιο, για ένα πολύ σημαντικό νομοσχέδιο, βλέπουμε ότι τα Κόμματα της Αντιπολίτευσης, ιδίως η Νέα Δημοκρατία αλλά και το κομμουνιστικό Κόμμα Ελλάδος και ο Συνασπισμός, αντιπολιτεύονται το νομοσχέδιο -θα έλεγα-με τυφλό πάθος, για να μη χρησιμοποιήσω κάποια χειρότερη λέξη.


 

  

Σελίδα 1353 

 

Γιατί τάχα;

Θα ήθελα να εξηγήσω κάτι για τη Νέα Δημοκρατία κατ' αρχήν. Η Νέα Δημοκρατία ήθελε χρόνο, ήθελε τα πάντα και όμως φεύγει. Είχε χρόνο λίγο, είναι αλήθεια. Οι πέντε συνεδριάσεις μπορεί να είναι λίγες, όμως εκείνη προτιμούσε να είναι τρεις και όχι πέντε και χάλασε τον κόσμο να μην ψηφίσουμε για τις πέντε, ώστε οι τρεις να μη γίνουν πέντε.

Επιπλέον αυτόν το χρόνο, το λίγο, τον κατασπατάλησαν κυριολεκτικά και η Νέα Δημοκρατία και το Κομμουνιστικό Κόμμα της Ελλάδος με επιδόσεις σε ανούσια διαδικαστικά θέματα, έτσι ώστε να μην μπορέσει και αυτός ο λιγοστός χρόνος να χρησιμοποιηθεί για τη συζήτηση του νομοσχεδίου.

Και επιτέλους, ιδίως η Νέα Δημοκρατία είχε κάνει σημαία της, όπως πολύ σωστά είπε ο Υπουργός Εσωτερικών, κ. Αλέκος Παπαδόπουλος, τη δήθεν αντισυνταγματικότητα. Εδώ, λοιπόν, είχε στάδιο δόξης λαμπρόν και είχε στις τάξεις των Βουλευτών της συνταγματολόγο ολκής. Γιατί δεν τόλμησαν, γιατί ετράπησαν σε άτακτη φυγή μπροστά στη δυνατότητα που τους έδινε ο Κανονισμός να υποστηρίξουν την αντισυνταγματικότητα;

'Ηξεραν απλούστατα ότι δεν υπάρχει κανενός είδους αντισυνταγματικότητα κι όμως παραπλάνησαν συνειδητά όπως αποδεικνύεται τους οποδούς τους για τη δήθεν αντισυνταγματικότητα.

Και ο αγαπητός μου, κατά τα άλλα, φίλος, ο Στρατής ο Κόρακας, με τον οποίο όμως έχω σοβαρές διαφωνίες, με κατηγόρησε και προσωπικά, πώς τολμώ να μιλώ, αφού βρίσκομαι κάτω από κομματική πειθαρχία.

ΣΤΡΑΤΗΣ ΚΟΡΑΚΑΣ: Εγώ δεν είπα αυτό.

ΧΡΗΣΤΟΣ ΡΟΚΟΦΥΛΛΟΣ: Δεν ξέρω αν έχει αντικρύσει ποτέ στο κόμμα του τέτοιο φαινόμενο κομματικής πειθαρχίας. Δεν το ξέρω, γιατί δεν ήμουν ποτέ ενταγμένος εκεί. 'Ισως να μην άκουσε ποτέ για έναν τέτοιο θεσμό!

Αλλά για όνομα του Θεού! Είδαμε εξάλλου και το κόμμα της προλαλησάσης αγαπητής συναδέλφου, από την 'Ηπειρο, κόμμα που δεν είχε θέσει ζήτημα κομματικής πειθαρχίας, πώς συμπεριφέρθηκε σ' ένα Βουλευτή του που είχε διαφορετική άποψη επί του νομοσχεδίου και τη διατύπωσε μάλιστα, παρά την ιδιοσυγκρασία του, πάρα πολύ σεμνά.

ΠΡΟΕΔΡΕΥΩΝ (Παναγιώτης Σγουρίδης): Επί του άρθρου 1 ομιλούμε, κύριε Ροκόφυλλε.

ΧΡΗΣΤΟΣ ΡΟΚΟΦΥΛΛΟΣ: Το άρθρο 1, κύριε Πρόεδρε, πρέπει να γίνει δεκτό συνολικά και βεβαίως το υπερψηφίζω.

ΠΡΟΕΔΡΕΥΩΝ (Παναγιώτης Σγουρίδης): Ωραία.

Ο κ. Γκαλήπ έχει το λόγο.

ΓΚΑΛΗΠ ΓΚΑΛΗΠ: Κύριε Πρόεδρε, κύριε Υπουργέ, κυρίες και κύριοι συνάδελφοι, δεν θα ήθελα να ασκήσω κριτική στο διατυπωθέν και κατατεθέν σχέδιο νόμου, διότι πιστεύω απόλυτα στην αναγκαιότητα της ανασυγκρότησης του κράτους και του εκσυγχρονισμού του διοικητικού συστήματος, ουσιώδες μέρος του οποίου αποτελεί και η ανασυγκρότηση της πρωτοβάθμιας Τοπικής Αυτοδιοίκησης.

Είχα την εντύπωση ότι η μεταρρύθμιση και ο εκσυγχρονισμός στην Τοπική Αυτοδιοίκηση και η σύσταση των νέων δήμων και κοινοτήτων, που προκύπτουν από τη συνένωση των υφισταμένων δήμων και κοινοτήτων, θα γινόταν με τα ίδια κριτήρια σ' όλη τη χώρα.

Στο άρθρο 1 του νομοσχεδίου αυτού, όμως, απεικονίζεται ο χάρτης της πρωτοβάθμιας Τοπικής Αυτοδιοίκησης,όπου παρατήρησα με λύπη ότι επικρατεί πάλι η παλιά λογική για τους νομούς Θράκης, λογική του διαχωρισμού, της απομόνωσης και της γκετοποίησης της μειονότητας.

Για το Νομό Ροδόπης οριστικοποιήθηκε το προσχέδιο της ΤΕΔΚ, με αποκλεισμό εκπροσώπησης του μειονοτικού χώρου στην επταμελή γνωμοδοτική επιτροπή. Σε ένα νομό, όπου ο μισός πληθυσμός τουλάχιστον είναι μειονοτικός, η γνωμοδοτική επιτροπή αυτή επεξεργάστηκε την πρόταση για τις συνενώσεις, χωρίς να δοθεί η δυνατότητα στη μειονότητα να εκφράσει τις όποιες απόψεις, αντιρρήσεις ή και τη σύμφωνη γνώμη της, με αποτέλεσμα, μετά από τη σύσταση των εννέα νέων Δήμων, που προκύπτουν από τη συνένωση των υφισταμένων κοινοτήτων, στους τρεις μόνο από αυτούς να μπορεί να αναδειχθεί μειονοτικός δήμαρχος.

Μάλιστα τελειοποιείται η γκετοποίηση του μειονοτικού στοιχείου κατακερματίζοντας τις κοινότητες και απομακρύνοντας τους οικισμούς που κατοικούν οι χριστιανοί συμπολίτες μας, όπως οι οικισμοί Γρατινής, Νέας Σάντας, Κυζαρίου, Ιασίου, Ανθοχωρίου, Αρίσβης, 'Αμφιας και άλλοι, όπου ζούσαμε αδελφομένοι και αποτελούσαμε ένα καλό παράδειγμα της πολυπολιτισμικής κοινωνίας και ειρηνικής συμβίωσης.

Πρόκειται για ένα καθαρό βιασμό της γεωγραφικής, πληθυσμιακής, κοινωνικής και αναπτυξιακής πραγματικότητας του Νομού Ροδόπης, που δεν μπορεί να δικαιολογηθεί με καμιά επίκληση ιδιαιτεροτήτων και άλλων παραπλανητικών εξηγήσεων, σε μια εποχή που έχουμε ανάγκη την ειρηνική συμβίωση και τη συνεργασία για την ανάπτυξη της περιοχής.

Η διαμαρτυρία των αιρετών μειονοτικών αρχόντων Νομού Ροδόπης έγινε με τον πιο δημοκρατικό τρόπο, εκφράζοντας τις ανησυχίες τους με τρία διαδοχικά υπομνήματα προς τον κύριο Υπουργό, τα οποία δημοσιεύθηκαν και στον Τύπο με πολύ θετικές κριτικές.

Παρ' όλα αυτά, ένα πολύ σπουδαίο αίτημα, να δημιουργηθεί ένας ισχυρός δήμος, αποτελούμενος από τις Κοινότητες Αράτου, Αρίσβης, Αμαράντων και Μιράνων, δεν έγινε δεκτό, ενώ θα ήταν ένας βιώσιμος Οργανισμός Τοπικής Αυτοδιοίκησης με μέλλον και προοπτική, καθώς υπήρχε κοινή απόφαση των κοινοτικών συμβουλίων και καθολική συναίνεση των κατοίκων αυτών των κοινοτήτων, που παίρνουν τη θέση στη καρδιά του Νομού Ροδόπης με πολύ κοντινές αποστάσεις, με κοινή οικονομία και ιδιαίτερες γεωργικές απασχολήσεις στην πεδιάδα, ενώ αντίθετα όλη αυτή η ενότητα διαλύεται.

Προσκολλούνται οι κοινότητες σε δήμους με πολύ μεγάλες αποστάσεις και τελείως διαφορετικές απασχολήσεις. Ο πεδινός χώρος της Ροδόπης νεκρώνεται και στερείται ενός ΟΤΑ που θα συνέβαλε πάρα πολλά στην ανάπτυξη της περιοχής, μία που βρίσκεται πλησίον της βιομηχανικής περιοχής της Εθνικής και Εγνατίας Οδού και προσφέρει όλες τις προβλεπόμενες, από το πρόγραμμα "ΙΩΑΝΝΗΣ ΚΑΠΟΔΙΣΤΡΙΑΣ", υποδομές.

Τελειώνοντας, έχω την υποχρέωση να τονίσω άλλη μια φορά και εγώ την ικανοποίηση αυτού του σοβαρού αιτήματος, για να μην ανοίξουμε νέες πληγές στην περιοχή, που δεν θα συμβάλλουν στο ξεπέρασμα των ιδιαίτερων προβλημάτων της περιοχής, αλλά θα δημιουργήσουν άλλα.

Ευχαριστώ, κύριε Πρόεδρε.

ΠΡΟΕΔΡΕΥΩΝ (Παναγιώτης Σγουρίδης): Ο κ. Σουλαδάκης έχει το λόγο.

Απών. Διαγράφεται.

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο, παρακαλώ.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κόρακα, έχετε το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα άλλη μια φορά να καταγγείλω αυτήν τη διαδικασία, μέσα στην οποία συζητείται αυτό το νομοσχέδιο. Αυτή η διαδικασία είναι όχι απλώς ασφυκτική, αλλά φιμώνει τη Βουλή. Εξάλλου, χαρακτηριστικό είναι ότι οι πρώτοι που διαμαρτύρονται είναι αυτοί που την ψήφισαν. Μέχρι και ο ίδιος ο κύριος Υπουργός διαμαρτυρήθηκε για τα τρία λεπτά. Σαράντα δύο σελίδες άρθρο μέσα σε τρία λεπτά. Και αυτό λέγεται σοβαρό νομοθετικό έργο.

Βεβαίως, είπε ο κύριος Υπουργός ότι αυτό το έργο του άρθρου 1 το χωροταξικό, είναι έργο διασήμων χωροτακτών. Εγώ θα έλεγα, κύριε Πρόεδρε, να τους καλέσουμε εδώ και να τους δώσουμε και ένα βραβείο της Βουλής, αφού κατάφεραν να συνενώσουν κοινότητες που απέχουν από το κέντρο εξήντα και εξήντα τρία χιλιόμετρα ακόμη και να τις περνούν πάνω από άλλους δήμους, μόνο και μόνο γιατί τα "κουκιά" έτσι έβγαιναν.

Τα βασικά άρθρα πραγματικά του νομοσχεδίου είναι το άρθρο 1, τα άρθρα που μιλούν για το εκλογικό σύστημα και το άλλο άρθρο που είναι για τα οικονομικά των ΟΤΑ. Θέλω να σημειώσω ότι ο Συνασπισμός δήλωσε ότι θα καταψηφίσει και τα τρία αυτά άρθρα. Και το χωροταξικό -στην ουσία το


 

  

Σελίδα 1354 

 

αναγκαστικό- και τα οικονομικά και το εκλογικό. Τι ψηφίζει, λοιπόν; Το ναι, που απευθύνεται, επαναλαμβάνουμε;

Βεβαίως, συμφώνησε -να το σημειώσουμε και αυτό- με τον αναγκαστικό χαρακτήρα για να σημειώσει άλλη μια φορά πόσο υποκριτικά και καιροσκόπα αναφέρεται στις περίφημες τοπικές κοινωνίες που δήθεν σέβεται.

Φυσικά ο λόγος είναι καθαρός. Το πρόβλημα είναι ότι οι δημοτικές εκλογές έρχονται. Καρέκλες πρόκειται να μοιραστούν, αλλά ας έχουν υπόψη τους ότι αυτός που θυσιάζει γενικότερα συμφέροντα για πρόσκαιρα οφέλη, δεν είναι τίποτε άλλο, παρά ένας οπουρτουνιστής, ένας καιροσκόπος.

Καταργούνται κοινότητες στο άρθρο 1, οι οποίες έχουν ζωή αιώνων, παράδοση, ιστορία. Δημιουργήθηκαν στην πορεία της ιστορίας της χώρας μας και έχουν μια τεράστια προσφορά. Αυτές οι κοινότητες, παρά τα χτυπήματα που δέχθηκαν, συνεχίζουν να κρατούν τη ζωή στην ύπαιθρο. Αλλά και εκείνες που μαραζώνουν εξαιτίας της αντιλαϊκής, απαράδεκτης, εχθρικής προς την ύπαιθρο πολιτικής που ακολουθήθηκε μέχρι σήμερα, θα αποτελειωθούν με αυτό εδώ το νομοσχέδιο.

Για ποια ανάπτυξη, για ποια Δημόσια Διοίκηση μιλάτε και λέτε ότι θα αντιμετωπίσετε τα προβλήματά της; Πώς είναι δυνατόν για έναν κάτοικο που απέχει από την έδρα του δήμου πενήντα, εξήντα χιλιόμετρα να υποθέσετε ότι βελτιώνει τη ζωή του με αυτό το νομοσχέδιο που φέρνετε εδώ, με αυτό το πραγματικό τερατούργημα;

Πού βρήκατε το δικαίωμα να διαλύσετε αυτές τις κοινότητες; Καμιά Βουλή, κύριε Πρόεδρε, καμιά κυβέρνηση δεν έχει δικαίωμα να διαλύει αυτά που δεν δημιούργησε. Ο λαός δημιούργησε αυτές τις κοινότητες και μόνο ο λαός έχει δικαίωμα να τις διατηρήσει ή να τις διαλύσει.

Αυτοί οι κάτοικοι, οι πρόγονοί μας, οι προπάππουδές μας, που αποφάσισαν, γιατί το έφερε έτσι η ζωή, να εγκατασταθούν εκεί και να δημιουργήσουν αυτές τις μονάδες, αυτά τα βασικά κύτταρα της ελληνικής κοινωνίας. Και βεβαίως επικαλείσθε άλλες χώρες. Πιθηκίζοντας, αγνοείτε τις ιδιαιτερότητες της χώρας μας, αγνοείτε τη μορφολογία του ελληνικού εδάφους, αγνοείτε την ιστορία και απλώς αντιγράφετε και τίποτε πάρα πάνω.

Βεβαίως μιλάτε για κοινότητες δημαγωγικά με δέκα και είκοσι κάτοικους. Ναι, υπάρχουν και τέτοιες και οι υπαίτιοι είναι γνωστοί και εσείς δεν είσθε έξω από τους υπαίτιους. Αλλά γιατί δεν μιλάτε για τις κοινότητες των χιλίων, των δύο χιλιάδων, των τριών χιλιάδων και των τεσσάρων χιλιάδων κατοίκων, που καταργείτε; Και έχετε την εντύπωση ότι θα ακολουθήσει ο κόσμος έτσι;

Μιλάω για τη Λέσβο που έχουν ξεσηκωθεί όλοι. Και οι περισσότεροι πρόεδροι και οι περισσότεροι κάτοικοι που αντιδρούν είναι οπαδοί του κόμματός σας. Μίλησε ο κ. Καλαφάτης από την Κεφαλλονιά ότι πέντε-έξι ωρύονται. Ο πρόεδρος της επιτροπής αγώνα στην Κεφαλλονιά είναι στέλεχος του ΠΑΣΟΚ. Αυτά δεν τα παίρνετε υπόψη σας; Ο δογματισμός σας -γιατί αυτήν τη διαταγή πήρατε- δεν σας αφήνει να σκεφτείτε;

Κύριε Πρόεδρε, θέλουμε να επαναλάβουμε ότι όπως και να έχει, μια και μόνο λύση υπάρχει, η Κυβέρνηση έστω την τελευταία στιγμή -και δεν θα είναι η πρώτη φορά που η Κυβέρνηση θα το κάνει αυτό, αυτό θα έδειχνε και παλικαριά και αυτογνωσία και γνώση της κατάστασης- η Κυβέρνηση έχει υποχρέωση να αποσύρει το νομοχέδιο. Εάν θέλει να προωθήσει τις συνενώσεις, αυτές δεν μπορούν να είναι παρά με σύμφωνη γνώμη των κατοίκων. Δεν πρόκειται να εκσυγχρονίσετε τίποτα, γιατί τα προβλήματα που έχουν δημιουργηθεί έχουν άλλες αιτίες και δεν είναι αιτία ο περίφημος πολυκερματισμός.

Να γιατί, κύριε Πρόεδρε, εμείς καταψηφίζουμε αυτό το άρθρο και δεν μπαίνουμε στη λογική: πάρε μια κοινότητα εδώ και βάλτην εκεί. Ωστόσο όμως υποστηρίζουμε τα αιτήματα όλων εκείνων των ΟΤΑ που απαιτούν να μείνουν όπως είναι μέχρι σήμερα και να διατεθούν σε αυτούς τα απαραίτητα κονδύλια γιατί αυτές οι κοινότητες κατοικούνται από 'Ελληνες φορολογούμενους και μάλιστα όλο και πιο βαριά φορολογούμενους.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βούλγαρης έχει το λόγο.

ΑΛΕΞΑΝΔΡΟΣ ΒΟΥΛΓΑΡΗΣ: Κύριε Πρόεδρε, κύριοι συνάδελφοι θεωρώ τη θέση του Υπουργού, του κ. Παπαδόπουλου, ότι η ίδια η ζωή είναι ο καλύτερος χωροτάκτης, την πιο σωστή θέση και την πιο σωστή απάντηση σε εκείνους οι οποίοι έχουν επισημάνει υπαρκτά, θα έλεγα, λάθη που έχουν γίνει, ευτυχώς πολύ λίγα, ελάχιστα, όσον αφορά το χωροταξικό σχεδιασμό των νέων δήμων. Και βέβαια δεν εννοώ με αυτό ότι η ίδια η ζωή είναι ο μόνος χωροτάκτης, αλλά ότι υπάρχουν αρχές και κατευθύνσεις, βάσει των οποίων σχεδιάζουμε και λύνουμε με το χωροταξικό σχεδιασμό τα προβλήματα της οργάνωσης του χώρου και της ανάπτυξης στη χώρα μας και αυτό ισχύει και -για τους συγκεκριμένους νέους δήμους που αναφέρομαι-αλλά όμως όλα αυτά υπόκεινται σε μια αέναη και συνεχή διαδικασία σχεδιασμού. Γιατί πάντα αυτά που προγραμματίζουμε και σχεδιάζουμε κάτι δεν έχουμε λάβει υπόψη και η ίδια η ζωή τα ανακαλύπτει και μας υποδεικνύει πως πρέπει να τα επιλύσουμε ούτως ώστε να καταλήξουμε στην καλύτερη δυνατή λύση.

Εξάλλου πρέπει να πούμε, κύριοι συνάδελφοι, ότι τα νομοθετήματα γίνονται ακόμη τελειότερα όταν δοκιμάζονται στην πράξη. Και αυτό συμβαίνει με όλα τα νομοθετήματα τα οποία επηρεάζουν ή επιδιώκουν την ανάπτυξη μιας περιοχής.

Θα φέρω σαν παράδειγμα, κύριοι συνάδελφοι, την πρώτη μεγάλη στην ιστορία της Ελλάδος επιχείρηση σχεδιασμού που έγινε στη χώρα μας σε επίπεδο νομού από τον αείμνηστο τότε Υπουργό τον Αντώνη Τρίτση. Υπάρχουν βιβλία για όλους τους νομούς της χώρας στα οποία διατυπώνονται προτάσεις χωροταξικής οργάνωσης και συνοπτικό σχέδιο δομικών παρεμβάσεων που έγινε το Μάιο του 1994. Σε αυτά τα στοιχεία βασίστηκε η λύση των ανοικτών πόλεων, στη συνέχεια των γεωγραφικών ενοτήτων, στη συνέχεια των συμβουλίων περιοχών και βέβαια σήμερα για τους νέους δήμους, βέβαια με αυτά τα στοιχεία επικυρωποιημένα στα σημερινά δεδομένα, γιατί από το 1984 μέχρι σήμερα το 1997 πολλά πράγματα έχουν αλλάξει στη διοικητική, στην κοινωνική και στην τεχνική υποδομή κάθε δήμου, κάθε περιοχής στη χώρα μας.

'Αρα, τίποτα δεν είναι θέσφατο. Και σήμερα με τη συγκεκριμένη χωροταξική αντιμετώπιση των νέων δήμων γίνεται το πρώτο βήμα και όχι κατά τη γνώμη μου το τελικό. Από κάπου όμως πρέπει να αρχίσουμε.

Κύριοι συνάδελφοι, επειδή έχω ασχοληθεί πάρα πολλά χρόνια με τα θέματα αυτά και έχω μια μεγάλη εμπειρία, πρέπει να σας δηλώσω κατηγορηματικά ότι σήμερα δεν υπήρχε περίπτωση ιδανικής λύσης και ιδανικής αντιμετώπισης στο χωροταξικό θέμα των νέων δήμων. Αυτό, όμως, θα υπάρξει μετά από ένα συγκεκριμένο χρονικό διάστημα. Και για να μπορέσουμε να επιλύσουμε εκείνα τα προβλήματα που θα προκύψουν από την ίδια τη ζωή, από την ίδια την εξέλιξη των νέων δήμων, όπως αυτοί σχεδιάστηκαν και εμφανίζονται σήμερα με την καλύτερη δυνατή μορφή και με τη μεγαλύτερη κοινωνική συναίνεση στο άρθρο 1 του σχεδίου νόμου, πρέπει να τονίσω ότι η Κυβέρνηση με βάση τις διατάξεις του Δημοτικού και Κοινοτικού Κώδικα, αλλά και με ένα άλλο όργανο το οποίο θα εξασφαλίσει την αξιοπιστία και τη φερεγγυότητα μιας τροποποίησης σ' αυτόν το νόμο, θα πρέπει να εξετάσει και ποιο θα είναι αυτό το όργανο και ο μηχανισμός που θα μας δώσει αυτήν τη λύση.

Κάνω, λοιπόν, μια συγκεκριμένη πρόταση. Επειδή από το Υπουργείο Περιβάλλοντος-Χωροταξίας και Δημοσίων 'Εργων έχει δοθεί στα κόμματα το σχέδιο για τη χωροταξική οργάνωση της χώρας και σ'αυτό το σχέδιο νόμου προβλέπεται το εθνικό συμβούλιο χωροταξικού σχεδιασμού και χωροταξικής οργάνωσης, το οποίο είναι εξουσιδοτημένο όργανο από το Υπουργικό Συμβούλιο, μόνο με τη γνωμοδότηση αυτού του οργάνου και χρησιμοποιώντας τις διαδικασίες του Δημοτικού και Κοινωνικού Κώδικα να πραγματοποιηθεί κάθε αλλαγή στο σχεδιασμό των δήμων αυτών, όπως έχει καθοριστεί από το άρθρο 1 του σχεδίου νόμου.

Ευχαριστώ πολύ.


 

  

Σελίδα 1355 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κοντομάρης έχει το λόγο. Απών. Διαγραφεται.

Ο κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, πριν τοποθετηθώ επί του άρθρου 1, που συζητάμε, είμαι υποχρεωμένος να πω ότι η θέση του Συνασπισμού στο συγκεκριμένο νομοσχέδιο δεν χρειάζεται τις διευκρινίσεις του Κοινοβουλευτικού Εκπροσώπου του ΚΚΕ. Είναι γνωστή η ιστορία και η παράδοση του Συνασπισμού στο χώρο της Τοπικής Αυτοδιοίκησης και με τη θέση του στο συγκεκριμένο νομοσχέδιο το πρώτο που σέβεται είναι αυτήν ακριβώς την ιστορία του και την παράδοσή του.

'Ομως θέλω να πω ότι όλοι μας ζήσαμε, ειδικά οι Βουλευτές της επαρχίας, την καλοκαιρινή περίοδο μια ένταση σχετικά με το σχέδιο "ΚΑΠΟΔΙΣΤΡΙΑΣ", μια ένταση που κυρίως κορυφώθηκε από την ώρα που στο χωροταξικό σχεδιασμό, που πρότειναν οι ΤΕΔΚ, άρχισαν να γίνονται οι παρεμβάσεις. Και είναι γνωστό ότι έγιναν πάρα πολλές παρεμβάσεις. Είναι χαρακτηριστικές οι περιπτώσεις που ανακοινώνονταν από τα Μέσα Μαζικής Ενημέρωσης, όπως για παράδειγμα "κατόπιν ενεργειών του τάδε Βουλευτή ή του τάδε κομματικού πασοκικού παράγοντα έγινε η διάσπαση του τάδε δήμου που πρότεινε η ΤΕΔΚ, σε δύο δήμους ή η έδρα του τάδε δήμου μεταφέρθηκε σε άλλο χωριό". 'Ολα αυτά είναι γνωστό ότι έγιναν μέσα σε ρουσφετολογικά πλαίσια, μέσα σε πλαίσια πελατειακά και μέσα σε πλαίσια προεκλογικών σκοπιμοτήτων.

Δεν θα αναφερθώ σε περιπτώσες της ιδιαίτερης εκλογικής μου περιφέρειας. Αρκεί μόνο να πω ότι δεκαεπτά ΟΤΑ πρότεινε η ΤΕΔΚ Εύβοιας και είκοσι επτά έγιναν. Και αν γινόντουσαν με βάση τα κριτήρια που προβλέπει το σχέδιο "ΚΑΠΟΔΙΣΤΡΙΑΣ", τότε να γίνει δεκτό. 'Ομως δεν έγιναν με τέτοια κριτήρια. Είναι χαρακτηριστικές οι περιπτώσεις που ανέφερε πριν από λίγο ο κ. Πιπεργιάς, όπως π.χ. η Κοινότητα Οξυλίθου και η Κοινότητα Ταξιάρχη -μόνο αυτές αναφέρω χαρακτηριστικά- έξι και δύο χιλιόμετρα απόσταση από την έδρα Κονίστρες του νέου δήμου και πάνε στο Δήμο Κύμης με αποστάσεις δώδεκα και είκοσι χιλιομέτρων και χωρίς να τις συνδέουν ιδιαίτερα χαρακτηριστικά. Είναι πάρα πολλές οι αντιδράσεις σε όλη την Ελλάδα, τις οποίες μάλιστα γνωρίζετε. Και μπροστά σ'αυτές τις αντιδράσεις ζήσαμε μια συμπεριφορά τόσο του αρμόδιου Υπουργού όσο και του Πρωθυπουργού, λες και ήταν στρατάρχες που έδιναν παραγγέλματα βηματισμού στον ελληνικό λαό και δεν δεχόντουσαν καμία από τις αμφισβητήσεις τους.

Μάλιστα, έφθασε σε σημείο ο κύριος Πρωθυπουργός να λέει στη Φλώρινα ότι αντιδρούν οι προύχοντες στα χαρτιά ή ότι οι κοινότητες συρρικνώθηκαν και εγκαταλείφθηκαν. Ποιος ήταν υπεύθυνος για την περιφερειακή πολιτική η οποία ασκήθηκε τα τελευταία χρόνια στη χώρα μας; Ποιος εγκατέλειψε αυτές τις κοινότητες; Ποιος άφησε τους κατοίκους της υπαίθρου να έχουν γεράσει, να έχουν μαραζώσει; Γνωρίζετε ότι το μέσο εισόδημα των κατοίκων αυτών δεν ξεπερνά το 50% του εισοδήματος των κατοίκων των αστικών περιοχών;

Δυστυχώς ο χρόνος είναι πάρα πολύ λίγος. Θέλω όμως να σταθώ και σε μία άλλη περίπτωση. 'Εχει εδραιωθεί η άποψη, κύριε Υπουργέ, στην ελληνική ύπαιθρο, στην ξεχασμένη Ελλάδα που λέω εγώ, ότι έτσι όπως γίνεται το σχέδιο "ΚΑΠΟΔΙΣΤΡΙΑΣ" με τις χωροταξικές του κατανομές, δεν είναι παρά μία απλή διοικητική πράξη κομμένη και ραμμένη στα μέτρα των παρεμβάσεων που προηγούμενα σας ανέφερα. Και είναι εύλογες οι ανησυχίες των κατοίκων, γιατί υπάρχει μία προϊστορία αποτυχίας του χώρου σας πάνω στην αυτοδιοίκηση γενικά. Είναι χαρακτηριστική η περίπτωση για να μην αναφερθώ στα συμβούλια περιοχής, στους αναπτυξιακούς συνδέσμους. Να αναφερθώ στη νομαρχιακή αυτοδιοίκηση, η οποία δεν βοηθήθηκε σαν θεσμός, η οποία μάλιστα σαν μεταρρύθμιση, το γνωρίζετε ότι κυμαίνεται μεταξύ μετριότητας και γελοιότητας. Με ποιους πόρους; Ευχαριστώ πολύ.

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τρεις μαθητές και δύο συνοδοί-καθηγητές από το 10ο Λύκειο Περιστερίου Αττικής. Η Βουλή τους καλωσορίζει.

(Χειροκροτήματα από όλες τις πτέρυγες.)

Τελευταίος ομιλητής από τους Βουλευτές είναι ο κ. Στάθης. Μετά ζήτησε το λόγο ο κ. Σφυρίου, Κοινοβουλευτικός Εκπρόσωπος του ΠΑ.ΣΟ.Κ.

Ορίστε, κύριε Στάθη, έχετε το λόγο.

ΘΕΟΔΩΡΟΣ ΣΤΑΘΗΣ: Κύριε Πρόεδρε, είχα εγγραφεί και στην κατ'αρχήν συζήτηση του νομοσχεδίου, αλλά επειδή δεν διαθέτω ή μόλις τώρα απέκτησα ηλεκτρονική κάρτα, δεν είχα τη δυνατότητα να εγγραφώ και ήμουν πάλι τελευταίος. Και με δική μου πρωτοβουλία προτίμησα να μιλήσω στις 16.00' η ώρα την ημέρα αντί να μιλήσω στις 4.00' η ώρα το πρωί. 'Ισως πω και κάτι που να έχει σχέση με την αρχή του νομοσχεδίου. Θα παρακαλέσω επομένως την ανοχή σας...

ΠΡΟΕΔΡΕΥΩΝ (Παναγιώτης Σγουρίδης): Ναι, κύριε Στάθη, αλλά μη χάνετε χρόνο, διότι τρία λεπτά έχετε όλα κι όλα.

ΘΕΟΔΩΡΟΣ ΣΤΑΘΗΣ: Ευχαριστώ πολύ. 

Κύριε Πρόεδρε, κυρίες και κύριοι συνάδελφοι, το θέμα που συζητάμε είναι από τα πιο σημαντικά θέματα και λυπάμαι που έχουμε αυτήν την εικόνα στη Βουλή. Η Αξιωματική Αντιπολίτευση απεχώρησε από τη Βουλή, αντί και αυτή να συμβάλει με την παρουσία της στην ανάδειξη της σημασίας αυτού του νομοσχεδίου.

'Οταν είχα εκλεγεί Βουλευτής το 1981, αμέσως μετά είχα επισημάνει αυτό το σημαντικό πρόβλημα. Μάλιστα, είχα επισημάνει από την αρχή το πρόβλημα που αντιμετώπιζαν τα δημοτικά σχολεία. Και είχα πάρει κατά γράμμα τη διακήρυξη του ΠΑ.ΣΟ.Κ. "ίσες ευκαιρίες στην παιδεία" και έβλεπα την αδικία που υπήρχε σε βάρος των παιδιών της αγροτιάς, όπου τα σχολεία είχαν έναν ή δύο δασκάλους και αυτοί πάλι δεν ήταν πάντοτε εκεί. Υπήρχε μεγάλη αδικία σ'αυτόν τον τομέα, όπως και στον τομέα της υγείας, που σήμερα αυτή η εικόνα έχει βελτιωθεί.

Τότε είχα εισηγηθεί τη δημιουργία των ενιαίων περιοχών εκπαίδευσης όπου ομάδες χωριών, που οι δρόμοι ήταν βατοί με το υλικό 3Α και όχι με την άσφαλτο που έφτιαξε το ΠΑ.ΣΟ.Κ. και συνέδεσε όλα αυτά τα χωριά. Υπήρχε η δυνατότητα μεταφοράς μαθητών συγκεκριμένων τάξεων με ένα λεωφορείο πίσω-μπρος και κατανομή των μαθητών στην πρώτη-δεύτερη τάξη ή τέταρτη ή έκτη τάξη, για να έχουμε πλήρεις τάξεις και να έχουμε από ένα δάσκαλο. Μάλιστα περίσσευαν και δάσκαλοι σε αυτές τις ενιαίες περιοχές εκπαίδευσης. Ο τότε Υπουργός Παιδείας τότε και σημερινός μας Πρόεδρος, κ. Κακλαμάνης, είδε την αξία αυτής της πρότασης, την υιοθέτησε, έκανε άρθρο και την τορπίλισε η Ομοσπονδία των Δασκάλων, διότι θεωρούσε αυτήν τη λύση αντιπαιδαγωγική, διότι δεν μπορούσαμε, λέει, να μαζέψουμε όλους τους μαθητές σε ένα μέρος, να φτιάξουμε κεντρικά σχολεία, ενώ η πρότασή μου αξιοποιούσε τους χώρους που είχαμε, τα κτίρια που είχαμε και όλα τα χωριά διατηρούσαν τη δραστηριότητά τους.

Οταν ήρθε ο νόμος για την εθελοντική ενοποίηση των κοινοτήτων σε δήμους, πρέπει να σας πω ότι απασχολήθηκα για πάρα πολύ χρόνο και στην πρώτη και στη δεύτερη περίπτωση. Και είχα διαπιστώσει τη διάθεση αυτών των κατοίκων να ενωθούν. Το κύριο πρόβλημα, το συνεχές πρόβλημα ήταν πού θα είναι η έδρα. Αυτό ήταν το κυρίαρχο πρόβλημα, που δέσποζε. Και ακούω πολλούς φίλους και συναδέλφους εδώ πέρα να διαμαρτύρονται για τη λύση που έχει δοθεί πάνω στο χωροταξικό θέμα και στον τρόπο που έχουμε συνενώσει προσωρινά, θα έλεγα εγώ, αυτές τις κοινότητες σε δήμους, αφού και ο νόμος επιτρέπει και ο χρόνος θα δώσει αυτήν τη δυνατότητα με την ωρίμανση, όπως επεσήμανε και ο Υπουργός, να βρούμε τις λύσεις.

Δεν μπορώ όμως να φανταστώ εάν υπάρχει άλλη λύση. Υπάρχει; Δεν έχω ακούσει άλλη λύση. Ακούω μόνο αυτές τις αντιδράσεις και τις φωνές για ορισμένες περιπτώσεις, που -και εγώ θα συμφωνήσω μαζί τους- ίσως είναι άδικες.


 

  

Σελίδα 1356 

 

Μπορούμε όμως για το δέντρο, να ξεχάσουμε το δάσος, και να δούμε αυτό που συντελείται αυτήν τη στιγμή - που έχει ως στόχο να αναδείξει τη φυσιογνωμία της περιφέρειας, τη φυσιογνωμία των κοινοτήτων, επιτέλους, που μαραζώνουν με αυτήν τη σημερινή τους μορφή;

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

'Ηθελα περισσότερη παλικαριά και περισσότερη πρωτοβουλία όλων των παρατάξεων σ' αυτήν τη μεγάλη προσπάθεια που επιχειρούμε να κάνουμε. Εγώ δεν μπορώ να φανταστώ ότι τα κριτήρια αυτής της συνένωσης -αυτά τα μικρά, τα μικροκομματικά- είναι δήθεν τα κουκιά αυτά, που έχουν επιβάλει τη συγκεκριμένη συνένωση, όταν -όπως και ο κύριος Υφυπουργός τόνισε- αυτό που έχουμε σήμερα ως αποτέλεσμα...

ΠΡΟΕΔΡΕΥΩΝ (Παναγιώτης Σγουρίδης): Κύριε Στάθη, σας παρακαλώ.

ΘΕΟΔΩΡΟΣ ΣΤΑΘΗΣ: ...είναι ότι όλα τα συμβούλια των περιοχών είναι δήμοι. Και αν έχουμε περισσότερους δήμους, αυτό οφείλεται στο ότι κάποια συμβούλια περιοχών έγιναν...

ΠΡΟΕΔΡΕΥΩΝ (Παναγιώτης Σγουρίδης): Κύριε Στάθη, σας παρακαλώ!

ΘΕΟΔΩΡΟΣ ΣΤΑΘΗΣ: Κύριε Πρόεδρε, είμαι ο τελευταίος ομιλητής.

ΠΡΟΕΔΡΕΥΩΝ (Παναγιώτης Σγουρίδης): Είσθε ο τελευταίος, αλλά ακολουθούν και οι αρχηγοί κομμάτων και άλλοι συνάδελφοι. Σας παρακαλώ, τελειώστε.

ΘΕΟΔΩΡΟΣ ΣΤΑΘΗΣ: Είναι 16.25' η ώρα και υποθέτω ότι όλοι βιάζονται.

ΠΡΟΕΔΡΕΥΩΝ (Παναγιώτης Σγουρίδης): Και επειδή βιαζόμαστε, σας παρακαλώ με μία κουβέντα να τελειώσετε.

ΘΕΟΔΩΡΟΣ ΣΤΑΘΗΣ: Κύριε Πρόεδρε, πήρα το λόγο, για να επισημάνω αυτά τα ζητήματα και λυπάμαι που κάποιοι συνάδελφοι -και συνάδελφοι της παράταξής μου- πήραν θέσεις, οι οποίες έχουν ως στόχο να προωθήσουν κάποιες προσωπικές πολιτικές και όχι τις πολιτικές, που πρέπει να προωθήσουμε μ' αυτήν την προσπάθεια.

Ευχαριστώ πάρα πολύ και εύχομαι, κύριε Υφυπουργέ, να έχετε τη δύναμη και το κουράγιο να προχωρήσετε στην υλοποίηση αυτού του νόμου.

ΠΡΟΕΔΡΕΥΩΝ (Παναγιώτης Σγουρίδης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Σφυρίου έχει το λόγο.

ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.

Νομίζω ότι το θέμα επί της αρχής έχει εξαντληθεί και συζητούμε -και κακώς παρασυρόμαστε πάλι στην αρχή του νομοσχεδίου- το θέμα...

ΘΕΟΔΩΡΟΣ ΣΤΑΘΗΣ: Κύριε συνάδελφε ...

ΚΟΣΜΑΣ ΣΦΥΡΙΟΥ: Δεν αναφέρομαι σε σας. Δεν έχει καμία προσωπική αιχμή αυτό που λέω.

ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Ο χρόνος είναι πολύτιμος για όλους μας.

ΚΟΣΜΑΣ ΣΦΥΡΙΟΥ: Θα μείνω μόνο στο θέμα που αφορά τις γεωγραφικές ενότητες και το χωροταξικό σχεδιασμό. Αυτό θέλω να δικαιολογήσω.

Στο άρθρο 1 λέει το νομοσχέδιο, που συζητούμε, ότι καταργείται η τάδε και η τάδε κοινότητα και συγκροτείται ο τάδε δήμος. Και ακούμε μία επιχειρηματολογία από τα κόμματα της Αντιπολίτευσης, τα οποία λένε: "ο λαός έφτιαξε τα χωριά, ανέπτυξε τον πολιτισμό τους και τώρα πάμε να τα καταργήσουμε, να τα διαλύσουμε". Κατ' αρχήν, συμφωνούμε όλοι, μηδενός εξαιρουμένου, ότι ο λαός έφτιαξε τα χωριά, ο λαός ανέπτυξε τον πολιτισμό τους. Τα χωριά μένουν στη θέση τους και ο πολιτισμός θα αναπτύσσεται και θα εξελίσσεται όσο και η κοινωνική ζωή, και μάλιστα να είναι ζωντανή και ανεπτυγμένη στην περιοχή.

Το ερώτημα που τίθεται είναι το εξής: Είναι καλύτερα σ'αυτά τα χωριά να υπάρχει το νομικό πρόσωπο που λέγεται κοινότητα ή είναι καλύτερα να υπάρχει το δημοτικό διαμέρισμα; Διότι αυτό ψηφίζουμε στο νόμο, ότι εκεί συστήνεται δημοτικό διαμέρισμα.

Η άποψή μας είναι ότι το δημοτικό διαμέρισμα, με τις δυνατότητες που δίνει ο νόμος- η οργάνωση, η στελέχωση -είναι ασφαλώς καλύτερο από το νομικό πρόσωπο που λέγεται κοινότητα. Δίνει σαφώς περισσότερες δυνατότητες διοίκησης των τοπικών υποθέσεων και ανάληψης αναπτυξιακών πρωτοβουλιών. Στο σημείο αυτό έχουμε μία διαφωνία. Δεν μπορούμε δυστυχώς να πείσουμε την Αντιπολίτευση, που έχει μία προκατάληψη, τέτοια που δεν πείθεται σε καμία περίπτωση και μένει ο καθένας στη θέση του.

Δεύτερον, λέγονται αντιφατικά πράγματα. Ειπώθηκε, "να γίνει χωροταξικός σχεδιασμός επιστημονικά τεκμηριωμένος" και ταυτόχρονα "να ικανοποιηθούν οι απαιτήσεις των κοινοτήτων" που ζητούν το άλφα και το βήτα. Σας ερωτώ: Εσείς πιστεύετε ότι κάθε μία κοινότητα, που κρίνει από τη δική της οπτική γωνία, θα δέχεται το χωροταξικό σχεδιασμό που γίνεται με επιστημονικά κριτήρια; Μα, δεν το δέχεται, κύριοι συνάδελφοι, αυτό.

'Οταν ο επιστημονικά και σωστά τεκμηριωμένος χωροταξικός σχεδιασμός βγαίνει στη δημοσιότητα, η κοινότητα, που έχει την άλφα ή τη βήτα ή τη γάμα σκοπιμότητα, που αφορά τα τοπικιστικά της κριτήρια, αντιστρατεύεται το χωροταξικό σχεδιασμό.

Εσείς, λοιπόν, από την Αντιπολίτευση -αναφέρομαι κυρίως στο Κ.Κ.Ε. και στο ΔΗ.Κ.ΚΙ., γιατί η Νέα Δημοκρατία αποχώρησε, δεν είναι εδώ για να μας ακούσει- λέτε "ναι στο χωροταξικό σχεδιασμό" ...

ΝΙΚΟΛΑΟΣ ΓΚΑΤΖΗΣ: 'Οχι, λέμε...

ΚΟΣΜΑΣ ΣΦΥΡΙΟΥ: Την ίδια στιγμή λένε "ναι" και σε όλα τα αιτήματα των κοινοτήτων. Αυτά είναι αντιφατικά πράγματα, διότι τις περισσότερες φορές -εγώ τουλάχιστον έχω πολλές περιπτώσεις υπόψη μου- οι κοινότητες διαφωνούν, με αυτά τα οποία προκύπτουν από το χωροταξικό σχεδιασμό. Μας λένε "δεν ελήφθησαν υπόψη οι προτάσεις των τοπικών ενώσεων" Ενώ κατά 90% τουλάχιστον συνέπιπταν με αυτές που έκαναν οι επιτροπές του νομού, που διορίστηκαν κατά πλειοψηφία από την Τοπική 'Ενωση Δήμων και Κοινοτήτων. Λογικό ήταν να συμπίπτουν.

Ξέρετε όμως πόσες είναι εκείνες οι κοινότητες που διαφωνούν με την Τοπική 'Ενωση Δήμων και Κοινοτήτων; Λέει: "να λάβετε υπόψη σας τι προτείνει η Τοπική 'Ενωση Δήμων και Κοινοτήτων". Μας κατακεραυνώνουν, γιατί λένε ότι τάχα δεν λάβαμε υπόψη μας αυτά που προτείνουν.Ξέρετε πόσες κοινότητες δεν συμφωνούν με αυτά που προτείνουν οι Τοπικές Ενώσεις Δήμων και Κοινοτήτων; Μέγα πλήθος.

Τι θέλω να πω με όλα αυτά;

ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Σφυρίου.

ΚΟΣΜΑΣ ΣΦΥΡΙΟΥ: Τελειώνω, κύριε Πρόεδρε.

'Οποιος χωροταξικός σχεδιασμός και αν ερχόταν, (μπορείτε να επιλέξετε με έναν οποιοδήποτε ιδεατό τρόπο τον καλύτερο κατά την άποψή σας χωροταξικό σχεδιασμό) και πάλι αντιδράσεις και διαφωνίες θα εκδηλώνονταν από τις κοινότητες, την άλφα, τη βήτα, τη γάμα. Μην πιστεύετε ότι υπήρχε περίπτωση να εκατατίθετο ένας τέτοιος χωροταξικός σχεδιασμός, ο οποίος να εξασφάλιζε την πλήρη συναίνεση. Και είναι λογικό, κύριε Υπουργέ...

ΠΡΟΕΔΡΕΥΩΝ (Παναγιώτης Σγουρίδης): Τελειώστε, κύριε Σφυρίου.

ΚΟΣΜΑΣ ΣΦΥΡΙΟΥ: Κύριε Πρόεδρε, να διατυπώσω μία πρόταση.

ΠΡΟΕΔΡΕΥΩΝ (Παναγιώτης Σγουρίδης): Διατυπώστε την.

ΚΟΣΜΑΣ ΣΦΥΡΙΟΥ: Ποιο είναι το λογικό; Να μπεί σε λειτουργία ο θεσμός, με το χωροταξικό σχεδιασμό που θα ψηφίσει το Κοινοβούλιο. Θα πρέπει όμως, μέσα από την εμπειρία που θα αποκτηθεί μετά από μία τριετή εφαρμογή και λειτουργία των νέων δήμων, να γίνουν τυχόν αναγκαίες διορθώσεις με ένα σωστά οργανωμένο τρόπο. Εγώ δεν θα είχα αντίρρηση να είχε την τελική έγκριση από το Συμβούλιο Χωροταξίας μέσα από συμμετοχικές διαδικασίες, που θα γίνουν στο επίπεδο της αυτοδιοίκησης. Γιατί να μην καταλήξουμε τελικά σε αυτήν τη διαδικασία η οποία προτάθηκε; Μετά από μία τριετή λειτουργία του θεσμού και την απόκτηση εμπειρίας,


 

  

Σελίδα 1357 

 

να γίνουν τότε, κάτω από ωριμότερες σκέψεις και όχι μέσα στο κλίμα του παραλογισμού. Μέσα στο κλίμα του παραλογισμού δεν θα γίνουν σωστές επιλογές.

Αν γίνουν τώρα οι διορθώσεις, σας βεβαιώνω ότι ο χωροταξικός σχεδιασμός θα γίνει χειρότερος από αυτόν. Θα είναι πολύ καλύτερο αυτό να περάσει από το να πάμε να διορθώσουμε το άλφα ή το βήτα λάθος, κάτω από αυτό το κλίμα. Μετά από τρία χρόνια εφαρμογής, σχεδιασμένα και οργανωμένα, θα γίνει η τυχόν διόρθωση, που μπορεί ίσως να είναι ανάγκη να γίνει.

ΠΡΟΕΔΡΕΥΩΝ (Παναγιώτης Σγουρίδης): Ο κ. Τσοβόλας έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, πράγματι πιστεύουμε, με όλα αυτά που ακούγονται από την κυβερνητική Πλειοψηφία, ότι σκόπιμα οι συνάδελφοι, καθόλα σεβαστοί και αξιότιμοι, βλέπουν το δένδρο και δεν βλέπουν το δάσος. Αλήθεια υπάρχει κανένας εδώ -γιατί αυτοί που έμειναν είναι όλοι από την επαρχία, που ζουν το πρόβλημα- που να πιστεύει ότι με την όποια διοικητική μεταρρύθμιση στην αυτοδιοίκηση, θα λυθεί το πρόβλημα της ανάπτυξης των ορεινών και ημιορεινών περιοχών, των παραμεθόριων περιοχών και της περιφέρειας; Υπάρχει ένας άνθρωπος Βουλευτής -και μάλιστα άνθρωποι που έχουν ασκήσει κυβερνητικά καθήκοντα-που να πιστεύει ότι το πρόβλημα της ερήμωσης δημιουργείται στην περιφέρεια, λόγω του ότι ήταν μικρές οι κοινότητες; 'Η το πρόβλημα είναι, κατά κύριο λόγο, τι μοντέλο οικονομικής πολιτικής επιλέγουμε για να προωθήσουμε τη χώρα μας. Επιλέγουμε μοντέλο περιφερειακής ανάπτυξης; Επιλέγουμε μοντέλο ουσιαστικής αποκέντρωσης πόρων και εξουσιών; 'Η αθηνοκεντρικό μοντέλο, όπως το ζούμε κυρίως τα τελευταία χρόνια; Αυτό αν θέλουμε να είμαστε ειλικρινείς μεταξύ μας.

Και πιστεύετε, κύριε Υφυπουργέ, που έχετε υπηρετήσει αυτόν το θεσμό, που είναι κύτταρο της δημοκρατίας και πρέπει να είναι μοχλός ουσιαστικής ανάπτυξης, ότι με αυτό που κάνετε, όταν μάλιστα υπάρχει και η προδιάθεση του κόσμου, λόγω της αναγκαστικότητας των συνενώσεων, θα μπορέσετε να οδηγήσετε στη συγκράτηση των νέων, όταν η ανεργία με το σύνολο της πολιτικής που εφαρμόζει η Κυβέρνηση -και αυτή η κυβέρνηση και της Νέας Δημοκρατίας προηγουμένως- καλπάζει, όταν ο αγροτικός τομέας συρρικνώνεται; 'Αρα υπάρχει το τεράστιο πρόβλημα της ανεργίας. Και παράλληλα όταν έργα κοινωνικής υποδομής, σε συνδυασμό με τη συνεχώς φθίνουσα κοινωνική πολιτική έχουν δημιουργήσει τεράστιο πρόβλημα, το οποίο αποτρέπει τους νέους και τους κατοίκους να παραμείνουν στα χωριά. Είμαι και εγώ από ορεινό χωριό. Γύρισα πολλά ορεινά χωριά της Ηπείρου το καλοκαίρι. Πιστεύετε πραγματικά ότι θα μείνει κανένας, με αυτήν τη ρύθμιση που κάνετε με την αναγκαστική συνένωση, για παράδειγμα στο Σιράκο των Ιωαννίνων, στους Μελισσουργούς, στο Ματσούκι ή στη Φλώρινα, στην Καστοριά στη Θράκη, στη Μακεδονία σε αυτές τις παραμεθόριες περιοχές που είναι και εθνικό το θέμα; Ειλικρινά πιστεύω, ότι δεν μιλάμε σοβαρά, όταν υποστηρίζουμε κάτι τέτοιο.

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή.)

Κλείνω, κύριε Πρόεδρε.

Κύριε Υφυπουργέ, διάβαζα χθες και σήμερα και άκουγα στα ραδιόφωνα ότι οι υπάρχουσες κοινότητες και οι δήμοι διαμαρτύρονται, γιατί δεν έχουν να πληρώσουν το μισθό του Δεκεμβρίου και το δώρο των Χριστουγέννων. Αυτό είναι το πρόβλημα, κύριε Υφυπουργέ. Κρυβόμαστε πίσω από το δάκτυλο! 'Οταν οι δήμοι δεν έχουν να πληρώσουν το μισθό, για ποια ανάπτυξη της Τοπικής Αυτοδιοίκησης μπορούμε να λέμε και πώς είναι δυνατό, σοβαρά να υποστηρίζουμε ότι μέσα από τη συνένωση θα λυθεί το προβλημα της αυτοδιοίκησης και πολύ περισσότερο της οικονομικής ανάπτυξης και άρα της διατήρησης και επαύξησης των κατοίκων και των νέων στα χωριά.

Εμείς τι είπαμε, και είπα και εγώ στην ομιλία μου; Και κλείνω με αυτό, κύριε Πρόεδρε. Το όποιο διοικητικό μέτρο, αν δεν είναι ενταγμένο σε μια συνολική πολιτική περιφερειακής ανάπτυξης, με ταυτόχρονη σοβαρή οικονομική στήριξη, είναι εκ του πονηρού. Είναι στάχτη στα μάτια αυτών των κατοίκων της περιφέρειας για να περάσει με πιο αποτελεσματικούς τρόπους η αστικοποίηση της περιφέρειας και να συνεχισθεί μείωση του αγροτικού τομέα και του αγροτικού πληθυσμού.

Κλείνοντας, μια κουβέντα ακόμη, κύριε Πρόεδρε. Και με συγχωρείτε. Ειλικρινά στεναχωριέμαι που κτυπάτε το κουδούνι.

Ακόμη και στη δική σας λογική -και η πορεία θα το δείξει- δεν λάβατε υπόψη επιστημονικά μελετημένες προϋποθέσεις για να κάνετε αυτό το οποίο κάνετε. Δεν λάβατε υπόψη ιστορικά, παραδοσιακά, γεωγραφικά, λειτουργικά κριτήρια. Πώς είναι δυνατόν να μην αντιδράσουν κοινότητες, κάτοικοι κλπ., όταν αυτήν τη στιγμή συζητάμε αυτό το άρθρο, που είναι το καθοριστικό άρθρο και δεν έχετε καταθέσει στη Βουλή τη μελέτη, να ξέρει η αντιπροσωπεία η κοινοβουλευτική, η Βουλή, οι Βουλευτές, τι ψηφίζουν. Να ξέρουν ποια είναι τα κριτήριά σας συγεκριμένα. Γι' αυτό είπατε: "δεν συζητάμε τίποτα στο χωροταξικό", γιατί ακριβώς δεν έχετε κάνει μία μελέτη σοβαρή, που να πείσετε ακόμη και τους δικούς σας ανθρώπους ότι αυτό που κάνετε είναι με επιστημονικά κριτήρια, ποιο είναι το άριστο μέγεθος, για να φέρει την αποτελεσματικότητα, οικονομικά, κοινωνικά και πολιτισμικά.

Γι' αυτό λέμε ότι πρέπει να αποσύρετε το νομοσχέδιο, αλλά και το άρθρο αυτό, που είναι βασικό άρθρο.

ΠΡΟΕΔΡΕΥΩΝ (Παναγιώτης Σγουρίδης): Η κ. Δαμανάκη έχει το λόγο.

ΜΑΡΙΑ ΔΑΜΑΝΑΚΗ: Θα αναφερθώ μόνο στο άρθρο 1, κύριε Πρόεδρε, ξεκινώντας από την εξής αφετηρία. Το εγχείρημα των υποχρεωτικών συνενώσεων, το οποίο εμείς θεωρούμε πολύ μεγάλο και το στηρίζουμε, χρειάζεται να προσεχθεί, διότι υπάρχει περίπτωση -και επιτέλους ας το σκεφθεί σοβαρά η πολιτική ηγεσία του Υπουργείου- να ακυρωθεί στην πράξη, αν δεν δοθούν εχέγγυα για την αμεροληψία και την αποτελεσματικότητά του.

Στη συγκεκριμένη περίπτωση του γεωγραφικού προσδιορισμού των ορίων των νέων δήμων δεν υπήρξαν αυτά τα εχέγγυα. Πρέπει επιτέλους να το δούμε ψύχραιμα και να το δεχθούμε. Δεν υπήρξε ένα συγκεκριμένο μοντέλο, το οποίο να ακολουθηθεί με συνέπεια, οποιοδήποτε να είναι αυτό.

'Ακουσα πριν συναδέλφους του ΠΑ.ΣΟ.Κ. να μιλούν για την πρότση του μακαρίτη του Τρίτση για τις ανοιχτές πόλεις, που οδήγησαν στα συμβούλια περιοχής. Μα, δεν ελήφθη υπόψη αυτή η πρόταση μέχρι τέλους. Ανεμείχθη αυτή η πρόταση με άλλη πρόταση, για τις γεωγραφικές ενότητες και τελικά όλα παραπέμφθηκαν στις ΤΕΔΚ, όπου επικράτησαν άλλες λογικές. Αυτό έγινε σε πάρα πολλές περιπτώσεις. 'Οχι σε όλες, αλλά σε πολλές περιπτώσεις επεκράτησαν. 

Να σας πω ένα χαρακτηριστικό παράδειγμα; Δεν αναφέρομαι σε περιπτωσιολογία, αλλά είναι κραυγαλέο. Υπάρχει η περίπτωση πέντε χωριών στον Εύηνο, που θέλουν να συνενωθούν, το προτείνει η ΤΕΔΚ, το υιοθετεί η περιφέρεια, με βάση τα κριτήρια του παλιού συμβουλίου περιοχής. Αυτά τελικώς τα χωριά -δεν σχολιάζω το πώς έγινε, αντιλαμβανόμαστε όλοι το πώς έγινε- διασπώνται σε δύο δήμους, διότι επεκράτησαν άνωθεν πιέσεις κομματικών και άλλων παραγόντων. Εδώ, δηλαδή, πήγαμε στη λογική των γεωγραφικών ενοτήτων και όχι στη λογική του συμβουλίου περιοχής. 

Αντίθετα στο Ξυλόκαστρο, έχουμε είκοσι πέντε χωριά, που άλλα είναι πεδινά, άλλα ορεινά, με πλήρη ανομοιογένεια, όπου όλοι ζητούν να εφαρμοσθούν τα κριτήρια των γεωγραφικών ενοτήτων, εκεί έρχεσθε και τους λέτε, "συμβούλιο περιοχής, σας κάνω ένα δήμο". 

Αυτή η αντιφατικότητα δεν πείθει, κύριε Υπουργέ. Αυτό πρέπει να γίνει αντιληπτό. 'Εχουν γίνει λάθη.

Κύριε Υπουργέ -και απευθύνομαι τώρα προσωπικά στον κ. Παπαδήμα- προχθές στη συνεδρίαση της Βουλής είπατε επί λέξει τα εξής και διαβάζω τα Πρακτικά: "Εάν έχουν γίνει λάθη στην ένταξη κάποιων κοινοτήτων σε ένα δήμο, ενώ θα ήταν πιο λειτουργικό να ενταχθούν σε άλλο δήμο, αυτό να το συζητήσουμε μέσα στη Βουλή, όταν ξεκινήσει η κατ' άρθρο


 

  

Σελίδα 1358 

 

συζήτηση και να δούμε με ποιο μηχανισμό, με ποια δικλείδα ασφαλείας θα μπορέσουμε σε ένα εύθετο χρονικό διάστημα, το οποίο θα το αποφασίσει η Βουλή, να ανατάξουμε τέτοια λάθη, εάν υπήρξαν. Η καλή πρόθεση από πλευράς μας υπάρχει". Να τη δούμε, λοιπόν, την καλή πρόθεση. 

Φθάσαμε στο άρθρο 1 και συζητούμε την καλή πρόθεση. Θα υπάρξει κάποιος δρόμος; Εδώ κάνουν προτάσεις τόσοι συνάδελφοι. Εγώ έχω καταθέσει μία τροπολογία, αλλά δέχομαι να συζητήσω οποιονδήποτε άλλο μηχανισμό. Θα υπάρξει λοιπόν κάποιος μηχανισμός ανάταξης των λαθών; Ναι, ή όχι;

Εγώ θα έκανα την εξής πρόταση, κύριε Πρόεδρε: Θα μπορούσε η Κυβέρνηση, εάν δεν είναι έτοιμη σήμερα, να επιφυλαχθεί για το ακροτελεύτιο άρθρο, να δούμε αυτόν το μηχανισμό.

Εγώ το μόνο που θέλω είναι να εξασφαλίσει δύο πράγματα. Πρώτον, να εφαρμοσθεί ο νόμος. Δέχομαι ότι δεν μπορούμε αμέσως μόλις εφαρμοστεί ο νόμος να αρχίσουμε διαδικασία αναθεώρησης και δέχομαι ότι αυτό σημαίνει ακύρωση. Να γίνει μία πρώτη εφαρμογή του νόμου επί μία τετραετία. Στο τέλος της τετραετίας να υπάρξει μία διαδικασία που να εξασφαλίζει τα εξής: 

Πρώτον, ότι οι τοπικές κοινωνίες θα έχουν κάποια γνώμη και δεύτερον ότι θα υπάρχει κάποιο όργανο, το οποίο θα τα συζητήσει κεντρικά και θα τα ξαναδούμε.

Αυτό δηλαδή το τόσο απλό, είναι τόσο δύσκολο να υιοθετηθεί;

Προτείνω, λοιπόν, να μείνει το θέμα ανοικτό και στο ακροτελεύτιο άρθρο να επανέλθω.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. Kύριε Υφυπουργέ, σας φτάνουν τα έξι λεπτά;

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Δεν θα φτάσουν. Καταλαβαίνετε ότι τοποθετήθηκαν τριάντα συνάδελφοι...

ΠΡΟΕΔΡΕΥΩΝ (Παναγιώτης Σγουρίδης): Ναι, αλλά όμως τρία λεπτά δικαιούσθε.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα προσπαθήσω να μιλήσω όσο γίνεται πιο σύντομα.

ΠΡΟΕΔΡΕΥΩΝ (Παναγιώτης Σγουρίδης): Δικαιούσθε τρία λεπτά. Επειδή, όμως, όλοι παρέβησαν το χρόνο τους, σας δίνω έξι λεπτά και πιστεύω με μία ανοχή ενός λεπτού να τελειώσετε.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Γίνεται αντιληπτό ότι σ' αυτόν το χρόνο δεν μπορεί κανείς να απαντήσει σε επί μέρους θέματα. Θα απαντήσω στα γενικά θέματα που υπάρχουν. Ανάμεσα σε αυτά τα γενικά θέματα είναι το πώς ξεκινήσαμε και πώς χωροθετήσαμε τους νέους δήμους, αν αυτά τα σχήματα, τα οποία δημιουργήσαμε, έχουν καμία προοπτική ανάπτυξης, αν αυτά θα κρατήσουν το κόσμο στον τόπο τους, αν θα μπορέσουμε να προωθήσουμε την ανάπτυξη της χώρας συνολικότερα.

Θα ήθελα να υπενθυμίσω στον αξιότιμο Πρόεδρο του ΔΗ.Κ.ΚΙ., ότι το 1986 ψήφιζε από τα κυβερνητικά έδρανα το ν. 1622, ο οποίος κύρια προσπαθούσε να αντιμετωπίσει την ανάπτυξη της χώρας μέσα από τις διαδικασίες του δημοκρατικού προγραμματισμού. Στο νομό αυτό δεν περιλαμβάνονταν οι κοινότητες σαν επίπεδο δημοκρατικού προγραμματισμού. Ο νομοθέτης δεν αναγνώριζε στην κοινότητα τη δυνατότητα να συμμετέχει με οποιονδήποτε τρόπο στην αναπτυξιακή προσπάθεια. 'Ηταν τρία τα επίπεδα του Δημοκρατικού Προγράμματος και τρίτο επίπεδο ήταν οι δήμοι. 'Ελεγε βέβαια ο νόμος εναλλακτικά ότι θα μπορούσαν να είναι και οι αναπτυξιακοί σύνδεσμοι. Ποτέ, όμως, αναπτυξιακός σύνδεσμος δεν μπόρεσε να ενεργοποιηθεί και να κάνει αυτήν την προσπάθεια, όχι γιατί δεν τον βοήθησε το κράτος. 'Ησασταν στο ΠΑ.ΣΟ.Κ. εσείς τότε που υπήρχαν αναπτυξιακοί σύνδεσμοι και ξέρετε ότι τεράστιες προσπάθειες και στη δεκαετια του '80, όπως και στη δεκαετία του '90 και με τους αναπτυξιακούς συνδέσμους και με τα συμβούλια περιοχής, όπου κατά κεραία το Κράτος τήρησε τις υποχρεώσεις του. Δεν μπόρεσαν να περπατήσουν για άλλους λόγους. Τότε μπλέ, πράσινες, κόκκινες πλειοψηφίες απέκλειαν τις μειοψηφίες, σήμερα οι παρεούλες οι οποίες εξασφάλιζαν έργα για τα χωριά τους και όχι έργα διακοινοτικής σημασίας. 'Εφτιαχναν την πλατειούλα, έφτιαχναν την πεζοδρόμηση, την πλακόστρωση στο χωριό για να πάρουν ψήφους. Δεν λειτούργησε, ούτε υπήρχε περίπτωση να λειτουργήσει. Το δοκιμάσαμε δεκαπέντα χρόνια. Και να μου επιτρέψετε την έκφραση, δεκαπέντε χρόνια κυριολεκτικά φάγαμε στα μούτρα μία τέτοια συμπεριφορά όλων αυτών των διαδικασιών και των θεσμών της διακοινοτικής συνεργασίας.

Αποφασίσαμε, λοιπόν, να πάμε σε δήμους, μία πρακτική που ακολουθήθηκε από άλλες χώρες -δεν επιβλήθηκε σε μας, ακολουθήθηκε- και έτσι είχαμε να δούμε κάποια παραδείγματα, να δούμε πού έκαναν λάθη, πού περπάτησαν σωστά και να φροντίσουμε να μιμηθούμε τα σωστά και να αποφύγουμε τα λάθη. Αυτό το κάναμε. Το κάναμε χωροθετώντας τους νέους δήμους με τη βοήθεια της αυτοδιοίκησης. Η αυτοδιοίκηση σήκωσε το μεγαλύτερο βάρος στην πρώτη φάση. Και είναι ατυχές όταν Βουλευτής του Κ.Κ.Ε. θέλησε να κρίνει μία χωροθέτηση ενός συγκεκριμένου νομού, του Νομού Σερρών, και να πει ότι την κάναμε με κομματικά κριτήρια. Δεν ξέρω αν εννοούσε ότι εμείς χωροθετήσαμε με κομματικά κριτήρια, με στόχο να εξυπηρετήσουμε τη Νέα Δημοκρατία. Γιατί αλλιώς δεν μπορεί να εξηγηθεί πώς μέλος της Κεντρικής Επιτροπής της Νέας Δημοκρατίας, ο Πρόεδρος της ΤΕΔΚ, Σερρών που είχε την ευθύνη να προϊσταται στην επιτροπή νομού, δημοσιεύει στο Τύπο ότι: "είμαι απόλυτα ικανοποιημένος από τη χωροθέτηση, την οποία αποδέχθηκε το Υπουργείο σε ποσοστό 80%". Αυτό δεν μπορώ να το καταλάβω και αν θέλετε μπορώ να καταθέσω το δημοσίευμα αυτό. Είναι από την εφημερίδα "ΑΔΕΣΜΕΥΤΟΣ" Σερρών στις 14.10.97. Το καταθέτω για τα Πρακτικά.

(Στο σημείο ο Υφυπουργός Εσωτερικών, Δημόσιας Διοίκησης και Αποκέντρωσης κ. Λ. Παπαδήμας καταθέτει για τα Πρακτικά το σχετικό έντυπο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.)

Τα κριτήρια που χρησιμοποιήσαμε στο Υπουργείο πλέον, για να διορθώσουμε όποια λάθη ενδεχομένα είχαν γίνει από τις προτάσεις των επιτροπών νομού και της περιφέρειας, ήταν κριτήρια τα οποία το ίδιο το Σύνταγμα τα επιβάλλει, δηλαδή κριτήρια γεωοικονομικά, συγκοινωνιακά, κοινωνικά και αυτά πρυτάνευσαν στη χωροθέτηση.

Ρωτήσατε για λάθη και εγώ ευθαρσώς είχα πει προχθές στη τοποθέτησή μου ότι είναι πιθανόν να έχουν γίνει λάθη.

Αν είναι δυνατόν να διεκδικήσει κανείς το αλάθητο σε ένα τόσο μεγάλο εγχείρημα που περιλαμβάνει πεντέμισι χιλιάδες Οργανισμούς Τοπικής Αυτοδιοίκησης και αρκετές εκατοντάδες οικισμούς!

Πώς θα διορθωθούν τα λάθη; Είναι δυνατόν, αυτά που εμείς λέμε σήμερα πιθανά, να ξέρουμε αν είναι λάθη; Αν ξέραμε ότι υπάρχουν λάθη, θα τα είχαμε διορθώσει. Εγώ λέω ότι υπάρχει πιθανότητα να έχουν γίνει λάθη. Το αν έχουν γίνει λάθη ή όχι, θα το δείξει η λειτουργία των νέων ΟΤΑ. 'Οταν θα λειτουργήσει ο δήμος, από την πρώτη μέρα θα προβληματιστεί το δημοτικό συμβούλιο: "θα κρατήσω αυτήν την έδρα, αυτό το όνομα"; Αυτή η οικογένεια πλέον η μεγάλη, που έχουμε δημιουργήσει στην περιφέρεια, θα μπορέσει σαν οικογένεια να λειτουργήσει, να αποφασίσει με τι όνομα θα πορευθεί από εδώ και πέρα στην ιστορία και με ποια έδρα θα λειτουργήσει. Και πέρα απ'αυτό, αν κάποιες κοινότητες δεν μπορούν να λειτουργήσουν ικανοποιητικά στο συγκεκριμένο δήμο υπάρχει ασφαλιστική δικλείδα στον κώδικα. Το είπε η κ. Δαμανάκη, και αυτό θα το δούμε. 'Οταν μιλάτε για έναν ορίζοντα τέτοιο μετά τις εκλογές, ασφαλώς θα πρέπει να υπάρξει και θα υπάρξει νομοθετική πρωτοβουλία". Το θέμα είναι αν θα μπει τώρα μέσα στο νόμο, αν θα μπει την ερχόμενη Τετάρτη ή αν θα έμπαινε μετά από κάποιους μήνες.

Νομίζω ότι όλους μας και πρώτα εμάς που έχουμε την πατρότητα αυτού του εγχειρήματος, θα απασχολήσει το να


 

  

Σελίδα 1359 

 

είναι όσο γίνεται πιο λειτουργικός.

Υπάρχουν ακόμη οι προβληματισμοί για τις ιστορικές έδρες. Ετέθη από πολλούς συναδέλφους θέμα καθιέρωσης ιστορικής έδρας. Υπάρχει στο νομοσχέδιο η δυνατότητα αυτή με έκδοση προεδρικών διαταγμάτων.

Διαμαρτύρονται όμως ορισμένοι γιατί δεν αναφέρεται στην εισηγητική έκθεση του νομοσχεδίου και η συγκεκριμένη πόλη. Είναι πολλές που δεν αναφέρονται, π.χ. η 'Ολυνθος της Χαλκιδικής, από το νομό μου, οι Θερμοπύλες, ο Γοργοπόταμος, αλλά και πάρα πολλές άλλες από όλους του Νομούς της Χώρας. Σε κάθε περίπτωση εφόσον τεκμηριώνεται το αίτημα, το ζητάει το δημοτικό συμβούλιο, περνάει από το συμβούλιο τοπωνυμιών όπου επικυρώνεται ή απορρίπτεται ανάλογα η ιστορικότητα της συγκεκριμένης έδρας, και ακολουθεί - επί θετικής γνωμοδότησης των Συμβούλων - η έκδοση Προεδρικού Διατάγματος.

Αυτό θα αμβλύνει και ένα αίσθημα που έχουν κάτοικοι τέτοιων περιοχών, ότι τους θίγεται το φιλότιμο, διότι δεν έγιναν έδρα. Βέβαια, δεν μπορούσαν οι Θερμοπύλες να γίνουν έδρα, όταν εντάσσονται στο Δήμο Λαμιέων με εβδομήντα χιλιάδες κατοίκους. Θα ήταν αστείο. Τριακόσιους κατοίκους έχουν. Θα μπορεί όμως να είναι ιστορική έδρα. 'Οπως θα μπορεί ο Γοργοπόταμος να είναι ιστορική έδρα άλλου δήμου.

'Αλλο σημαντικό θέμα που προέκυψε από τις τοποθετήσεις πολλών ήταν για τις μελέτες, αν υπήρξαν μελέτες, αν αυτές είναι πειστικές, πού βασίστηκαν. Το τόνισα στην επιτροπή, όπως και στην πρωτολογία μου, ότι μελέτες υπάρχουν, ότι αυτές έγιναν με τα κριτήρια που επιβάλλει το Σύνταγμα, κύριε Τσοβόλα. Ο μακαρίτης Αντώνης Τρίτσης αυτά είχε χρησιμοποιήσει όταν έφτιαχνε τις ανοικτές πόλεις. Αυτά χρησιμοποίησαν και οι υπόλοιποι νομοθέτες όταν νομοθέτησαν με το ν.1622 τις γεωγραφικές ενότητες και με το ν.2218 τα συμβούλια περιοχής.

Εμείς τι ζητήσαμε; Να επικαιροποιηθούν στη σημερινή πραγματικότητα όλες αυτές οι μελέτες. Και λέω να επικαιροποιηθούν, γιατί επικαλούμαι πάλι το Σύνταγμα που αναφέρει σχετικά με το σχεδιασμό, ότι πρέπει να ληφθεί υπόψη η δυνατότητα επικοινωνίας των κοινοτήτων. 'Αλλα όμως δεδομένα ήταν πριν από δεκαπέντε χρόνια και άλλα σήμερα. 'Οταν υπάρξει ένας οδικός άξονας, μια απόσταση όχι χιλιομετρικά αλλά χρονικά προσδιοριζόμενη, μπορεί να γίνει απόσταση λίγων λεπτών.

ΠΡΟΕΔΡΕΥΩΝ (Παναγιώτης Σγουρίδης): Κύριε Παπαδήμα, παρακαλώ τελειώνετε.

ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης: Αυτό μπορεί να φέρει τη δυνατότητα συνένωσης των κοινοτήτων.

Τελειώνω, με τη δήλωση: Υπάρχουν κάποιες περιοχές -αυτό νομίζω έχει τονιστεί από τον κ.Βούλγαρη και κάποιον άλλον ομιλητή- οι οποίες είναι παραδοσιακοί οικισμοί. Είναι ένα θέμα που μπορούμε να το δούμε στο μέλλον. Νομίζω ότι το παράδειγμα της Απειράνθου είναι πολύ σημαντικό. Ακόμα υπάρχει η δήλωση ότι δεχόμαστε την αλλαγή της ονομασίας του Δήμου Μεσολογγίου σε Δήμο "Ιεράς Πόλης Μεσολογγίου".

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί του άρθρου 1.

Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΝΙΚΟΛΑΟΣ ΓΚΑΤΖΗΣ: Κατά πλειοψηφία.

ΠΡΟΕΔΡΕΥΩΝ (Παναγιώτης Σγουρίδης): Συνεπώς το άρθρο 1 έγινε δεκτό, κατά πλειοψηφία, όπως τροποποιήθηκε από τον κύριο Υπουργό.

Κύριοι συνάδελφοι, στο σημείο αυτό δέχεστε να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 16.50' λύεται η συνεδρίαση για τη Δευτέρα 10 Νοεμβρίου 1997 και ώρα 18.00' με αντικείμενο εργασιών του Σώματος κοινοβουλευτικό έλεγχο: α)συζήτηση επικαίρων ερωτήσεων και β)συζήτηση επερωτήσεως προς τους Υπουργούς Εθνικής Οικονομίας και Οικονομικών, Ανάπτυξης, Μεταφορών και Επικοινωνιών, σύμφωνα με την ημερήσια διάταξη.

Ο ΠΡΟΕΔΡΟΣ
ΟΙ ΓΡΑΜΜΑΤΕΙΣ



Σελίδα 1360 σε PDF
