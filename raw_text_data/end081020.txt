(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΙΑ΄
Δευτέρα 20 Οκτωβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Άδεια απουσίας του Βουλευτή κ. Κ. Σημίτη, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 21 Οκτωβρίου 2008, σελ.
4. Συζήτηση επικαίρων ερωτήσεων.
α) Προς τον Υπουργό Υγείας και Κοινωνικής Αλληλεγγύης, i) σχετικά με τις εφημερίες των γιατρών στα νοσοκομεία κ.λπ., σελ.  
ii) σχετικά με τη λειτουργία του Κρατικού Νοσοκομείου Νικαίας κ.λπ., σελ.
iii) σχετικά με την έλλειψη ιατρικών υλικών στο Θριάσιο Νοσοκομείο κ.λπ., σελ.
iv) σχετικά με τη λειτουργία των κέντρων πρόληψης του ΟΚΑΝΑ και της Τοπικής Αυτοδιοίκησης κ.λπ., σελ.
β) Προς τον Υπουργό Μεταφορών και Επικοινωνιών, σχετικά με την εγκατάσταση σαρωτών «πλήρους εικόνας του σώματος» στα αεροδρόμια κ.λπ., σελ.
5. Συζήτηση επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης, σχετικά με το Σύστημα Κοινωνικής Φροντίδας, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση Σχεδίου Νόμου.
Οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Κοινωνικές ρυθμίσεις για τους εργαζόμενους στις εταιρείες Ολυμπιακές Αερογραμμές Α.Ε., Ολυμπιακή Αεροπορία-Υπηρεσίες Α.Ε. και Ολυμπιακή Αεροπλοΐα Α.Ε.», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΚΑΝΕΛΛΗ Λ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΝΑΣΙΩΚΑΣ Ε., σελ.
ΝΙΚΟΛΑΪΔΟΥ Β., σελ.
ΠΑΠΑΓΕΩΡΓΙΟΥ Γ. (Ν. Άρτας), σελ.
ΧΑΤΖΗΔΑΚΗΣ Κ., σελ.
ΨΑΡΙΑΝΟΣ Γ., σελ.

Β. Επί της επερώτησης:
ΓΕΙΤΟΝΑΣ Κ., σελ.
ΚΑΚΛΑΜΑΝΗΣ Α., σελ.
ΚΑΤΡΙΝΗΣ Μ., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΕΝΤΗΣ Α., σελ.
ΜΑΡΚΟΠΟΥΛΟΣ Κ., σελ.
ΜΕΡΕΝΤΙΤΗ Α., σελ.
ΝΑΣΙΩΚΑΣ Ε., σελ.
ΠΑΠΟΥΤΣΗΣ Χ., σελ.
ΡΟΝΤΟΥΛΗΣ Α., σελ.
ΣΚΟΥΛΑΚΗΣ Ε., σελ.
ΤΙΜΟΣΙΔΗΣ Μ., σελ.
ΧΑΪΔΟΣ Χ., σελ.
ΧΑΡΑΛΑΜΠΟΥΣ Χ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΙΑ΄ 
      Δευτέρα 20 Οκτωβρίου 2008
      Αθήνα, σήμερα στις 20 Οκτωβρίου 2008, ημέρα Δευτέρα και ώρα 18.00΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία της Β΄ Αντιπροέδρου αυτής κ. ΕΛΣΑΣ ΠΑΠΑΔΗΜΗΤΡΙΟΥ.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Έκτορα Νασιώκα, Βουλευτή Λαρίσης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ  ΚΑΣΤΑΝΙΔΗΣ  κατέθεσε αναφορά με την οποία  ο κ. Χαράλαμπος Ροϊδης, Αρχιτέκτονας Τοπίου διαμαρτύρεται για την επιβολή προστίμου από το Ι.Κ.Α. λόγω απασχόλησης εργαζομένων στο γραφείο του.
      2) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  η Ένωση Ξενοδόχων Ηρακλείου ζητεί τη λήψη μέτρων για την ανακαίνιση του Αρχαιολογικού Μουσείου Ηρακλείου.
      3) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  η Ένωση Ξενοδόχων Ηρακλείου ζητεί την τήρηση της τάξης και της ασφάλειας στο Δήμο Μαλίων.
      4) Ο Βουλευτής Ηρακλείου κ. ΕΛΕΥΘΕΡΙΟΣ ΑΥΓΕΝΑΚΗΣ κατέθεσε αναφορά με την οποία  η Ένωση Ξενοδόχων Ηρακλείου ζητεί τη λήψη μέτρων για την τουριστική ανάπτυξη του Δήμου Μαλίων.
      5) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στην ανάγκη ικανοποίησης των αιτημάτων των πολιτικών υπαλλήλων της Αστυνομίας.
      6) Ο Βουλευτής Β΄ Αθηνών και ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  το Εργατοϋπαλληλικό Κέντρο Αρκαδίας διαμαρτύρεται για την ανεξέλεγκτη δραστηριότητα των εργολάβων στα ορυχεία της Δ.Ε.Η.  στην περιοχή του κ.λπ..
      7) Ο Βουλευτής Β΄ Αθηνών και ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ  κατέθεσε αναφορά με την οποία  το Σωματείο Στελεχών Πρόληψης στα Κέντρα Πρόληψης Ο.ΚΑ.ΝΑ. και Αυτοδιοίκησης ζητεί τη χρηματοδότηση των πιο πάνω Κέντρων για τη συνέχιση της λειτουργίας τους.
      8) Ο Βουλευτής Αχαΐας κ. ΝΙΚΟΛΑΟΣ ΤΣΟΥΚΑΛΗΣ κατέθεσε αναφορά με την οποία  ο Εμπορικός και Εισαγωγικός Σύλλογος Πατρών διαμαρτύρεται για την καθυστέρηση της κατασκευής και ολοκλήρωσης του έργου του χειμάρρου Διακονιάρη.
      9) Οι Βουλευτές Β΄ Πειραιώς κ. ΓΡΗΓΟΡΗΣ ΝΙΩΤΗΣ και Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσαν αναφορά με την οποία  ο κ. Ηλίας Τεπετόβ, κάτοικος Μάνδρας Αττικής ζητεί την ηλεκτροδότηση της οικίας του.
      10) Οι Βουλευτές Β΄ Πειραιώς κ. ΓΡΗΓΟΡΗΣ ΝΙΩΤΗΣ και Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσαν αναφορά με την οποία  ο κ. Αριστοτέλης Καραμπέρης ζητεί την έκδοση άδειας διαμονής της πεθεράς του από την Περιφέρεια Χαλκιδικής.
      11) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο Δήμος Μενηϊδος  Πέλλας διαμαρτύρεται για τη διακοπή επιχορήγησης και την επιστροφή ποσού λόγω μείωσης θέσεων εργασίας μη επιχορηγουμένων.
      12) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  ο κ. Μιχαήλ Λαζαρίδης, γαλακτοπαραγωγός ζητεί να ελεγχθούν όλα τα φορτηγά συγκομιδής γάλακτος  κατά την ώρα του ζυγίσματος.
      13) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  η Δημοκρατική Ανεξάρτητη Κίνηση Εργαζομένων Ε.Κ.Α.Β. Θεσ/νίκης ζητεί να γίνεται σωστή κατανομή των θέσεων της νέας προκήρυξης για τα Ε.Κ.Α.Β..
      14) Ο Βουλευτής Πέλλης κ. ΓΕΩΡΓΙΟΣ  ΚΑΡΑΣΜΑΝΗΣ  κατέθεσε αναφορά με την οποία  οι Σύλλογοι Γονέων Τριών Τέκνων Ελλάδος ζητούν η τρίτεκνη οικογένεια να χαρακτηριστεί πολύτεκνη.
      15) Ο Βουλευτής Ηλείας κ. ΓΕΩΡΓΙΟΣ  ΚΟΝΤΟΓΙΑΝΝΗΣ  κατέθεσε αναφορά με την οποία  ο Δήμος Ωλένης Νομού Ηλείας διαμαρτύρεται για την  επιστροφή της οικονομικής ενίσχυσης που δόθηκε στους πυρόπληκτους δημότες του.
      16) Οι Βουλευτές Λέσβου κ. ΣΤΑΥΡΟΣ  ΣΚΟΠΕΛΙΤΗΣ και Α΄ Πειραιώς κ. ΔΙΑΜΑΝΤΩ ΜΑΝΩΛΑΚΟΥ κατέθεσαν αναφορά με την οποία  κάτοικοι και φορείς της νήσου  Κέας Νομού Κυκλάδων ζητούν την άμεση ολοκλήρωση του έργου της επισκευής του λιμενοβραχίονα στο λιμάνι του νησιού.
      17) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  οι απολυμένοι εργαζόμενοι της ΤΑΤΕ και LYLE ( BIAMYL) ζητούν την εξομοίωση με τους απολυμένους της ΕΛΛΗΝΙΚΗΣ ΒΙΟΜΗΧΑΝΙΑΣ ΖΑΧΑΡΗΣ.
      18) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Α΄ Αθηνών κ. ΕΥΘΑΛΙΑ (ΛΙΛΑ) ΚΑΦΑΝΤΑΡΗ κατέθεσαν αναφορά με την οποία  η κ. Αδαμοπούλου Ελένη ζητεί την αύξηση του χρόνου αναρρωτικής άδειας που δικαιούνται οι πάσχοντες από χρόνιο ψυχικό νόσημα.
      19) Ο Βουλευτής Β΄ Θεσσαλονίκης κ. ΘΕΟΧΑΡΗΣ ΤΣΙΟΚΑΣ κατέθεσε αναφορά με την οποία  το Σωματείο Εργαζομένων ΕΛ.Β.Ο. Θεσ/νίκης ζητεί τη συνέχιση του προγράμματος ανακατασκευών του Υπουργείου Εθνικής Άμυνας.
      20) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  το Σωματείο Εργαζομένων ΕΛ.Β.Ο. Θεσ/νίκης ζητεί τη συνέχιση του προγράμματος ανακατασκευών του Υπουργείου Εθνικής Άμυνας.
      21) Οι Βουλευτές Β΄ Αθηνών κ. ΓΕΩΡΓΙΟΣ ΜΑΥΡΙΚΟΣ και Β΄ Αθηνών ΠΑΝΑΓΙΩΤΑ-ΕΥΑ ΜΕΛΑ κατέθεσαν αναφορά με την οποία  το Σωματείο Εργαζομένων Καζίνου-Ξενοδοχείου και Τελεφερίκ Πάρνηθας ζητεί να ενημερωθεί για τη διαδικασία μετάταξης στον Ε.Ο.Τ. υπαλλήλων της Ε.Κ.Π. Α.Ε.. 
      22) Ο Βουλευτής Έβρου κ. ΣΤΑΥΡΟΣ  ΚΕΛΕΤΣΗΣ κατέθεσε αναφορά με την οποία  ο Δήμος Σουφλίου Έβρου ζητεί την επίλυση προβλημάτων λειτουργίας που αντιμετωπίζει το Τοπικό Κατάστημα  της Δ.Ε.Η. του Δήμου του.
      23) Ο Βουλευτής Β΄ Αθηνών κ. ΚΩΝΣΤΑΝΤΙΝΟΣ  ΓΕΙΤΟΝΑΣ  κατέθεσε αναφορά με την οποία  η Πανελλήνια Ομοσπονδία Σωματείων Γονέων και Κηδεμόνων Ατόμων με αναπηρία ζητεί τη συνέχιση της λειτουργίας της κατασκήνωσης της Μεταμόρφωσης Χαλκιδικής για τα παιδιά με αναπηρία.
      24) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  η Ένωση Πτυχιούχων Τεχνικών Αεροπλάνων Ο.Α. διαμαρτύρεται για τις δηλώσεις περί ελλειμματικής λειτουργίας του Εθνικού μας Αερομεταφορέα.
      25) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Πανελλήνια Ομοσπονδία Σωματείων Γονέων και Κηδεμόνων Ατόμων με αναπηρία ζητεί τη συνέχιση της λειτουργίας της κατασκήνωσης της Μεταμόρφωσης Χαλκιδικής για τα παιδιά με αναπηρία.
      26) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Πανελλήνια Ομοσπονδία Ενώσεων Συντακτών διαμαρτύρεται για την κατάργηση οργανικών θέσεων από τις Γενικές Γραμματείες Ενημέρωσης και Επικοινωνίας.
      27) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  ο Αγροτικός Συνεταιρισμός Έξω Μουλιανών Λασιθίου ζητεί τη χορήγηση της πρώτης δόσης της επιδότησης για τον εκσυγχρονισμό  του  ελαιουργείου του .
      28) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Αξιωματικών Πυροσβεστικού Σώματος ζητεί την καταβολή υπερεργασίας στα μέλη της.
      29) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  η Πανελλήνια Ομοσπονδία Ενώσεων Συντακτών ζητεί την παραίτηση των δημοσιογράφων που έχουν διοριστεί στο Διοικητικό Συμβούλιο του Ε.Τ.Α.Π.-Μ.Μ.Ε..
      30) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η Ένωση Πτυχιούχων Τεχνικών Αεροπλάνων Ο.Α. διαμαρτύρεται για το κλείσιμο του Εθνικού μας Αερομεταφορέα.
      31) Ο Βουλευτής Β΄ Αθηνών κ. ΑΠΟΣΤΟΛΟΣ  ΚΑΚΛΑΜΑΝΗΣ  κατέθεσε αναφορά με την οποία  ο Πανελλήνιος Σύλλογος Εργαζομένων Αγροτικής Α.Ε.Ε.Γ.Α. ζητεί να σταματήσει η διαδικασία πώλησης της «Αγροτικής Ασφαλιστικής».
      32) Ο Βουλευτής Αχαΐας κ. ΑΠΟΣΤΟΛΟΣ  ΚΑΤΣΙΦΑΡΑΣ  κατέθεσε δημοσίευμα εφημερίδας το οποίο αναφέρεται στις καθυστερήσεις των έργων στο χείμαρρο Διακονιάρη της Πάτρας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό  1827/13.11.07 ερώτηση του Βουλευτή κ. Ιωάννου Σκουλά δόθηκε με το υπ’ αριθμ. 147384/7.12.07 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ.-1827/13-11-2007 ερώτηση που κατατέθηκε στη Βουλή από το Βουλευτή κ. Ι.Σκουλά σχετικά με διαγωνισμό για την προμήθεια ασθενοφόρων, σας γνωρίζουμε τα ακόλουθα:
      Με την αρ. 5/6-6-2007 διακήρυξη του Ε.Κ.Α.Β., εγκριθείσα με την αρ. 14/6-6-2007 απόφαση του Δ.Σ. αυτού, προκηρύχθηκε ανοικτός διαγωνισμός για την προμήθεια διακοσίων (200) ασθενοφόρων αυτοκινήτων προνοσοκομειακής φροντίδας και είκοσι (20) κινητών μονάδων επείγουσας προνοσοκομειακής φροντίδας, με κριτήριο κατακύρωσης τη συμφερότερη προσφορά, υπό τους ειδικότερους όρους και προϋποθέσεις, που μνημονεύονται ρητά στην ως άνω διακήρυξη και σύμφωνα με τις εγκεκριμένες με την ίδια ως ανωτέρω απόφαση Δ.Σ. τεχνικές προδιαγραφές, που ενσωματώνονται ως παραρτήματα αυτής.
      Στη δεύτερη ενότητα των τεχνικών προδιαγραφών (σελ. 84) της άνω προκήρυξης οριζόταν ότι «…Όλες οι ρυθμίσεις για λόγους ασφαλείας και ευχρηστίας θα γίνονται στον αναπνευστήρα μέσω ενσωματωμένων περιστροφικών διακοπτών ή μέσω οθόνης αφής...» και στον τρόπο βαθμoλόγησης αυτών (σελ.112) «…συσκευές που διαθέτουν περιστροφικούς διακόπτες ρύθμισης των παραμέτρων θα βαθμoλoγηθoύν με την μέγιστη βαθμoλoγία ενώ συσκευές που διαθέτουν οθόνη αφής με την βάση της βαθμoλoγίας….».
      Εν συνεχεία κατόπιν υποβολής ενστάσεων από υποψήφιους προμηθευτές επανεκτίμησης των τεχνικών όρων της άνω διακήρυξης και σχετικής εισήγησης της Επιτροπής Τεχνικών Προδιαγραφών; τροποποιήθηκαν κάποιοι όροι, μεταξύ αυτών και όσα ορίζονται για τον αναπνευστήρα, με αποτέλεσμα να οριστικοποιηθεί το κείμενο της άνω διακήρυξης με αρ. 5/1-8-2007 και να εγκριθεί αυτό με την αρ. 23/1-8-2007 απόφαση Δ.Σ. του Ε.Κ.Α.Β ως ακολούθως «…όλες οι ρυθμίσεις για λόγους ασφαλείας και ευχρησίας θα γίνονται στον αναπνευστήρα μέσω ενσωματωμένης οθόνης αφής…». ενώ ως προς τον τρόπο βαθμoλόγησης «...συσκευές που πληρούν τις προδιαγραφές θα βαθμoλoγηθoύν με τη βάση της βαθμoλoγίας, ενώ συσκευές που διαθέτουν περισσότερες από μία επιλογές μίγματος οξυγόνου-ατμοσφαιρικού αέρα, θα βαθμoλoγηθoύν αναλογικά έως τη μέγιστη βαθμoλoγία..». Η τροποποίηση αυτή όχι μόνο δεν είναι αντιφατική, αλλά αντιθέτως ήταν απολύτως αναγκαία, εύλογη και δικαιολογημένη και επιβαλλόταν από σoβαρoύς λόγους δημοσίου συμφέροντος, αφού προσθέτει αναβαθμισμένες τεχνικές προδιαγραφές στην άνω διακήρυξη, απαιτώντας τα νέα ασθενοφόρα να είναι εξοπλισμένα με σύγχρονο και τελευταίας τεχνολογίας ιατρικό εξοπλισμό. Ειδικότερα, ενώ στο αρχικό κείμενο της άνω διακήρυξης εζητείτο αναπνευστήρας με περιστροφικό διακόπτη ή με οθόνης αφής, χωρίς να γίνεται διάκριση μεταξύ αυτών, στο τελικό κείμενο κρίθηκε ως προτιμητέος για λόγους ασφαλείας, ευχρησίας και λειτουργικότητας, ο αναπνευστήρας με ενσωματωμένη έγχρωμη οθόνη αφής, ήτοι αναπνευστήρας τελευταίας τεχνολογίας, που παρέχει όλα τα εχέγγυα καλύτερης, ασφαλέστερης και συντομότερης λειτουργίας, χωρίς όμως να αποκλείονται συσκευές αναπνευστήρα που φέρουν περιστροφικό διακόπτη. Όπως προκύπτει από τον τρόπο βαθμoλόγησης, συσκευές αναπνευστήρα που διαθέτουν περισσότερες από μια επιλογές, ήτοι οθόνη αφής και περιστροφικό διακόπτη, θα βαθμoλoγηθoύν αναλογικά με μεγαλύτερη βαθμoλoγία, δεδομένου ότι αυτές θα έχουν όλες τις δυνατές εφαρμογές χρήσης ενσωματωμένες στον αναπνευστήρα.
      Ουδεμία λοιπόν αντιφατικότητα και διγλωσσία υπάρχει στους όρους της άνω διακήρυξης, αντιθέτως αυτοί είναι απολύτως σαφείς και ορισμένοι και η άνω τροποποίηση υπήρξε απολύτως αναγκαία από τεχνικής απόψεως, προκειμένου να αναβαθμιστεί ο στόλος του ΕΚΑΒ με νέα ασθενοφόρα που θα φέρουν πληρέστερο, ασφαλέστερο, πιο σύγχρονο και πιο εύχρηστο εξοπλισμό, έτσι ώστε τα Πληρώματα-Διασώστες του ΕΚΑΒ να ανταποκρίνονται καλύτερα στο δύσκολο έργο της παροχής επείγουσας προνοσοκομειακής φροντίδας.
      Περαιτέρω και αναφορικά με τις αυθαίρετες, αστήρικτες και αβάσιμες αιτιάσεις περί δήθεν πιθανού κέρδους τριών εκατομμυρίων ευρώ για τον προμηθευτή από τον άνω διαγωνισμό και προς αποφυγή περαιτέρω επεξηγήσεων, παραπέμπουμε τον κ. Βουλευτή στις διακηρύξεις προηγούμενων διαγωνισμών του ΕΚΑΒ και ειδικότερα στην με αρ. 11/2002 διακήρυξη για την προμήθεια εικοσιπέντε (25) κινητών μονάδων με προϋπολογισθείσα δαπάνη 2.578.000 ευρώ, ήτοι τιμή μονάδας περί τα 103.120 ευρώ ανά κινητή μονάδα, ενώ στην αρ. 5/2007 διακήρυξη του εν εξελίξει διαγωνισμού η τιμή εκάστης κινητής μονάδας βάσει της προϋπολογισθείσας δαπάνης δεν ξεπερνά το ποσό των 85.000 ευρώ.
      Επίσης, αναφορικά με την προϋπολογισθείσα δαπάνη των ασθενοφόρων οχημάτων επισημαίνεται ότι η τιμή μονάδας προσδιορίστηκε με μοναδικό και αποκλειστικό γνώμονα την προάσπιση του δημοσίου συμφέροντος και την προμήθεια σύγχρονων και αναβαθμισμένων, πλήρως εξοπλισμένων ασθενοφόρων, βάσει αυστηρών κριτηρίων, ήτοι της τιμής μονάδας του τελευταίου διαγωνισμού (Διακήρυξη 8/2002), τις υπηρεσιακές ανάγκες, τις αναβαθμισμένες τεχνικές προδιαγραφές, τις τιμές της αγοράς, την ποσότητα της προμήθειας κ.α.
      Σημειωτέον τέλος ότι το ποσό της προϋπολογισθείσας δαπάνης ελέγχθηκε και εγκρίθηκε τόσο από το Υπουργείο Υγείας και Κοινωνικής Αλληλεγγύης όσο και από το Δ.Σ. του ΕΚΑΒ και όπως ρητά αναφέρεται στους όρους της άνω Διακήρυξης κριτήριο κατακύρωσης είναι η συμφερότερη για το ΕΚΑΒ προσφορά.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
     2. Στην με αριθμό 6872/22.2.08 ερώτηση των Βουλευτών κύριων  Νικολάου Γκατζή, Αχιλλέα Κανταρτζή, Ιωάννου Πρωτούλη και Τάκη Τσιόγκα δόθηκε με το υπ΄ αριθμ. 24415/ΙΗ/5.3.08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6872/22-2-08, την οποία κατέθεσαν οι ανωτέρω Βουλευτές σχετικά με τα αιτήματα των μαθητών του Εσπερινού Λυκείου Βόλου, και στα θέματα της αρμοδιότητάς μας, σας γνωρίζουμε τα ακόλουθα:
      Α. Σύμφωνα με τις διατάξεις της παρ.1, αρθ.2 του Ν.2525/1997, όπως αντικαταστάθηκε με τις διατάξεις της παρ.2, αρθ.1 του Ν.2909/2001 και της παρ.3, αρθ.5 της αριθμ.Φ.253/Β6/28934/2006 Υπουργικής Απόφασης (Φ.Ε.Κ.391/τ.Β΄), οι κάτοχοι απολυτηρίου Εσπερινού Γενικού Λυκείου, το οποίο αποκτήθηκε με συμμετοχή στις εθνικού επιπέδου εξετάσεις που διενεργούνται κάθε χρόνο, έχουν δικαίωμα να υποβάλουν αίτηση-μηχανογραφικό δελτίο προτιμήσεων για εισαγωγή σε σχολή ή τμήμα των Πανεπιστημίων, των Τ.Ε.Ι, της ΑΣΠΑΙΤΕ ή Ανώτερης Σχολής Τουριστικών Επαγγελμάτων των Σχολών Τουριστικής Εκπαίδευσης και για ποσοστό θέσεων που ορίζεται κάθε χρόνο για τους υποψηφίους της κατηγορίας αυτής, πέραν του αριθμού εισακτέων.
      Με την ισχύουσα νομοθεσία, η εισαγωγή σε Στρατιωτικές Σχολές γίνεται με βάση τους βαθμούς πρόσβασης που επιτυγχάνουν οι υποψήφιοι στα εθνικώς εξεταζόμενα μαθήματα της Γ΄ τάξης Ημερησίου Γενικού Λυκείου. Στις εξετάσεις αυτές μπορούν να συμμετέχουν τόσο οι απόφοιτοι Ημερησίων όσο και Εσπερινών Γενικών Λυκείων, καθώς και οι απόφοιτοι άλλου τύπου Λυκείου. Εξάλλου, και πριν από το 2000, το ίδιο δικαίωμα παρεχόταν στους κατόχους απολυτηρίου Εσπερινού Λυκείου, προκειμένου να εισαχθούν με τις γενικές διατάξεις στις Σχολές αυτές (με συμμετοχή στις εξετάσεις των δεσμών).
      Επισημαίνεται ότι, σε κάθε περίπτωση, ο ορισμός ειδικών κατηγοριών για την εισαγωγή σε Στρατιωτικές Σχολές και σε Σχολές της Αστυνομικής Ακαδημίας, καθώς και οι όροι και οι προϋποθέσεις πρόσβασης σε αυτές, ανήκει στην αρμοδιότητα των συνερωτώμενων Υπουργείων Εθνικής Άμυνας και Εσωτερικών, αντίστοιχα.
      Β. Αναφορικά με τη συντήρηση του διδακτηρίου του Εσπερινού Λυκείου Βόλου, σας γνωρίζουμε ότι, σύμφωνα με τις διατάξεις του άρθρου 13 του Ν.2880/01, σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το Υπουργείο Εσωτερικών. Το ΥΠΕΠΘ δε διαθέτει σχετικό κωδικό στο Π.Δ.Ε. για χρηματοδότηση.
      Ο Υπουργός
      ΕΥΡΙΠΙΔΗΣ ΣΤΥΛΙΑΝΙΔΗΣ»
     3. Στην με αριθμό 4485/16.1.08 ερώτηση του Βουλευτή κ. Άδωνι Γεωργιάδη δόθηκε με το υπ’ αριθμ. Φ900α/5717/9464/7.2.08 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ΄αριθμ. 4485/16-1-2008 ερώτησης που κατέθεσε στη Βουλή των Ελλήνων, ο Βουλευτής κ. Σπυρίδων-Άδωνις Γεωργιάδης, σχετικά με την ανάκληση στην υπηρεσία Αξιωματικών των τριών κλάδων των Ενόπλων Δυνάμεων, σας γνωρίζουμε τα ακόλουθα:
      Σύμφωνα με τις διατάξεις της παραγράφου 4 του άρθρου 66 του ν.δ. 1400/73 «Περί Καταστάσεων των Αξκών των Ε.Δ.», Ο Υπουργός Εθνικής Άμυνας δύναται κατόπιν αιτήσεως ή αυτεπαγγέλτως να ανακαλεί στην ενέργεια μονίμους εν εφεδρεία Αξιωματικούς, ως μονίμους εξ εφεδρείας, κατόπιν προτάσεως του Αρχηγού του οικείου Κλάδου, μετά από γνώμη του Αρχηγού ΓΕΕΘΑ ή κατόπιν προτάσεως του Αρχηγού ΓΕΕΘΑ προκειμένου περί μονίμων εν εφεδρεία Αξιωματικών Κοινών Σωμάτων. Κατ' εξαίρεση ο Υπουργός Εθνικής Άμυνας δύναται να ανακαλεί στην ενέργεια ανωτάτους εν αποστρατεία Αξιωματικούς των Ε.Δ., οι οποίοι έχουν διαγραφεί από τα στελέχη της εφεδρείας λόγω ηλικίας, ως μονίμους εξ εφεδρείας.
      Επίσης, σύμφωνα με τις διατάξεις της παραγράφου 6 του ως άνω άρθρου, κατ' εξαίρεση και μόνο για σοβαρές ασθένειες, μετά από γνωμάτευση της αρμόδιας κατά κλάδο Ανωτάτης Υγειονομικής Επιτροπής, ο Υπουργός Εθνικής Άμυνας με απόφασή του μπορεί να ανακαλεί στην ενεργό υπηρεσία, κατόπιν προτάσεως του Αρχηγού του Γενικού Επιτελείου του οικείου κλάδου ή του Αρχηγού ΓΕΕΘΑ, προκειμένου περί Αξιωματικών Κοινών Σωμάτων, ως μονίμους από την εφεδρεία, απόστρατους Αξιωματικούς ανεξαρτήτως ορίου ηλικίας και εγγραφής αυτών στα στελέχη της εφεδρείας. Η απόλυση των ανωτέρω γίνεται με απόφαση του Υπουργού Εθνικής Άμυνας, μετά από πρόταση του κατά τα ανωτέρω αρμοδίου Αρχηγού του οικείου κλάδου, ευθύς ως εκλείψουν οι λόγοι για τους οποίους ανεκλήθησαν.
      Πέραν τούτου, σύμφωνα με τις διατάξεις του άρθρου 17 του ν. 2292/95 «Οργάνωση και λειτουργία Υπουργείου Εθνικής Άμυνας κλπ», τα Ανώτατα Συμβούλια των Κλάδων Ε.Δ. λαμβάνουν αποφάσεις, μεταξύ άλλων, και για τα θέματα ανάκλησης στην ενέργεια μονίμων εξ εφεδρείας Αξιωματικών και απόλυσής τους.
      Τέλος, σύμφωνα με τις διατάξεις του άρθρου 23 του ν. 2641/98 «Παλλαϊκή Άμυνα και άλλες διατάξεις», στις θέσεις των προϊσταμένων των οργανικών φορέων ΠΣΕΑ-ΠΑΜ των Περιφερειών, Νομαρχιακών Αυτοδιοικήσεων και Επαρχείων είναι δυνατόν να τοποθετούνται ανώτεροι ή ανώτατοι απόστρατοι αξκοί των Ε.Δ. που ανακαλούνται στην ενέργεια από την εφεδρεία. Στους Αξιωματικούς αυτούς ανατίθενται παράλληλα καθήκοντα προϊσταμένου των Τμημάτων ή των Γραφείων Πολιτικής Προστασίας που λειτουργούν στις Περιφέρειες, Νομαρχιακές Αυτοδιοικήσεις και στα Επαρχεία.
      Τα κριτήρια που θα πρέπει να πληρούν οι μόνιμοι εν εφεδρεία αξκοί προκειμένου να ανακληθούν στην ενέργεια ως μόνιμοι εξ εφεδρείας έχουν καθορισθεί με την υπ' αριθμ. 1/Σ.13/13-05-2004 γνωμάτευση του ΣΑΓΕ η οποία έχει συμπληρωθεί-τροποποιηθεί με τις υπ' αριθμ. 12/Σ.14/01-06-2004 και 39/Σ.26/10-10-2005 γνωματεύσεις, πρόσφατα δε εξεδόθη η υπ' αριθμ. 2/Σ.1/11.01.2007 γνωμάτευση ΣΑΓΕ, που επικαιροποιεί ορισμένα βασικά κριτήρια που αναφέρονται στις προγενέστερες γνωματεύσεις.
      Τα προσόντα των ανακληθέντων στην ενέργεια Αξιωματικών προκύπτουν από τα ατομικά τους έγγραφα και τοποθετούνται στις θέσεις ανάλογα με το βαθμό τους και τα γενικά ή ειδικά προσόντα που απαιτεί η εκάστοτε θέση.
      Σε ό, τι αφορά τα Κοινά Σώματα των Ε.Δ., για τα οποία αρμόδιο είναι το ΓΕΕΘΑ, από το 2004 μέχρι σήμερα έχουν ανακληθεί και απολυθεί πέντε Αξιωματικοί για λόγους που προβλέπονται από την ως άνω νομοθεσία. Κατά την παρούσα περίοδο δεν υπηρετεί στην ενεργό υπηρεσία αξιωματικός των Κοινών Σωμάτων που να φέρει την ιδιότητα του μονίμου από την εφεδρεία ο οποίος να ανακλήθηκε από το 2004 και έπειτα, παρά μόνο ένας Ταξίαρχος (Σ) που έχει ανακληθεί από το 2002 και παραμένει στην ενεργό υπηρεσία λόγω σοβαρών προβλημάτων υγείας.
      Σε ό, τι αφορά το ΓΕΣ από το 2004 έως και σήμερα, ανακλήθηκαν στην ενεργό υπηρεσία ως μόνιμοι από την εφεδρεία για κάλυψη υπηρεσιακών αναγκών συνολικά 183 αξιωματικοί, από τους οποίους απολύθηκαν οι 98, όπως αναλυτικά φαίνονται παρακάτω:
      (1) Το 2004: Ανακλήθηκαν 90 Αξκοί, απολύθηκαν 58
      (2) Το 2005: Ανακλήθηκαν 26 Αξκοί, απολύθηκαν 8
      (3) Το 2006: Ανακλήθηκαν 30 Αξκοί, απολύθηκαν 3
      (4) Το 2007: Ανακλήθηκαν 37 Αξκοί, απολύθηκαν 29
      Στους προαναφερόμενους αριθμούς ανακληθέντων Αξιωματικών έχουν συμπεριληφθεί και οι ανακληθέντες από την εφεδρεία μόνιμοι Αξιωματικοί οι οποίοι ανακλήθηκαν για λόγους υγείας.
      Από το 2004 μέχρι σήμερα έχουν υποβληθεί στο γραφείο 350 αιτήσεις μονίμων από την εφεδρεία Αξιωματικών, για ανάκληση στην ενεργό υπηρεσία, προς κάλυψη θέσεων που προβλέπονται από νομοθετικά διατάγματα, αναγκαστικούς νόμους, στρατιωτικά δελτία, υπουργικές αποφάσεις, κανονισμούς εσωτερικής λειτουργίας και οργάνωσης καθώς επίσης και σε πίνακες οργανώσεως.
      Σε ό,τι αφορά το Γ.Ε.Α., από το 2004 έως σήμερα έχουν ανακληθεί κατόπιν αιτήσεώς τους διακόσιοι είκοσι τρεις (223) Αξιωματικοί ενώ αντίστοιχα στο Γ.Ε.Ν. πενήντα δύο (52) Αξιωματικοί πάντοτε επί τη βάσει του ως άνω περιγραφέντος νομικού πλαισίου.
      Τέλος, αναφορικά με τα στοιχεία των ανακληθέντων Αξιωματικών και τις Υπηρεσίες όπου υπηρετούν, αντιλαμβάνεσθε ότι αυτά δε μπορούν να κοινοποιηθούν λόγω του εμπιστευτικού χαρακτήρα τους, πλην όμως, καλείται ο ερωτών κύριος Βουλευτής οποτεδήποτε επιθυμεί να προσέλθει στο ΥΠ.ΕΘ.Α., ώστε να ενημερωθεί ενδελεχώς από τους αρμόδιους επιτελείς.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
    4. Στην με αριθμό 4427/15.1.08 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. Φ900α/7510/9457 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 4427/1-1-2008 ερώτησης που κατέθεσε στη Βουλή των Ελλήνων, που κατέθεσε ο Βουλευτής κ. Θεόδωρος Καράογλου, με θέμα την αξιοποίηση των στρατοπέδων της Θεσσαλονίκης, σας γνωρίζουμε τα ακόλουθα:
      Το ΥΠ.ΕΘ.Α, κινούμενο στο πλαίσιο του πνεύματος καλής συνεργασίας με τις τοπικές αυτοδιοικήσεις, το οποίο έχει διαμορφωθεί, συμβάλλοντας αποφασιστικά στην προσπάθεια άμβλυνσης των πράγματι δυσμενών πολεοδομικών συνθηκών του αστικού ιστού της Θεσσαλονίκης, στο πλαίσιο του ν.2745/99 και σε συνεργασία με τις Τοπικές Αυτοδιοικήσεις, τον Οργανισμό Ρυθμιστικού Σχεδίου Θεσσαλονίκης (Ο.Ρ.Σ.Θ.) και τους λοιπούς φορείς, εξέτασε τη δυνατότητα μετεγκατάστασης-αξιοποίησης των στρατοπέδων που βρίσκονται εντός του πολεοδομικού ιστού της Θεσσαλονίκης. Η σχετική μελέτη εκπονήθηκε με μέριμνα του ΟΡΣΘ, από το γραφείο «ΔΟΞΙΑΔΗ» και προέβλεπε την απόδοση στους Δήμους, πέραν των ήδη παραχωρηθέντων χώρων, τεσσάρων στρατοπέδων («ΠΑΥΛΟΥ ΜΕΛΑ», «Μ. ΑΛΕΞΑΝΔΡΟΥ», «ΖΙΑΚΑ» και «ΦΑΡΜΑΚΗ»), ενώ εξαιρούσε τα στρατόπεδα «ΜΥΣΤΑΚΙΔΗ» και «ΚΑΡΑΤΑΣΟΥ», τα οποία θα αξιοποιούνταν στο σύνολό τους επ' ωφελεία του ΥΠ.ΕΘ.Α.
      Ωστόσο, μετά τα προβλήματα που παρουσιάσθηκαν μεταξύ των εμπλεκόμενων φορέων και κυρίως λόγω του υφιστάμενου ιδιοκτησιακού καθεστώτος των εκτάσεων που καθιστούσαν τη μελέτη «ΔΟΞΙΑΔΗ» μη υλοποιήσιμη, το ΥΠ.ΕΘ.Α. προέβη, μέσω Γ.Ε.Σ/ΔΥΠΟ, σε επανεξέταση των σχεδίων αξιοποίησης από μηδενική βάση, σε άμεση και εποικοδομητική συνεργασία με την Τοπική Αυτοδιοίκηση, πρώτου και δεύτερου βαθμού, και την Αναπτυξιακή Εταιρεία ΒΔ Θεσσαλονίκης Α.Ε.
      Το στρατόπεδο «ΠΑΥΛΟΥ ΜΕΛΑ» είναι ιδιοκτησίας ΥΠ.ΕΘ.Α./Τ.ΕΘ.Α, εκτός από μία έκταση 50 περίπου στρεμμάτων που ανήκει στο Δημόσιο, και βρίσκεται στα διοικητικά όρια των Δήμων Σταυρούπολης-Πολίχνης-Νεάπολης της Β.Δ. Θεσσαλονίκης και είναι έκτασης 379.187 τ.μ. Κατόπιν απόφασης του ΥΠ.ΕΘ.Α., ο Δήμος Σταυρούπολης προχωρά σε γενικό πολεοδομικό σχεδιασμό του στρατοπέδου και στον χαρακτηρισμό των χρήσεων γης, σε άμεση συνεργασία με τη Στρατιωτική Υπηρεσία, επ' ωφελεία του ευρύτερου κοινωνικού συνόλου του Β.Δ. ιστού των Δήμων της Θεσσαλονίκης, με στόχο τη δημιουργία Πρότυπου Μητροπολιτικού Κέντρου. Ο Δήμος έχει δεσμευθεί να χωροθετήσει - με καθορισμό χρήσης και συντελεστών δόμησης - σε συνεργασία με το ΙΚΑ, έκταση τεσσάρων έως πέντε στρεμμάτων για τη δημιουργία νέου καταστήματος. Επίσης, έχει δεσμευθεί να καθορίσει όρους δόμησης τριών οικοδομικών τετραγώνων, έκτασης τριάντα έως σαράντα στρεμμάτων, για την κατασκευή οικισμού ΣΟΑ, πλησίον των ήδη υπάρχοντων.
      Το στρατόπεδο «Μ. ΑΛΕΞΑΝΔΡΟΥ» είναι ιδιοκτησίας του Υπουργείου Οικονομικών (ΔΑΠ/ΚΕΔ), βρίσκεται στα διοικητικά όρια των Δήμων Αμπελοκήπων-Μενεμένης, είναι έκτασης 231 στρ. και αποχαρακτηρίσθηκε στο σύνολό του σε δύο φάσεις, την 06η Σεπτεμβρίου 2005 και την 20η Φεβρουαρίου 2007, δίνοντας στο υπουργείο Οικονομικών τη δυνατότητα να το παραχωρήσει στην Τοπική Αυτοδιοίκηση, ώστε να αναπτυχθούν σε αυτό διάφορες κοινωνικές δραστηριότητες (αθλητικοί, συνεδριακοί χώροι, χώροι πρασίνου κ.α.). Η Στρατιωτική Υπηρεσία σήμερα περιορίζεται στη χρήση έκτασης περίπου 58 στρεμμάτων, δηλαδή στα ελάχιστα λειτουργικά και ασφαλή όρια διαβίωσης και επιχειρησιακής δράσης. Λόγω του κόστους των εγκαταστάσεων-υποδομών και της φύσεως της αποστολής της Μονάδας δεν είναι δυνατή η μετεγκατάστασή της.
      Το στρατόπεδο «ΖΙΑΚΑ», έκτασης 120.937 τ.μ, είναι ιδιοκτησίας .Υπουργείου Οικονομικών (ΔΑΠ), βρίσκεται στα διοικητικά όρια των Δήμων Ελευθερίου Κορδελιού-Μενεμένης, στην περιοχή Δενδροποτάμου (εκτός σχεδίου πόλεως), είναι έκτασης 125 στρ. και αποχαρακτηρίζεται τμηματικά, δίνοντας τη δυνατότητα στο υπουργείο Οικονομικών για παραχώρηση του στην Τοπική Αυτοδιοίκηση. Σε πρώτη φάση αποχαρακτηρίστηκε την 6η Σεπτεμβρίου 2005 (έκταση 12,5 στρ.) με σκοπό την κατασκευή αθλητικών εγκαταστάσεων-ανοικτού γηπέδου. Η Στρατιωτική Υπηρεσία έχει μετακινήσει το σύνολο των Μονάδων οι οποίες έδρευαν στον χώρο του στρατοπέδου και ήδη το Γ.Ε.Σ. γνωμάτευσε για την αποδέσμευση του συνόλου της έκτασης και την επιστροφή της στο Υπουργείο Οικονομικών.
      Το στρατόπεδο «ΠΑΠΑΚΥΡΙΑΖΗ» είναι ιδιοκτησίας Υπουργείου Οικονομικών (ΔΑΠ), βρίσκεται στα διοικητικά όρια του Δήμου Ευόσμου, είναι έκτασης 223 στρ., είναι ενεργό και δεν ανήκει στα αποδεσμευόμενα στρατόπεδα. Τμήμα του αποχαρακτηρίσθηκε την 16η Σεπτεμβρίου 2005 υπέρ της Τοπικής Αυτοδιοίκησης. Ειδικότερα, αποχαρακτηρίσθηκαν εκτάσεις 6.800 τ.μ. για τη διάνοιξη της οδού Ιπποδρομίου, με στόχο την ανακούφιση του έντονου κυκλοφοριακού προβλήματος του Δήμου, και εκτάσεις 1.375,48 τ.μ. για την επέκταση των υφιστάμενων αθλητικών υποδομών του Δήμου.
      Το στρατόπεδο «ΦΑΡΜΑΚΗ» σημερινής έκτασης 49 στρ. περίπου, διεκδικούμενης από το Υπουργείο Οικονομικών (ΔΑΠ), είναι αποδεσμευόμενο και μετά την διευθέτηση του ιδιοκτησιακού του καθεστώτος, πρόκειται να κατασκευασθούν σε αυτό το Διοικητήριο της Περιφέρειας και το Στρατοδικείο. Η διαδικασία βρίσκεται σε εξέλιξη σε συνεργασία με την Περιφέρεια Κεντρικής Μακεδονίας για την έγκριση του Κτηματολογίου και της προωθούμενης πολεοδομικής πρότασης.
      Όσον αφορά το στρατόπεδο «ΚΑΡΑΤΑΣΟΥ», έκτασης 672 στρ., ιδιοκτησίας ΤΕΘΑ, αυτό διεκδικείται από το ΥΠΟΙΚ/ΔΑΠ/ΚΥΔ. Βρίσκεται σε εξέλιξη η οριστική διευθέτηση του ιδιοκτησιακού καθεστώτος δια της δικαστικής οδού, καθώς η επί τούτου συσταθείσα Μικτή Επιτροπή δεν κατέληξε σε λύση του θέματος.
      Την 26η Οκτωβρίου 2005 παραχωρήθηκε προσωρινά κατά χρήση στο Δήμο Πολίχνης και επ΄ ωφελεία του ευρύτερου κοινωνικού συνόλου έκταση 120 στρεμμάτων για κάλυψη επιτακτικών αναγκών. Η παραχώρηση εκκρεμεί μέχρι την τακτοποίηση του ιδιοκτησιακού καθεστώτος του εν λόγω Στρατοπέδου.
      Ο άλλοτε χώρος της Δ.Ε.Θ., έκτασης 23.195 τ.μ., ιδιοκτησίας ΥΠ.ΕΘ.Α./Τ.ΕΘ.Α, μετατράπηκε σε πάρκο και χαρακτηρίσθηκε χώρος πρασίνου. Την 30η Ιουνίου 2006 παραχωρήθηκε επ' αόριστον στο Δήμο Θεσσαλονίκης με χρησιδάνειο, αποκλειστικά για χρήση ελεύθερου πάρκου-αστικού πρασίνου.
      Το στρατόπεδο «ΜΥΣΤΑΚΙΔΗ» βρίσκεται στο Δήμο Θεσσαλονίκης, είναι έκτασης 7.567 τ.μ., ιδιοκτησίας ΥΠ.ΕΘ.Α./Τ.ΕΘ.Α και ανήκει στα αποδεσμευόμενα στρατόπεδα. Το ΥΠ.ΕΘ.Α. προχώρησε στην παραχώρησή του επ' ωφελεία του κοινωνικού συνόλου με σκοπό την διαμόρφωσή του σε χώρο πρασίνου, ηπίων πολιτιστικών χρήσεων και συναφών πολιτιστικών-εικαστικών χρήσεων.
      Θεωρούμε χρέος μας να σας υπενθυμίσουμε ότι στους Ο.Τ.Α. Θεσσαλονίκης έχουν παραχωρηθεί κατά το παρελθόν και χωρίς αντάλλαγμα το στρατόπεδο «ΤΣΙΡΟΓΙΑΝΝΗ», έκτασης 31 στρ., για την ανέγερση του νέου Δημαρχιακού Μεγάρου Θεσσαλονίκης και τη στέγαση του Βυζαντινού Μουσείου, και το στρατόπεδο «ΣΤΡΕΜΠΕΝΙΩΤΗ», έκτασης 254 στρ., για την ανέγερση σχολικών και αθλητικών εγκαταστάσεων.
      Από τα παραπάνω προκύπτει σαφώς ότι το ΥΠ.ΕΘ.Α. δεν αξιοποιεί παρά το 24% της συνολικής επιφάνειας των αποδεσμευόμενων στρατοπέδων προκειμένου να καλύψει μέρος των απαιτούμενων πιστώσεων για τη μετεγκατάσταση των Μονάδων, ενώ οι εκτάσεις που έχουν ήδη παραχωρηθεί και αυτές που πρόκειται να παραχωρηθούν, ανέρχονται σε ποσοστό 76%, πολύ μεγαλύτερο του ελάχιστου 50%, το οποίο προβλέπει ο ν.2745/99.
      Ο Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
     5. Στην με αριθμό  7399/27.2.2008 ερώτηση της Βουλευτού Κ. Θεοδώρας Τζάκρη δόθηκε με το υπ’ αριθμ. οικ.23698/14.4.08  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω σχετικής ερώτησης, που κατέθεσε στη Βουλή, η Βουλευτής κ. Θεοδώρα Τζάκρη, αναφορικά με τη συνέχιση της λειτουργίας των προνοιακών δομών που υλοποιούνται από φορείς της Τοπικής Αυτοδιοίκησης και συγχρηματοδοτούνται από πόρους του Ευρωπαϊκού Κοινωνικού Ταμείου (ΕΚΤ), σας γνωρίζουμε κατά λόγο αρμοδιότητάς μας, τα ακόλουθα:
      Στο προσωπικό των προγραμμάτων Μονάδες Κοινωνικής Μέριμνας, Βοήθεια στο Σπίτι, ΚΗΦΗ κ.λπ., που χρηματοδοτούνται είτε από το Ευρωπαϊκό Κοινωνικό Ταμείο (ΕΚΤ) στα πλαίσια του Γ΄ Κοινοτικού Πλαισίου Στήριξης, είτε από εθνικούς πόρους και υλοποιούνται μέσω Δημοτικών Επιχειρήσεων, δόθηκε η δυνατότητα τακτοποίησης σε θέσεις ιδιωτικού δικαίου αορίστου χρόνου, με απόφαση του ΑΣΕΠ, εφόσον πληρούσαν τις προϋποθέσεις των διατάξεων του άρθρου 11 του πδ164/2004 (ΦΕΚ 134/ Α' /19-7-2004).
      Ειδικά για το προσωπικό των προγραμμάτων Βοήθεια στο Σπίτι και ΑΜΕΑ, που κατατάχθηκαν σε θέσεις ιδιωτικού δικαίου αορίστου χρόνου στις Δημοτικές Επιχειρήσεις, με τη διάταξη του άρθρου 16 του ν. 3491/2006, προβλέφθηκε η δυνατότητα ένταξης του προσωπικού αυτού σε αντίστοιχες υπηρεσίες του οικείου φορέα στον οποίο απασχολούντο μέχρι την έκδοση της σχετικής απόφασης ΑΣΕΠ, ώστε να συνεχιστεί απρόσκοπτα η εφαρμογή των προγραμμάτων αυτών.
      Επίσης, με το ν. 3613/07 (ΦΕΚ 263/ Α,/23.11.07) «Ρυθμίσεις θεμάτων Ανεξάρτητων Αρχών, Γενικού Επιθεωρητή Δημόσιας Διοίκησης, Σώματος Επιθεωρητών Ελεγκτών Δημόσιας Διοίκησης και λοιπών ζητημάτων αρμοδιότητας Υπουργείου Εσωτερικών», οι ανωτέρω ρυθμίσεις εφαρμόζονται και στο προσωπικό του προγράμματος «Μονάδες Κοινωνικής Μέριμνας».
      Για τους λοιπούς συμβασιούχους που δεν πληρούσαν τις προϋποθέσεις των προαναφερόμενων διατάξεων, η μετατροπή της σχέσης εργασίας τους από ιδιωτικού δικαίου ορισμένου χρόνου σε αορίστου, απαγορεύεται από το άρθρο 103 του Συντάγματος.
      Επιπλέον, όπως έχουμε γνωρίσει με την Α.Π. 8084/20-2-2003 εγκύκλιό μας, οι ΟΤΑ α' βαθμού έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις του όρθρου 10 του ν. 3584/07 (ΦΕΚ 143/Α') «Κώδικας Κατάστασης Δημοτικών και Κοινοτικών Υπαλλήλων», προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Η κάλυψη των θέσεων αυτών γίνεται με πρωτοβουλία των ΟΤΑ α΄ βαθμού, σύμφωνα με τις διατάξεις του άρθρου 21 του ν. 3584/07, με την καθοριζόμενη διαδικασία για την πρόσληψη μόνιμου προσωπικού.
      Επισημαίνεται ότι, και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του ν.3320/2005 (ΦΕΚ 48/ Α ,/23-2-2005), όπως τροποποιήθηκε με το ν.3613/07 (ΦΕΚ 263/ Α' /23.11.1007) και που εάν (ο χρόνος εμπειρίας) είναι, αθροιστικό, ίσος η μεγαλύτερος των είκοσι τεσσάρων (24) μηνών, ο αριθμός των μονάδων για το κριτήριο της κατά τα ανωτέρω αποκτηθείσας εμπειρίας προσαυξάνεται κατά 50% και ισχύει για προκηρύξεις που θα εκδοθούν μέχρι τη 31.12.2010 και για χρόνο εμπειρίας που αποκτήθηκε από το 1990 μέχρι και την ημερομηνία έκδοσης κάθε προκήρυξης.
      Άλλωστε και στο νέο Δημοτικό και Κοινοτικό Κώδικα προβλέπεται ως αρμοδιότητα πλέον των ΟΤΑ α' βαθμού, στον τομέα της κοινωνικής προστασίας και αλληλεγγύης, η εφαρμογή πολιτικών και η συμμετοχή σε δράσεις που αποσκοπούν, μεταξύ άλλων, στην υποστήριξη της τρίτης ηλικίας και των ευπαθών κοινωνικών ομάδων.
      Η χρηματοδότηση των ΟΤΑ πρώτου βαθμού της Χώρας από τους Κεντρικούς Αυτοτελείς Πόρους πραγματοποιείται με Κοινή Υπουργική Απόφαση για την κατανομή αυτών κάθε έτος, η οποία εκδίδεται ύστερα από σχετική πρόταση της Κεντρικής Ένωσης Δήμων και Κοινοτήτων Ελλάδος (ΚΕΔΚΕ).
      Επίσης, το Υπουργείο μας με βάση τις παρεχόμενες από τις κείμενες διατάξεις δυνατότητες, έχει ήδη ξεκινήσει την επιχορήγηση από μεταβιβασθείσες πιστώσεις του κρατικού προϋπολογισμού, δικαιούχων ΟΤΑ της Χώρας, με σκοπό την οικονομική ενίσχυσή τους για την καταβολή των δαπανών μισθοδοσίας εργαζομένων σε προγράμματα «Βοήθεια στο Σπίτι»-«Κοινωνική Μέριμνα» και για ΑΜΕΑ, των οποίων οι συμβάσεις μετατράπηκαν σε αορίστου χρόνου βάσει των διατάξεων του Π.Δ.164/04, αφού καταταγούν σε θέσεις ΙΔΑΧ υπηρεσιών ή/ και ΝΠΔΔ των ΟΤΑ ή κάνουν χρήση των διατάξεων των νόμων 3491/06 και 3613/07 (άρθρο 16 και παρ. 2 του άρθρου 27 αντίστοιχα) και ενημερωθεί σχετικά με την υποβολή των απαιτούμενων στοιχείων, προκειμένου να προβεί στη συνέχεια στις δικές του ενέργειες προς το Γενικό Λογιστήριο του Κράτους. Απαραίτητη προϋπόθεση έκδοσης των αποφάσεων επιχορήγησης από μεταβιβασθείσες πιστώσεις του Κρατικού Προϋπολογισμού, αποτελεί η εγγραφή των απαιτούμενων πιστώσεων από το Γενικό Λογιστήριο του Κράτους στον Προϋπολογισμό Εξόδων του Υπουργείου μας.
      Ο Υφυπουργός
      ΘΑΝΑΣΗΣ ΝΑΚΟΣ»
      6. Στην με αριθμό 677/10-7-08 ερώτηση του Βουλευτή κ. Μιχάλη Γιαννάκη δόθηκε με το υπ’ αριθμ. Φ.1147/615/08-08-2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Κατόπιν της ανωτέρω σχετικής ερώτησης, του Βουλευτή κ. Μ. Γιαννάκη σας γνωρίζουμε τα ακόλουθα:
      Με το Ν. 3634/2008 (ΦΕΚ 9/Α΄ 29/01/2008) ρυθμίζεται το καθεστώς χορήγησης πετρελαίου με μειωμένο Ε.Φ.Κ. για γεωργική χρήση.
      Οι αγρότες χρησιμοποιούν μεν πετρέλαιο κινητήρων, το οποίο έχει φορολογηθεί με τον υψηλό συντελεστή Ε.Φ.Κ., επιστρέφεται όμως σε αυτούς η διαφορά μεταξύ του υψηλού και του ελάχιστου συντελεστή των 21 ευρώ ανά χιλιόλιτρο.
      Τ ο σύστημα επιστροφών επιτρέπεται με βάση την κοινοτική νομοθεσία και συγκεκριμένα με βάση τα άρθρα 6 και 8 της Οδηγίας 2003/96/ΕΚ.
      Η διαφορά δίνεται στους αγρότες μέσω διαδικασίας επιστροφής και ελέγχου που καθορίζεται με κοινή απόφαση των Υπουργών Οικονομίας και Οικονομικών και Αγροτικής Ανάπτυξης και Τροφίμων. Πιο συγκεκριμένα, η κοινή Υπουργική Απόφαση αριθμ.Φ. 1078/567/21-07-2008 (ΦΕΚ1443/Β΄/22-07-2008), η οποία εκδόθηκε μετά από πορίσματα ειδικής επιτροπής εμπειρογνωμόνων, καθορίζει μεταξύ άλλων τους όρους, τις προϋποθέσεις, τα δικαιούχα προς επιστροφή πρόσωπα, τους δείκτες μηχανικής απασχόλησης και την κύρια κατανάλωση πετρελαίου ανά καλλιέργεια.
      Ως ποσό επιστροφής υπολογίζεται η διαφορά του φόρου που προκύπτει μεταξύ του υψηλού συντελεστή Ε.Φ.Κ. και του χαμηλού συντελεστή των 21 ευρώ ανά χιλιόλιτρο και το ποσό αυτό πιστώνεται σε τραπεζικό λογαριασμό του κάθε δικαιούχου επιστροφής αγρότη.
      Με τον τρόπο αυτό, ο υπολογισμός της διαφοράς του φόρου που επιστρέφεται, γίνεται με αντικειμενική διαδικασία και η επιστροφή πραγματοποιείται χωρίς καμία απολύτως γραφειοκρατική επιβάρυνση για τον αγροτικό πληθυσμό της χώρας.
      Ο Υφυπουργός
      ΑΝΤΩΝΗΣ ΜΠΕΖΑΣ»
      7. Στην με αριθμό 9986/17-7-08 ερώτηση του Βουλευτή κ. Αθηναίου Φλωρίνη δόθηκε με το υπ’ αριθμ. 1081100/2392/00Τ/Δ΄0//08/2008 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στη με αρ. Πρωτ.: 9986/17.07.2008 ερώτηση που κατέθεσε στη Βουλή των Ελλήνων ο βουλευτής κ. Φλωρίνης Αθηναίος σχετικά με τον προσδιορισμό των Αντικειμενικών Αξιών των Ακινήτων που βρίσκονται σε περιοχές εντός Γενικών Πολεοδομικών Σχεδίων (Γ.Π.Σ), σας γνωρίζουμε τα εξής:
      Σύμφωνα με τις διατάξεις της αριθμ. 1144814/26361/30-12-98 (ΠΟΛ 1310, ΦΕΚ 1328/Β΄/98) απόφασης του Υπουργού Οικονομίας και Οικονομικών, με τις οποίες προσδιορίζονται οι αντικειμενικές αξίες των εκτός σχεδίου ακινήτων, εφόσον το ακίνητο βρίσκεται εντός Γ.Π.Σ, εφαρμόζεται επιπλέον και η Αξία Δυνατότητας Περαιτέρω Αξιοποίησης (Α.Δ), με την προϋπόθεση ότι επιτρέπεται η δόμηση.
      Τα Γενικά Πολεοδομικά Σχέδια (Γ.Π.Σ) είναι σχέδια που είναι δημοσιευμένα σε Φ.Ε.Κ. για περιοχές που θεσμοθετημένα προορίζονται ως περιοχές επεκτάσεως των σχεδίων πόλης. Συνήθως εκτείνονται σε επαφή με τα υφιστάμενα σχέδια πόλης και τους οικισμούς και καθορίζουν τις χρήσεις γης και γενικές ρυθμίσεις των προς πολεοδόμηση περιοχών. Για να προσδιοριστεί η θέση της εδαφικής έκτασης σε σχέση με το τυχόν Γ.Π.Σ της περιοχής, λαμβάνονται υπόψη τα όρια του έτσι όπως απεικονίζονται στα αντίστοιχα τοπογραφικά διαγράμματα.
      Επομένως, κατά την παραπάνω έννοια τα Γ.Π.Σ περιλαμβάνουν μόνο περιοχές που προορίζονται για πολεοδόμηση, όπως είχε θεσμοθετήσει ο νόμος 1337/83. Εφόσον τα Γ.Π.Σ που θεσμοθετούνται με τον ν. 2508/97, καλύπτουν όλη την περιοχή του ΟΤΑ δηλαδή δεν περιλαμβάνουν αποκλειστικά και μόνο τις προς πολεοδόμηση περιοχές, αλλά και περιοχές που παραμένουν εκτός σχεδίου, τότε μόνο για τις προς πολεοδόμηση περιοχές του νέου Γ.Π.Σ θα εφαρμόζονται κατά τον υπολογισμό της Αντικειμενικής Αξίας εκτός σχεδίου γης οι σχετικές διατάξεις που αφορούν ακίνητα ευρισκόμενα εντός Γ.Π.Σ.
      Σε περίπτωση που εντός Γ.Π.Σ μιας περιοχής λόγω πολλών διαφορετικών χρήσεων, έχουμε διαφορετικές αξίες αγροτεμαχίων, μπορούν να καθοριστούν διαφορετικές Αντικειμενικές Βασικές Αξίες (ΑΒΑ), σύμφωνα με την εισήγηση της αρμόδιας Επιτροπής. Σε προσεχή αναπροσαρμογή των αξιών των εκτός σχεδίου ακινήτων, και εφόσον στην περιοχή της Χαλκιδικής αντιμετωπίζεται τέτοιο πρόβλημα, θα πρέπει η Επιτροπή του άρθρου 41 ν.1249/82 να εισηγηθεί διαφορετική ΑΒΑ για κάθε περίπτωση χρήσης.
      Ο Υφυπουργός
      Α. ΜΠΕΖΑΣ»
      8. Στην με αριθμό 464/9-7-08 ερώτηση του Βουλευτή κ. Ντίνου Βρεττό δόθηκε με το υπ’ αριθμ. ΤΚΕ/Φ2/20037/21-7-08 έγγραφο από τον Υφυπουργό Εσωτερικών η ακόλουθη απάντηση:
      «Σχετικά με την ερώτηση, με αριθμό πρωτ. 464/09-07-2008, που κατέθεσε στη Βουλή ο βουλευτής κ. Ντίνος Βρεττός, με θέμα «Ακριβή παραδοχή πολιτικής ανεπάρκειας», σας πληροφορούμε τα εξής:
      Η μεταρρύθμιση στο σύνολο της Ελληνικής Δημοσίας Διοίκησης κρίνεται ως αναγκαία και επιβεβλημένη λόγω των δεσμεύσεων της χώρας μας απέναντι στην Ευρωπαϊκή Ένωση και τους στόχους της Λισσαβόνας, αλλά κυρίως λόγω των δεσμεύσεων απέναντι στους πολίτες και τις επιχειρήσεις της χώρας μας για ένα κράτος λιγότερο γραφειοκρατικό, περισσότερο αποδοτικό και αποτελεσματικό και για ένα σύστημα διακυβέρνησης πιο ανοιχτό και διαφανές.
      Το Ελληνικό Επιχειρησιακό Πρόγραμμα, «Διοικητική Μεταρρύθμιση 2007-2013», το πρώτο Ειδικό Επιχειρησιακό Πρόγραμμα για την αναδιοργάνωση της Ελληνικής Δημόσιας Διοίκησης στο σύνολό της, έχει αναλάβει τον διαρθρωτικό στόχο έναντι της Ευρωπαϊκής Ένωσης για μείωση του διοικητικού βάρους κατά 25% μέχρι το 2013. Περιλαμβάνει ένα σύνολο «οριζοντίων» δράσεων για τη βελτίωση της ποιότητας της διακυβέρνησης αλλά και «κάθετων» δράσεων σε τομείς πολιτικής τους οποίους καθόρισε η Κυβερνητική Επιτροπή στις 19 Ιουνίου 2007, οι οποίοι έχουν καθοριστικό ρόλο στην προώθηση της Ανάπτυξης και της Κοινωνικής Συνοχής, εφόσον συνδέονται με την παροχή κρίσιμων υπηρεσιών προς το κοινωνικό σύνολο.
      Στα πλαίσια των παραπάνω υπογράφηκε Μνημόνιο Συνεργασίας με τον Ο.Ο.Σ.Α. για την εκτέλεση έργου «Ενίσχυση της Μεταρρύθμισης της Δημόσιας Διοίκησης στην Ελλάδα», ύψους 2,09 εκ. ευρώ. Οι αναλύσεις του Ο.Ο.Σ.Α., που θα εκπονηθούν στο πλαίσιο εφαρμογής του παραπάνω έργου, θα υποστηρίξουν το Ελληνικό Επιχειρησιακό Πρόγραμμα, «Διοικητική Μεταρρύθμιση 2007-2013», με σκοπό τη δημιουργία μίας «πολιτοκεντρικής, αποτελεσματικής, ανοιχτής και ευέλικτης διακυβέρνησης».
      Η στήριξη του Ο.Ο.Σ.Α περιλαμβάνει τρεις (3), ιδίως, φάσεις:
      i. Συμβουλευτική στήριξη κατά το σχεδιασμό των δράσεων και των πολιτικών, με τη βοήθεια καλών πρακτικών, της εμπειρίας και της τεχνογνωσίας του οργανισμού (2008-2009).
      ii. Παροχή συμβουλευτικών υπηρεσιών κατά την εφαρμογή του προγράμματος «Διοικητική Μεταρρύθμιση», ώστε ν’ αντιμετωπισθούν τυχόν αρρυθμίες και να επιταχυνθεί η ομαλή πορεία των έργων, σύμφωνα και με την εμπειρία στον τομέα αυτόν των άλλων κρατών μελών του Ο.Ο.Σ.Α. (2009-201 0).
      iii. Επιθεώρηση της προόδου εφαρμογής του προγράμματος της Διοικητικής Μεταρρύθμισης και αξιολόγησή της από εμπειρογνώμονες του Ο.Ο.Σ.Α. (2010). Επισημαίνεται ότι για πρώτη φορά, θα γίνει η αξιολόγηση της πορείας των έργων ενός Επιχειρησιακού Προγράμματος από ανεξάρτητους εμπειρογνώμονες με τον βαθμό αξιοπιστίας του Ο.Ο.Σ.Α..
      Συγκεκριμένα, οι συμβουλευτικές υπηρεσίες του Ο.Ο.Σ.Α. καλύπτουν τις 6 οριζόντιες θεματικές ενότητες που καθορίζονται στο πρόγραμμα «Διοικητική Μεταρρύθμιση»:
      - Ενδυνάμωση των μηχανισμών σχεδιασμού, εφαρμογής και ελέγχου των δημοσίων πολιτικών.
      - Βελτίωση της λογοδοσίας και της διαφάνειας, συμπεριλαμβανομένων δράσεων αναβάθμισης της διοικητικής ικανότητας των δικαστηρίων.
      - Βελτίωση της ποιότητας των νομοθετικών και κανονιστικών ρυθμίσεων.
      - Βελτίωση της ποιότητας της εξυπηρέτησης των συναλλασσόμενων με τις δημόσιες υπηρεσίες πολιτών και επιχειρήσεων.
      - Ενίσχυση της πολιτικής ανάπτυξης των ανθρώπινων πόρων στην Δημόσια Διοίκηση.
      - Υποστήριξη της διοικητικής αλλαγής και Στρατηγική Ηλεκτρονικής Διακυβέρνησης.
      Παράλληλα, θα δοθεί έμφαση στην ανάλυση βέλτιστων πρακτικών και σύνταξη συστάσεων στους εξής έξι (6) κάθετους τομείς που ορίζονται στο πρόγραμμα Διοικητικής Μεταρρύθμισης:
      -·	Σύσταση των επιχειρήσεων, με έμφαση στην απλούστευση των διαδικασιών και μείωση των διοικητικών επιβαρύνσεων - σε συνδυασμό με τη βελτίωση των κανονιστικών ρυθμίσεων και την αναβάθμιση της ποιότητας των παρεχόμενων υπηρεσιών
      - Ασφάλεια τροφίμων, κυρίως όσον αφορά απλούστευση των διαδικασιών και ενίσχυση των μηχανισμών εποπτείας της αγοράς τροφίμων
      - Γεωργικές επιδοτήσεις, κυρίως όσον αφορά στην απλούστευση των διαδικασιών και μείωση των διοικητικών επιβαρύνσεων.
      - Κοινωνική ασφάλιση, με έμφαση στην βελτίωση του χρόνου ανταπόκρισης κατά την απονομή των συντάξεων.
      - Δημόσια υγεία, με έμφαση στη βελτίωση της λογοδοσίας και της διαφάνειας σε ό, τι αφορά τις δημόσιες προμήθειες στον χώρο της υγείας
      -  Πολιτική προστασία, επικεντρώνοντας στην αποτελεσματικότερη αντιμετώπιση των δασικών πυρκαγιών μέσω της ενίσχυσης του στρατηγικού σχεδιασμού στην δασοπροστασία.
      Η εμπειρία και η τεχνογνωσία ενός Οργανισμού της εμβέλειας του Ο.Ο.Σ.Α. ο οποίος, σημειωτέον, έχει αναλάβει τη στήριξη της Ευρωπαϊκής Επιτροπής σε κρίσιμα θέματα όπως η διοικητική αναμόρφωση των νέων χωρών μελών (Sigma Program) και της μείωσης των διοικητικών βαρών, αποτελεί στρατηγικής σημασίας σύμμαχό μας για την επιτυχία των μεταρρυθμίσεων της Δημόσιας Διοίκησης, ιδιαίτερα μάλιστα σε τομείς καθημερινότητας οι οποίοι, στο παρελθόν, δεν είχαν αποτελέσει αντικείμενο ουσιαστικής αναμόρφωσης, όπως είναι η ασφάλεια των τροφίμων. Πρόσφατα δε, η Ιρλανδία προχώρησε και αυτή σε συνολική αξιολόγηση από τον Ο.Ο.Σ.Α. του συνόλου της δημόσιας διοίκησης, με παράλληλη έμφαση σε κάθετους τομείς πολιτικής όπως η τοπική αυτοδιοίκηση, υγεία και η εκπαίδευση.
      Πρέπει επίσης να σημειωθεί ότι η συνεργασία με τον Ο.Ο.Σ.Α. για την υποστήριξη του επιχειρησιακού προγράμματος «Διοικητική Μεταρρύθμιση 2007 - 2013» τελεί υπό την πλήρη επίνευση της Ευρωπαϊκής Επιτροπής.
      Η σημασία της συνεργασίας με τον Ο.Ο.Σ.Α., πέραν της δεδομένης τεχνογνωσίας και της ευρύτητας στοιχείων που διαθέτει από πλήθος χωρών (μέλη ή μη του Ο.Ο.Σ.Α.), έγκειται στο ότι, οι μελέτες και οι συστάσεις του Ο.Ο.Σ.Α. αποτελούν συχνά, ακόμη και αρκετά χρόνια μετά την εκπόνησή τους, σοβαρή βάση για την ανάληψη αλλά και κριτική της αποτελεσματικότητας στρατηγικών και μέτρων πολιτικής. Στην εγκυρότητα των μελετών και συστάσεων του Ο.Ο.Σ.Α. συνεισφέρουν, τόσο η μεθοδολογία συλλογής στοιχείων και διαβούλευσης με όλους τους εμπλεκόμενους δημόσιους ή κοινωνικούς φορείς (π.χ. μέσω ερωτηματολογίων και συσκέψεων εργασίας - workshops), κάνοντας τους, κοινωνούς και μέτοχους της διαδικασίας μεταρρύθμισης, όσο και η διαδικασία της τελικής αξιολόγησης της όλης διαδικασίας από εξωτερικούς εμπειρογνώμονες διεθνούς κύρους (peer reviews).
      Συνολικά, το ιδιαίτερο βάρος του Ο.Ο.Σ.Α. έγκειται στο ότι παρέχει στις χώρες μέλη του, το πλαίσιο για τη συζήτηση και ανάπτυξη πολιτικών και στρατηγικών που καθορίζουν την εξέλιξη διάφορων καίριων τομέων με μακροπρόθεσμο χρονικό ορίζοντα, στοιχεία που χρειάζεται το εγχείρημα της διοικητικής μεταρρύθμισης στην χώρα μας.
      Ο Υφυπουργός
      ΧΡΗΣΤΟΣ ΖΩΗΣ»
     9. Στην με αριθμό 10926/21-4-08 ερώτηση του Βουλευτή κ. Ευστάθιου Κουτμερίδη δόθηκε με το υπ’ αριθμ. 53564/ΙΗ/14-5-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 10926/21-4-08, την οποία κατέθεσε ο Βουλευτής κ. Στάθης Θ. Κουτμερίδης σχετικά με ύπαρξη στοιχείων αμιάντου σε σχολεία, σας γνωρίζουμε τα ακόλουθα:
    - Η απομάκρυνση αμιάντου έπρεπε να είχε ξεκινήσει από το 1985. Δυστυχώς στο διάστημα 1985 έως 2004 δεν είχε γίνει απολύτως τίποτε.
    - Η όλη προσπάθεια ξεκίνησε το Σεπτέμβριο του 2004, όπως προαναφέρθηκε, και από μηδενική βάση.
    - Σχολεία κατασκευασμένα εξ ολοκλήρου από αμίαντο: Ήδη κρίθηκαν κατεδαφιστέα και αμέσως κατεδαφίστηκαν 67 λόγω υπερβολικής παρουσίας αμιάντου. Σε 7 ακόμη σχολικές μονάδες, οι οποίες δεν χρησιμοποιούνται πλέον ως σχολεία, τα κτίρια διαχειρίζονται οι Δήμοι, ενώ σε 2 για τα οποία υπήρχαν καταγγελίες έγινε έλεγχος και δεν εντοπίστηκε αμίαντος. Επίσης, ο Ο.Σ.Κ. είναι στη φάση δημοπράτησης εργολαβίας για την κατεδάφιση 11 ακόμη σχολείων.
    - Συνολικά, από τα 730 σχολεία στα οποία βρέθηκαν στοιχεία αμιάντου - στοιχεία όμως τα οποία δε γεννούν προβλήματα υγείας για τους μαθητές, καθόσον βρίσκονται σε απομακρυσμένα σημεία (π.χ. καμινάδες, στέγες κ.λπ.) - έχει απομακρυνθεί ο αμίαντος από 500. Τα υπόλοιπα είναι σε φάση εργολαβίας που προωθούν οι κατά τόπους Νομαρχίες.
    Από πλευράς Υπουργείου Παιδείας αναφέρεται ότι ο Ο.Σ.Κ. χρηματοδοτεί όλο το έργο και έχει παράσχει τις απαραίτητες τεχνικές προδιαγραφές στις Νομαρχίες.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»
     10. Στην με αριθμό 11120/23-4-08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 55161/ΙΗ/14-5-08 έγγραφο από τον Υπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 1120/23-4-08, την οποία κατέθεσε ο Βουλευτής κ. Μαvόλης Σοφ. Στρατάκης σχετικά με τα Τοπικά Συμβούλια Νέων, και στα θέματα της αρμοδιότητάς μας, σας γνωρίζουμε τα ακόλουθα:
    Τα Τοπικά Συμβούλια Νέων (ΤΟ.ΣΥ.Ν.) αποτελούν ένα καινούργιο πρωτοποριακό συμμετοχικό φορέα της Τοπικής Αυτοδιοίκησης που αγκαλιάστηκε από τις νέες και τους νέους της χώρας, αποδεικνύοντας τη θέληση τους για συμμετοχή στα κοινά και τη διάθεση τους να συμβάλουν και να βοηθήσουν το έργο των τοπικών αρχών. Την περίοδο των πρώτων εκλογών του Μαρτίου, η συμμετοχή στα Μητρώα Νέων των 867 Δήμων και Κοινοτήτων της χώρας ξεπέρασε τους 90,000 νέους.
    Οι εκλογές για την ανάδειξη των Συμβουλίων των ΤΟ.ΣΥ.Ν., παρά το γεγονός της πρώτης εφαρμογής, πραγματοποιήθηκαν χωρίς ιδιαίτερα προβλήματα, γεγονός στο οποίο συνέβαλλαν τόσο η σαφήνεια των οριζόμενων διαδικασιών, της αριθμ.7709/08 Κοινής Υπουργικής Απόφασης, όσο και η στήριξη του θεσμού από τους φορείς της Τοπικής Αυτοδιοίκησης.
    Η Γενική Γραμματεία Νέας Γενιάς έχει θέσει ως πρωταρχική της προτεραιότητα την ενδυνάμωση της λειτουργίας των ΤΟ.ΣΥ.Ν. Η «Πρόσκληση στον Τύπο για την Υποβολή αιτημάτων στήριξης δράσεων και πρωτοβουλιών, των νέων» είναι μια ανοιχτή πρόσκληση προς όλους τους φορείς που έχουν αναφορά στους νέους, και σε καμία περίπτωση δε σχετίζεται με την οριζόμενη από το Ν. 3443/06 πάγια χρηματοδότηση των ΤΟ.ΣΥ.Ν. Παρόλα αυτά, στους όρους συμμετοχής γίνεται ειδική αναφορά στα ΤΟ.ΣΥ.Ν., δίνοντας τους την ευκαιρία υποβολής πρότασης και ενδεχόμενης χρηματοδότησης από τον ετήσιο Προϋπολογισμό και το Πρόγραμμα Δημοσίων Επενδύσεων της Γενικής Γραμματείας Νέας Γενιάς. Τους δίνεται συνεπώς η δυνατότητα ενίσχυσης πέραν των όσων ορίζονται στο άρθρο 8 του Ν. 3443/06.
    Παράλληλα, η ενίσχυση των ΤΟ.ΣΥ.Ν. έχει τεθεί ως βασική προτεραιότητα του Προγράμματος της Ε. Ε. « Νέα Γενιά σε Δράση», το οποίο υλοποιείται με την εποπτεία της Γενικής Γραμματείας Νέας Γενιάς. Συγκεκριμένα, στο σχέδιο δράσης του εν λόγω Προγράμματος για το 2008, έχουν σχεδιαστεί συγκεκριμένες ενέργειες ενδυνάμωσης των ΤΟ.ΣΥ.Ν., όπως, για παράδειγμα, σεμινάρια για την υποβολή προτάσεων στο πλαίσιο του προγράμματος.
    Τα άλλα δύο Προγράμματα της Ε.Ε., που υλοποιούνται με την εποπτεία της Γενικής Γραμματείας Νέας Γενιάς, το Eurodesk, που αφορά την πληροφόρηση νέων σε πανευρωπαϊκό επίπεδο, καθώς και η Ευρωπαϊκή Κάρτα Νέων, που παρέχει εκπτώσεις και επικοινωνία σε χιλιάδες νέους της Ευρώπης, άμεσα θα γίνουν γνωστά σε όλα τα ΤΟ.ΣΥ.Ν. της χώρας. Στόχος είναι τα ΤΟ.ΣΥ.Ν. να αποτελέσουν ουσιαστικά τους χειριστές αυτών των ανωτέρω προγραμμάτων και να καρπωθούν άμεσα τα χρήσιμα οφέλη τους. Ενδεικτικά αναφέρουμε ότι η Ευρωπαϊκή Κάρτα Νέων μπορεί να λειτουργήσει και ως εργαλείο αυτοχρηματοδότησης των ΤΟ.ΣΥ.Ν.
    Παράλληλα, έχει ήδη ανακοινωθεί η πρωτοβουλία «Ανοιχτά Διήμερα της Γενικής Γραμματείας Νέας Γενιάς ενδυνάμωση των Τοπικών Συμβουλίων των Νέων», τα οποία θα πραγματοποιηθούν σε όλη τη χώρα και θα έχουν ως στόχο την ενημέρωση, ενδυνάμωση και ενίσχυση των εκλεγμένων Τοπικών Συμβουλίων Νέων. Οι θεματικές που θα αναπτυχθούν θα αφορούν το θεσμικό πλαίσιο λειτουργίας των ΤΟ.ΣΥ.Ν. και το κανονιστικό πλαίσιο διαχείρισης και αυτοοργάνωσής τους. Επίσης, θα καταγραφούν απόψεις και θέσεις σχετικά με το ρόλο και τη διαχείριση των τοπικών αλλά και των κεντρικών Μ.Μ.Ε. στην προβολή και την επικοινωνία του θεσμού των Τοπικών Συμβουλίων των Νέων, καθώς και στην ενημέρωση της νεολαίας για τις ευκαιρίες που δίνονται προς αξιοποίηση από τα προγράμματα και τις δράσεις της Γενικής Γραμματείας Νέας Γενιάς.
     Ο Υπουργός
     ΕΥΡΙΠΙΔΗΣ ΣΤΥΛΙΑΝΙΔΗΣ»)
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, έχω την τιμή να ανακοινώσω το δελτίο αναφορών και ερωτήσεων της Τρίτης 21 Οκτωβρίου 2008.
       Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 221/9-7-2008 ερώτηση του Βουλευτή του Πανελλήνιου Σοσιαλιστικού Κινήματος κ. Κωνσταντίνου Γείτονα προς την Υπουργό Απασχόλησης και Κοινωνικής Προστασίας, σχετικά με το ύψος της φαρμακευτικής δαπάνης τα έτη 2004, 2005, 2006 και 2007 κ.λπ.. 
      2. Η με αριθμό 5733/18-9-2008 ερώτηση της Βουλευτού του Κομμουνιστικού Κόμματος Ελλάδας κ. Εύας Μελά προς τον Υπουργό Εθνικής Παιδείας και Θρησκευμάτων, σχετικά με την αντιμετώπιση των προβλημάτων στη λειτουργία των ειδικών σχολείων. 
      3. Η με αριθμό 1145/15-7-2008 ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον Υπουργό Οικονομίας και Οικονομικών, σχετικά με τη χορήγηση γενναίων φορολογικών κινήτρων στο Νομό Έβρου για την εγκατάσταση επιχειρήσεων. 
      Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 4558/157/10-9-2008 ερώτηση και αίτηση κατάθεσης εγγράφων του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Οικονομίας και Οικονομικών, σχετικά με τη δανειοδότηση του Δήμου Ζακυνθίων από το Ταμείο Παρακαταθηκών και Δανείων (Τ.Π.Δ.). 
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι οι Υπουργοί Μεταφορών και Επικοινωνιών, Εσωτερικών, Οικονομίας και Οικονομικών και Απασχόλησης και Κοινωνικής Προστασίας κατέθεσαν σχέδιο νόμου: «Κοινωνικές ρυθμίσεις για τους εργαζόμενους στις εταιρείες Ολυμπιακές Αερογραμμές Α.Ε., Ολυμπιακή Αεροπορία – Υπηρεσίες Α.Ε. και Ολυμπιακή Αεροπλοΐα Α.Ε.». 
      Παραπέμπεται στην αρμόδια Διαρκή Επιτροπή.
      Επίσης, κύριοι συνάδελφοι, με επιστολή του προς τον Πρόεδρο της Βουλής κ. Δημήτριο Σιούφα, ο τέως Πρωθυπουργός κ. Σημίτης ζητεί από τη Βουλή έγκριση αδείας απουσίας από τις εργασίες της για το διάστημα από 24 Οκτωβρίου μέχρι και 4 Νοεμβρίου 2008 λόγω μετάβασής του για ιδιωτικούς λόγους στο εξωτερικό.
      Η Βουλή εγκρίνει;
       ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ ('Ελσα Παπαδημητρίου): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Θα συζητηθεί η πρώτη με αριθμό 126/14-10-2008 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Έκτορα Νασιώκα προς τον Υπουργό Υγείας και Κοινωνικής Αλληλεγγύης, σχετικά με τις εφημερίες των γιατρών στα νοσοκομεία κ.λπ..
      Ειδικότερα η επίκαιρη ερώτηση του κυρίου συναδέλφου έχει ως εξής:
      «Η Κυβέρνηση αδυνατεί να προχωρήσει στην υλοποίηση της υποχρέωσής της να προσαρμόσει τον τρόπο των εφημεριών και το χρόνο εργασίας των ιατρών στις κοινοτικές οδηγίες, όπως αυτές εντάχθηκαν στο εθνικό δίκαιο. Η παράταση που ψήφισε πριν έναν χρόνο έληξε και το πρόβλημα σήμερα είναι περισσότερο οξυμένο.
      Οι τοπικές ενώσεις ιατρών πολλών νοσοκομείων αποφάσισαν να καταθέτουν προγράμματα εφημερίας με  βάση το νέο ωράριο εργασίας και σε δεκάδες νοσοκομεία το πρόγραμμα των εφημεριών βγαίνει με περικοπές προσωπικού, ενώ συνεχίζουν να παραμένουν απλήρωτοι για δεδουλευμένες εφημερίες οι ιατροί των νοσοκομείων.
      Ερωτάται ο κύριος Υπουργός:
      1. Πότε θα πληρωθούν οι εργαζόμενοι των νοσοκομείων τις δεδουλευμένες εφημερίες;
      2. Θα εφαρμόσει η Κυβέρνηση τις κοινοτικές οδηγίες για το χρόνο εργασίας των ιατρών και πότε»;
      Στην επίκαιρη αυτή ερώτηση θα απαντήσει ο Υφυπουργός Υγείας και Κοινωνικής Αλληλεγγύης κ. Παπαγεωργίου. 
      Κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
      Αγαπητέ συνάδελφε, πράγματι το τελευταίο διάστημα, τις τελευταίες μέρες περισσότερο, δημιουργείται η εικόνα μιας αναταραχής, θα έλεγα, στα νοσοκομεία της χώρας και η αιτία είναι και το γεγονός ότι παρατηρείται να μην έχουν πληρωθεί οι δεδουλευμένες εφημερίες της χρονιάς που διανύουμε, αλλά ακόμη γιατί έχει αρχίσει και μια έντονη συζήτηση γύρω από την εφαρμογή, μετά την εναρμόνιση στην ελληνική νομοθεσία, της κοινοτικής οδηγίας όσον αφορά τα ανώτερα επιτρεπτά όρια και για τους ειδικευμένους και τους ειδικευόμενους γιατρούς. 
    Θα έλεγα για το πρώτο θέμα, για τις δεδουλευμένες εφημερίες, ότι αυτό είναι ένα σύνηθες φαινόμενο, πολύ πιο σύνηθες στην αρχή της χρονιάς για τους γνωστούς ταμειακούς-λογιστικούς λόγους. Όμως τα τελευταία χρόνια παρατηρείται μια μεγάλη αύξηση του αριθμού των νεοπροσλαμβανόμενων γιατρών –και αναφέρομαι στη χρονιά που διανύουμε- όπου υπήρξαν μεταφερόμενοι και από το τέλος του 2007, χίλιοι διακόσιοι περίπου ειδικευόμενοι γιατροί –και το γνωρίζετε πάρα πολύ καλά- οι οποίοι προσελήφθησαν, αλλά και μεγάλος αριθμός ειδικευμένων, γύρω στους τετρακόσιους –για την ακρίβεια τριακόσιοι εβδομήντα. 
    Αυτό είχε ως αποτέλεσμα να μην μπορεί να προϋπολογιστεί επακριβώς η δαπάνη για τις εφημερίες και κατά συνέπεια ο αντίστοιχος κωδικός να εμφανίσει προβλήματα. 
    Ήδη αυτή τη στιγμή που συζητούμε, το 90% των νοσοκομείων έχει πληρωθεί και για τον Αύγουστο. Ελάχιστες είναι οι εξαιρέσεις που έρχονται ένα μήνα πίσω. Από κει και πέρα, προχωράει η διαδικασία εκκαθάρισης και των υπολοίπων, έτσι ώστε να μην υπάρχει κανένα απολύτως πρόβλημα.
    Θα σας έλεγα για την ιδιαίτερη εκλογική σας περιφέρεια, τη Λάρισα, για το μεν Γενικό Νοσοκομείο, το «Κουτλιμπάνειο», έχει πληρωθεί αυτή τη στιγμή και ο Σεπτέμβριος και για δε το Πανεπιστημιακό πληρώθηκε και ο Αύγουστος. Έχει επίσης τελειώσει η εκκαθάριση και οδηγείται στην ενταλματοποίηση, έτσι ώστε να πληρωθεί και ο Σεπτέμβριος.
    Από κει και πέρα, το σχετικό αίτημα στο Υπουργείο Οικονομίας και Οικονομικών για τη συμπληρωματική πίστωση, η οποία είναι αναμενόμενη και λογική και φυσιολογική οσονούπω εγκρίνεται, ώστε να θεωρούμε ότι μέχρι τέλος της χρονιάς οι δεδουλευμένες εφημερίες θα ικανοποιηθούν και έτσι δεν θα υπάρχει κανένα απολύτως πρόβλημα.
    Για το δεύτερο σημαντικό θέμα της εναρμόνισης με την ελληνική νομοθεσία και της εφαρμογής των ανωτάτων ορίων στις εφημερίες των γιατρών, γνωρίζετε πάρα πολύ καλά ότι το θέμα δεν είναι τωρινό. Έχει μια ιστορία δέκα-δώδεκα χρόνια ίσως και παραπάνω και η αδιαφορία και η ολιγωρία –αν θέλετε να το δεχτώ- διαχρονικά της ελληνικής πολιτείας έφθασε τα πράγματα εκεί που είναι σήμερα.
    Έχει ψηφιστεί η σχετική παράταση εφαρμογής, έτσι ώστε να δοθεί ο χρόνος για να μπορέσουμε να προχωρήσουμε σε μία λύση, η οποία θα αντιμετωπίσει το όλο πρόβλημα. Θέλω να πιστεύω ότι σύντομα θα είμαστε σε θέση αυτό το γεγονός να το έχουμε ολοκληρώσει και έτσι από την επόμενη χρονιά να μην παρατηρείται κανένα απολύτως πρόβλημα. 
    Ό,τι έχει γίνει μέχρι στιγμής πιστεύω πως αντιμετωπίστηκε από την πλευρά της Κυβέρνησης με υπευθυνότητα και τα όποια μικροπροβλήματα δημιουργήθηκαν, μερικές φορές από τον υπερβάλλοντα –θα έλεγα- ζήλο ή από μια διαφορετική προσέγγιση του θέματος από κάποιους παρέδρους ή επιτρόπους του Ελεγκτικού Συνεδρίου, νομίζω πως μετά την απόφαση της ολομέλειας έχουν πάρει το δρόμο τους.
    Θα επανέλθω όμως στη δευτερολογία μου για να ακούσω και τα καινούργια στοιχεία που θα πείτε –πέρα απ’ αυτά που έχετε στο κείμενο της επίκαιρης ερώτησής σας- και να απαντήσω, κύριε συνάδελφε.
    ΠΡΟΕΔΡΕΥΟΥΣΑ (Έλσα Παπαδημητρίου): Ορίστε, κύριε Νασιώκα, έχετε το λόγο.
    ΕΚΤΟΡΑΣ ΝΑΣΙΩΚΑΣ: Κύριε Υφυπουργέ, τα πράγματα είναι περισσότερο σύνθετα. Οι γιατροί είναι ανάστατοι. Αναπτύσσεται ένα συνδικαλιστικό κίνημα σχεδόν σε όλα τα νοσοκομεία. Πολλά νοσοκομεία είναι σε απεργία ή προγραμματίζουν απεργίες. Τον επόμενο μήνα πολύ δύσκολα θα βγουν οι εφημερίες με το καινούργιο σύστημα.
    Κι εσείς απαντάτε με έναν τρόπο ήπιο –όπως πάντα άλλωστε σας χαρακτηρίζει- αλλά χωρίς να μπαίνετε στην ουσία. Βέβαια, αν δεχτώ αυτά που έλεγε ο κ. Αβραμόπουλος σε σχετικές ερωτήσεις εδώ πριν δύο χρόνια, πριν ένα χρόνο και πριν δέκα μήνες –στις 8.2.2008- ότι όλα λύθηκαν, έχω να πω ότι από τότε δεν λύθηκε σχεδόν τίποτε, με εξαίρεση τον αριθμό των ειδικευομένων που προσελήφθησαν. Δεν είναι  αυτό υπερβολή.
    Οι γιατροί, λοιπόν, είναι ανάστατοι. Τα προβλήματα είναι πάρα πολύ μεγάλα και την πραγματικότητα την γνωρίζουν οι πολίτες που νοσηλεύονται ή επισκέπτονται το νοσοκομείο, οι εργαζόμενοι γιατροί, οι νοσηλευτές και άλλοι εργαζόμενοι, στον πατριωτισμό των οποίων οφείλεται η καλή λειτουργία ή το επίπεδο λειτουργίας των νοσοκομείων και βεβαίως, αυτήν την πραγματικότητα την γνωρίζουμε και όλοι εμείς που ζούμε αυτό το σύστημα από κοντά.
    Περιγράψατε μια κατάσταση σχετικής αναταραχής. Εγώ θα σας πω τρία πράγματα. «Σαράντα νοσοκομεία στον αέρα», «Κλείνουν οι εφημερίες λόγω εφαρμογής 48ωρου» -«ΕΛΕΥΘΕΡΟΤΥΠΙΑ» σήμερα- «Τεράστιες ελλείψεις», «Ο Δημήτριος της σιωπής», «Ε.Σ.Υ., κατηγορώ μέσα και έξω, τα χάλια του Εθνικού Συστήματος Υγείας έφθασαν μέχρι την Κομισιόν και απειλεί με Ευρωδικαστήριο».
      «Καταρρέει το Κρατικό της Νίκαιας, κλείνει το Αττικό», γράφει η «ΕΛΕΥΘΕΡΟΤΥΠΙΑ». «Χάος επικρατεί στα δημόσια νοσοκομεία», γράφει το «ΒΗΜΑ». Η «ΚΑΘΗΜΕΡΙΝΗ» αναφέρει: «Μηνυτήρια αναφορά για τα νοσοκομεία», ενώ ο «ΕΛΕΥΘΕΡΟΣ ΤΥΠΟΣ» γράφει: «Μήνυση γιατρών για να σωθεί το Ε.Σ.Υ.». 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Αυτή, λοιπόν, η κατάσταση οφείλεται, κύριε Υπουργέ, στο ότι η ιεράρχηση της Κυβέρνησης δεν φέρνει ψηλά το Εθνικό Σύστημα Υγείας. Μειώνεται η χρηματοδότηση. Μιλάμε για υποχρηματοδότηση. Αυτό είναι και το πρόβλημα των εφημεριών. Είναι ένα καινούργιο σύστημα αυτό που θέλατε να εφαρμόσετε, αλλά στηρίζεται στη σωστή χρηματοδότηση. 
      Φαντάζεστε τι σημαίνει εφημερίες; Το ξέρετε πολύ καλά, γιατί είστε συνάδελφος και εσείς. Και δεν εννοούμε εφημερίες μόνο γιατρών. Εννοούμε εφημερίες νοσοκομείων. Δηλαδή, η εικοσιτετράωρη ετοιμότητα των νοσοκομείων και των κέντρων υγείας για αντιμετώπιση όλων των επειγόντων περιστατικών της χώρας, ιδιαίτερα σήμερα που η πρωτοβάθμια φροντίδα υγείας δεν ψηφίστηκε, ούτε προβλέπεται στο άμεσο μέλλον παρ’ όλο ότι πριν ένα χρόνο ή δύο ο κύριος Υπουργός έλεγε ότι αμέσως θα ψηφιστεί. 
      Άρα, έχετε μια επιλογή ως Κυβέρνηση. Να δεχθείτε τα αιτήματα του συνδικαλιστικού κινήματος –που και λογικά είναι και μετριοπαθή- να υπογράψετε κλαδική συλλογική σύμβαση και να αντιμετωπίσουμε, επί της ουσίας, τα προβλήματα αναβαθμίζοντας και τους γιατρούς. Διαφορετικά, αν κάνετε αυτό που ψιθυρίζεται συνήθως ότι θα καταστρατηγήσετε αυτή τη μη υπογραφή της κλαδικής συλλογικής σύμβασης με ατομικές συμβάσεις και έτσι θα διασπάσετε το συνδικαλιστικό κίνημα και θα υποβαθμίσετε το Ε.Σ.Υ., εκεί θα μας βρείτε όλους απέναντι.
      Μια κουβέντα ακόμα, κύριε Υπουργέ. Το Εθνικό Σύστημα Υγείας είναι κατάκτηση του ελληνικού λαού. Εμείς στο ΠΑ.ΣΟ.Κ. είμαστε υπερήφανοι γιατί επί των ημερών μας μεγάλωσε, ανδρώθηκε με όλα του τα προβλήματα …
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε συνάδελφε, ανοχή ναι, αλλά παρακαλώ να ολοκληρώσετε.
      ΕΚΤΟΡΑΣ ΝΑΣΙΩΚΑΣ: Σας ευχαριστώ πάρα πολύ, κύριε Πρόεδρε.
      Θα το στηρίξουμε με κάθε τρόπο. Θέλουμε όμως να ακούσουμε από εσάς ότι έχετε λύση, ότι θα το χρηματοδοτήσετε, θα το στηρίξετε, θα αναβαθμιστεί ο δημόσιος χαρακτήρας και δεν θα συνεχίζει να υποβαθμίζεται.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, έχετε το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ και πάλι, κυρία Πρόεδρε.
      Εγώ οφείλω να ομολογήσω, αγαπητέ συνάδελφε, ότι κάθε φορά συζητώντας μαζί και στην Αίθουσα του Κοινοβουλίου, αλλά και σε οποιοδήποτε άλλο δημόσιο χώρο διαπιστώνω –και το ομολογώ δημόσια- ότι δεν αναδύεται σε καμμία περίπτωση ούτε καν διάθεση «ξύλινης» αντιπολιτευτικής κριτικής …
      ΕΚΤΟΡΑΣ ΝΑΣΙΩΚΑΣ: Μακριά από μένα κάτι τέτοιο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Διαπιστώνεται διάθεση πράγματι σκληρής, αλλά εποικοδομητικής κριτικής που στη βάση της θέλει να αναδείξει τα προβλήματα και να προτείνει λύσεις, ώστε να οδηγηθούμε σ’ αυτό που όλοι επιθυμούμε κι αυτό κάνουμε. Και θίξατε πάρα πολλά θέματα απ’ αυτά που θα επαναλάβω.
      Γνωρίζετε πάρα πολύ καλά ότι προσπαθήσαμε να ξεπεράσουμε όλα αυτά τα προβλήματα από τα ανώτατα επιτρεπτά όρια και από τις δεδομένες αδυναμίες που έχουμε γιατί τα τελευταία χρόνια –και δεν αναφέρομαι στα χρόνια αυτής της Κυβέρνησης, αλλά και στα χρόνια της δικής σας  Κυβέρνησης- αυτό το πράγμα έμεινε εντελώς πίσω. Δε συζητήθηκε με αποτέλεσμα να είμαστε υποχρεωμένοι τώρα να κάνουμε πολύ μαζικότερη πρόσληψη ιατρικού προσωπικού. Και χαίρομαι που ομολογήσατε –δεν θα μπορούσατε να κάνετε και αλλιώς, αλλά και άλλες φορές το κάνετε και σας τιμά- τη πρόσληψη χιλίων διακοσίων ειδικευομένων και τετρακοσίων ειδικευμένων και το ίδιο θα πράξουμε και στο χρονικό διάστημα που απομένει, ώστε να μπορέσουμε από το τέλος του 2009 με τις όποιες παρεκκλίσεις να είμαστε εντάξει. Απαραίτητη προϋπόθεση για να μπορέσουμε να προχωρήσουμε είναι η υπογραφή της σχετικής κλαδικής συλλογικής σύμβασης. 
      Ξέρετε πολύ καλά ότι τη χρονιά που πέρασε καταναλώσαμε ώρες, προσπάθεια πολύ μεγάλη για να καταλήξουμε σε μια συμφωνία που η πλειοψηφία της Ομοσπονδίας το είχε αποδεχθεί. Για κάποιους λόγους –που και εσείς τους ξέρετε και δεν αφορούν ούτε τη παράταξή σας, ούτε τη πλειοψηφία του συνδικαλιστικού κινήματος- εγώ δεν θα έλεγα ότι κάτι άλλο συμβαίνει. Μια διαφορετική προσέγγιση στο όλο θέμα δημιούργησε μια κατάσταση διαφορετική. Πάλι όμως είμαστε έτοιμοι και τη σχετική πρόταση που είχαμε συμφωνήσει με την Ομοσπονδία την έχουμε αποστείλει επεξεργασμένη στο Υπουργείο Οικονομίας και Οικονομικών. Αύριο έχουμε και συνάντηση με τον Υπουργό Οικονομίας και Οικονομικών για να καταλήξουμε σε εκείνα που είχαμε συμφωνήσει και ελπίζουμε ότι θα επικρατήσει και από την πλευρά του ιατρικού συνδικαλιστικού κινήματος και του κόσμου, η ανάλογη ευθύνη έτσι ώστε να έχουμε αυτό το εργαλείο στα χέρια μας, ώστε να μπορέσουμε να προχωρήσουμε στην εφαρμογή αυτών που επιτάσσει το Κοινοτικό Δίκαιο και που διεκδικούν –απόλυτα λογικά- οι συνάδελφοι γιατροί. 
      Θα προχωρήσουμε σ’ ένα μεγάλο αριθμό και το χρονικό διάστημα που απομένει, έτσι ώστε να μπορέσουμε να ανταποκριθούμε.
      Οφείλω, όμως, να επισημάνω και κάτι ακόμα. Δημιουργείται από μία πολύ μικρή μειοψηφία μία εικόνα αναταραχής η οποία δημιουργεί προβλήματα και δεν ξέρω αν οδηγεί και σε μία εικόνα απαξίωσης του Εθνικού Συστήματος Υγείας για το οποίο πολύ καλά μιλήσατε και τα προσυπογράφω. Όμως και εγώ έχω δηλώσει δημόσια και το έχω αποδείξει έμπρακτα ότι με φανατισμό στηρίζω το δημόσιο σύστημα υγείας.
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Θα συζητήσουμε τώρα τη δεύτερη με αριθμό 130/14.10.2008 επίκαιρη ερώτηση της Ε΄ Αντιπροέδρου της Βουλής και Βουλευτού του Κομμουνιστικού Κόμματος Ελλάδας κας Βέρας Νικολαΐδου προς τον Υπουργό Υγείας και Κοινωνικής Αλληλεγγύης, σχετικά με τη λειτουργία του Κρατικού Νοσοκομείου Νικαίας κ.λπ..
      Η επίκαιρη ερώτηση της κυρίας συναδέλφου έχει ως εξής:
      «Η κατάσταση στο Κρατικό Νοσοκομείο της Νίκαιας είναι σε κρίσιμη καμπή με ελλείψεις σε τέτοιο μεγάλο βαθμό που έχει οδηγηθεί σε πλήρη αδυναμία λειτουργίας ακόμα και των πιο στοιχειωδών υπηρεσιών του, όπως τόνισαν σε συνέντευξη Τύπου (6.10.2008) εκπρόσωποι της πενταμελούς επιτροπής των γιατρών του Νοσοκομείου.
      Συγκεκριμένα, υπάρχει έλλειψη διακοσίων σαράντα (240) νοσηλευτών με αποτέλεσμα τα τακτικά χειρουργεία να περιορίζουν κατά 50% τη δραστηριότητά τους και να βρίσκονται εκτός λειτουργίας τρεις πλήρως εξοπλισμένες χειρουργικές αίθουσες, οι οποίες έχουν λίστες αναμονής μέχρι και εκατόν ογδόντα πέντε άτομα (185). Επίσης, λόγω έλλειψης προσωπικού η αιμοδοσία σταμάτησε τις απογευματινές αιμοληψίες, έχει ήδη ανασταλεί η λειτουργία των τακτικών ιατρείων κατά τη γενική εφημερία και παραμένουν εκτός λειτουργίας έξι πλήρως εξοπλισμένα κρεβάτια Μ.Ε.Θ. και Μ.Α.Φ. Τα απογεύματα και τις νύχτες για σαράντα-πενήντα (40-50) ασθενείς υπάρχουν δύο νοσηλεύτριες, ενώ καθυστερεί η μετακόμιση του Τμήματος Επειγόντων Περιστατικών και του Ακτινολογικού-Διαγνωστικού που έχουν παραδοθεί πλήρως εξοπλισμένα από τον Ιούνιο του 2004 και δεν λειτουργούν λόγω της έλλειψης προσωπικού.
      Επιπλέον, το Νοσοκομείο, μαζί και το Κέντρο Υγείας Σαλαμίνας που είναι στην ευθύνη του, αν δεν εξευρεθεί κάποια λύση, θα μείνει και χωρίς υπηρεσία καθαριότητας, καθώς η Κεντρική Επιτροπή Προμηθειών δεν εγκρίνει τη σχετική σύμβαση και ακύρωσε και το διαγωνισμό που είχε ξεκινήσει.
      Ερωτάται ο κύριος Υπουργός τι μέτρα θα πάρει για την άμεση λύση των παραπάνω σοβαρότατων προβλημάτων που αντιμετωπίζει το Νοσοκομείο της Νίκαιας, προκειμένου να αντιμετωπισθούν οι συνέπειες για τους εργαζόμενους και οι αρνητικές επιπτώσεις στην πλήρη παροχή υπηρεσιών και ολοκληρωμένης φροντίδας για τους ασθενείς».
      Κύριε Υφυπουργέ, έχετε το λόγο για τρία λεπτά.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ.
      Το Νοσοκομείο της Νίκαιας έχει πράγματι τη δική του ιστορία, τη δική του προσφορά στην ευρύτερη περιοχή και θα πρόσθετα ότι δεν έχει τα προβλήματα τα οποία αναφέρετε. Δεν υπάρχει καμμία αμφιβολία ότι και εμείς δεν είμαστε ευχαριστημένοι από τη στελέχωσή του στο ιατρικό και στο νοσηλευτικό προσωπικό και θα θέλαμε το καλύτερο. 
      Όμως, για την αποκατάσταση της αλήθειας, της πραγματικότητας, να πούμε ότι αυτή τη στιγμή υπηρετούν εξακόσιοι οκτώ νοσηλευτές-νοσηλεύτριες στις οργανικές θέσεις και ενενήντα ένας στις προσωποπαγείς. Τουτέστιν, αυτή τις στιγμή έχουμε επτακόσιους περίπου νοσηλευτές-νοσηλεύτριες για ένα νοσοκομείο εξακοσίων δέκα κλινών, όπου η αναλογία κλίνης-νοσηλευτού είναι πάνω από τη μονάδα. 
      Επομένως, δεν είναι μία αναλογία η οποία μπορεί να χαρακτηριστεί όπως τη χαρακτηρίζετε και να θέσει σε κίνδυνο, αν θέλετε, τη ζωή των νοσηλευομένων ή να δημιουργεί πρόβλημα στην ομαλή διαδικασία.
      Ακόμα, θα σας πω ότι αναμένεται από προκηρύξεις τις οποίες έχουμε αυτήν τη στιγμή σε εξέλιξη –και η τελευταία προκήρυξη «5Κ» δίνει άλλα τριάντα έξι άτομα- η ανακοίνωση των αποτελεσμάτων, σε δύο εβδομάδες το πολύ. Μέχρι τέλος της χρονιάς αυτοί θα έχουν ενσωματωθεί στη δύναμη του Νοσοκομείου της Νίκαιας και έτσι αυτό θα μπορέσει να δώσει λύση σε πάρα πολλά από τα προβλήματα που υπάρχουν.
    Ας πάμε τώρα στο ιατρικό προσωπικό. Επί διακοσίων εβδομήντα οργανικών θέσεων, αυτήν τη στιγμή υπηρετούν διακόσιοι τριάντα δύο συν εννέα σε προσωποπαγείς θέσεις. Βρίσκονται στην τελική φάση της διαδικασίας της κρίσης είκοσι εννέα γιατροί όλων των ειδικοτήτων και αυτόν τον αριθμό τον καλύπτουμε αυτήν τη στιγμή από επικουρικούς γιατρούς μέχρις ότου ολοκληρωθεί η διαδικασία. Μετά την ολοκλήρωση, τα οργανικά κενά των ιατρικών θέσεων θα είναι ίσως και μονοψήφια, κυρία συνάδελφε. 
    Στο σημείο αυτό, να προσθέσουμε έναν πολύ μεγάλο αριθμό -μεγαλύτερο και από αυτόν που προβλέπεται- ειδικευομένων γιατρών. Διακόσιοι σαράντα επτά γιατροί, αυτήν τη στιγμή, υπηρετούν στο Νοσοκομείο της Νίκαιας και απολαμβάνουν και εκπαίδευση υψηλού επιπέδου. Διότι η κίνηση του Νοσοκομείου της Νίκαιας, επειδή έχει αυτήν την πληρότητα και στο ιατρικό προσωπικό, αλλά καλύπτει και όλο το φάσμα των ειδικοτήτων, παρέχει πράγματι ιατρική εκπαίδευση υψηλού επιπέδου. Διότι είναι γνωστό ότι το Νοσοκομείο της Νίκαιας δεν καλύπτει μόνο τη στενή περιοχή του, αλλά την ευρύτερη περιοχή και προσφεύγουν εκεί και επιλεγμένα, δύσκολα περιστατικά, επειδή πράγματι μπορούν να αντιμετωπισθούν. 
    Όσον αφορά στη Μονάδα Εντατικής Θεραπείας και στα υπόλοιπα, που θα απαντήσω στη δευτερολογία μου, θα ήθελα να πω ότι αυτήν τη στιγμή –και αισθάνομαι υπερήφανος- λειτουργούν και τα δέκα κρεβάτια της Μονάδας Εντατικής Θεραπείας και τα έξι κρεβάτια της Μονάδας Αυξημένης Φροντίδας. Το προσωπικό, αυτήν τη στιγμή, περιλαμβάνει τριάντα νοσηλευτές, δεκατρείς γιατρούς για τη Μονάδα Εντατικής Θεραπείας και δεκαεπτά νοσηλευτές για τη Μονάδα Αυξημένης Φροντίδας. 
    Πρόκειται για ένα πρόγραμμα που έχει μπει σε εφαρμογή εδώ και πάρα πολύ καιρό –το οποίο και εποπτεύω- και σύντομα πιστεύουμε ότι θα έχουμε έναν πολύ μεγάλο αριθμό και Μονάδων Αυξημένης Φροντίδας, ώστε να μπορέσουμε να αποσυμφορήσουμε τα κρεβάτια των Μονάδων Εντατικής Θεραπείας, γιατί εκεί «λιμνάζουν» άνθρωποι που δεν χρειάζονται τη Μονάδα Εντατικής Θεραπείας, αλλά δεν μπορούν να πάνε κατ’ ευθείαν από εκεί στον κλασικό θάλαμο νοσηλείας. 
    Θα επανέλθω στη δευτερολογία μου, κυρία συνάδελφε.
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
    Κυρία συνάδελφε, έχετε το λόγο.
    ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Ευχαριστώ, κυρία Πρόεδρε.
    Κύριε Υφυπουργέ, δεν θα έπρεπε να είστε υπερήφανος, αλλά αντίθετα θα έπρεπε –δεν μπορώ να το χαρακτηρίσω- να περάσετε έστω και μία φορά από το νοσοκομείο, γιατί ούτε λίγο ούτε πολύ μας είπατε ότι οι γιατροί λένε ψέματα. Και δεν λένε ψέματα μόνο στη συνέντευξη Τύπου που έδωσαν λίγες ημέρες πριν, αλλά έχουν «χτυπήσει την καμπάνα» από το Φεβρουάριο και από το Φεβρουάριο προσπαθούν να δουν κάποιον παράγοντα από το Υπουργείο. Αρνείστε επίμονα ακόμα και συνάντηση με τους επιστημονικούς συνδικαλιστικούς φορείς του νοσοκομείου, ακριβώς για να λύσουν κάποια προβλήματα. Αυτά τα προβλήματα που αναφέρονται στην επίκαιρη ερώτηση είναι κάθε μέρα και σε χειρότερη κατάσταση, κάτι που νομίζω πως ξέρετε. 
    Έχουν δηλώσει –και δεν είναι ότι απειλούν- ότι θα λειτουργήσουν τα πάντα μέχρι την 1η Νοεμβρίου. Δεν μπορούν να λειτουργήσουν ούτε τα χειρουργεία ούτε τα εξωτερικά ιατρεία, εκτός και αν βάλετε κάποιον «αυτόματο πιλότο» -μια και βλέπω δίπλα σας και τον Υπουργό Μεταφορών και Επικοινωνιών- για να λειτουργήσει το Νοσοκομείο!
    Η κατάσταση είναι πάρα πολύ σοβαρή. Το προσωπικό όχι απλά πιέζεται, αλλά το έχετε εξοντώσει. Διότι αν φαίνεται ότι λειτουργεί κάτι, αυτό γίνεται πραγματικά εξαιτίας των θυσιών του προσωπικού. 
    Η συνταγή είναι γνωστή. Όλα αυτά τα χρόνια -τα τελευταία εσείς και τα προηγούμενα η κυβέρνηση του ΠΑ.ΣΟ.Κ.- ακολουθείτε τη γνωστή τακτική της απαξίωσης, δεν πληρώνονται σωστά γιατροί και προσωπικό, δεν υπάρχουν υποδομές και γίνονται μπίζνες μέσα στα δημόσια νοσοκομεία. 
    Προηγουμένως, λέγατε για το Ε.Σ.Υ.. Όμως, Ε.Σ.Υ. δεν υπάρχει πλέον. Όταν έχει εμπορευματοποιηθεί κάθε του κομμάτι, μόνο Ε.Σ.Υ. δεν είναι αυτό. Και δεν ξέρω γιατί μιλάτε. Με τα χαράτσια που επιβάλλετε στους ασθενείς και με την ταλαιπωρία ασθενών και προσωπικού, όχι απλά τα απαξιώνετε, αλλά ίσως θέλετε να τα κλείσετε και κομμάτι-κομμάτι πάει στον ιδιωτικό τομέα. Αυτό είναι το πρόβλημα. 
    Αυτό που θέλουμε εμείς είναι να μας πείτε αυτήν τη στιγμή, εδώ και τώρα τι μέτρα παίρνετε όχι απλά για μια συνάντηση, αλλά για τις προσλήψεις. Είπατε διάφορα νούμερα, τα οποία όχι ότι δεν τα έχουμε συγκρατήσει, αλλά θα ήθελα να σας θυμίσω ότι οι προσλήψεις που έγιναν τον τελευταίο χρόνο στο Κρατικό Νοσοκομείο από τον όγδοο μήνα του 2007 μέχρι σήμερα είναι μόνο δεκαοκτώ. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Αντιπροέδρου)
    Και αν εννοείτε -γιατί όσον αφορά τους νοσηλευτές λείπουν διακόσιοι σαράντα, βάσει των εγγράφων και της προσωπικής επαφής που είχαμε με τη νοσηλευτική υπηρεσία- τα προγράμματα «STAGE», ξέρετε πολύ καλά ότι εσείς ο ίδιος έχετε στείλει έγγραφο –αν θέλετε να σας το θυμίσω, θα το καταθέσω στα Πρακτικά- με το οποίο δεν ανανεώνετε περαιτέρω τη σύμβαση. 
     Τι κάνετε, λοιπόν, αυτή τη στιγμή; Διότι πραγματικά το Νοσοκομείο την 1η Νοεμβρίου κλείνει και αυτά τα περί ιστορίας του Κρατικού και τι ρόλο παίζει είναι γνωστά. Το πρόβλημα είναι ότι πάτε να το κλείσετε, για να φοβάται ο ασθενής να περάσει ακόμα και από έξω. Αυτή την απάντηση περιμένουμε και όχι τα γενικά. 
     Δεν είπατε τίποτα για τη Σαλαμίνα και γενικότερα για την καθαριότητα. Υπάρχει ένα πρόβλημα. Αντί να κάνετε κανονικές προσλήψεις, το κράτος πληρώνει πολύ περισσότερα σε ιδιωτικά συνεργεία και η διαδικασία αυτή με τους εργολάβους κρατάει περισσότερο από ενάμιση χρόνο. Έχει ξεκινήσει αυτό για το Κρατικό Νοσοκομείο -έχω όλη την αλληλογραφία που σας έστειλαν, πήγε μπρος-πίσω- από τις 12 Ιουλίου 2007. Πέρασε ένας χρόνος, πάμε για ενάμιση χρόνο. 
     Δεν ωφελεί κανέναν και δεν ενδιαφέρει, ξέρετε, ούτε τον ασθενή ούτε τον εργαζόμενο αυτή η γραφειοκρατία, είτε κάνει το διεθνή διαγωνισμό το Υπουργείο είτε το νοσοκομείο. Επί της ουσίας ακόμα και να εγκριθεί κάποιος διαγωνισμός μετά τον ενάμιση χρόνο, το πρόβλημα δεν λύνεται. Χρειάζονται κανονικές προσλήψεις, με κανονικούς μισθούς, εργαζόμενοι με πλήρη ωράριο και όχι με δόσεις. Αυτό θα δώσει λύση και στην καθαριότητα. Περιμένουμε, λοιπόν, συγκεκριμένες απαντήσεις για το τι θα κάνετε τώρα. 
     ΠΡΟΕΔΡΕΥΟΥΣΑ (Έλσα Παπαδημητρίου): Δύο λεπτά για τη Βουλευτή και δύο λεπτά για τη Δήμαρχο Νίκαιας. 
     Ο κύριος Υφυπουργός έχει το λόγο. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Θα σας πω, λοιπόν, ότι εγώ δεν είπα ότι λένε ψέματα οι γιατροί του Νοσοκομείου της Νίκαιας. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Είπατε ότι δεν είναι αυτή η κατάσταση. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πολύ περισσότερο δεν θα το έλεγα, όταν έχω θητεύσει στο ιατρικό συνδικαλιστικό κίνημα για τριάντα χρόνια, φθάνοντας και μέχρι την ανώτατη βαθμίδα του κινήματος αυτού. 
     Είπα, όμως, πραγματικά νούμερα. Μίλησα με συγκεκριμένους αριθμούς. Είπα και θα το επαναλάβω ότι αυτή τη στιγμή από τις διακόσιες εβδομήντα οργανικές θέσεις των γιατρών του Ε.Σ.Υ., είναι διορισμένοι διακόσιοι τριάντα δύο και εννέα με προσωποπαγή χαρακτήρα και ότι βρίσκονται στην τελική φάση διαδικασίας της κρίσης τριάντα γιατροί. Σ’ αυτό θα πρέπει να προσθέσουμε και τους διακόσιους σαράντα επτά ειδικευόμενους. Αυτοί δεν είναι γιατροί; 
     Επιπλέον, σας λέω ότι καλύπτουμε με ειδικευμένους γιατρούς, επικουρικούς, αυτές που βρίσκονται στη διαδικασία της κρίσης. Τέτοια αναλογία δεν υπάρχει ούτε στην ιδιαίτερη εκλογική περιφέρεια του συναδέλφου ούτε στη δική μου. 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής): Πρώτη Νοεμβρίου κλείνει το Νοσοκομείο! 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Πράγματι, όμως, το Νοσοκομείο της Νίκαιας έχει φόρτο εργασίας. Και αναφέρθηκα στη Μονάδα Εντατικής Θεραπείας και είναι ακριβώς, όπως τα είπαμε. Δέκα κρεβάτια, όλα λειτουργούν, έξι η Μ.Α.Φ. και λειτουργεί. Δεν έχει κλείσει η αιμοδοσία. Αντίθετα, λειτουργεί δύο απογεύματα επιπλέον και το Σαββατοκύριακο, με αποτέλεσμα να έχει αυτή τη στιγμή τη μεγαλύτερη, αν θέλετε, διακίνηση από πλευράς μονάδων αίματος. Πάνω από τριάντα οκτώ χιλιάδες με τριάντα εννέα χιλιάδες μονάδες αίματος το χρόνο διακινούνται από κει, εκ των οποίων οι είκοσι έξι χιλιάδες πάνε στα νοσοκομεία όλης της χώρας. Γιατί αυτό δεν το αναγνωρίζουμε; 
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής):  Απογευματινή βάρδια, όμως, δεν υπάρχει. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Γίνεται πολύ μεγάλη προσπάθεια και για τον εκσυγχρονισμό και για τον ιατροτεχνολογικό εξοπλισμό. Τα τελευταία δυο χρόνια –τα έχω μπροστά μου- έχουμε πάνω από 2.500.000 ευρώ για την ανανέωση και τη συμπλήρωση του ακτινολογικού και  λοιπού εξοπλισμού στο Νοσοκομείο της Νίκαιας. Γιατί αυτά να μην τα πούμε; 
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
     Όσον αφορά τη Σαλαμίνα, ξεκίνησε το καλοκαίρι με απόφαση η οποία έρχεται...
      ΒΕΡΑ ΝΙΚΟΛΑΪΔΟΥ (Ε΄ Αντιπρόεδρος της Βουλής):  Από πέρυσι το καλοκαίρι. 
     ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): ... για να αντικαταστήσει -το 2007- τη σύμβαση η οποία έληγε τέλος Φεβρουαρίου του 2008. Ξεκίνησε πράγματι και στην πορεία διαπιστώθηκε ότι δεν ήταν εναρμονισμένη με αυτό που η Ευρωπαϊκή Ένωση μας δίνει ως κατεύθυνση και δεν είχε, αν θέλετε, τις απαραίτητες ενιαίες προδιαγραφές που έχουμε θεσπίσει το τελευταίο διάστημα και όλους αυτούς τους διαγωνισμούς τους βγάζουμε εκτός πεδιάς. 
     Ήδη έχει ανανεωθεί η σύμβαση που προβλέπεται από το νέο νόμο περί προμηθειών και με λιγότερο κόστος από το καινούριο, δεν αντιμετωπίζουμε κανένα πρόβλημα με την καθαριότητα του Νοσοκομείου και αυτού και της Σαλαμίνας και διενεργείται πλέον, με τις ενιαίες νέες προδιαγραφές και μετά από απόφαση της επιτροπής προμηθειών, ο διαγωνισμός για την καθαριότητα στο νοσοκομείο, έτσι ώστε να μην έχουμε κανένα απολύτως πρόβλημα. 
     Όσον αφορά την αναφορά που κάνατε και στα Τ.Ε.Π., θα σας πω ότι παρελήφθη ένα κτήριο με κάποιο στοιχειώδη ξενοδοχειακό εξοπλισμό, που υποτίθεται ότι θα εξυπηρετούσε τις ανάγκες των Ολυμπιακών Αγώνων. Από τα στοιχεία διαπιστώθηκε ότι σαράντα μόνο διαπιστευμένοι αντιμετωπίστηκαν εκεί, διότι τίποτε άλλο δεν μπορούσε να γίνει. Προχωρήσαμε, είμαστε στην τελική φάση, έχουμε εξοπλίσει πλήρως το Τμήμα Επειγόντων Περιστατικών και με ξενοδοχειακό και με ιατροτεχνολογικό εξοπλισμό και αναμένουμε την κατοχύρωση του αξονικού τομογράφου, διότι οι συνάδελφοι γιατροί γνωρίζουν ότι χωρίς αυτό, δεν μπορούν να λειτουργήσουν. Αυτή είναι η πραγματική εικόνα για το Νοσοκομείο της Νίκαιας. Ευχαριστώ πολύ. 
    	ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ. 
    Ακολουθεί η Τρίτη με αριθμό 136/14-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη πάλι προς τον Υπουργό Υγείας και Κοινωνικής Αλληλεγγύης, σχετικά με την έλλειψη ιατρικών υλικών στο Θριάσιο Νοσοκομείο κ.λπ..
    Ειδικότερα, η επίκαιρη ερώτηση του κυρίου συναδέλφου έχει ως εξής: 
    «Σοβαρά όσο και επικίνδυνα προβλήματα αντιμετωπίζει το Θριάσιο Νοσοκομείο, λόγω έλλειψης κρίσιμων ιατρικών υλικών. Σύμφωνα με πληροφορίες μας, 143 αποφάσεις του Δ.Σ. του Νοσοκομείου, 34 αιτήματα για προμήθεια εξωσυμβατικών ειδών και 25 πράξεις του ίδιου του Διοικητή του Θριάσιου εκκρεμούν εδώ και μήνες στην Επιτροπή Προμηθειών Υγείας (Ε.Π.Υ.) χωρίς αυτή να δίνει έγκριση. Αποτέλεσμα αυτής της κατάστασης είναι να αναβάλλονται χειρουργεία, να τίθεται σε κίνδυνο η υγεία των ασθενών, να αδυνατεί να συνεχίσει το νοσοκομείο τη λειτουργία του ως σύγχρονο νοσηλευτικό κέντρο. 
    Ο δυσλειτουργικός τρόπος του νέου συστήματος προμηθειών έχει δημιουργήσει αυτήν την κατάσταση στο Θριάσιο Νοσοκομείο, όπως και σε πολλά άλλα νοσοκομεία (Μυτιλήνης, Ευαγγελισμός).
    Σύμφωνα μάλιστα με έγγραφο των υπηρεσιών του νοσοκομείου, δεν έχει υπάρξει έγκριση για την προκήρυξη των διαγωνισμών που αφορούν τον εξοπλισμό του Κέντρου Υγείας Ελευσίνας, όπως προβλέπεται στο πλαίσιο του επιχειρησιακού προγράμματος «Υγεία – Πρόνοια 2000-2006», με αποτέλεσμα να κινδυνεύουν να χαθούν οι αντίστοιχοι πόροι του Γ΄ Κ.Π.Σ. για το Κέντρο.
    Με βάση τα παραπάνω, ερωτάται ο κύριος Υπουργός:
    1. Τι μέτρα θα πάρει άμεσα, για να λυθούν τα προβλήματα με τις προμήθειες κρίσιμων και αναγκαίων ιατρικών υλικών στο Θριάσιο Νοσοκομείο, ώστε αυτό να λειτουργήσει προσφέροντας σύγχρονες υπηρεσίες υγείας στην περιοχή; 
    2. Γιατί μέχρι σήμερα δεν έχει εγκριθεί η προκήρυξη των διαγωνισμών που αφορούν τον εξοπλισμό του Κέντρου Υγείας Ελευσίνας, με κίνδυνο την απώλεια πόρων από το Γ΄ Κ.Π.Σ.»; 
    Κύριε Υφυπουργέ, έχετε το λόγο για τρία λεπτά. 
    ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Ευχαριστώ πολύ, κυρία Πρόεδρε. 
    Αγαπητέ συνάδελφε, θα έλεγα πως ούτε σοβαρή ούτε –πολύ περισσότερο- επικίνδυνη είναι η κατάσταση στο Θριάσιο Νοσοκομείο. Και ως γιατρός, απευθυνόμενος σε γιατρό ειλικρινά δεν θα έλεγα ποτέ και απορώ και για το χαρακτήρα σας και για το πολιτικό σας ήθος και ύφος, που χαρακτηρίζετε τη λειτουργία ενός νοσοκομείου επικίνδυνη. 
    Ήταν τουλάχιστον άστοχος, ατυχής ο χαρακτηρισμός. Και δεν μπορεί ούτε η λειτουργία να είναι επικίνδυνη ούτε τα προβλήματα σοβαρά στο Θριάσιο Νοσοκομείο, όταν και από πλευράς νοσηλευτικού και από πλευράς ιατρικού προσωπικού στέκεται πάρα πολύ ψηλά. 
    Να επαναλάβω νούμερα, διότι μόνο έτσι γινόμαστε πιστευτοί. Υπηρετούν τριακόσιοι τριάντα ένας νοσηλευτές και νοσηλεύτριες σ’ έναν οργανισμό τετρακοσίων σαράντα για την πλήρη ανάπτυξή του και αναμένονται με τις τελευταίες προκηρύξεις, μέχρι το τέλος της χρονιάς, άλλα τριάντα άτομα, τουλάχιστον, πέρα από αυτά που καλύπτονται αυτή τη στιγμή είτε από επικουρικό προσωπικό είτε από συμβάσεις ιδιωτικού δικαίου είτε από STAGE -τα οποία δεν αναφέρουμε καθόλου, για να μην θεωρηθεί ότι τα υπολογίζω μέσα σε αυτό- για να δούμε τι γίνεται και με το ιατρικό προσωπικό. 
    Ιατρικό προσωπικό: εκατόν ογδόντα εννέα οργανικές θέσεις, εκατόν σαράντα εννέα μόνιμοι γιατροί του Ε.Σ.Υ. υπηρετούν σήμερα στο Θριάσιο Νοσοκομείο. Έχουμε τριάντα τρείς γιατρούς όλων των ειδικοτήτων που βρίσκονται στη διαδικασία της κρίσης με τις είκοσι έξι απ’ αυτές να είναι στην τελική φάση, δηλαδή να έχουν περάσει και από τη διαδικασία. Επομένως, για ποιες κενές οργανικές θέσεις μιλάμε, όταν ολοκληρωθούν; Μιλάμε για επτά κενές οργανικές θέσεις και ακόμη το νοσοκομείο δεν έχει αναπτυχθεί. 
    Να προσθέσουμε σε αυτόν έναν αριθμό εκατόν δεκαοκτώ ειδικευομένων γιατρών, οι οποίοι σαφώς και προσφέρουν τις υπηρεσίες τους εκεί και μπορούν να αντιμετωπίσουν τις όποιες ανάγκες στο Θριάσιο Νοσοκομείο; Συν το ότι καλύπτουμε τα κενά των μονίμων γιατρών με ειδικευμένους επικουρικούς γιατρούς, είκοσι εννέα τον αριθμό, έτσι ώστε να έχουμε έναν αριθμό ειδικευμένων και ειδικευομένων γιατρών μεγαλύτερο από τριακόσιους. 
      Πρόκειται για έναν αριθμό, θα έλεγα, κάτι παραπάνω από ικανοποιητικό, πάρα πολύ καλό. Και ξέρετε πολύ καλά ότι το τελευταίο διάστημα και παρεμβάσεις προς κάθε κατεύθυνση γίνονται εκτός από το προσωπικό και για τον εξοπλισμό με την προμήθεια μιας σειράς από μηχανήματα, που το ξέρετε, γιατί το παρακολουθείτε, αλλά και τη δημιουργία και ανάπτυξη και νέων κλινικών σε ανακαινισμένους χώρους και όλη αυτή η προσπάθεια αποδίδει. Ήδη έχει εγκατασταθεί η ψυχιατρική κλινική σε πλήρως ανακαινισμένο χώρο, έχει ετοιμαστεί στη νέα πτέρυγα στον τέταρτο όροφο η εγκατάσταση της πνευμονολογικής κλινικής, νέα κλινική και όλα τα τμήματα το ένα μετά το άλλο προχωρούν έτσι ώστε να μπορεί το νοσοκομείο να προσφέρει πράγματι, όχι απλώς υπηρεσίες, αλλά πολύ καλές υπηρεσίες υγείας στην ευρύτερη περιοχή και μαζί με το Αττικό Νοσοκομείο, αλλά και τα άλλα νοσοκομεία του ίδιου άξονα να μπορέσουν να δημιουργήσουν ένα νέο πυλώνα στο νέο σύστημα των εφημεριών, ώστε και το όλο σύστημα να μπορέσει να σταθεί καλύτερα στα πόδια του, να αποσυμφορηθεί και να προσφέρει καλύτερα τις υπηρεσίες. 
      Στη δευτερολογία μου θα σας απαντήσω και για την Ελευσίνα, για το κέντρο υγείας και για τα υπόλοιπα στοιχεία που αναφέρεσθε, σχετικά με τις αποφάσεις για την προμήθεια υλικών ή όχι. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου):  Ο κ. Λεβέντης έχει το λόγο για δύο λεπτά.
      ΑΘΑΝΑΣΙΟΣ ΛΕΒΕΝΤΗΣ: Κύριε Υπουργέ, με όλη την εκτίμηση που σας έχω λυπάμαι που θα πω ότι όλη σας η απάντηση ήταν εκτός θέματος. Η ερώτησή μου είναι για τις προμήθειες του νοσοκομείου. Δυστυχώς, αυτό το θέμα των προμηθειών είναι μία ιστορία πονεμένη και αμαρτωλή. 
      Ήρθε ο κ. Αβραμόπουλος, έλυσε το γόρδιο δεσμό με το σπαθί, γιατί θα είχαμε και οικονομία 500.000.000 ευρώ που θα χρηματοδοτούσαν τα κενά του συστήματος και έκανε αυτό το σύστημα των προμηθειών όπου συγκέντρωσε τα πάντα μέσα στο Υπουργείο και έκανε αυτή την Κεντρική Επιτροπή Προμηθειών Υγείας. Από εκεί πρέπει να περάσουν τα πάντα. 
      Κύριε Υπουργέ, δεν ξέρω εάν έχετε αντιληφθεί τι ακριβώς γίνεται, όχι μόνο στο «Θριάσιο», όχι μόνο στον «Ευαγγελισμό», αλλά σε όλα τα νοσοκομεία. Και αν θέλετε ένα λάθος που έχει γίνει στην ερώτησή μου είναι ότι λέει ότι σε πολλά νοσοκομεία υπάρχουν προβλήματα. Όχι σε πολλά, σε όλα τα νοσοκομεία, ανεξαίρετα, της χώρας υπάρχουν προβλήματα. Γιατί, κύριε Υπουργέ, εδώ υπάρχει η εξής παράγραφος του νόμου για την οποία καλείτε όλους να την εφαρμόσουν άτεγκτα. Γράφει, «απαγορεύεται χωρίς προηγούμενη έγκριση της Επιτροπής Προμηθειών Υγείας η σύναψη ή η παράταση, επέκταση συμβάσεων οποιασδήποτε προμήθειας ή υπηρεσίας ανεξαρτήτως του κατεπείγοντος χαρακτήρα αυτής». Πεθαίνει ο άλλος και με το ανεξαρτήτως του κατεπείγοντος δεν μπορεί να κάνει προμήθεια το νοσοκομείο. Και έρχεται το «Θριάσιο», η διοίκηση του νοσοκομείου και σας λέει, κατόπιν των ανωτέρω σας εκφράζω την αδυναμία κάλυψης των αναγκών του νοσοκομείου, τόσο σε υλικά όσο και σε  υπηρεσίες, καθώς δεν υπάρχει η απαραίτητη ευελιξία που απαιτείται, λόγω της ιδιαιτερότητας της παραγωγικής μονάδας που αποτελεί το νοσοκομείο, στην έγκαιρη έγκριση των αιτημάτων που αποστέλλονται στην Επιτροπή Υγείας. 
      Ξέρετε, κύριε Υπουργέ, υπάρχει και κάτι άλλο. Σου λέει κάνουμε αιτήματα, στέλνουμε τα χαρτιά, δεν μας απαντάνε ή παίρνουμε τηλέφωνο και δεν απαντάνε, δεν το σηκώνουν, έχουν ένα μόνο φαξ το οποίο δεν μπορεί να πιάσει κανένας, γιατί έχει ουρά. Πάνε εκεί επί τόπου και υπάρχει μόνο μία υπάλληλος και αυτή η υπάλληλος μάλιστα φεύγει με άδεια, ας πούμε τον Αύγουστο και δεν υπάρχει κανένας να την αντικαταστήσει. 
      Καταλαβαίνετε, λοιπόν, ότι εδώ τα πράγματα δεν είναι απλώς προβληματικά, αλλά είναι άκρως επικίνδυνα. Δεν υπάρχουν υλικά. Με τον Διοικητή του Νοσοκομείου «Ευαγγελισμός» ξέρετε πόσα προβλήματα δημιουργήθηκαν γιατί έπαιρνε εξωσυμβατικά υλικά, καθώς δεν υπήρχε άλλη δυνατότητα. Να σας πω ένα περιστατικό που έγινε προχθές. 
      ΠΡΟΕΔΡΕΥΟΥΣΑ (Έλσα Παπαδημητρίου):  Όχι περιστατικά στα δυόμισι λεπτά, κύριε συνάδελφε, επί της ουσίας. 
      ΑΘΑΝΑΣΙΟΣ ΛΕΒΕΝΤΗΣ: Τελειώνω αμέσως, κυρία Πρόεδρε.
      Αλλοδαπός γιατρός Ολλανδός βρέθηκε στον «Ευαγγελισμό» με σπασμένο το χέρι. Δεν υπήρχε νάρθηκας. Έπρεπε να πάει να αγοράσει απέξω για να του τοποθετήσουν το νάρθηκα. Είναι πράγματα αυτά; Και λέτε ότι εγώ προσβάλλω τα νοσοκομεία και λέω πράγματα ανυπόστατα; Είναι άκρως επικίνδυνα και το λέω αυτό με πλήρη επίγνωση αυτού που λέω. Δεν μπορεί να λειτουργήσουν έτσι τα νοσοκομεία. Αυτό πρέπει όλοι να το συνειδητοποιήσουν, πρώτα και κύρια ο κ. Αβραμόπουλος, ο οποίος λυπάμαι που δεν είναι εδώ, παρά το ότι εκτιμώ απεριόριστα τη δική σας παρουσία και τη γνώση των θεμάτων. Αλλά δυστυχώς φοβάμαι ότι έρχεστε εσείς να βγάλετε τα «κάστανα από τη φωτιά» για θέματα για τα οποία άλλοι έχουν πολύ μεγαλύτερη ευθύνη και πρώτα και κύρια η Κυβέρνηση, η οποία χειρίζεται με αυτόν το σκληρό θα έλεγα και βάναυσο τρόπο τις ανάγκες των νοσοκομείων.
      Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Σας ευχαριστώ.
      Ο κύριος Υπουργός έχει το λόγο.
      ΓΕΩΡΓΙΟΣ ΠΑΠΑΓΕΩΡΓΙΟΥ (Υφυπουργός Υγείας και Κοινωνικής Αλληλεγγύης): Αγαπητέ συνάδελφε, και πάλι θα πω ότι εγώ δεν θα χρησιμοποιούσα το χαρακτηρισμό επικίνδυνο για ένα νοσοκομείο. Και εγώ σας εκτιμώ προσωπικά και το ξέρετε. Το λέω ειλικρινά. 
      Θα σας πω, όμως, ότι αυτή τη στιγμή –για να ενημερώσω και τους συνάδελφους και όσους μας παρακολουθούν- ότι δεν υπάρχει κανένα αίτημα στην Επιτροπή Προμηθειών για το οποίο δεν έχουν πάρει απάντηση. 
      Κύριε συνάδελφε, αναφέρατε εκατόν σαράντα επτά αποφάσεις του διοικητικού συμβουλίου. Αυτές δεν παίρνονται ούτε σε δέκα χρόνια. Δύο, τρεις αποφάσεις είναι που συνολικά είναι εκατόν σαράντα επτά αιτήματα. Και έχουμε αποστείλει εγκύκλιο από τον Ιουλίου σε όλες τις διοικήσεις και έτσι λειτουργούν τα νοσοκομεία, μέχρις ότου οργανωθεί πλήρως το σύστημα των κεντρικών προμηθειών. Με τη δημιουργία και του αρχείου των προμηθευτών αλλά και με την κωδικοποίηση όλων των υλικών και υπηρεσιών, το οποίο είναι στην τελική του φάση και θα δοθεί λύση στο πρόβλημα και θα έχει αποτελέσματα.
      Σας λέω, λοιπόν, ότι οι εκατόν σαράντα επτά αποφάσεις δεν είναι αποφάσεις, είναι αιτήματα, τα οποία αναφέρονται σε θέματα για την αντιμετώπιση επείγοντα περιστατικών, τα οποία παίρνουν αυτομάτως έγκριση με την υποβολή της αίτησης και έρχονται εκ των υστέρων να πάρουν την τυπική έγκριση, αναλαμβάνοντας την ευθύνη. Κι αν πράγματι δεν είναι για την αντιμετώπιση μιας επείγουσας χειρουργικής κατά βάση αλλά και άλλης παρέμβασης ιατρικής, δεν θα μπορεί να δικαιολογηθεί. Και έτσι δεν παρατηρείται κανένα μα κανένα απολύτως πρόβλημα αυτή τη στιγμή. Υπήρξε μία δυσκολία στην προσαρμογή και κάποιες αναφορές. Κανένα προγραμματισμένο περιστατικό δεν σταμάτησε στο χειρουργείο και κανένα έκτακτο δεν αναβλήθηκε επειδή υπήρχε έλλειψη υλικών. Πουθενά δεν φαίνεται αυτό και κανείς δεν το έχει αναφέρει και πολύ περισσότερο να καταγγείλει. 
      Όσον αφορά το Κέντρο Υγείας της Ελευσίνας, θα σας πως ότι στις 8 Οκτωβρίου -πιθανότητα τα στοιχεία τα είχατε πάρει πιο πριν- δόθηκε η έγκριση από την Kεντρική Επιτροπή Προμηθειών. Στις 17 Οκτωβρίου δημοσιεύτηκε στην Εφημερίδα της Κυβερνήσεως και έχουν καθοριστεί και οι ημερομηνίες των δύο μεγάλων κατηγοριών και για τον ξενοδοχειακό εξοπλισμό, που γίνεται στις 26 Νοεμβρίου, αλλά για τον υπόλοιπο ιατροτεχνολογικό εξοπλισμό, που γίνεται στις 10 Δεκεμβρίου με τις ενιαίες και τις σωστές προδιαγραφές, έτσι ώστε να μην υπάρχει κανένα απολύτως πρόβλημα να χαθούν κοινοτικοί πόροι. Αυτή είναι η εικόνα.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Υπουργέ.
      Η τέταρτη με αριθμό 134/14.10.2008 επίκαιρη ερώτηση της Βουλευτού του Λαϊκού Ορθόδοξου Συναγερμού κ. Δήμητρας Αράπογλου προς τον Υπουργό Εθνικής Παιδείας και Θρησκευμάτων, σχετικά με την πρόσληψη Οδηγών, Συνοδών για το Ειδικό Δημοτικό Σχολείο Κωφών-Βαρήκοων Αργυρούπολης κ.λπ., διαγράφεται λόγω κωλύματος του κυρίου Υπουργού.
      Επίκαιρες ερωτήσεις δεύτερου κύκλου.
      Η πρώτη με αριθμό 125/14.10.2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αθανασίας Μερεντίτη προς τον Υπουργό Εθνικής Παιδείας και Θρησκευμάτων, σχετικά με τη λήψη μέτρων για την αντιμετώπιση της ενδοσχολικής βίας κ.λπ., διαγράφεται λόγω κωλύματος του κυρίου Υπουργού.
      Θα συζητηθεί η δεύτερη με αριθμό 129/14.10.2008 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Μεταφορών και Επικοινωνιών, σχετικά με την εγκατάσταση σαρωτών «πλήρους εικόνας του σώματος» στα αεροδρόμια κ.λπ.
      Ειδικότερα η επίκαιρη ερώτηση της κ. Κανέλλη έχει ως εξής:
      «Με πρόσχημα την καταπολέμηση της τρομοκρατίας και την ασφάλεια, η Ευρωπαϊκή Επιτροπή προτείνει στις χώρες-μέλη της Ευρωπαϊκής Ένωσης την εγκατάσταση στα αεροδρόμια και σε άλλα σημεία ελέγχου, μηχανημάτων σαρωτών «πλήρους εικόνας του σώματος». Οι σαρωτές θα φωτογραφίζουν γυμνό το ανθρώπινο σώμα για να είναι βέβαιο, ότι όσοι ταξιδεύουν δεν έχουν πάνω τους κάποιο ελαστικό αντικείμενο, αφού όλα τα άλλα –μέταλλα, αλουμίνια κ.α.- εντοπίζονται από ανιχνευτή μετάλλων.
      Αυτό το επαίσχυντο μέτρο –ισχύει σήμερα στις Η.Π.Α., Μεγάλη Βρετανία και Ολλανδία- έρχεται να προστεθεί στη μεγάλη αλυσίδα αντιδημοκρατικών μέτρων που εφαρμόζονται ήδη στην Ευρωπαϊκή Ένωση. θα σημάνει εκτός των άλλων, γενίκευση του καθεστώτος των υπόπτων, βάναυση προσβολή και εξευτελισμό της προσωπικότητας των ελεγχομένων.
      Ερωτάται ο κύριος Υπουργός: 
      Προτίθεται η Κυβέρνηση να απορρίψει την πρόταση της Ευρωπαϊκής Ένωσης και να μην επιτρέψει την εφαρμογή του μέτρου στα ελληνικά αεροδρόμια;».
      Ο κύριος Υπουργός έχει το λόγο.
      ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Κυρία Πρόεδρε, κυρία Κανέλλη, θέλω να εξηγήσω κατ’ αρχάς νομοτεχνικά πώς έχει το θέμα στην Ευρωπαϊκή Ένωση. Στην Ευρωπαϊκή Ένωση ψηφίστηκε φέτος και ισχύει ο Κανονισμός 300/2008 προφανώς, σε σχέση με τα κοινά πρότυπα ασφαλείας στους αερολιμένες, ο οποίος δημιουργεί ένα πλαίσιο σε σχέση με τα μίνιμουμ πρότυπα, τα μίνιμουμ απαιτούμενα, σε σχέση με την ασφάλεια στους αερολιμένες. Αυτός πέρασε, είναι Κανονισμός του Ευρωπαϊκού Κοινοβουλίου και του Συμβουλίου.
      Στη συνέχεια, η Ευρωπαϊκή Επιτροπή -κατ’ εξουσιοδότηση, θεωρεί η ίδια, του Κανονισμού αυτού- έρχεται και προτείνει αυτό το οποίο εσείς λέτε, τους σαρωτές σώματος, ως μία από τις εναλλακτικές μεθόδους που μπορεί να ισχύσουν στα αεροδρόμια, για να εφαρμοσθεί αυτός ο Κανονισμός. Επαναλαμβάνω ότι είναι μια από τις εναλλακτικές μεθόδους. Το προτείνει στο πλαίσιο της λεγόμενης «επιτροπολογίας», δηλαδή, υπάρχουν ειδικοί, ένας από κάθε κράτος-μέλος της Ευρωπαϊκής Ένωσης, επειδή το θέμα θεωρείται τεχνικό, οι οποίοι συζητούν την πρόταση της Ευρωπαϊκής Επιτροπής, αποφασίζουν, η πρόταση αυτή προωθείται στη συνέχεια στο Ευρωπαϊκό Κοινοβούλιο, για να εξεταστεί εάν Ευρωβουλευτές έχουν αντίρρηση επί του θέματος. Εάν δεν έχουν αντίρρηση, το μέτρο προχωρεί.
      Τώρα, είμαστε στη φάση που η Ευρωπαϊκή Επιτροπή πρότεινε αυτά τα οποία είχε να προτείνει. Στο Ευρωπαϊκό Κοινοβούλιο υπάρχουν ήδη αντιδράσεις και είναι χαρακτηριστικό -την έχω μάλιστα μπροστά μου- ότι υπάρχει μια ερώτηση ήδη συναδέλφου από την Ομάδα των Φιλελευθέρων στο Ευρωπαϊκό Κοινοβούλιο, του κ. Καπάτο -Ιταλός είναι- που κινείται στο ίδιο μήκος κύματος με τις δικές σας παρατηρήσεις. Και μαθαίνω ότι και η Επιτροπή Δημοσίων Ελευθεριών του Ευρωπαϊκού Κοινοβουλίου θα κινηθεί προς αυτή την κατεύθυνση, προβάλλοντας τις δικές της ενστάσεις.
      Όπως και να έχει το πράγμα, το θέμα δεν έχει τελειώσει. Είναι υπό συζήτηση. Αυτό είναι το ένα.
      Δεύτερο. Επαναλαμβάνω ότι είναι μία από τις πολλές εναλλακτικές μεθόδους που μπορεί να εφαρμόσει μια χώρα.
      Σε κάθε περίπτωση, η χώρα μας δεν προτίθεται να εφαρμόσει κάτι τέτοιο. Και δεύτερον, στο πλαίσιο της επιτροπολογίας, όταν θα γίνει η συζήτηση σε αυτή την Επιτροπή των Ειδικών, θα μεταθέσουμε τις παρατηρήσεις μας οι οποίες θα αναφέρονται και στην προστασία της ιδιωτικότητος και στην προστασία των προσωπικών δεδομένων.
      Από την άλλη, βεβαίως, πλευρά, είμαι βέβαιος ότι και εσείς δεν διαφωνείτε στην ανάγκη η Ευρώπη συνολικά, αλλά και η πατρίδα μας να αντιμετωπίσει το θέμα της ασφάλειας στις αερομεταφορές. Είναι πολύ μεγάλο θέμα. Για αυτό το λόγο, άλλωστε και η Υπηρεσία Πολιτικής Αεροπορίας, σε συνεργασία με το Υπουργείο, προωθεί την παραγγελία των λεγόμενων συστημάτων HBS, Hand Baggage Systems, τα οποία υπάρχουν στις περισσότερες χώρες της Ευρωπαϊκής Ένωσης για τον καλύτερο έλεγχο των χειραποσκευών, διότι, όπως σας είπα, το θέμα της ασφάλειας των αερομεταφορών θα πρέπει πάντοτε να μας απασχολεί. Είναι θέμα προστασίας των επιβατών, σε ορισμένες δε, περιπτώσεις -και καταλαβαίνετε τι εννοώ- είναι θέμα προστασίας και της εθνικής ασφάλειας.
      Για το θέμα, πάντως, που θέτετε στην ερώτησή σας αυστηρά, νομίζω ότι η απάντηση της Κυβέρνησης είναι σαφής.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρία Κανέλλη, έχετε το λόγο.
      ΛΙΑΝΑ ΚΑΝΕΛΛΗ: Θα επιμείνω, προκειμένου στη δευτερολογία σας να το επαναλάβετε κατηγορηματικά, ώστε να καταγραφεί και να δεσμεύεται η Κυβέρνηση ότι με κάθε μορφή τεχνικής στήριξης που θα ζητηθεί ή του εμπειρογνώμονα ή του αρμοδίως υπευθύνου, να εξηγήσει ένα κατηγορηματικό όχι, ούτε να συμβουλεύσει ούτε να βρει ενδιάμεσες καταστάσεις.
      Δεν με παρηγορεί το γεγονός ότι μου είπατε -εγώ είμαι Βουλευτής του Κομμουνιστικού Κόμματος Ελλάδας- ότι κάποιος φιλελεύθερος -και δεν κρατάμε το μονοπώλιο εμείς- Βουλευτής ή κάποιος άλλος Βουλευτής έχει επαρκή δημοκρατικά αισθήματα, ώστε να μη θέλει ολική σάρωση του σώματος και καταγραφή ακόμη και των ουλών. Αν δεν ήμασταν στο Κοινοβούλιο, θα σήκωνα τη μπλούζα μου να δείτε οκτώ ουλές που έχω στην κοιλιά και δεν εξουσιοδοτώ κανέναν -γιατί καμμία δεν είναι αισθητικής, όλες είναι από αρρώστιες- να με φωτογραφίζει και να τις δει.
      Όμως, δε με καθησυχάζει το γεγονός ότι αυτές οι διαδικασίες και οι προτάσεις βασίζονται στον πατριωτισμό των Ευρωβουλευτών. Δεν μου αρκεί. Λυπάμαι που σας το λέω.
      Μπορεί αύριο το πρωί να βγει μία πλειοψηφία. Σας το λέω, γιατί ήδη μου μιλάτε για ενιαίο μέτρο. Εφαρμόζεται ήδη στη Μεγάλη Βρετανία και εφαρμόζεται ήδη στην Ολλανδία. Η Ολλανδία είναι μία χώρα με τέτοιες ευρωπαϊκές αξίες που έχει νομιμοποιήσει την ύπαρξη κόμματος παιδεραστών. Και με βάση την αρχή της δημοκρατίας και της αλληλεγγύης στην ωραία σας Ευρωπαϊκή Ένωση, ένας βουλευτής, αν εκλεγεί αύριο με το κόμμα των παιδεραστών, μπορεί να ασκήσει τη δραστηριότητά του και στην Ελλάδα κι εγώ να μην κατανοώ τι είναι αυτή η δραστηριότητα. Στη Μεγάλη Βρετανία ήδη έχουν ξεσηκωθεί οι ίδιοι οι Βρετανοί για αντίστοιχα μέτρα και για παράταση της κράτησης από τις είκοσι τρεις μέρες στις σαράντα δύο. Και σηκώνονται ακόμα και οι αστυνομικοί διευθυντές και λένε ότι δεν είναι δυνατόν να παραταθεί μέχρι τις σαράντα δύο μέρες η κράτηση, χωρίς καμμία απαγγελία κατηγορίας. Εδώ το πρόβλημα είναι λίγο μεγαλύτερο και χρειάζεται μεγαλύτερη κατηγορηματικότητα. Δεν είναι ζήτημα μόνο προσωπικών δεδομένων, είναι μετατροπή όλων των ανθρώπων σε υπόπτους. Όλοι οι άνθρωποι που ταξιδεύουν, οκτακόσια εκατομμύρια άνθρωποι στον κόσμο, μετατρέπονται αυτομάτως σε υπόπτους και κυρίως παραδίδονται ολόγυμνοι στα χέρια μιας εξουσίας, η οποία ακόμα και σήμερα στο αεροδρόμιο  σεκιουρητάδες της ιδιωτικής εταιρείας έχετε και μας κοιτάτε τις βαλίτσες. Κανένα κράτος. Τώρα σας έχει πιάσει και  μια μανία με το κράτος. Το εμφανίζετε σαν έναν ιδιότυπο νεοφιλελεύθερο  μαρξισμό αυτό το πράγμα, ένα είδος γαλαζόμαυρου σφυροδρέπανου που κυκλοφορεί. Τάχα, επειδή παρεμβαίνει το κράτος στις τράπεζες, αύριο το πρωί αν το κράτος δεν μπορεί να τα βγάζει πέρα, θα αναθέτει σε ιδιώτες τη φύλαξη του σώματος, τη φύλαξη της ζωής, τη φύλαξη του ενός, τη φύλαξη του άλλου. Δεν τα λέω από ρητορεία αυτά, τα λέω από βαθύτατη ανησυχία. Το μέτρο εφαρμόζεται στις Η.Π.Α., οι οποίες έχουν Γκουαντάναμο και  έχει αποδειχθεί ότι έχουμε τουλάχιστον και είκοσι τρία ευρωπαϊκά Γκουαντάναμο.  Η Ευρώπη μη μας παρουσιάζεται ότι αντιστέκεται στην Ευρωπαϊκή Ένωση. Έχει το Ecelon της η Αμερική, έχει το Ecelon της και η Ευρώπη, έχει τα Γκουαντάναμό της η Αμερική, έχει  τα Γκουαντάναμό της η Ευρώπη, έχει το ΝΑΤΟ της η Αμερική, έχει το ΝΑΤΟ της και η Ευρώπη. 
      Μου μιλάτε για ασφάλεια των αεροδρομίων.  Για να είναι ασφαλείς οι πολίτες και οι επιβάτες των χωρών και των λαών του κόσμου, πρέπει να είναι ασφαλή και τεχνικώς επιλεγμένα και ελεγμένα σωστά τα αεροπλάνα και να μην πετάνε με ευκαιρίες φθηνές, με δούλους εργαζόμενους, για να πέφτουν, όπως έπεσε το αεροπλάνο της «HELIOS». Αυτή είναι πραγματική ασφάλεια. Αυτή είναι πραγματική τρομοκράτηση. Να μη διαλύεται η τεχνική βάση της Ολυμπιακής, να μη νοικιάζονται σκάφη που δεν ξέρουμε το βιολογικό τους τεχνικό όριο ζωής και την καταπόνησή τους. Αυτά είναι ασφάλεια των πολιτών και όχι να τους φωτογραφίζουμε ολόγυμνους.
      Κλείνω, λέγοντας ένα πράγμα. Κύριε Υπουργέ, ρωτήστε τη γυναίκα σας αν φοράει κραγιόν. Κουβαλάει επάνω της κραγιόν. Το κραγιόν μετατρέπεται ευκολότατα σε Σεμτέξ και δεν το πιάνει κανένας. Μη μας κοροϊδεύουν, λοιπόν, ότι μετρώντας το ανθρώπινο σώμα και τις ουλές των ανθρώπων θα ψάξουν να βρουν την πλαστική ύλη πάνω στον άνθρωπο. Πιο πολύ κινδυνεύει ο κόσμος από το καθεστώς που φτιάχνουν οι τρομοκράτες και οι απελπισμένοι, παρά από αυτούς που τάχα μου, δήθεν, θέλουν την ασφάλειά του.  Κατηγορηματική δήλωση -δεν θέλω από εσάς, ειλικρινά σας το λέω- είναι ότι δεν πρόκειται να περάσει ούτε να εφαρμοστεί στην ελληνική Κυβέρνηση, γιατί έχω μία υποψία ότι κάποια από τα μηχανήματα στο αεροδρόμιο είτε που έχετε είτε που πρόκειται να αποκτήσετε,  ήδη έχουν αρχίσει και κάνουν τέτοιους ελέγχους.
      ΠΡΟΕΔΡΕΥΟΥΣΑ (Έλσα Παπαδημητρίου): 	 Ευχαριστούμε την κ. Κανέλλη.
      Κύριε Υπουργέ, έχετε το λόγο.
      ΚΩΝΣΤΑΝΤΙΝΟΣ  ΧΑΤΖΗΔΑΚΗΣ ( Υπουργός Μεταφορών και Επικοινωνιών):  Κυρία Κανέλλη, σας είπα ήδη ότι το μέτρο, όπως προτείνεται ήδη από την Ευρωπαϊκή Επιτροπή, δεν είναι υποχρεωτικό. Είναι μία εναλλακτική δυνατότητα για να εφαρμοστούν τα μέτρα του ψηφισθέντος και ισχύοντος Κανονισμού. Και εν πάση περιπτώσει, παρ’ ότι το μέτρο αυτό δεν έχει ακόμα αποφασιστεί από την επιτροπή αυτή που  προβλέπεται στο πλαίσιο της επιτροπολογίας, η δική μας πρόθεση -το λέω ακόμη μία φορά- είναι να μη βάλουμε τέτοιου  είδους μηχανήματα στην Ελλάδα. Τούτου λεχθέντος, θέλω να επισημάνω ακόμη μία φορά ότι η προστασία των προσωπικών δεδομένων είναι για μας μία βασική προτεραιότητα. Είμαστε φιλελεύθερο κόμμα και τα ατομικά δικαιώματα είναι πολύ ψηλά στην ατζέντα μας. Από την άλλη πλευρά, θεωρώ ότι ψηλά στην ατζέντα όλων των κομμάτων στη Βουλή, συμπεριλαμβανομένου και του Κ.Κ.Ε., είναι η ασφάλεια των αερομεταφορών. Άρα, ανεξάρτητα από το αν θα υιοθετήσουμε ή όχι αυτό το μέτρο, που επαναλαμβάνω δεν θα το υιοθετήσουμε, πρέπει την ίδια τη στιγμή  να μη φθάνουμε και στο αντίθετο άκρο περνώντας μηνύματα, άθελά μας ίσως, ότι θα πρέπει να κάνουμε τις αερομεταφορές ξέφραγο αμπέλι ή τα αεροδρόμια ξέφραγο αμπέλι.
    ΛΙΑΝΑ ΚΑΝΕΛΛΗ: Ποιος πέρασε τέτοιο μήνυμα;
    ΚΩΝΣΤΑΝΤΙΝΟΣ ΧΑΤΖΗΔΑΚΗΣ (Υπουργός Μεταφορών και Επικοινωνιών): Δεν είπα για σας. Λέω να μην δημιουργείται η εντύπωση στον κόσμο για κάτι τέτοιο. 
    Πρέπει οι αερομεταφορές να έχουν όλες τις εγγυήσεις ασφαλείας και στα αεροδρόμια να κάνουμε τους αυστηρότερους ελέγχους σεβόμενοι ασφαλώς την ιδιωτικότητα, τα ατομικά δικαιώματα του κάθε επιβάτη. Αυτή είναι η κατεύθυνσή μας. Η απάντησή μου είναι ξεκάθαρη και οι όποιες παρεξηγήσεις τυχόν είχαν δημιουργηθεί νομίζω ότι λύθηκαν.
    ΠΡΟΕΔΡΕΥΟΥΣΑ (Έλσα Παπαδημητρίου): Τελευταία επίκαιρη ερώτηση που θα συζητηθεί είναι η τρίτη με αριθμό 137/14-10-2008 του Βουλευτή του Συνασπισμού Ριζοσπαστικής Αριστεράς κ. Γρηγορίου Ψαριανού προς τον Υπουργό Υγείας και Κοινωνικής Αλληλεγγύης, σχετικά με τη λειτουργία των κέντρων πρόληψης του Ο.ΚΑ.ΝΑ. και της Τοπικής Αυτοδιοίκησης κ.λπ..
    Η επίκαιρη ερώτηση του κ. Ψαριανού σε περίληψη έχει ως εξής:
    «Έκρυθμη είναι η κατάσταση στα είκοσι δύο κέντρα πρόληψης του Ο.ΚΑ.ΝΑ. και της Αυτοδιοίκησης, καθώς ακόμη δεν έχει δοθεί λύση στα προβλήματα που απειλούν σοβαρά τη συνέχιση της λειτουργίας τους. Σημειωτέον ότι πολλαπλασιάζονται συνεχώς τα κέντρα πρόληψης που δεν καλύπτουν πλέον τρέχοντα λειτουργικά έξοδα, μισθοδοσίες και ασφαλιστικές εισφορές. 
    Τα τελευταία δύο χρόνια ο Ο.ΚΑ.ΝΑ. υποχρηματοδοτεί τα κέντρα πρόληψης, ενώ η Κ.Ε.Δ.Κ.Ε. αποφάσισε να χορηγήσει το μισό από το χρέος της, απαιτώντας την εξόφληση των χρεών του Ο.ΚΑ.ΝΑ.. Το συνολικό χρέος του Ο.ΚΑ.ΝΑ. ανέρχεται στα 5,5 εκατομμύρια ευρώ, όταν η Κυβέρνηση για τα εγκαίνια του Μουσείου της Ακρόπολης θα διαθέσει 6.000.000 ευρώ. Αδιευκρίνιστο επίσης παραμένει εάν διατίθενται πόροι από τις εξαγορές ποινών όπως προβλέπεται από τα άρθρα 44, 45 του ν. 3459/2006.
    Όλα αυτά συμβαίνουν λόγω της έλλειψης νομοθετικής ρύθμισης για τη λειτουργία των κέντρων πρόληψης. Το «υπάρχον» καθεστώς είχε ρυθμιστεί «προσωρινά» από την τριμερή σύμβαση, ωστόσο παρά τις επαναλαμβανόμενες περί του αντιθέτου υποσχέσεις δεν έχει πραγματοποιηθεί η θέσπιση νέου. Το δε Υπουργείο Υγείας μεταθέτει το πρόβλημα στο Υπουργείο Οικονομικών.
    Το αποτέλεσμα είναι να γίνονται «μπαλάκι» τα κέντρα πρόληψης ανάμεσα στα εμπλεκόμενα Υπουργεία και να βρίσκεται σε «ομηρία» η αποδεδειγμένα αποτελεσματική λειτουργία τους.
    Καλούμε, λοιπόν, τον κύριο Υπουργό Υγείας να πάρει θέση και να απαντήσει στα εξής ερωτήματα:
    1. Πρέπει να υπάρχουν τα κέντρα πρόληψης του Ο.ΚΑ.ΝΑ. και της Τοπικής Αυτοδιοίκησης ή μήπως έχει «δρομολογηθεί» ήδη η κατάργησή τους;
    2. Αν πράγματι πιστεύει στην ανάγκη λειτουργίας των κέντρων πρόληψης πώς και πότε σκοπεύει να επιλύσει το χρονίζον πρόβλημα;»
    Στην ερώτηση του κυρίου συναδέλφου θα απαντήσει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος.
    Ο κ. Κωνσταντόπουλος έχει το λόγο.
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Ψαριανέ, θα απαντήσω κατευθείαν στα ερωτήματά σας, γιατί υπάρχει μία κινδυνολογία γύρω από την πιθανή κατάργηση των κέντρων πρόληψης, για τη σκοπιμότητά τους, για να αναγκαιότητά τους και αυτό έχει και βλαβερές συνέπειες στο ανθρώπινο δυναμικό όπου υπηρετεί σήμερα στα κέντρα πρόληψης και υπάρχουν φυγόκεντρες τάσεις, άνθρωποι οι οποίοι υπηρέτησαν, ψυχολόγοι, κοινωνικοί επιστήμονες οι οποίοι υπηρετούν με συνέπεια όλα αυτά τα χρόνια, οι οποίοι πολλές φορές βρίσκονται σε καθεστώς επαγγελματικής ανασφάλειας και εγκαταλείπουν αυτά τα κέντρα αναζητώντας καλύτερη τύχη αλλού. 
    Γι’ αυτό θέλω να σας διαβεβαιώσω κατηγορηματικά και μαζί με σας και το Σώμα, ότι όχι μόνο δεν πρόκειται να κλείσουν, αλλά ήδη την Τετάρτη στις 12.00’ συνεδριάζει η Επιτροπή Παρακολούθησης για τη λειτουργία των Κέντρων Πρόληψης, όπου, όπως ξέρετε, συμμετέχουν το Υπουργείο μας, ο Ο.ΚΑ.ΝΑ., η Κεντρική Ένωση Δήμων και Κοινοτήτων, η Εταιρεία των Οργανισμών Τοπικής Αυτοδιοίκησης και το Υπουργείο Εσωτερικών, όπου έχουμε έτοιμο το προσχέδιο του νέου σχεδίου της προγραμματικής σύμβασης, η οποία θα ισχύσει από 1 Ιανουαρίου 2009 έως τις 31 Δεκεμβρίου 2013, για την επόμενη πενταετία δηλαδή.
    Βάζουμε και συγκεκριμένες ασφαλιστικές δικλείδες για την ομαλή χρηματοδότηση των κέντρων πρόληψης με ξεχωριστό κωδικό –για πρώτη φορά γίνεται αυτό- των κέντρων πρόληψης στην νέα προγραμματική σύμβαση στα πλαίσια του Ο.ΚΑ.ΝΑ.. Έχουμε στείλει ήδη στο Υπουργείο Δικαιοσύνης την υπουργική απόφαση για να εφαρμοστεί επιτέλους ο νόμος και στην πράξη της χρηματοδότησης του Ο.ΚΑ.ΝΑ. από τις ποινές. Ο νόμος, ξέρετε, είναι ο νόμος Σούρλα του 1993. Για δεκαπέντε χρόνια όμως δυστυχώς δεν ίσχυσε ή ελάχιστα ποσά της τάξης των 50.000-60.000 πήγαιναν, δυστυχώς, στον Ο.ΚΑ.ΝΑ. από τις ποινές των εμπόρων ναρκωτικών και από τις κατασχέσεις αυτοκινήτων και άλλων περιουσιακών στοιχείων των εμπόρων ναρκωτικών. 
    Αυτό, λοιπόν, υλοποιείται και φυσικά έχουμε προωθήσει ήδη στο Γενικό Λογιστήριο του Κράτους το αίτημά μας και ελπίζουμε ότι θα ικανοποιηθεί σύντομα για τα 5,5 εκατομμύρια περίπου που χρωστάμε αυτή τη στιγμή. Είναι μια πραγματικότητα αυτή. 
    Το πρόβλημα προέκυψε κυρίως τα τελευταία δύο χρόνια όπως γνωρίζετε από τον Ο.ΚΑ.ΝΑ. προς τα κέντρα πρόληψης γιατί δεν υπήρχε εκεί ξεχωριστός κωδικός μέχρι στιγμής. Οι προτεραιότητες του Ο.ΚΑ.ΝΑ. ήταν κυρίως τα κέντρα αποκατάστασης, στις μονάδες αποκαταστάσεων και στα προγράμματα μεθαδόνης σε όλη τη χώρα δημιουργώντας νέα προγράμματα, ιδιαίτερα σε μεγάλες περιοχές της χώρας, στην επαρχία που δεν είχαν κέντρα αποκαταστάσεων.  
    Νομίζω ότι έχουν δρομολογηθεί αυτά. Είμαστε σε καλό δρόμο και θέλω να πιστεύω ότι η νέα προγραμματική πενταετής σύμβαση με την ασφαλιστική δικλείδα του ξεχωριστού κωδικού με τα κέντρα πρόληψης είναι μια ανάσα ζωής και επαγγελματική ασφάλεια στους εργαζόμενους που μας ενδιαφέρουν. 
    Οι εργαζόμενοι των κέντρων πρόληψης είναι υψηλού επιστημονικού επιπέδου. Και δεν μιλάω για την σκοπιμότητα και την αναγκαιότητα των κέντρων πρόληψης γιατί είναι πασιφανής. Όλες οι πτέρυγες της Βουλής συμφωνούν ότι τα κέντρα πρόληψης πρέπει να συνεχίσουν να λειτουργούν. 
    Ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
     Κύριε Ψαριανέ, έχετε το λόγο.
     ΓΡΗΓΟΡΗΣ ΨΑΡΙΑΝΟΣ: Ευχαριστώ, κυρία Πρόεδρε. Δέχομαι στο ακέραιο και στο απόλυτο όλα όσα είπε ότι θα γίνουν ότι θα θεσπιστούν και θα εφαρμοστούν νόμοι. Και από το 2009 ως το 2013 αυτά που θα γίνουν τα δέχομαι. Τα δεχόμαστε όλοι καλόπιστα. 
     Ως τώρα. Τα κέντρα πρόληψης δημιουργήθηκαν το 1995. Λειτουργούν δεκατρία χρόνια. Το συσσωρευμένο χρέος μέχρι το 2007 ήταν 5,5 εκατομμύρια ευρώ. Απ’ αυτά 2-2,5 εκατομμύρια με απόφαση και της Κ.Ε.Δ.Κ.Ε. αποδίδονται. Όμως αν συνυπολογιστεί και το χρέος της χρήσης ως το τέλος της χρονιάς που τελειώνει –δυο μήνες έχουμε ακόμα- είναι κοντά στα 10.000.000 ευρώ. Αν δεν έχει πιάσει τα 10.000.000 ευρώ, είναι 8,5-9 εκατομμύρια το χρέος των κέντρων πρόληψης. Το χρέος και του Ο.ΚΑ.ΝΑ. και του Υπουργείου Εσωτερικών, μέσω της Τοπικής Αυτοδιοίκησης, της Κ.Ε.Δ.Κ.Ε. και του Υπουργείου Υγείας η χρηματοδότηση του Ο.ΚΑ.ΝΑ. προς τα κέντρα πρόληψης. 
     Θέλω να πω ότι στα κέντρα πρόληψης, που έχουν επιτελέσει ένα σοβαρό έργο, απασχολούνται πάνω από τετρακόσιοι άνθρωποι. Συνολικά στον Ο.ΚΑ.ΝΑ. εργάζονται χιλιάδες άνθρωποι στην Ελλάδα. Όλοι αυτοί οι άνθρωποι διαμαρτύρονται συνεχώς εδώ και ένα, δυο, τρία χρόνια ότι είναι στον αέρα. Στην Ρόδο, στη Σάμο, στο Αιγάλεω, όπου έχω επισκεφθεί και έχω μιλήσει με ανθρώπους που εργάζονται στα κέντρα πρόληψης ή στον Ο.ΚΑ.ΝΑ. γενικότερα, μου λένε ότι αιωρείται σε όλους τους εργαζόμενους αλλά και στους ασθενείς, στους ανθρώπους που είναι εξαρτημένοι από εξαρτησιογόνες ουσίες η υποψία ότι όλο το σύστημα πηγαίνει προς κατάργηση. Γι’ αυτό το πρώτο σκέλος της ερώτησης ήταν αυτό. Αν υπάρχει σχέδιο να καταργηθούν τα κέντρα πρόληψης ή και ο Ο.ΚΑ.ΝΑ. ή να βρούμε μια άλλη πολιτική. 
     Έτσι και αλλιώς -δεν ξέρω τι έχετε στο νου σας- η πολιτική γύρω από το θέμα της αντιμετώπισης των εξαρτησιογόνων ουσιών -δεν λέω  ναρκωτικά γιατί υπάρχουν ναρκωτικά που επιτρέπονται και υπάρχουν μη εξαρτησιογόνες ουσίες που απαγορεύονται ως ναρκωτικά, Μιλάω για τις εξαρτησιογόνες ουσίες- όλη η νομοθεσία από την αρχή ως το τέλος είναι σε λάθος βάση. Μιλάμε για μια τεράστια μπίζνα, μιλάμε για μια διακίνηση δισεκατομμυρίων. Το μεγαλύτερο εμπόριο στον κόσμο, μεγαλύτερο από το εμπόριο όπλων, το οποίο στηρίζεται στην απαγόρευση και την καταστολή. Στην πρόληψη δεν επενδύει κανείς. Γιατί η πρόληψη δεν βγάζει φράγκα. Δεν είναι καλή μπίζνα η πρόληψη. Μόνο η καταστολή είναι.
      Στον τομέα λοιπόν, της επανένταξης και της  πρόληψης αν δούμε τους πίνακες των τελευταίων χρόνων τα βήματα και η πορεία είναι προς τα κάτω. Μεγαλύτερη χρήση μεγαλύτερη κυκλοφορία, μεγαλύτερη εξάπλωση των ουσιών και περισσότεροι θάνατοι. 
      Τα κέντρα πρόληψης κινδυνεύουν να κλείσουν. Υπάρχουν εργαζόμενοι που είναι βέβαιοι ότι αυτό το σύστημα δεν στηρίζεται καθόλου.
      Θα μπορούσα να επαναλάβω τις δηλώσεις που έκανε πριν από μήνες ο  ίδιος ο κ. Αβραμόπουλος για το τι θα γίνει και τι ως τώρα έχει καλυφθεί. Ούτε αυτά τα «έως τώρα» έχουν καλυφθεί, αλλά ούτε και αυτά που πρόκειται να γίνουν μας καθιστούν ήσυχους για το μέλλον. 
      ΠΡΟΕΔΡΕΥΟΥΣΑ (Έλσα Παπαδημητρίου): Παρακαλώ, κύριε συνάδελφε, τελειώνετε. 
      ΓΡΗΓΟΡΙΟΣ ΨΑΡΙΑΝΟΣ: Εγώ θέλω να πιστέψω ότι θα  γίνουν αυτά που π πρόκειται να γίνουν τα επόμενα πέντε χρόνια. Τι έγινε όμως όσον αφορά τα δύο προηγούμενα; Τίποτα απολύτως. Τα χρέη συσσωρεύονται και όλο αυτό το σύστημα είναι ετοιμόρροπο. 
      Θα ήθελα δε  με την ευκαιρία να πω ότι λυπάμαι που δεν είναι εδώ ο κύριος Υπουργός γιατί για μένα αυτό το θέμα είναι από τα σοβαρότερα εθνικά ζητήματα. Το θέμα των εξαρτησιογόνων ουσιών και η πολιτική γύρω από αυτό το  θέμα είναι κορυφαίο κοινωνικό ζήτημα και λυπάμαι που ο κύριος Υπουργός δεν είναι εδώ και δεν απάντησε ούτε για την κατάσταση που επικρατεί στα νοσοκομεία. 
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Ψαριανέ, σας παρακαλώ. Τριπλασιάσατε το χρόνο σας. Σας παρακαλώ. 
      ΓΡΗΓΟΡΙΟΣ ΨΑΡΙΑΝΟΣ: Δεν είμαι ο  μόνος. Έχουν τριπλασιαστεί πολλές φορές χρόνοι εδώ μέσα, κυρία Πρόεδρε. 
      ΠΡΟΕΔΡΕΥΟΥΣΑ (Έλσα Παπαδημητρίου): Κανένας δεν  έφθασε στα  πέντε λεπτά. 
      ΓΡΗΓΟΡΙΟΣ ΨΑΡΙΑΝΟΣ: Υπάρχουν φορές που τριπλασιάζονται οι χρόνοι εδώ μέσα. 
      ΠΡΟΕΔΡΕΥΟΥΣΑ (Έλσα Παπαδημητρίου): Και να  γίνει μια εξαίρεση θα πρέπει να το πάμε σχοινί κορδόνι; Πώς το βλέπετε; Είστε εξαιρετικά ευνοημένος στην Αίθουσα αυτή. 
      ΓΡΗΓΟΡΙΟΣ ΨΑΡΙΑΝΟΣ: Δεν  νομίζω. 
      ΠΡΟΕΔΡΕΥΟΥΣΑ (Έλσα Παπαδημητρίου): Και συμπαθής.
      ΓΡΗΓΟΡΙΟΣ ΨΑΡΙΑΝΟΣ: Ευχαριστώ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Το λόγο έχει ο Υφυπουργός Υγείας και Κοινωνικής Αλληλεγγύης κ. Κωνσταντόπουλος. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Λυπάμαι, κύριε Ψαριανέ, που θα ανεχθείτε την ταπεινότητά μου να σας απαντήσω εγώ προσωπικά πάνω σ' αυτό το θέμα για τα κέντρα πρόληψης. 
      ΓΡΗΓΟΡΙΟΣ ΨΑΡΙΑΝΟΣ: Δεν θέλω να σας θίξω. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα με ανεχθείτε για δύο λεπτά. 
      ΓΡΗΓΟΡΙΟΣ ΨΑΡΙΑΝΟΣ: Κύριε Υφυπουργέ, σας συγχαίρω που ήσαστε εδώ για να απαντήσετε. Για τον κύριο Υπουργό λυπάμαι. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης):  Σας άκουσα, κύριε συνάδελφε. Η πολιτική ηγεσία του Υπουργείου βρίσκεται εδώ. Χειρίζομαι το θέμα το συγκεκριμένο και νομίζω ότι ήταν πολύ καλή η ερώτησή σας. Πίστευα όμως ότι με την πρωτομιλία μου θα σας είχα καλύψει, όσον αφορά για την αναγκαιότητα των κέντρων πρόληψης και ότι –όπως είπα- αυτά δεν πρόκειται να κλείσουν, ότι έχουμε προχωρήσει στην υπογραφή της νέας πενταετούς προγραμματικής σύμβασης, ότι ήδη έχει υπογραφεί η παράταση της προγραμματικής σύμβασης εκ μέρους του Υπουργείου μας. Την έχω υπογράψει εγώ προσωπικά και ο κ. Νικήτας Κακλαμάνης, εκ μέρους της Κ.Ε.Δ.Κ.Ε.. Και φυσικά μετά από πρόταση της Κ.Ε.Δ.Κ.Ε. θα καταβληθεί το από πλευράς της οφειλόμενο ποσό για το 2008, ποσό της τάξεως των 5.000.000 ευρώ σε δύο ισόποσες δόσεις. Η μεν πρώτη δόση θα καταβληθεί άμεσα με την υπογραφή της παράτασης της προγραμματικής σύμβασης, η οποία ήδη υπογράφηκε, για τη λειτουργία των κέντρων πρόληψης, ενώ η δεύτερη θα καταβληθεί μετά την υπογραφή της νέας πενταετούς προγραμματικής σύμβασης που σας είπα ότι ξεκινάμε αυτή τη διαδικασία την Τετάρτη στις 12.00 η ώρα. Θα τελειώσει, όπως μας έχουν διαβεβαιώσει, στις 7 Νοεμβρίου. Θα τη στείλουμε για τυχόν παρατηρήσεις στους ενδιαφερόμενους, κυρίως εργαζόμενους, που θέλουν τη διασφάλιση ξεχωριστού κωδικού και θα γίνει αυτό στη νέα προγραμματική σύμβαση που δεν υπήρχε, γι’ αυτό και προέκυψε το πρόβλημα. Ο Ο.ΚΑ.ΝΑ. είχε χρηματοδοτηθεί. Χρησιμοποίησε τα χρήματα για τη δημιουργία νέων μονάδων μεθαδόνης, νέων μονάδων αποκατάστασης. Ήταν αυτές οι προτεραιότητές του κυρίως για την κάλυψη μονάδων στη επαρχία που είχαν  μείνει ακάλυπτες όλα αυτά τα χρόνια στην κατεύθυνση των υποκαταστάτων και δημιουργήθηκε κυρίως τα δύο  τελευταία χρόνια. Πριν από δύο χρόνια δεν  υπήρχε κανένα πρόβλημα όσον αφορά τη χρηματοδότηση του Ο.ΚΑ.ΝΑ. προς τα κέντρα πρόληψης. Δημιουργήθηκε τα δύο τελευταία χρόνια, κυρίως λόγω της μη ύπαρξης ξεχωριστού κωδικού των κέντρων πρόληψης. Λύνεται και αυτό το θέμα. Και φυσικά, σύμφωνα και με την απόφαση της Κ.Ε.Δ.Κ.Ε., τακτοποιείται το θέμα. Και με την ευκαιρία αυτή θα ήθελα να ευχαριστήσω τόσο τον κ. Κακλαμάνη προσωπικά, αλλά και την Κ.Ε.Δ.Κ.Ε. γιατί ουσιαστικά συνέβαλαν στο να λυθεί αυτό το πρόβλημα που πήγε να δημιουργηθεί. 
      Για μια ακόμα φορά σας διαβεβαιώνω κατηγορηματικά ότι τα κέντρα πρόληψης θα συνεχίσουν να λειτουργούν. Πιστεύουμε στην αναγκαιότητά τους. Κάνουν πολύ υψηλής σημασίας έργο. Πιστεύουμε επίσης στην πρόληψη κατά των ναρκωτικών. Ξέρουμε και το ξέρετε πολύ καλά αυτό ότι πολλές φορές η πολιτεία πολεμάει το πρόβλημα αυτό δυστυχώς με λιανοντούφεκα όταν οι άλλοι πολεμάνε με μπαζούκας. Και ξέρετε τα κέρδη που έχει η εμπορία των ναρκωτικών. Σας  καλώ δε να έλθετε στο κεντρικό νοσοκομείο της Θεσσαλονίκης για να δείτε τα νέα προγράμματα επανένταξης των ναρκομανών, τα οποία είναι καταπληκτικά. Δεν μπορούμε να τα ισοπεδώνουμε όλα σε αυτή τη χώρα. Τα εβδομήντα τέσσερα Κέντρα κάνουν θαυμάσια δουλειά, παρά τα προβλήματα χρηματοδότησης τα οποία τα ομολογούμε και τα βελτιώνουμε συνέχεια.
      Μακάρι να είχαμε μία μηχανή, η οποία να βγάζει άφθονο χρήμα, ώστε να μην υπάρχουν καθόλου προβλήματα και σε αυτό τον τομέα.
      Θέλω, όμως, να σας διαβεβαιώσω ότι και στο χώρο της επανένταξης…
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ, κύριε Υπουργέ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …είμαστε σε πάρα πολύ καλό δρόμο. Και φυσικά ούτε λίστες αναμονής έχουμε στο χώρο κοινωνικής επανένταξης των ατόμων τα οποία βρίσκονται στο χώρο των ναρκωτικών.
      Σας ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε Υπουργέ.
      Η τέταρτη με αριθμό 135/14.10.2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Σπυρίδωνος – Άδωνι Γεωργιάδη προς τον Υπουργό Πολιτισμού, σχετικά με δημοσιεύματα αναφερόμενα στις περιπτώσεις κατασχέσεων παλαιών βιβλίων και συλλήψεων των κατόχων τους κ.λπ., δεν θα συζητηθεί λόγω κωλύματος του κυρίου Υπουργού και υπογράφεται. Έχει ενημερωθεί ο συνάδελφος.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΟΥΣΑ (Έλσα Παπαδημητρίου): Κυρίες και κύριοι συνάδελφοι, εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 13/8/7.10.2008 επερώτηση των Βουλευτών του Πανελληνίου Σοσιαλιστικού Κινήματος κυρίων Εμμανουήλ Σκουλάκη, Μιλτιάδη Βέρρα, Κωνσταντίνου Γείτονα, Λεωνίδα Γρηγοράκου, Ιωάννη Δριβελέγκα, Ηλία Καρανίκα, Μιχαήλ Καρχιμάκη, Χαράλαμπου Καστανίδη, Μιχάλη Κατρίνη, Ιωάννη Κουτσούκου, Ηλία Λαμπίρη, Δημητρίου Λιντζέρη, Τσετίν Μαντατζή, Αθανασίας (Σούλας) Μερεντίτη, Έκτορα Νασιώκα, Μαρίας-Ελίζας (Μαριλίζας) Ξενογιαννακοπούλου, Αικατερίνης Περλεπέ-Σηφουνάκη, Αναστασίας-Συλβάνας Ράπτη, Σοφίας Σακοράφα, Φίλιππου Σαχινίδη, Νικολάου Σηφουνάκη, Ιωάννη Σκουλά, Μιχαήλ Τιμοσίδη, Θεοχάρη Τσιόκα, Χρήστου Χάϊδου, Παρασκευής (Εύης) Χριστοφιλοπούλου, Γεωργίου Φλωρίδη και Χρήστου Παπουτσή, προς τον Υπουργό Υγείας και Κοινωνικής Αλληλεγγύης, σχετικά με το Σύστημα Κοινωνικής Φροντίδας.
      Πριν καλέσω στο Βήμα τον πρώτο επερωτώντα κ. Σκουλάκη, θα ήθελα να ανακοινώσω τα εξής:
      Με επιστολή του προς τον Πρόεδρο της Βουλής ο Γραμματέας της Νέας Δημοκρατίας κ. Ιωάννης Τραγάκης ορίζει ως Κοινοβουλευτικό Εκπρόσωπο για τη σημερινή συζήτηση το Βουλευτή Ευβοίας κ. Κωνσταντίνο Μαρκόπουλο.
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπύρος Χαλβατζής, ομοίως, με επιστολή του προς τον Πρόεδρο της Βουλής ορίζει ως Κοινοβουλευτικό Εκπρόσωπο για τη σημερινή συζήτηση τον κ. Χαράλαμπο Χαραλάμπους.
      Τέλος, ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος με επιστολή του προς τον Πρόεδρο της Βουλής ορίζει ως Κοινοβουλευτικό Εκπρόσωπο για τη σημερινή συζήτηση το Βουλευτή κ. Αθανάσιο Λεβέντη.
      Ορίστε, κύριε Σκουλάκη, έχετε το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Κυρία Πρόεδρε, κύριε Υφυπουργέ, αγαπητές συναδέλφισσες και αγαπητοί συνάδελφοι, δεν μπορώ να μην ξεκινήσω από εκεί που τελείωσε ο Υφυπουργός προηγουμένως, απαντώντας στην επίκαιρη ερώτηση του κ. Ψαριανού.
      Κύριε Υφυπουργέ, όχι άλλη κοροϊδία, όχι άλλη διγλωσσία. Έτυχε να παρακολουθήσω τα τελευταία γεγονότα όσον αφορά τα κέντρα πρόληψης από κοντά. Πήγα και στο συλλαλητήριό τους. Πήγα και στη συγκέντρωση που έγινε στο Διαδημοτικό Κέντρο Πρόληψης στη Γλυφάδα, στην Αργυρούπολη, που το είχαμε στήσει τότε με τον κ. Γείτονα. Ξέρετε τι κατάλαβα; Ότι εσείς έχετε καταφέρει και δουλεύετε όλο τον κόσμο. 
      Απόψε είπατε στη Βουλή, «τα κέντρα πρόληψης θα τα στηρίξουμε, θα τα χρηματοδοτήσουμε». Δεν τα θέλετε τα κέντρα πρόληψης, κύριε Υπουργέ, γιατί τα έστησε το ΠΑ.ΣΟ.Κ.. Αυτό είναι όλο. Δεν σας αρέσουν. Και το άσχημο είναι ότι οι σύμβουλοί σας προσβάλλουν τη δουλειά που γίνεται. 
      Ο μεν πρόεδρος του Ο.ΚΑ.ΝΑ. απευθυνόμενος στον πρόεδρο του σωματείου τι του είπε; «Εγώ δεν υπάρχω για εσάς. Δεν σας ξέρω. Εγώ ασχολούμαι με τη θεραπεία. Πηγαίνετε στο Υπουργείο.»
      Πηγαίνουν στο Υπουργείο και ένας σύμβουλός σας –μάθετε ποιος είναι, να τον απολύσετε- είπε στο σωματείο: «Μπορείτε να μου πείτε τι δουλειά κάνετε, γιατί το Υπουργείο δεν ξέρει τι δουλειά κάνετε;»
      Αυτή είναι η απάντηση των συνεργατών σας, την ίδια ώρα που το Ευρωπαϊκό Παρατηρητήριο στην έκθεσή του αναφέρεται ονομαστικά στην Ελλάδα για τα θετικά αποτελέσματα των κέντρων πρόληψης και εσείς δεν τα αναγνωρίζετε. Γι’ αυτό κλείσατε από το 2006 το Κέντρο Εκπαίδευσης Στελεχών Πρόληψης. Για να μην υπάρχει επιστημονική στήριξη, για να μην υπάρχει αξιολόγηση των κέντρων πρόληψης, για να τα οδηγήσετε σε παρακμή και κλείσιμο. Σήμερα χρωστάτε στα κέντρα πρόληψης 10.000.000 ευρώ μέσω του Ο.ΚΑ.ΝΑ. και έγιναν μπαλάκι για έναν χρόνο της Κ.Ε.Δ.Κ.Ε. και του Υπουργείου. «Εάν πληρώσει η Κ.Ε.Δ.Κ.Ε., θα πληρώσουμε και εμείς» και η Κ.Ε.Δ.Κ.Ε. έλεγε «Εάν πληρώσει το Υπουργείο θα πληρώσουμε και εμείς». 
      Αυτά είναι αστεία πράγματα, κύριε Υπουργέ. Επιτέλους να σοβαρευτείτε. Δεν είναι πολιτική αυτή η οποία ακολουθείτε σε όλα τα θέματα. Διεξήγατε επιτυχώς ως αντιπολίτευση τη μάχη της κατσαρίδας. Δυστυχώς για τον τόπο, ως Κυβέρνηση χάνετε τον πόλεμο της υγείας. Τον χάνετε, κύριε Υπουργέ. Ό,τι και αν κάνετε, όσο και αν προσπαθείτε με δημόσιες σχέσεις, με τηλεμαραθώνιους, με εκπομπές, με εγκαίνια ψεύτικα δεν μπορείτε να πείσετε κανέναν πλέον ότι κάνετε κάτι στο χώρο της υγείας και της πρόνοιας. Δεν κάνετε απολύτως τίποτε. Έχουν επιδεινωθεί τα πάντα και αυτό το νιώθει ο λαός καθημερινά. 
      Γι’ αυτό σας λέω, κύριε Υπουργέ, να είσαστε ειλικρινείς εδώ μέσα τουλάχιστον. Να λέτε την αλήθεια, διότι τα προβλήματα θα εκραγούν. Το κουκούλωμα, το παραμέρισμα, η ωραιοποίηση δεν περνάνε άλλο. Η υποχρηματοδότηση και η υποστελέχωση του υγειονομικοπρονομιακού συστήματος στη χώρα μας είναι επιλογή σας. Αυτά έλεγε ο κ. Κακλαμάνης, ο πρώην Υπουργός Υγείας εδώ μέσα, «ότι κοινωνική πολιτική η Νέα Δημοκρατία κάνει μόνο από το περίσσευμα». Ελάτε να μας πείτε ποιο είναι το περίσσευμα. Θα τα δώσουμε σε όλους τους άλλους και αν περισσέψει, θα κάνουμε κοινωνική πολιτική. 
      Και έρχεται ο κ. Αβραμόπουλος και τι λέει; Η υγεία και η πρόνοια δεν χρειάζονται άλλα λεφτά, χρειάζονται μόνο νοικοκύρεμα. Έρχεται ο προϋπολογισμός. Ουδεμία αύξηση. Ούτε το 2009 βλέπουμε τίποτε. Την ώρα τούτη που εμείς ετοιμαζόμαστε για τον προϋπολογισμό, βλέπουμε την Κυβέρνηση, βλέπουμε τον υπερυπουργό που είναι και στην υγεία κ. Αλογοσκούφη να ανακοινώνει ότι θα δώσουμε 28.000.000.000 ευρώ για να σώσουμε το τραπεζικό σύστημα. Ε, δεν υπήρχαν τα έρημα 10.000.000 ευρώ για τα κέντρα πρόληψης; Δεν μπορούσατε να βρείτε 20.000.000 ευρώ για να μην κινδυνεύουν οι μονάδες ψυχιατρικής μεταρρύθμισης οι εξωνοσοκομειακές δομές, οι ξενώνες, τα διαμερίσματα, τα οικοτροφεία; 
      Θα κλείσουν, κύριε Υπουργέ, επί των ημερών σας. Σας λέω ότι θα κλείσουν, γιατί είχατε εγγράψει 38.000.000 ευρώ στον προϋπολογισμό του 2008. Το 2007 είχαν δαπανηθεί 45.000.000 ευρώ. Συνειδητά γράψατε 8.000.000 ευρώ λιγότερα. Ε, πώς να φτάσουν τα χρήματα; Είναι απλήρωτοι τώρα δύο μήνες. Αλλού τα ενοίκια είναι απλήρωτα οκτώ μήνες, οι ασφαλιστικές εισφορές έξι μήνες. Οι εργαζόμενοι είναι απλήρωτοι. Να γιατί είναι συνειδητή η επιλογή. Όλη αυτή η ιστορία, όλη αυτή η υποχρηματοδότηση και η υποστελέχωση του συστήματος είναι συνειδητή επιλογή. 
      Όταν άκουσα τον κ. Αβραμόπουλο να λέει ότι δεν χρειάζονται άλλα λεφτά, σκέφτηκα, εντάξει, θα δώσει τη μάχη στην Ευρωπαϊκή Ένωση, θα πάρει κανένα μεγάλο πρόγραμμα μέσα από το «Ε.Σ.Π.Α. 2007-2013». Και, όμως, τι διαπιστώνουμε; Είχα έλθει στην περιβόητη εκείνη παρουσίαση του βιβλίου σας και δεν είχα συνειδητοποιήσει τότε ότι και οι ίδιοι ομολογείτε κάτι το οποίο είναι τρομακτικό για το Υπουργείο Υγείας και Πρόνοιας. Δεν βάζει η Κυβέρνηση τα θέματα της πρόνοιας ψηλά στην ατζέντα της. Δεν έχει ειδικό επιχειρησιακό σχέδιο για την υγεία και την πρόνοια για το 2007-2013.
      Το λέτε και οι ίδιοι εδώ μέσα και απορώ γιατί το γράφετε. Για να απαλλαγείτε των ευθυνών σας; Μα, δεν απαλλάσσεστε με το να το ομολογείτε! Ακούστε τι λέει: Σε αντίθεση με τα δύο προηγούμενα Κοινοτικά Πλαίσια Στήριξης, το «Ε.Σ.Π.Α. 2007 – 2013» δεν προβλέπει αυτοτελές τομεακό επιχειρησιακό πρόγραμμα για τους τομείς Υγείας και Πρόνοιας, αρμοδιότητας του Υπουργείων Υγείας και Κοινωνικής Αλληλεγγύης. «Αυτή είναι ομολογία δική σας». 
      Κύριε Υπουργέ, υποπτεύομαι ότι κανείς δεν σας στήριξε και δεν μπορέσατε να περάσετε την πρότασή σας. Είναι καλό να πείτε εδώ στο Κοινοβούλιο ότι εσείς δώσατε μάχη. Δεν είναι δυνατόν να διανοηθώ ότι ο αρμόδιος Υφυπουργός Πρόνοιας δεν έδωσε τη μάχη να περάσει ειδικό επιχειρησιακό σχέδιο, παρά να δοθεί στα άλλα Υπουργεία, εκτός, βέβαια, εάν θέλετε με αυτόν τον τρόπο να απαλλαγείτε των ευθυνών σας, να διαχυθούν τα προγράμματα στα άλλα Υπουργεία, να μη μπορεί κανείς να δει ποια είναι η εξέλιξη των προγραμμάτων.
      Εν πάση περιπτώσει, ούτε από τον προϋπολογισμό υπάρχει ελπίδα, ούτε από τα ευρωπαϊκά προγράμματα βλέπω φως. Υπάρχουν στα άλλα Υπουργεία, στα Υπουργεία Απασχόλησης, Εσωτερικών και Ανάπτυξης, αλλά μήπως έχετε κάνει τίποτα από αυτά που εσείς δεσμευτήκατε την ημέρα εκείνη στο Χίλτον; 
      Έχω μάθει, κύριε Υπουργέ, ότι έχετε προκηρύξει τέσσερα έργα, αλλά δεν πάνε καλά αυτές οι μελέτες. Θα μας καταθέσετε σήμερα, εάν μπορείτε, πού βρίσκονται αυτές οι μελέτες; Γιατί υποπτεύομαι ότι δεν θα υλοποιηθεί καμμία από αυτές τις μελέτες, που εσείς με επιμονή προκηρύξατε. Τα ξέρω αυτά, κύριε Υπουργέ, γιατί κυκλοφορούν στην πιάτσα. 
      (Στο σημείο αυτό κτυπά το κουδούνι λήξεως του χρόνου ομιλίας του κυρίου Βουλευτή)
      Κύριε Υπουργέ, έχω και το χρόνο της δευτερολογίας μου, γι’ αυτό θα φροντίσω να μην πω πολλά τώρα, για να σας ακούσω. Ξέρατε, όμως, ότι η Γενική Γραμματέας του Υπουργείου σας, κ. Τροχάνη, πήγε στα Χανιά προχθές; Πήγε και εγκαινίασε –θα σας καταθέσω την πρόσκληση, για να υπάρχει στα Πρακτικά- το παλιό Κέντρο Ψυχικής Υγείας, το οποίο, λέει, ανακαινίστηκε. Το έβαψαν. Μάλιστα, έκαναν και ένα ατόπημα, γιατί είναι από το 1815. Κατήργησαν το νοσοκομείο ημέρας, έβαλαν άλλα γραφεία μέσα, κατήργησαν την αυλή του κτηρίου, έκαναν κυλικείο και έκανε εγκαίνια του ανακαινισμένου κτιρίου. Έγραφε η πρόσκληση: «Σας προσκαλούμε στα εγκαίνια του ανακαινισμένου Κέντρου Ψυχικής Υγείας των Χανίων». 
      Είχε κάνει κάτι ανάλογο ο κ. Αβραμόπουλος. Είχε έρθει στο Καστέλι, στο Θεραπευτήριο Χρονίων Παθήσεων το «Ανουσάκειο» και εγκαινίασε τη μία, την πρόσθετη πτέρυγα. Μόνο που δεν μας είπε πόσα χρήματα έβαλε η πολιτεία. Ήταν 100% δωρεά. Δεν είχε βάλει το Υπουργείο ούτε 1 ευρώ. 
      Ήρθε και ο φίλος μου, ο κ. Παπαγεωργίου, προχθές στα Χανιά και έκανε άλλα εγκαίνια της Μονάδας Εντατικής Νοσηλείας Νεογνών, την οποία είχαμε κατασκευάσει από το 2000 και ήταν έτοιμη να λειτουργήσει. Εμείς δεν κάναμε εγκαίνια του μεγάλου νοσοκομείου, αυτού του πραγματικά μεγάλου έργου για το Νομό Χανίων και την Κρήτη και έκαναν εγκαίνια της Μονάδας Νεογνών!
      Κύριε Υπουργέ, θα σας καταθέσω δύο φωτογραφίες εδώ για τα Πρακτικά, για να υπάρχουν, το Κέντρο Ψυχικής Υγείας και η πινακίδα πότε θεμελιώθηκε και πότε εγκαινιάστηκε, όχι για τίποτε άλλο, αλλά για να σταματήσετε να κόβετε κορδέλες που ανήκουν σε άλλους που δούλεψαν. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τις προαναφερθείσες φωτογραφίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δουλέψτε, φτιάξτε κάτι δικό σας και θα έρθουμε να το χειροκροτήσουμε. Για όνομα του Θεού, τι είναι αυτά τα πράγματα; Αυτό κάνετε. Δημόσιες σχέσεις, μεγάλα λόγια και τίποτε άλλο. 
      Σας ρώτησα τι γίνεται με τις μελέτες εκείνων των τεσσάρων έργων που έχετε προκηρύξει. Έχετε αποκτήσει, φαίνεται, μία ιδιαίτερη ευαισθησία και γνώση σε αυτά τα real estate. Τι έχετε πάθει με τα Σ.Δ.Ι.Τ. στην υγεία; Για να βρούνε, λέει, χρήματα για τη συνέχιση της ψυχιατρικής μεταρρύθμισης –ακούστε, συνάδελφοι- θα ξεπουλήσουνε τα πρώην ψυχιατρεία. Τα γράφει εδώ. Εκατόν είκοσι στρέμματα στα Χανιά θα τα πουλήσουν, θα τα δώσουν σε Σ.Δ.Ι.Τ., για να κάνουν ιδιωτικές μονάδες υγείας. Αυτή είναι η απάντηση του Υπουργού στη Βουλή.
      «Επί του παρόντος…» -20 Νοεμβρίου 2007- «…αναφορικά με την αξιοποίηση των εγκαταστάσεων του Θεραπευτηρίου Ψυχικών Παθήσεων Χανίων, εκτιμούνται εκ μέρους του Υπουργείου οι δυνατότητες αξιοποίησης των εγκαταστάσεων αυτού μέσω προγραμμάτων Σ.Δ.Ι.Τ., για την ανάπτυξη υπηρεσιών τουρισμού υγείας σε ένα γενικότερο σχεδιασμό του Υπουργείου για την αξιοποίηση των χώρων των ψυχιατρείων που έχουν κλείσει ή πρόκειται να κλείσουν, έτσι ώστε να στηριχθεί οικονομικά η ψυχιατρική μεταρρύθμιση». Πουλάνε τη γη, ομολογούνε ότι δεν έχουνε λεφτά να συνεχίσουνε τη ψυχιατρική μεταρρύθμιση και μετά μας λένε ότι έχουν κοινωνική πολιτική.
      Το καταθέτω στα Πρακτικά.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε  Σκουλάκη, επειδή θέλατε να ενισχύσετε τη δευτερολογία, θα μείνετε χωρίς δευτερολογία.
      ΕΜΜΑΝΟΥΗΛ ΣΚΟΥΛΑΚΗΣ: Τελειώνω, κυρία Πρόεδρε, μία κουβέντα μόνο.
      Εθνικό Ίδρυμα Αποκατάστασης. Θα σας διαβάσω στη δευτερολογία μου τι μας απαντάτε. Εσείς μας λέτε ότι προσπαθείτε, αλλά δεν κάνετε τίποτα. Δέκα άνθρωποι προσλαμβάνονται επί των ημερών σας, δεκατρείς φεύγουν. Αυτή είναι η αναλογία. Υποστελέχωση, υποχρηματοδότηση. Είναι το μοναδικό κέντρο στο Λεκανοπέδιο της Αττικής και το καλύτερο της Ελλάδας το Εθνικό Ίδρυμα Αποκατάστασης Αναπήρων. Εμείς εντάξαμε τους γιατρούς στο Εθνικό Σύστημα Υγείας, αλλά δυστυχώς δεν προλάβαμε να υλοποιήσουμε το σχέδιό μας και έκτοτε δεν αναπτύσσεται. Υπάρχει τεράστιο πρόβλημα, υπάρχει κραυγή αγωνίας των εργαζομένων και θα σας δώσω τα στοιχεία μου στη δευτερολογία μου που ελπίζω να έχω περισσότερο χρόνο.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Θα έχετε δύο λεπτά στη δευτερολογία σας.
      Ο κ. Νασιώκας έχει το λόγο για πέντε λεπτά.
      ΕΚΤΟΡΑΣ ΝΑΣΙΩΚΑΣ: Ευχαριστώ πολύ, κυρία Πρόεδρε.
      Κύριε  Υπουργέ, σας τα είπε ο Μανώλης ο Σκουλάκης. Υποβαθμίσατε συνειδητά τις υπηρεσίες, αλλά και τη λογική της πρόνοιας και μετατρέψατε την υποχρέωση της πολιτείας για παροχές σε όλους αυτούς που έχουν ανάγκες σε φιλανθρωπία. Ακόμη και η μετονομασία του Υπουργείου από Υπουργείο Πρόνοιας σε Υπουργείο Υγείας και Κοινωνικής Αλληλεγγύης, αυτό σηματοδοτεί. Είναι κάτι ανάλογο σαν αυτό που κάνατε στο Υπουργείο Εργασίας. Κάνατε την εργασία απασχόληση και το Υπουργείο Εργασίας, Υπουργείο Απασχόλησης και Κοινωνικής Προστασίας. Και οι πολίτες που έχουν ανάγκη, ιδιαίτερα τέτοιες εποχές με τέτοια οικονομική πολιτική που ασκείτε εσείς,  με τη νέα φτώχεια, με το διεθνές κρίσιμο και δυσμενές οικονομικό περιβάλλον, φυσικά ούτε κουβέντα για εγγυημένο εισόδημα, ούτε κουβέντα για στήριξη της φτώχειας, αλλά ούτε και στήριξη των δομών και των υπηρεσιών πρόνοιας για όλους αυτούς που έχουν ανάγκη. Φιλανθρωπία, λοιπόν, τηλεμαραθώνιοι, τηλεοπτικές παρεμβάσεις για μεμονωμένα περιστατικά, αναγορεύετε τα κανάλια σε διαμεσολαβητές, για ένα παραβατικό παιδί και όχι για δομές και για θεσμούς για τα παραβατικά παιδιά στην Ελλάδα και κυρίως για πρόληψη για τα παραβατικά παιδιά στην Ελλάδα. Βαρύγδουπες δηλώσεις του κυρίου Πρωθυπουργού, των κυρίων Υπουργών, αλλά η κατάσταση στο χώρο της πρόνοιας βρίσκεται σε τέλμα.
      Τα είπε ο Μανώλης Σκουλάκης, θα προσπαθήσω να μείνω σε μερικά θέματα και θα σας δώσω και προτάσεις, γιατί συνήθως λέτε ποιες είναι οι προτάσεις σας. Θα σας μιλήσω και για το έργο μας και για τις προτάσεις μας.
       Προνοιακός χάρτης. Ενάμιση χρόνο λειτουργούσε, τον βρήκατε ήταν στο διαδίκτυο. Έξι μήνες πριν πάτε εκεί, μπήκε μαζί με τον χάρτη υγείας. Μεγάλο εργαλείο για όλους. Δεν υπάρχει τώρα, δεν τον βρίσκουμε, δεν υπάρχει στο διαδίκτυο. 
      Κάρτα αναπηρίας. Ποιος δεν μίλησε; Το 2005 ανακοινώνει ο κ. Κακλαμάνης ότι αρχίζει από 1η Ιανουαρίου 2006 η κάρτα αναπηρίας για όλη την Ελλάδα. Στις 21 Σεπτεμβρίου 2006 εξαγγελία πάλι από τον Υπουργό. Στις 3 Δεκεμβρίου 2007 ο ίδιος ο Πρωθυπουργός επισκέπτεται τα γραφεία του περιοδικού «ΑΝΑΠΗΡΙΑ ΤΩΡΑ». Αναφερόμενος στην κάρτα αναπηρίας είπε ότι βρίσκεται κοντά στο στάδιο της πλήρους εφαρμογής της –αυτό το «κοντά βρίσκεται»- ώστε οι συμπολίτες μας με αναπηρία να έχουν τη δυνατότητα να απολαμβάνουν τη μέγιστη δυνατή ωφέλεια των σχετικών παρεμβάσεων της πολιτείας. Τα ίδια είπε ο κύριος Πρωθυπουργός και στις 19 Αυγούστου 2007 στη Δράμα, ξεκινώντας την προεκλογική του εκστρατεία.
    Είδατε εσείς κάρτα αναπηρίας; Το πιλοτικό πρόγραμμα της κάρτας αναπηρίας στο Νομό Λαρίσης που άρχισε το 2000-2001, είναι το μόνο που υπάρχει ακόμα στην Ελλάδα. Πέρασαν τα πέντε χρόνια και άκουσα πριν, για τις μονάδες πρόληψης του Ο.ΚΑ.ΝΑ., «θα κάνουμε». Μα, πέντε χρόνια τι κάναμε; Ξηλώναμε μόνο; 
    Τρίτο θέμα. Οι δομές πρόνοιας. Κ.Ε.Κ.Υ.Κ.ΑΜΕΑ, Κ.Α.Φ.Κ.Α., Εθνικό Ίδρυμα Χρονίων Παθήσεων, Κέντρο Βρεφών «Η ΜΗΤΕΡΑ». 
    Τα Κ.Ε.Κ.Υ.Κ.ΑΜΕΑ χωρίς οργανισμό ακόμα. Επικρατεί σύγχυση. Το κεφάλαιο της κατάρτισης των Α.Μ.Ε.Α. δεν το πιάνει καθόλου και η παροχή υπηρεσιών αποθεραπείας, αποκατάστασης υστερεί έντονα. 
    Κ.Α.Φ.Κ.Α. Στην ουσία καλύφθηκαν και αντικαταστάθηκαν από δομές και επενδύσεις ιδιωτικές και το κράτος είναι απόν απ’ αυτό το μεγάλο θέμα του δικτύου των μονάδων αποκατάστασης είτε στα νοσοκομεία μας, είτε σ’ αυτά που βρήκατε στα Κ.Α.Φ.Κ.Α. 
    Το ίδιο συμβαίνει με το Νοσοκομείο Χρονίων Παθήσεων, το ίδιο συμβαίνει παντού. Να σας πω μόνο για το Νομό της Λαρίσης, το Νοσοκομείο Χρονίων Παθήσεων στον Αμπελώνα, ο «Αριστέας» της Γιάννουλης, η μονάδα με τα αυτιστικά παιδιά για τη Λάρισα, όλα υπολειτουργούν, δυσκολεύονται να κάνουν προϋπολογισμούς, δυσκολεύονται να αντιμετωπίσουν τρέχοντα ζητήματα.
    Κύριε Υπουργέ, λέτε κουβέντες αλλά δεν κάνετε τίποτε. Έχουμε υποχρέωση, λοιπόν, ως πολιτεία και εμείς ως ΠΑ.ΣΟ.Κ., να αποκαταστήσουμε τη σωστή έννοια της πρόνοιας, την υποχρέωση της  πολιτείας για την κοινωνία, γι’ αυτούς που έχουν ανάγκη, τις ευπαθείς ομάδες και ιδιαίτερα τα Α.Μ.Ε.Α.. 
    Εμείς στο ΠΑ.ΣΟ.Κ. είμαστε υπερήφανοι γιατί αναγνωρίσαμε το αναπηρικό κίνημα ως ουσιαστικό εταίρο κοινωνικό. Κατοχυρώσαμε συνταγματικά τα δικαιώματα των ατόμων με αναπηρία, για ισοτιμία. Εκσυγχρονίσαμε το θεσμικό πλαίσιο για την προσβασιμότητα στο φυσικό, αλλά και το δομημένο περιβάλλον. Θεσμοθετήσαμε, μεταξύ άλλων και την υποχρεωτική πρόσληψη ποσοστού ατόμων με αναπηρία στο δημόσιο. Και στο πρόγραμμά μας δεσμευόμαστε για ένα δεύτερο κύμα παρεμβάσεων που θα επιταχύνει την προσβασιμότητα των ατόμων με ειδικές ανάγκες σε όλα τα επίπεδα της καθημερινής ζωής, τη γνώση, την υγεία, την εργασία, την ψυχαγωγία αλλά και παρεμβάσεων για τη συστηματική ελάφρυνση των οικογενειών τους από το μεγάλο οικονομικό βάρος που σήμερα επωμίζονται. 
    Δεν πρέπει να επιτρέψουμε ως κοινωνία τη διολίσθηση όλων αυτών που έχουν μεγάλες ανάγκες και ιδιαιτέρως των ατόμων με αναπηρία και των οικογενειών τους, στη φτώχεια και στο περιθώριο. Και εδώ είναι μεγάλη η δική μας υποχρέωση και ευθύνη. Και εσείς δυστυχώς, σαν Κυβέρνηση, δεν κάνετε τίποτε. 
    Δυο κουβέντες ακόμα σε δυο ζητήματα μόνο. Το πρώτο: Πραγματικά οικονομική στήριξη των οικογενειών των ατόμων με αναπηρία. Η οικονομική υποστήριξη της οικογένειας στους κόλπους της οποίας ζει άτομο με αναπηρία ή με άλλες ανάγκες. Στήριξη ιδιαίτερα της ηρωίδας μητέρας που η ίδια περνά τη βάσανο να μεγαλώνει παιδί με αναπηρία. 
    Το δεύτερο είναι η αλλαγή της προσέγγισης της πολιτικής μας για όλους αυτούς τους συμπολίτες μας που έχουν μεγάλη ανάγκη. Η προσέγγιση στο εξής πρέπει να είναι οριζόντια για το θέμα της αναπηρίας. Θα αφορά όλους τους τομείς της πολιτικής. Δεν μπορεί να είναι στεγανοποιημένο, δεν μπορεί να μιλάμε για άσυλα και ασυλοποίηση  και δεν πρέπει να είναι ξεκομμένο από κανένα άλλο θέμα και από κανένα Υπουργείο. Είναι θέμα που αφορά κάθε πτυχή όλων των πολιτικών και έτσι τίθεται στο επίκεντρο κάθε πολιτικής μας.
    Κύριε Υπουργέ, δεν επικυρώσατε ούτε καν τη διεθνή σύμβαση για τα άτομα με αναπηρία. Δεν διαμορφώσατε Εθνικό Σχέδιο Δράσης για την αναπηρία. Αυτά για εμάς είναι πρώτη προτεραιότητα. Δυστυχώς, είστε μια Κυβέρνηση που λέτε λόγια και το μόνο έργο που κάνετε είναι να υποβαθμίζετε ακόμη και τις δομές και τις λειτουργίες και τις υπηρεσίες.
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε, κύριε συνάδελφε.
    Το λόγο έχει ο κ. Κατρίνης.
    ΜΙΧΑΛΗΣ ΚΑΤΡΙΝΗΣ: Ευχαριστώ, κυρία Πρόεδρε.
    Κυρίες και κύριοι συνάδελφοι, αποτελεί τραγική ειρωνεία το γεγονός ότι σήμερα συζητάμε και ελέγχουμε μία κυβέρνηση για τον τομέα της πρόνοιας, μια κυβέρνηση η οποία δεν δείχνει καμμία πρόνοια για τους πολίτες και τα προβλήματά τους. Αντίθετα, δείχνει εξαιρετική πρόνοια και αλληλεγγύη για ευνοούμενα πρόσωπα είτε αποτελούν πολιτικούς είτε και ηγούμενους.
      Και μιλάμε για έναν τομέα ο οποίος είναι μονίμως υποχρηματοδοτούμενος, ένας τομέα ο οποίος είναι ο μόνιμος φτωχός συγγενής της υγείας. Και παρά το γεγονός ότι ο ίδιος ο κ. Καραμανλής συνοδεία του σημερινού Υφυπουργού σε επικοινωνιακά τεχνάσματα, προεκλογικά είχε επισκεφτεί και αγκάλιαζε παιδιά σε ορφανοτροφεία υποσχόμενος άλλες μέρες στην πρόνοια, όπως ο κ. Γιαννόπουλος με τις γάτες στα χειρουργεία, είδαμε ότι από τότε  μέχρι σήμερα κανένα, μα κανένα μέτρο δεν έχει ληφθεί προς αυτήν την κατεύθυνση.
      Δεν ήταν άλλωστε ο ίδιος ο κ. Καραμανλής και ο προκάτοχος του κ. Αβραμόπουλου, κ. Κακλαμάνης, που δεσμεύτηκαν για την ολοκλήρωση του προνοιακού χάρτη, για την κάρτα αναπηρίας, για τη λειτουργία του Παρατηρητηρίου Αναπηρίας; Δεν ήταν ο κ. Καραμανλής ο οποίος δεσμεύτηκε για τη νομοθετική κατοχύρωση των ευπαθών ομάδων πληθυσμού;
      Όλες αυτές οι υποσχέσεις έμειναν ανεκπλήρωτες. Το μόνο που προχώρησε ήταν η μετονομασία του Υπουργείου από Κοινωνική Φροντίδα σε Κοινωνική Αλληλεγγύη, ο πολλαπλασιασμός των μισθών, των διοικητών και η περαιτέρω υποβάθμιση του ανθρωπίνου δυναμικού που εργάζεται σε αυτές τις μονάδες.
      Η σημερινή ηγεσία του Υπουργείου παρακολουθεί τις εξελίξεις ως απλός θεατής, συμμετέχει σε όλες τις φιλανθρωπικές εκδηλώσεις, συγχαίρει τις ιδιωτικές πρωτοβουλίες των γονέων, χωρίς όμως ουσιαστικά να κάνει καμμία μα καμμία ενέργεια για αναβάθμιση των υπηρεσιών. Αντίθετα, απαξιώνει και καταργεί στην πράξη τις δημόσιες μονάδες κοινωνικής φροντίδας οδηγώντας τις ευπαθείς ομάδες και τις οικογένειές τους στη μεγάλη «αγκαλιά» του ιδιωτικού τομέα, κάτι το οποίο είναι ιδιαίτερα εμφανές στον τομέα της αποθεραπείας και της αποκατάστασης. Συναινεί στην ολοένα και μεγαλύτερη υποχρηματοδότηση του προνοιακού τομέα, καθιστώντας σε όλους ξεκάθαρο ότι η  κοινωνική προστασία δεν αποτελεί σε καμμία των περιπτώσεων προτεραιότητα της πολιτικής, αλλά συμβατική υποχρέωση που θα πρέπει να καλύπτεται από την Εκκλησία ή από ιδιωτική πρωτοβουλία. 
      Δεν μπορούν να μας πείσουν για το αντίθετο. Και πώς θα μπορούσαν άλλωστε, όταν όπως είπαν και οι συνάδελφοι που προηγήθηκαν τα Κ.Ε.Κ.Υ.Κ.Α.Μ.Ε.Α. και τα ΚΑΦΚΑ, τα οποία είναι μονάδες που διαθέτουν υπερσύγχρονες εγκαταστάσεις και εξοπλισμό, σήμερα υπολειτουργούν και δεν στελεχώνονται από ειδικό προσωπικό; Αποτελεί ντροπή για το σύστημα το γεγονός ότι το ειδικό επιστημονικό προσωπικό προσλαμβάνεται με συμβάσεις από τους συλλόγους γονέων και κηδεμόνων των ατόμων με αναπηρία. Οι διαδικασίες πρόσληψης προχωρούν με εξαιρετικά αργό ρυθμό, με το μόνιμο επιχείρημα προσωπικά από τον κ. Κωνσταντόπουλο ότι θέλουμε εξειδικευμένο προσωπικό, ότι δεν μπορούμε να πάμε σε πρόσληψη νοσηλευτών ΔΕ και ότι όλα αυτά οδηγούν στο να μη γίνονται προσλήψεις. 
      Για τα Προγράμματα όπως το «Βοήθεια στο σπίτι», οι βρεφονηπιακοί σταθμοί, τα Κ.Δ.Α.Π.-ΜΕΑ είναι λίγο-πολύ γνωστή κατάσταση. Το Υπουργείο φρόντισε να τα πετάξει από πάνω του και να μην τα υποστηρίξει επαρκώς. Είναι όμως προγράμματα, τα οποία ήταν εξαιρετικά πρωτοπόρα όταν εφαρμόστηκαν και αποδείχθηκαν και κοινωνικά αποτελεσματικά. 
      Το ΠΑ.ΣΟ.Κ. έκανε ουσιαστικά βήματα για την αναβάθμιση της κοινωνικής φροντίδας. Το κράτος πρόνοιας που δημιουργήθηκε, με τα όποια προβλήματα, είναι προϊόν μιας σκληρής μακροχρόνιας προσπάθειας που είχε ως στόχο την ένταξη, την υποστήριξη και την ουσιαστική συμμετοχή στο κοινωνικό γίγνεσθαι των ευπαθών ομάδων πληθυσμού και των ατόμων με αναπηρία. Υπήρχε διασύνδεση της πρόνοιας με την υγεία. Δημιουργήθηκαν δομές και πρωτοπόρα προγράμματα, τα οποία δυστυχώς σήμερα φυλλορροούν και καταρρέουν. Και απέναντι σε αυτήν την ουσιαστική διάσταση της κοινωνικής φροντίδας, βλέπουμε ότι η Κυβέρνηση της Νέας Δημοκρατίας έχει να παρουσιάσει μία σταθερή υποχρηματοδότηση της πρόνοιας, αύξηση των λειτουργικών εξόδων, αδυναμία στελέχωσης, υπολειτουργία και απαξίωση. 
      Αλήθεια, κύριε Υφυπουργέ, επειδή τυχαίνει να είστε και αναπτυξιολόγος, αισθάνεστε περήφανος για τη λειτουργία των Παιδικών Αναπτυξιακών Κέντρων; Τι έχετε να πείτε για την παραλυτική λειτουργία των ΚΕ.ΠΕ.Π.; Εσείς ο ίδιος με αφορμή το θάνατο ενός δεκαπεντάχρονου αγοριού επισκεφθήκατε πριν από δυόμισι χρόνια το περιβόητο ΚΕ.ΠΕ.Π. Λεχαινών και υποσχεθήκατε ότι όλα θα άλλαζαν. Ποια είναι η πραγματικότητα; Καμμία αλλαγή, καμμία βελτίωση. Η μόνη αλλαγή ήταν η αλλαγή της διοίκησης. Παιδιά συνεχώς χάνονται, το προσωπικό που εργάζεται σε αυτά τα κέντρα θέλει να μεταταχθεί σε άλλες υπηρεσίες υγείας, κανένα κίνητρο, καμμία ενίσχυση δεν παρέχεται. Ούτε καν προσεισμικός έλεγχος δεν έγινε και ευτυχώς δεν θρηνήσαμε θύματα. Η ίδια κατάσταση και στα άλλα δύο προνοιακά Ιδρύματα του Νομού Ηλείας, το ΚΕ.Κ.Υ.Κ.ΑΜΕΑ και το γηροκομείο, αλλά και στα προγράμματα τα οποία δεν λειτουργούν.
      Αλήθεια, η Κυβέρνηση δεν έχει δώσει χρήματα στο Νομό Ηλείας; Όχι, κύριοι συνάδελφοι, έδωσε χρήματα και μάλιστα αφειδώς πέρυσι στις πυρκαγιές, όταν ο ίδιος ο κύριος Υφυπουργός και οι κυβερνητικοί παράγοντες και πολιτικά στελέχη της Νέας Δημοκρατίας μοίραζαν τριχίλιαρα στο Νοσοκομείο του Πύργου, σε μία προσπάθεια να εκμαυλίσουν συνειδήσεις. Είναι οι «ηθικοί αυτουργοί των τραγελαφικών φαινομένων» που έλαβαν χώρα στο Νοσοκομείο του Πύργου και οδηγούν στο αδιέξοδο τους πολίτες σήμερα, οι οποίοι αισθάνονται την αμεσότητα και την αρωγή. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έλεος!
      ΜΙΧΑΗΛ ΚΑΤΡΙΝΗΣ: Και για να μην λέτε «έλεος», κύριε Υφυπουργέ, εγώ θα σας πω ένα παράδειγμα. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μην ψεύδεστε! 
      ΜΙΧΑΗΛ ΚΑΤΡΙΝΗΣ: Ήσαστε ο ίδιος παρών στο νοσοκομείο, κύριε Υφυπουργέ, την πρώτη μέρα. 
      Μία αγρότισσα, η οποία αποδεδειγμένα έχει πάθει ζημιά και δικαιούται κρατικής αρωγής, της ζητείται η επιστροφή των χρημάτων, γιατί δήθεν έχει εισπράξει ως ανάπηρη, ενώ η ίδια δεν είναι ανάπηρη και ουδέποτε δήλωσε ανάπηρη, βοήθημα από την Πρόνοια. Όλα αυτά, λοιπόν, τα τραγελαφικά. Οδηγούν σε εικόνες ντροπής και ξεπεσμού, όταν μάλιστα φθάνετε στο σημείο να χαρακτηρίζετε σήμερα δώδεκα χιλιάδες συμπολίτες μας απατεώνες. 
      Κυρίες και κύριοι συνάδελφοι, η χρεοκοπία και η αδιαφορία της Νέας Δημοκρατίας δυστυχώς οδηγούν τον τομέα της κοινωνικής φροντίδας σε αδιέξοδο.  Έχετε αθετήσει όλες σας τις υποσχέσεις. Αποδείξατε περίτρανα ότι δεν έχετε καμμία πολιτική στον τομέα της πρόνοιας. 
      Σας καλούμε, κύριε Υπουργέ, τώρα να αναθεωρήσετε έστω και την τελευταία στιγμή και να στηρίξετε συνανθρώπους, που σήμερα, στη συγκεκριμένη οικονομική συγκυρία όσο ποτέ άλλοτε έχουν ανάγκη την αρωγή, τη στοργή και τη φροντίδα της πολιτείας. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.) 
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε συνάδελφε. 
      Το λόγο έχει ο κ. Χάιδος. 
      ΧΡΗΣΤΟΣ ΧΑΪΔΟΣ: Ευχαριστώ, κυρία Πρόεδρε. 
      Κύριοι συνάδελφοι, σήμερα, μία από τις μεγαλύτερες προκλήσεις των οικονομικά ανεπτυγμένων και πολύπλοκων κοινωνιών με τις διογκούμενες αντιθέσεις είναι η θέσπιση ενός σταθερού και αποτελεσματικού πλαισίου βοήθειας και ενίσχυσης των ευπαθών ομάδων, έτσι ώστε να δίνονται οι ίδιες κατά τα δυνατό ευκαιρίες στη ζωή και τη δημιουργία, για να μπορούμε όλοι μαζί να ζούμε ταυτόχρονα σαν ίσοι, αλλά και διαφορετικοί. Και αυτή η τόσο σημαντική δράση δεν πρέπει να επαφίεται στη φιλανθρωπία, όσο αξιέπαινη και αν είναι ως ενέργεια, ούτε να περιορίζεται στην αποσπασματική χορήγηση κάποιων πενιχρών επιδομάτων υπό μορφή χάριτος, όπως παλαιότερα «η προικοδότηση των απόρων κορασίδων» από τη Βασιλομήτορα Φρειδερίκη. Απαιτείται σε αυτόν τον τομέα και είναι απαραίτητη η θεσμοθέτηση και η ανάπτυξη ενός εθνικού συστήματος κοινωνικής πρόνοιας και προστασίας, το οποίο θα αντιμετωπίζει τις ανάγκες των πολιτών ως δικαιώματα και όχι ως προνόμια, θα είναι δημόσιο και θα χρηματοδοτείται επαρκώς από το κράτος, έτσι ώστε να μπορεί να ανταποκρίνεται στις σημερινές απαιτήσεις και όχι να δίνει ψίχουλα, οργανώνοντας συσσίτια για τους πεινασμένους. Ένα τέτοιο δημόσιο σύστημα κοινωνικής προστασίας οικοδομήθηκε από τις κυβερνήσεις του ΠΑ.ΣΟ.Κ., το οποίο με το μεγάλο κόπο του ελληνικού λαού και τις θυσίες του άλλαξε τα δεδομένα και επέφερε τεράστια πρόοδο σε αυτό το θέμα. 
      Δυστυχώς, όμως, επί των ημερών της διακυβέρνησης της Νέας Δημοκρατίας όχι μόνο δεν έχει υπάρξει βελτίωση στον τομέα της πρόνοιας, αλλά αντίθετα καταγράφεται η συνειδητή υποβάθμιση του υφιστάμενου συστήματος, με επιπτώσεις τόσο στην ποσότητα, όσο και στην ποιότητα των παρεχόμενων υπηρεσιών. Πολλές δομές και κυρίως υπηρεσιακές έχουν αφεθεί στην τύχη τους, με το μέλλον να προβλέπεται ακόμη πιο ζοφερό. Υποχρηματοδότηση, κομματοκρατία και οπισθοχώρηση του εθνικού συστήματος κοινωνικής προστασίας είναι η καινούργια νεοφιλελεύθερη πραγματικότητα που κυριαρχεί. Αυτό αποκαλύπτεται και από τη μελέτη του προσχεδίου του προϋπολογισμού του  2009 για την πρόνοια και την κοινωνική προστασία, όπου προβλέπεται μείωση των κονδυλίων σαν ποσοστό επί του Α.Ε.Π., γι’ αυτό θα συνεχιστεί αυτή η επιδείνωση και του χρόνου. Έτσι και το 2009 οι υπηρεσίες κοινωνικής μέριμνας θα συνεχίσουν να στενάζουν από τις ελλείψεις προσωπικού και πόρων και θα ταλανίζονται από την αδιαφορία της πολιτείας να δώσει συγκεκριμένες λύσεις στα προβλήματα που παρουσιάζονται κατά περίπτωση. Τα θεραπευτήρια χρονίων παθήσεων όλης της χώρας μαστίζονται από τη κακοδιοίκηση, τις ελλείψεις προσωπικού, τις περικοπές κονδυλίων και λειτουργούν χάρη στην αυταπάρνηση του ελάχιστου προσωπικού που παρέμεινε και υπηρετεί σε αυτά. Αναφέρω χαρακτηριστικά το παράδειγμα του Θεραπευτηρίου Τρικάλων, όπου η σκεπή του κτηρίου στάζει από την εγκατάλειψη, ενώ ο εξοπλισμός είναι πεπαλαιωμένος και χρειάζεται ανανέωση. Σε αυτό το ίδρυμα πάνω από το 50% των θέσεων είναι κενές. Η μόνη παρέμβαση που έκανε η Νέα Δημοκρατία σε αυτές τις μονάδες είναι η καθιέρωση του μισθού των 3.000 ευρώ για τους διοικητές, οι οποίοι παλαιότερα έπαιρναν μία λογική αμοιβή. 
      Τεράστια όμως είναι τα προβλήματα και των δράσεων κοινωνικής μέριμνας που υλοποιούνται από την Τοπική Αυτοδιοίκηση, το Πρόγραμμα «Βοήθεια στο σπίτι». Τα χίλια εκατόν εβδομήντα ένα προγράμματα δοκιμάζονται, ευρισκόμενα στην «κόψη του ξυραφιού», παρ’ ότι εξυπηρετούν εκατό χιλιάδες συνανθρώπους μας με αυξημένες ανάγκες, κυρίως ηλικιωμένους και Α.Μ.Ε.Α., ενώ έχουν εγκλωβιστεί πάνω από τρεις χιλιάδες διακόσιοι εργαζόμενοι, οι οποίοι μένουν απλήρωτοι για πολλούς μήνες.
      Ανάλογα είναι τα προβλήματα για τα Κ.Δ.Α.Π. για τα παιδιά που κλείνουν το ένα μετά το άλλο. Θα καταθέσω ένα ρεπορτάζ για τα Πρακτικά. Με τον τίτλο «ρουκέτες στην παιδική δημιουργία», αναφέρει τα Κ.Δ.Α.Π., δηλαδή τα Κέντρα Δημιουργικής Απασχόλησης για Παιδιά, τα οποία κλείνουν.
      (Στο σημείο αυτό ο Βουλευτής κ.Χάιδος καταθέτει για τα Πρακτικά το προαναφερθέν ρεπορτάζ, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Επίσης, σε μεγάλη περιπέτεια οδηγήθηκαν το καλοκαίρι και τα Κ.Δ.Α.Π. για τα παιδιά με αναπηρία, όταν η ρύθμιση της Κυβέρνησης απέκλεισε τη συντριπτική πλειοψηφία από αυτα. Επίσης, τεράστιο είναι το πρόβλημα των βρεφονηπιακών και παιδικών σταθμών, όπου οι αυστηροί όροι για την χρηματοδότηση των τροφείων από την Εργατική Εστία αποκλείουν την πλειοψηφία των παιδιών από την επιχορήγηση. Και αυτό σε συνδυασμό με την υποχρηματοδότηση των δήμων από την Κυβέρνηση γι΄ αυτή τη δράση, θα οδηγήσει τους περισσότερους από αυτούς που βρίσκονται στις πόλεις σε κλείσιμο και σχεδόν όλους τους παιδικούς σταθμούς που βρίσκονται σε δήμους της υπαίθρου. Αναφέρω χαρακτηριστικά την περίπτωση της Χρυσομηλιάς, ενός μεγάλου και ζωντανού χωριού των Τρικάλων με μεγάλο αριθμό παιδιών, λόγω πολύτεκνων οικογενειών. Γι΄ αυτό βραβεύτηκαν από τον Πρόεδρο της Δημοκρατίας. Ο παιδικός σταθμός εξαιτίας των επιλογών της Κυβέρνησης κλείνει, με τα παιδιά να μένουν χωρίς φύλαξη και οι εργαζόμενοι να πετιούνται στο δρόμο. Καταθέτω για τα Πρακτικά το δημοσίευμα.
      (Στο σημείο αυτό ο Βουλευτής κ. Χάιδος καταθέτει για τα Πρακτικά το προαναφερθέν δημοσίευμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Έτσι εκπληρώνει η Κυβέρνηση τους όρους της Συνθήκης της Βαρκελώνης, η οποία υποχρεώνει το 2010 να καλύπτεται η φύλαξη του 35% των βρεφών και του 90% των παιδιών άνω των τριών ετών από βρεφονηπιακούς σταθμούς. Γιατί δεν θεσπίζετε την κάλυψη των τροφείων για βρεφονηπιακούς σταθμούς σε παιδιά αγροτικών οικογενειών μέσω της Αγροτικής Εστίας, κατ’ αναλογία με την Εργατική Εστία, όπως προβλέπεται από τους υφιστάμενους νόμους; 
      Είναι προφανές ότι δεν πιστεύετε στο κοινωνικό κράτος και γι΄ αυτό δεν το στηρίζετε. Θέλετε να παραχωρήσετε αυτές τις δομές στους ιδιώτες, έτσι ώστε να κερδοσκοπήσουν και σε αυτόν τον τομέα. 
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Η κ. Μερεντίτη έχει το λόγο.
      ΑΘΑΝΑΣΙΑ ΜΕΡΕΝΤΙΤΗ: Κυρίες και κύριοι συνάδελφοι, λίγα χρόνια πριν ο κ. Καραμανλής ως αρχηγός τότε της Αξιωματικής Αντιπολίτευσης με πρωτοκλασάτα στελέχη τότε της παράταξής του και σημερινούς Υπουργούς περιφέρονταν στα προνοιακά ιδρύματα και στα νοσοκομεία της χώρας και κατακεραύνωνε την Κυβέρνηση του ΠΑ.ΣΟ.Κ. για τη μη προνοιακή δομή και για την έλλειψη ενδιαφέροντος. Κατά τη γνώμη σας δεν υπήρχε προνοιακή δραστηριότητα. Τότε «τάζατε λαγούς με πετραχήλια», αναβάθμιση των υπηρεσιών, περισσότερη πρόνοια, περισσότερη φροντίδα. 
      Επειδή όμως ο καιρός περνάει και πολύ «νερό κύλησε στο αυλάκι της δραστηριότητάς σας» ως Κυβέρνησης, πρέπει εγώ σήμερα να πω δύο-τρεις αλήθειες γύρω από όλα αυτά. Τι έχετε να πείτε; Τι εισπράττει ο ελληνικός λαός; Η αλήθεια είναι ότι σήμερα τα άτομα που χρειάζονται την πρόνοια και τη συμπαράσταση της πολιτείας, που έχουν οποιαδήποτε ανάγκη από την αλληλεγγύη του κράτους εισπράττουν εγκατάλειψη, αδιαφορία και αναλγησία. Πρώτη φορά δεν υπάρχει στρατηγική σχέδιο και προοπτική στην πρόνοια. 
      Η Κυβέρνηση σας διακρίθηκε και διακρίνεται σε τρία πράγματα. Πρώτον, στην αλλαγή των ονομάτων των φορέων. Σε όλους «αλλάξατε τα φώτα». 
      Δεύτερον, στην αύξηση των μηνιαίων αποζημιώσεων των προεδρείων που ήταν οι υμέτεροι και οι φίλοι σας.
      Τρίτον, και το καλύτερο και σε αυτό παίρνετε «10» με τόνο στον ευφυή επικοινωνιακό χειρισμό. Μα, η πρόνοια δεν είναι επικοινωνία, κύριε Υπουργέ. «Ροκανίζετε το χρόνο», αλλά οι Έλληνες πολίτες το αισθάνονται. Πρέπει γι΄ αυτό να μας πείτε εδώ δύο πραγματάκια. Στις προγραμματικές δηλώσεις της 23ης Μαρτίου ο κ. Κακλαμάνης μιλώντας εδώ για την πρόνοια, αφού παραλάμβανε από ένα κράτος, που όπως λέγατε προεκλογικά δεν είχε κάνει τίποτα, είπε αυτά που θα διαβάσω από τα Πρακτικά και θα τα καταθέσω: «Πρώτος στόχος μας είναι η απογραφή και η αξιοποίηση της ακίνητης περιουσίας των ιδρυμάτων».
      Κύριε Υπουργέ, η Κυβέρνηση μας, το Υπουργείο Πρόνοιας είχε ξεκινήσει με εντολή του τότε Υφυπουργού να καταγράφει ανά την Ελλάδα την προνοιακή περιουσία του Π.Ι.Κ.Π.Α. και όλων των άλλων προνοιακών δομών.
      Δόθηκε εντολή στους ΠΕΣΥάρχες, η συνεργασία με τα υποθηκοφυλακεία κάθε περιοχής. Αυτά καταγράφονταν. Η Αθήνα είχε ακόμα ελλείμματα, αλλά στην περιφέρεια είχε προχωρήσει. Τι κάνατε σ’ αυτόν τον τομέα, κύριε Υπουργέ; Θα περιμένω να μου απαντήσετε. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σε δύο λεπτά, κυρία συνάδελφε.
      ΑΘΑΝΑΣΙΑ ΜΕΡΕΝΤΙΤΗ: Δεύτερος στόχος κατά τον κ. Κακλαμάνη είναι η ολοκλήρωση του προνοιακού χάρτη της χώρας. «Ο κ. Θάνος έχει ξεκινήσει τη δουλειά και έχει προχωρήσει μέχρι κάποιο σημείο. Πρέπει όμως να τελειώσουμε». 
      Πείτε μου, κύριε Υπουργέ, τι κάνατε για τον προνοιακό χάρτη. Ο προνοιακός χάρτης μιας χώρας -για να θυμόμαστε, γιατί νομίζω ότι και αυτά τα έχουμε ξεχάσει- ήταν για εμάς πάντως –για σας τώρα δεν είναι τίποτα- μια διαδικτυακή δομή για καταγραφή, οργάνωση, ταξινόμηση, παρουσίαση όλων των δομών της κοινωνικής πρόνοιας της χώρας. 
      Μ’ αυτόν τον τρόπο λοιπόν μπορούσε ο κάθε πολίτης –θα μπορούσε αν δεν είχατε έρθει εσείς, «η λαίλαπα επί όλων των θεμάτων»- κάθε στιγμή στην περιοχή του να ενημερώνεται για το ποιες προνοιακές δομές υπήρχαν. Μπορούσε ο εργαζόμενος να ενημερώνεται, ο ΠΕΣΥάρχης για την περιοχή του και το Υπουργείο να ελέγχει, να συντονίζει, να προγραμματίζει γενικώς. Αυτό σημαίνει επιτελικό κράτος. Αυτά παραλάβατε από εμάς, κύριε Υπουργέ. Εγώ περιμένω να μου πείτε τι αφήσατε όρθιο, αν αφήσατε όρθιο!
      (Στο σημείο αυτό την Προεδρική Έδρα καταλαμβάνει ο ΣΤ΄ Αντιπρόεδρος της Βουλής κ. ΙΩΑΝΝΗΣ ΔΡΑΓΑΣΑΚΗΣ)
      Τέταρτος στόχος κατά τον κ. Κακλαμάνη –τον τρίτο δεν θέλω να τον αναφέρω, γιατί δεν έχει νόημα- είναι η άμεση λειτουργία του Εθνικού Κέντρου Άμεσης Κοινωνικής Βοήθειας. «Αυτό εγκαινιάστηκε –τα λέει ο κ. Κακλαμάνης- από τον κ. Σημίτη. Σήμερα πήγε ο κ. Κωνσταντόπουλος να κάνει έλεγχο και ενώ είχε υποσχεθεί ο κ. Σημίτης ότι θα λειτουργεί επί εικοσιτετραώρου βάσεως…», εσείς το βρήκατε εκείνη την ημέρα στις 23 Μαρτίου, «να λειτουργεί για δεκαέξι ώρες». 
      Πείτε μου, κύριε Υπουργέ, πόσες ώρες λειτουργεί σήμερα, εκτός από τις φιέστες;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα τα πούμε.
      ΑΘΑΝΑΣΙΑ ΜΕΡΕΝΤΙΤΗ: Εθελοντισμός, κύριε Υπουργέ. Πω, πω εδώ και αν έχει γίνει φιέστα! Τι έγινε η εθελοντοκοινωνία που ανακοίνωσε ο Υπουργός σας; Δεν μετράω πόσες φορές το ανακοίνωσε. 
      Πείτε μας, τι έγινε; Διότι εμείς είχαμε προχωρήσει και σ’ αυτό. Υπήρχε ένα μητρώο, υπήρχε αξιολόγηση των εθελοντικών οργανώσεων. Βέβαια, πρέπει να το κάνουμε, γιατί δεν μπορεί ο καθείς να παίρνει χρήματα, όμως υπήρχε και  αποτέλεσμα. Πείτε μου τι κάνατε εσείς.
      Κέντρο Αποκατάστασης- Αποθεραπείας. Ο κύριος Υπουργός, ο Υπουργός σας, μία φορά μας έκανε την τιμή να έρθει στη Θεσσαλία. Εγκαινίασε ένα ιδιωτικό Κέντρο Αποκατάστασης.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Είναι αλήθεια, κύριε Υπουργέ; Εσείς τα ακούτε τώρα. Σ’ αυτό έχετε τελείως διαφορετική στάση, οφείλουμε να το αναγνωρίσουμε. Εσείς όμως θα τα ακούσετε. 
      Σας ανέφερε ο συνάδελφός μου –επειδή είμαστε από την ίδια εκλογική περιφέρεια- ο κ. Χάϊδος, το Θεραπευτήριο Χρονίων Παθήσεων. Η στέγη στάζει. Πάνω από δύο χρόνια σας στέλνουν ένα έγγραφο. Αυτό το έγγραφο δεν μπορείτε επιτέλους να το βρείτε, να συνεννοηθείτε; Γιατί στάζει η στέγη, οι τοίχοι γέμισαν υγρασία και είναι αδύνατον να μείνουν οι άνθρωποι μέσα. Σας έχουν στείλει άπειρα υπομνήματα για να μπορέσουν να εξυπηρετηθούν. «Φωνή βοώντος εν τη ερήμω». Τα καταθέτω για τα Πρακτικά. 
      (Στο σημείο αυτό η Βουλευτής κ. Αθανασία Μερεντίτη καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Η τέταρτη πτέρυγα είναι κλειστή. Την αδειάζουν, την περιποιούνται οι υπάλληλοι, όμως τίποτα δεν γίνεται. Σας ζητάνε υπαλλήλους, τίποτα δεν αλλάζει, επίσης. Είναι είκοσι πέντε στρέμματα, τα πέντε είναι τα κτήσματα. Τα υπόλοιπα είναι «κρανίου τόπος». Δεν μπορείτε, κύριε Υπουργέ, να δώσετε ένα κονδύλι, τέλος πάντων; Δεν μπορείτε να βάλετε δύο δεντράκια για να μπορούν να βγαίνουν οι άνθρωποι και να αισθάνονται ότι υπάρχει υποτυπωδώς έστω κάποια βλάστηση; 
      Νομίζω ότι δεν θα ξέρετε ότι υπάρχει αυτό το Κέντρο. Προσελήφθησαν οι υπάλληλοι. Πέντε υπάλληλοι από μία προκήρυξη που είχαμε κάνει εμείς. Χρειάστηκαν οκτώ μήνες για να εγκρίνετε την πίστωση για να τους καλέσουν να δουλέψουν. Αυτά είναι «τα έργα και οι ημέρες σας». Αν διαφωνείτε, εγώ θα σας ακούσω με πολλή προσοχή. 
      Επιτρέψτε μου, κύριε Πρόεδρε, να αναφερθώ -μολονότι έχω περάσει το χρόνο μου- στο Κέντρο Βρεφών «ΜΗΤΕΡΑ», το οποίο πονάει όλους μας, αλλά εγώ είμαι γυναίκα και νομίζω ότι δικαιούμαι περισσότερο να μιλήσω γι΄αυτό. 
      Υπάρχουν είκοσι πέντε εγκαταλελειμμένα μωρά σε διάφορα νοσοκομεία και μαιευτήρια της χώρας, τα οποία περιμένουν μάταια να ανοίξει το Κέντρο Βρεφών «ΜΗΤΕΡΑ». Σας έχω καταθέσει και ερώτηση γι’ αυτό. Τα μωρά ζουν με δανεική τροφή, δεδομένου ότι οι προμήθειες των μαιευτηρίων και των νοσοκομείων προβλέπουν τροφές για νεογέννητα και όχι για μεγαλύτερα βρέφη. 
Ντύνονται με δανεικά ρούχα. Κοιμούνται στριμωγμένα στα πλαστικά κρεβατάκια. Τους τελευταίους μήνες μόνον δύο μωρά έχουν καταφέρει να βρουν θέση στο Κέντρο Βρεφών «Μητέρα». Υπάρχει χώρος, κύριε Υπουργέ. Τα επτά περίπτερα θα μπορούσαν να γίνουν εννιά και τα ενενήντα ένα παιδιά να γίνουν εκατόν δέκα. Όμως δεν υπάρχει ενδιαφέρον. Σε κάθε βάρδια δύο παιδαγωγοί πρέπει να φροντίζουν δώδεκα ή δεκατρία παιδιά. Ξέρετε τι σημαίνει να φροντίζεις δώδεκα ή δεκατρία παιδιά;
      ΠΡΟΕΔΡΕΥΩΝ (Ιωάννης Δραγασάκης): Αν έχετε την καλοσύνη, όμως, πρέπει να ολοκληρώνετε, γιατί ολοκληρώνεται και ο χρόνος της δευτερολογίας.
      ΑΘΑΝΑΣΙΑ ΜΕΡΕΝΤΙΤΗ: Τελειώνω, κύριε Πρόεδρε.
      Στο μαγειρείο εργάζονται τρία άτομα και σε λίγο θα μείνουν μόνο δύο, γιατί λήγει η σύμβαση του ενός.
      Οι υιοθεσίες και οι αναδοχές δεν προχωράνε. Εκεί έχουν μείνει μόνον οκτώ άτομα. Ο φόρτος εργασίας είναι τεράστιος και στα παιδιά δεν μπορούν να προσφέρουν τίποτα, σχεδόν ούτε τα στοιχειώδη. Δεν συζητάμε για εκδρομές ή για διαπαιδαγώγηση ή για φροντίδα. Αυτή είναι η συμπεριφορά σας! Και για μένα δεν είναι τυχαίο. Είναι επιλογή σας. Πάντοτε η Δεξιά την πρόνοια τη θεωρούσε φιλανθρωπία, είτε από την Εκκλησία είτε από τους μεγαλοπαράγοντες, για να εκμεταλλεύονται αναλόγως τον ελληνικό λαό. 
      Δεν μπορείτε πλέον να «ροκανίζετε» ή να εκμεταλλεύεστε την ανοχή των Ελλήνων πολιτών. Ελπίζω όμως ότι αυτή η επίκαιρη ερώτηση θα σας αφυπνίσει, θα αφυπνίσει το Υπουργείο σας, επαναλαμβάνω, -όχι εσάς, κύριε Υπουργέ, γιατί δεν αρκείτε εσείς- και θα ασχοληθείτε με την πρόνοια, ένα κομμάτι, εκτός των άλλων, της κοινωνίας, της Πολιτείας, της διακυβέρνησης, που το έχετε παντελώς ξεχάσει! 
      Ευχαριστώ.
      (Στο σημείο αυτό η Βουλευτής κ. Αθανασία Μερεντίτη                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
(Χειροκροτήματα από την πτέρυγα του ΠΑ.ΣΟ.Κ. )
	ΠΡΟΕΔΡΕΥΩΝ (Ιωάννης Δραγασάκης): Κι εμείς ευχαριστούμε.
      Το λόγο έχει ο κύριος Γείτονας για τρία λεπτά.
	ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, κατηγορούμε την Κυβέρνηση για εγκατάλειψη του συστήματος κοινωνικής φροντίδας. Ναι, κύριε Υπουργέ, επί των ημερών σας πραγματικά το σύστημα απαξιώνεται και αυτό γίνεται σε μία εποχή όπου όλοι οι δυσμενείς παράγοντες οδηγούν σε αποκλεισμό και σε νέα φτώχεια περισσότερους ανθρώπους και ευπαθείς κοινωνικές ομάδες επίσης. Αυτό συμβαίνει στη χώρα μας ιδιαίτερα σε μία εποχή που τα νοικοκυριά δυσπραγούν. Εσείς απαξιώνετε το σύστημα και τις δομές τους με υποχρηματοδότηση και με ελλείψεις προσωπικού.
	Υπάρχουσες δομές, κρίσιμες δομές: Είχαμε πει -και κάναμε ανάλογη πολιτική- να ξεφύγουμε από την επιδοματική πολιτική, που αυτό συνιστούσε ουσιαστικά για πολλά χρόνια την πρόνοια, και να πάμε σε ανοιχτές δομές προστασίας. Προωθήσαμε πολλές, οι οποίες σήμερα πραγματικά από υποχρηματοδότηση και από έλλειψη προσωπικού υπολειτουργούν. Στο λίγο χρόνο που έχω θα δώσω τρία παραδείγματα.
 	Το μεγάλο Πρόγραμμα «Βοήθεια στο Σπίτι» το εγκαινιάσαμε το ’96 πιλοτικά. Απέδωσε, γιατί είναι ένα πρόγραμμα στήριξης ηλικιωμένων που είναι μόνοι ή δεν έχουν καθόλου τα προς το ζην. Το επεκτείναμε το πρόγραμμα αυτό για να μπορούν πραγματικά οι άνθρωποι αυτοί να ζήσουν στο φυσικό και κοινωνικό τους περιβάλλον. Σήμερα το πρόγραμμα έφθασε, σε οκτακόσιες ογδόντα περίπου δομές, στους τέσσερις χιλιάδες εργαζόμενους. Με την πολιτική σας το κρατάτε συνεχώς στον «αέρα». Μέχρι τον Αύγουστο δεν ξέραμε αν το πρόγραμμα θα συνεχιστεί. Κάνατε μια επέκταση μέχρι τις 31-12-2008, αλλά ακόμη δεν καλύφθηκαν τα χρωστούμενα από το Υπουργείο Εσωτερικών και από το Υπουργείο Υγείας. Αλήθεια, πότε θα πληρωθούν; Οι εργαζόμενοι γενικά είναι σε καθεστώς «ομηρίας». 
      Όμως δεν είναι μόνον αυτό. Από το 2009 το πρόγραμμα παραμένει μετέωρο. Και το κυριότερο, κύριε Υπουργέ, -κι εδώ είναι το ερώτημά μου- αλλάζει ο χαρακτήρας του. Λέτε ότι θα εντάξετε το πρόγραμμα στο Ε.Σ.Π.Α.. Με ποιους όρους; Γιατί αυτό που ακούγεται είναι ότι ουσιαστικά θα πάμε σε επιδότηση ανά πρόσωπο, 1.000 ευρώ έναντι 2.000 μάλιστα που προτείνει η Κ.Ε.Δ.Κ.Ε., και θα μπορούν να μπουν στο πρόγραμμα και ιδιώτες. Δηλαδή έχουμε ένα πισωγύρισμα. Θα έλεγα ότι μια «επιδοματική ιδιωτικοποίηση» επιχειρείται μιας σημαντικής δομής, ενός σημαντικού προγράμματος για τους ηλικιωμένους, οι οποίοι, όπως ξέρετε, αυξάνουν. Γερνάει ο πληθυσμός.
      Δεύτερο παράδειγμα: Τα Κέντρα Κοινωνικής Υποστήριξης και Κατάρτισης των Α.ΜΕ.Α.. Φτιάξαμε είκοσι τέσσερα. Είχα την τιμή, όπως και το Πρόγραμμα «Βοήθεια στο Σπίτι», να τα προωθήσω ως Υπουργός. Σήμερα υπολειτουργούν, δυσλειτουργούν ή αλλά δεν λειτουργούν καθόλου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δώστε μου δύο λεπτά, κύριε Πρόεδρε, από τη δευτερολογία μου.
      Είναι χαρακτηριστικά τα παραδείγματα που έχουν αναφερθεί και στον Τύπο από Αργολίδα, Ημαθία, Ρέθυμνο, Χίο. Τα βασικά προβλήματα είναι η στελέχωση και ακόμα το ότι τα περισσότερα δεν έχουν εγκεκριμένους οργανισμούς. Στην Αργολίδα είναι καλυμμένες τέσσερις από τις δώδεκα θέσεις και αν θυμάμαι καλά από αυτούς έχουν φύγει με απόσπαση ο ένας και ο άλλος με άδεια. 
      Τελικά, αυτά τα κέντρα που μπορούν να προσφέρουν πραγματικά εξειδικευμένη στήριξη σε άτομα με αναπηρία που μπορούν να εξυπηρετήσουν περίπου εκατό άτομα το καθένα, σήμερα είναι σε πλήρη απαξίωση, υπολειτουργούν και εξυπηρετούν λιγότερα από τα μισά.
      Τελειώνω, κύριε Πρόεδρε, με ένα ακόμη σχόλιο για το Εθνικό Ίδρυμα Αποκατάστασης Αναπήρων. Αναφέρθηκε και ο κ. Σκουλάκης, κύριε Πρόεδρε, σ’ αυτό. Είχατε μιλήσει για την ένταξη του Ιδρύματος Αποκατάστασης Αναπήρων στο Ε.Σ.Υ., πέραν των άλλων που αναφέρθησαν κ.λπ.. Στις αρχές του 2007, από το Βήμα της Βουλής, εσείς νομίζω με είχατε διαβεβαιώσει απαντώντας σε ερώτησή μου ότι σε ένα από τα νομοσχέδια θα γίνει η απαιτούμενη νομοθετική ρύθμιση. Τι έχει γίνει και έχει καθυστερήσει το ζήτημα; Θα θέλαμε σήμερα μία συγκεκριμένη απάντηση. Όχι πάλι αόριστες υποσχέσεις.
      Κλείνοντας, λοιπόν, κύριε Πρόεδρε, λέω πως, για εμάς ο αποτελεσματικός κοινωνικός ιστός προστασίας ενισχύει την κοινωνική συνοχή, εκφράζει το σεβασμό στα δικαιώματα και την αξιοπρέπεια του ανθρώπου, αλλά και στηρίζει την αναπτυξιακή προσπάθεια. Αυτή είναι η άποψή μας, αυτήν την πολιτική προωθήσαμε, κύριε Υπουργέ –κι εσείς έχετε επανειλημμένα τονίσει ότι βρήκατε σωστή πολιτική σε εξέλιξη- και αυτή θα προωθήσουμε αύριο ως κυβέρνηση. 
      Για εσάς φαίνεται η κοινωνική προστασία είναι «βαρίδι», είναι μία περιττή δαπάνη. Και τα περί δήθεν κοινωνικής ευαισθησίας που κάθε φορά και σε κάθε ευκαιρία επικοινωνιακά λέει ο απών σήμερα Υπουργός Υγείας και Κοινωνικής Αλληλεγγύης κ. Αβραμόπουλος, είναι ουσιαστικά μία υποκρισία. 
      Και επιτέλους, καλούμε τον κύριο Υπουργό, τον κ. Αβραμόπουλο να αναλάβει τα καθήκοντά του, γιατί έχουμε την αίσθηση ότι έχει παραιτηθεί από το ρόλο του. Αν θέλει ο Πρωθυπουργός, ας τον μεταθέσει στον τομέα της επικοινωνίας. Να υπάρξει επιτέλους στη χώρα Υπουργός Υγείας!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κ. Γείτονα. 
      Το λόγο έχει ο κ. Τιμοσίδης για τρία λεπτά. 
      ΜΙΧΑΗΛ ΤΙΜΟΣΙΔΗΣ: Ευχαριστώ, κύριε Πρόεδρε.
      Κύριε Υπουργέ, κυρίες και κύριοι συνάδελφοι, με τη σημερινή μας επερώτηση θέλουμε να αναδείξουμε την ανυπαρξία πολιτικής κατεύθυνσης, την απουσία στόχων και οράματος στο κομμάτι που εμείς πολύ σαφώς είχαμε ορίσει ως Εθνικό Σύστημα Κοινωνικής Φροντίδας σήμερα στη χώρα μας, μια πολιτική που εδώ και τεσσεράμισι χρόνια από την ανάληψη της διακυβέρνησης από τη Νέα Δημοκρατία –δηλαδή από την ανάληψη της εξουσίας από τη δική σας Κυβέρνηση, κύριε Υπουργέ- παρακολουθούμε να οπισθοχωρεί σε κάθε τομέα πρόνοιας και κοινωνικής φροντίδας. 
      Πρόκειται για μία οπισθοχώρηση συνειδητή που οδηγεί σε παρακμή και απαξίωση όλων των προνοιακών δομών, σε αντίθεση –πρέπει να πούμε και να το τονίσουμε αυτό ιδιαίτερα- με τις προσπάθειες που καταβάλλουν οι εργαζόμενοι σ’ αυτές. Με ποιες συνθήκες άραγε προσπαθούν να εργάζονται εκεί μέσα όλοι αυτοί οι άνθρωποι; 
      Αναφέρω μία σειρά προβλημάτων όπως είναι η υποχρηματοδότηση και η υποστελέχωση. Κυρίως όμως αυτό που πρακτικά διαπιστώνουμε είναι απουσία συντονισμού μέσα στον ίδιο νομό, μέσα στην ίδια υγειονομική περιφέρεια. 
      Στην καλύτερη περίπτωση, όσον αφορά τη στελέχωση, αυτή γίνεται με το διορισμό μέσω του προγράμματος «STAGE». Σε μερικές περιπτώσεις και σε μερικές δομές, θεραπευτήρια ή άλλα προνοιακά ιδρύματα παρατηρούμε δέκα, δώδεκα, δεκατρείς ανθρώπους να έχουν διοριστεί με το πρόγραμμα «STAGE»και σε άλλες δομές να μην έχουν να λειτουργήσουν ούτε στοιχειωδώς έστω και γι΄αυτά που πρέπει να γίνονται καθημερινά. Και όλα αυτά βέβαια για να εξυπηρετηθούν ρουσφέτια Βουλευτών και παραγόντων σε κάθε νομό. 
Όλα αυτά βέβαια οδηγούν σ’ ένα μέλλον αβέβαιο και μαύρο. Κι όλα αυτά παρά τις εξαγγελίες του κ. Καραμανλή το 2004 ότι στο πυρήνα της πολιτικής θα είναι ο άνθρωπος και ότι όλες αυτές οι πολιτικές εκεί θα συγκλίνουν.
      Και τι βλέπουμε; Βλέπουμε σήμερα η Ελλάδα να κατατάσσεται σ΄ εκείνες τις χώρες όπου υποχωρούν διαρκώς και στον τομέα της υγείας και στον τομέα της κοινωνικής πολιτικής. Γιατί σήμερα ένα σύγχρονο, πολιτισμένο κράτος κρίνεται σαν τέτοιο, εάν στις βασικές του προτεραιότητες περιλαμβάνει πολιτικές και δράσεις που έχουν ως βάση τον άνθρωπο και το κομμάτι εκείνο της κοινωνίας που έχει την ατυχία να ζει με φυσική αναπηρία, σωματική, ψυχική και νοητική. Σήμερα ένα κράτος θεωρείται πολιτισμένο και σύγχρονο από τις πολιτικές που προτάσσει σε αυτόν τον τομέα και συγκεκριμένα γι’ αυτούς τους συνανθρώπους και συμπολίτες μας. Ποιες πολιτικές; Πολιτικές οι οποίες πρέπει να εντάσσονται και μέσα στον προϋπολογισμό, αλλά και μέσα σε δράσεις της ίδιας της πολιτείας και όχι να επαφίενται στο πατριωτισμό, στη φιλοτιμία και, αν θέλετε, στην ελεημοσύνη των πολιτών. Ένα κράτος που πρέπει να εμπνέει τους πολίτες, γιατί θέλουμε να υπάρχει και κίνημα εθελοντισμού, το οποίο να συμπαραστέκεται και να βρίσκεται δίπλα σε αυτές τις δομές. 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Επειδή ο χρόνος είναι πολύ λίγος, κυρίες και κύριοι συνάδελφοι, θα κάνω μία μικρή αναφορά σε μερικές δομές που υπάρχουν στην τέταρτη υγειονομική περιφέρεια στη Βόρεια Ελλάδα από τη Θεσσαλονίκη μέχρι τον Έβρο.
      Εκεί, λοιπόν, υπάρχουν και κλειστές και ανοικτές δομές. Τι να πρωτοαναφέρει κάποιος; Να αναφερθούμε στη κλειστή δομή που υπάρχει στη Νιγρίτα και στο Σιδηρόκαστρο; Δεν ξέρω, κύριε Υπουργέ, τι γνωρίζετε για το τι συμβαίνει εκεί, αλλά οι συνθήκες είναι πολύ χειρότερες απ’ αυτές που παραλάβατε. Και δεν είναι μόνο ότι βρίσκονται σε χειρότερη κατάσταση, αλλά δεν υπάρχει καν προοπτική. Ρωτάς τους εργαζόμενους και δεν ξέρουν προς τα πού θα φθάσει αυτή η υπόθεση. 
      Να σας να ένα παράδειγμα. Στο Νομό της Καβάλας υπάρχει μία παιδόπολη, η οποία στο παρελθόν φιλοξενούσε πάνω από πενήντα, εξήντα παιδιά από όλη την επικράτεια, με συνθήκες οι οποίες ήταν σε μία στοιχειώδη λειτουργική κατάσταση. Σήμερα φιλοξενούνται μόνο δεκαέξι παιδιά και υπάρχει μόνο μία ψυχολόγος που έχει τοποθετηθεί με το πρόγραμμα «STAGE». Ήδη έχουν συνταξιοδοτηθεί όσες κυρίες υπήρχαν εκεί –γιατί συνήθως ήταν γυναικείο το προσωπικό- και σήμερα ασκούν την κηδεμονία, τη φύλαξη καθ΄όλη τη διάρκεια του εικοσιτετράωρου στελέχη τα οποία δεν έχουν καμία γνώση πάνω σ' αυτό το αντικείμενο. Είχαμε τόσο σοβαρά προβλήματα εκεί που και τον Τύπο απασχόλησαν και η εισαγγελία της Καβάλας είχε παρέμβει.
      Υπάρχει επίσης, ένα θεραπευτήριο, το οποίο το παραλάβατε με μία καλή λειτουργία, χωρίς όμως να γνωρίζει τι συμβαίνει με το Κ.Ε.Κ.Υ.Κ.ΑΜΕΑ που είναι στην ανατολική πλευρά του νομού, στη Χρυσούπολη. Τα Κ.Ε.Κ.Υ.Κ.ΑΜΕΑ, όπως ανέφεραν και οι συνάδελφοι ...
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, αν έχετε την καλοσύνη ολοκληρώστε, γιατί έχει εξαντληθεί και ο χρόνος της δευτερολογίας σας. 
      ΜΙΧΑΗΛ ΤΙΜΟΣΙΔΗΣ: Σας ευχαριστώ, κύριε Πρόεδρε και τελειώνω. 
      Τα ΚΕ.Κ.Υ.Κ.ΑΜΕΑ λειτουργούν χωρίς οργανόγραμμα, χωρίς προοπτική και ενώ μπορούν να προσφέρουν βοήθεια σε μεγάλο κομμάτι του πληθυσμού, αδυνατούν να κάνουν τα στοιχειώδη, γι’ αυτά τα οποία έχουν δημιουργηθεί. 
      Θα έχω τη δυνατότητα –πιστεύω- κύριε Πρόεδρε, στη δευτερολογία μου να προσθέσω μερικά ακόμα στοιχεία από τη περιοχή μου. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε και εμείς. 
      Το λόγο έχει ο Υφυπουργός κ. Κωνσταντόπουλος, για είκοσι λεπτά. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, θα ξεκινήσω από τον κ. Γείτονα, γιατί χάρις σ' αυτόν έγινε η τελευταία σοβαρή προνοιακή προσπάθεια στη χώρα επί κυβερνήσεως ΠΑ.ΣΟ.Κ. με τη ψήφιση του νόμου –θα το καταθέσω στη Βουλή για να το θυμηθούν καλύτερα, κυρίως οι συνάδελφοι του Πανελλήνιου Σοσιαλιστικού Κινήματος γιατί εμείς το έχουμε μελετήσει πάρα πολύ καλά,  για τη δημιουργία τότε του Εθνικού Οργανισμού Κοινωνικής Φροντίδας που ένωνε τον Ε.Ο.Π., το Π.Ι.Κ.Π.Α. και το «ΜΗΤΕΡΑ».
      Θα καταθέσω, λοιπόν, το σχέδιο νόμου, το οποίο τότε ψηφίστηκε και έγινε νόμος του κράτους. Διαβάθμιζε και την Κοινωνική Φροντίδα σε Πρωτοβάθμια, Δευτεροβάθμια και Τριτοβάθμια. Έδινε ουσιαστικές λύσεις στο χώρο της Κοινωνικής Φροντίδας, της Κοινωνικής Πρόνοιας.
      Κύριε Κατρίνη, το Υπουργείο δε λεγόταν ποτέ Κοινωνικής Φροντίδας. Ήταν Υγείας, Πρόνοιας και μετονομάστηκε σε Κοινωνικής Αλληλεγγύης. Είστε νέος συνάδελφος, αλλά τουλάχιστον αυτό πρέπει να το γνωρίζετε.
      ΜΙΧΑΗΛ ΚΑΤΡΙΝΗΣ: Έχει σημασία;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ναι, έχει τεράστια σημασία και είναι θέμα ουσίας κιόλας τα «περί φροντίδας, πρόνοιας και κοινωνικής αλληλεγγύης». Αν και έκανα το μάθημα αυτό στο Πανεπιστήμιο, δεν έχω διάθεση να το κάνω και σε εσάς τώρα.
      Καταθέτω, λοιπόν, το νόμο του κ. Γείτονα που επαναλαμβάνω ότι ήταν η καλύτερη τελευταία προσπάθεια, η οποία έγινε στο χώρο αυτό.
      (Στο σημείο αυτό ο Υφυπουργός κ. Γεώργιος Κωνσταντόπουλος καταθέτει για τα Πρακτικά τον προαναφερθέντα νόμο, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Τι έγινε μετά, όμως; Στις 10 Φεβρουαρίου 2003, η κυβέρνηση του ΠΑ.ΣΟ.Κ. τότε, με την υπογραφή του Υπουργού Υγείας, του κ. Στεφανή και με τον κ. Θάνο καταθέτει την «ταφόπλακα» της πρόνοιας. Αυτή είναι η «ταφόπλακα» της πρόνοιας, πριν προλάβει να υλοποιηθεί ο νόμος «Γείτονα», πριν στεγνώσει η μελάνη ακόμη. Ο Εθνικός Οργανισμός Κοινωνικής Φροντίδας δεν λειτούργησε ποτέ.
      Τι λέει εδώ μέσα; Θα τα πούμε, γιατί πρέπει. Κάνετε μια σημαντική επερώτηση, αλλά πρέπει να γνωρίζουμε βασικά πράγματα.
      Άρθρο 5. Ο Εθνικός Οργανισμός Κοινωνικής Φροντίδας καταργείται έξι μήνες μετά τη δημοσίευση αυτού του νόμου στην Εφημερίδα της Κυβερνήσεως. Οι υπάλληλοι πηγαίνουν σε Ο.Τ.Α., οπουδήποτε. Χάνονται οι θέσεις μαζί με αυτούς τους τρεις ιστορικούς οργανισμούς. Ίσως υπήρχαν προκαταλήψεις για την ονομασία του τι σημαίνει «Π.Ι.Κ.Π.Α.», για την ιστορία του «Π.Ι.Κ.Π.Α.», του «Ε.Ο.Π.» -κάποιους ενοχλούσαν, φαίνεται, μέσα στο ΠΑ.ΣΟ.Κ. τότε- τι σημαίνει «Η ΜΗΤΕΡΑ», τι σημαίνει «Ίδρυμα Βρεφονηπιακών Σταθμών». Όχι μόνο καταργήθηκαν, αλλά η περιουσία τους έμεινε έωλη, τινάχθηκε στον αέρα. Φαίνεται ότι είχε μπει στο μάτι η μεγάλη περιουσία του Π.Ι.Κ.Π.Α. και του Ε.Ο.Π.
      Πρέπει να τα πούμε αυτά, γιατί κάποιοι μιλήσατε για απογραφή και αξιοποίηση. Και ο κ. Σκουλάκης ξεκίνησε απ’ αυτό, πού βρίσκεται η απογραφή και αξιοποίηση.
      ΑΘΑΝΑΣΙΑ ΜΕΡΕΝΤΙΤΗ: Και ο κ. Κακλαμάνης και εγώ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα τα πούμε, μην ανησυχείτε. Εδώ είμαι για να σας απαντήσω.
      Καταργήθηκαν. Όμως, ξεχάσατε κάτι βασικό πριν τους καταργήσετε, τι θα γίνει με τους υπαλλήλους. Ξεχάσατε να πληρώσετε το εφ’ άπαξ των υπαλλήλων αυτών, αγνοήσατε την τύχη των υπαλλήλων αυτών, των Π.Ι.Κ.Π.Α. και Ε.Ο.Π. Καταργήσατε και η κατάργηση ίσχυσε αναδρομικά, με αποτέλεσμα το πρώτο πράγμα που έκανα, μόλις ήρθα στο Υπουργείο, ήταν να κάνω το δικηγόρο.
      Κυρίες και κύριοι, εκατόν σαράντα έξι πλειστηριασμοί έγιναν. Μιλήσατε για το τι αφήσαμε όρθιο. Τι αφήσατε εσείς όρθιο! Το Δεκέμβριο του 2003 -και αυτό θα σας συνοδεύει πάντοτε, γιατί κάποιοι έχουν δικαίωμα να μιλούν και κάποιοι δεν έχουν δικαίωμα να μιλούν, δυστυχώς, σε αυτήν εδώ την Αίθουσα- στην οδό Ιωνίας 31 στην Κηφισιά εκποιήθηκε το ακίνητο. Το Δεκέμβριο έχουμε ακόμη δικαστήρια. Έκανε πέντε ανακοπές. Κάνω το δικηγόρο συνέχεια, τρέχω στα δικαστήρια για να σώσω την περιουσία της Πρόνοιας που εσείς την εκποιήσατε, εσείς τη διαλύσατε, εσείς βάλατε την ταφόπλακα.
      ΑΘΑΝΑΣΙΑ ΜΕΡΕΝΤΙΤΗ: Είχε αρχίσει η αξιοποίησή τους, όμως.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Διότι προνοιακή πολιτική χωρίς χρήματα δεν μπορείς να κάνεις. Χωρίς την περιουσία της Πρόνοιας, η οποία είναι στον αέρα, πρόνοια δεν μπορείς να κάνεις. Με εκατόν σαράντα έξι πλειστηριασμούς, όπου αναγκαζόμουν να τρέχω συνέχεια, να μπαίνω μέσα στα δικαστήρια να κάνω το μάρτυρα, για να σώσω την περιουσία της Πρόνοιας.
      Εσείς οδηγήσατε την κατάσταση εκεί, όπου χωρίς έλεος, είχατε το ν. 2646 και δεν τον υλοποιήσατε. Όλες οι βιβλιογραφικές αναφορές και οι ελληνικές και οι ευρωπαϊκές ήταν υπέρ του νόμου αυτού, πρωτοπόρος νόμος για την εποχή εκείνη, ο καλύτερος προνοιακός νόμος. Όχι μόνο δεν τον υλοποιήσατε, αλλά τον πετάξατε στον κάλαθο των αχρήστων. Το ακίνητο στην Ιωνίας 31 το πουλήσατε έναντι πινακίου φακής. Ο ιδιοκτήτης ο οποίος το πήρε από εσάς, ακόμη τρέχει στα δικαστήρια και δεν θα το πάρει ποτέ αυτό το ακίνητο.
      Στις 9 Μαρτίου αναλάβαμε. Στις 12 Μαρτίου βγάλατε στο σφυρί και το άλλο, Σταδίου και Αμερικής γωνία. Ξέρετε με τι ενοίκιο; Με 12.000 ευρώ το μήνα ενοίκιο το έβγαζε ο τότε Διοικητής του -δεν είχαμε προλάβει να τον αλλάξουμε- τρεις μήνες μετά, ο κ. Πετραλιάς, αν τον θυμάστε, που ήταν Πρόεδρος του Ιδρύματος Κωφών.
    Σταμάτησα και τον είδα τυχαίως στην «ΚΑΘΗΜΕΡΙΝΗ» τον πλειστηριασμό που κάνατε. Σας τα έχω πει πολλές φορές, αλλά θα τα ακούτε, γιατί φαίνεται ότι έχετε επιλεκτική μνήμη. Δεν θέλετε να τα θυμάστε αυτά. Είναι εφιάλτης και στον ύπνο σας και θα σας συνοδεύουν σαν εφιάλτης στον ύπνο σας συνέχεια αυτά τα πράγματα. 
    ΑΘΑΝΑΣΙΑ ΜΕΡΕΝΤΙΤΗ: Τα έχω γραμμένα, κύριε Υπουργέ. Τα έχετε ξαναπεί πολλές φορές.
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εδώ, λοιπόν, για την καταγραφή που λέτε, έτρεχα στα δικαστήρια για να σώσω τις περιουσίες αυτές. Βγάλαμε 2.000.000, πληρώσαμε τους υπαλλήλους, σταματήσαμε τους πλειστηριασμούς, σταματήσαμε εκατόν σαράντα έξι πλειστηριασμούς, καταγράψαμε όλη αυτήν την περιουσία. 
    Σας καταθέτω, λοιπόν, εδώ, αυτό το cd, το έκανα και σε πράσινο χρώμα για να μην το χάσετε …
    ΑΘΑΝΑΣΙΑ ΜΕΡΕΝΤΙΤΗ: Εσείς θα το βλέπετε, όμως, που είναι πράσινο;
    ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ένα για τα Πρακτικά και ένα για τον κ. Σκουλάκη, σας παρακαλώ πολύ. Είναι έξι τόμοι και έτσι το έχουμε και σε cd. 
     (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν cd, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Εδώ θα δείτε την καταγραφή όλης της περιουσίας της Πρόνοιας, η οποία τρέχουσα περιουσία όχι  μόνο καταγράφηκε  -είναι αυτήν για την οποία φροντίσατε και τρέχαμε στα δικαστήρια με το Δήμο Πειραιώς και με άλλους δήμους και με τις διαστολές των εργολάβων, που ξαφνικά είχε γίνει διαστολή των οικοπέδων όλων των εργολάβων εις βάρος των οικοπέδων της Πρόνοιας- αλλά δεν είχατε φροντίσει να την γράψετε και στα υποθηκοφυλακεία της χώρας. 
    Εδώ, λοιπόν, θα δείτε σε εννιακόσιες σελίδες εγγεγραμμένη στα υποθηκοφυλακεία της χώρας όλη την προνοιακή περιουσία, χωρίς να έχει εκποιηθεί επί ημερών μας, ούτε ένα τετραγωνικό μέτρο. Θέλουμε να τη διασφαλίσουμε και ας βρεθεί μία κυβέρνηση πραγματικά να την αξιοποιήσει. 
    Εδώ θα δείτε -το τύπωσα και σας το δίνω - και το σχέδιο νόμου, μια ολοκληρωμένη πρόταση για τη διαχείριση της δημόσιας ακίνητης περιουσίας στον τομέα της κοινωνικής αλληλεγγύης. Υπάρχει και το καταστατικό της εταιρείας και το σχέδιο νόμου, το οποίο δυστυχώς, λόγω των διαφόρων που γίνονται στη Βουλή, θα πάρει και αυτό σειρά για ψήφιση. Είναι εδώ για να το μελετήσετε κατά τη διάρκεια της συζήτησης. Έχουμε ολοκληρωμένη πρόταση για την αξιοποίηση και επαναλαμβάνω όχι για την εκποίηση της προνοιακής περιουσίας.
     (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Τα παραδείγματα είναι άπειρα για το πώς αξιοποιήσατε την περιουσία, πού είχε φθάσει η περιουσία της Πρόνοιας. Δεν θα το έλεγα καθόλου, αλλά το αναφέρατε. Δύο τουλάχιστον συνάδελφοι αναφέρθηκαν στο τι κάναμε με την απογραφή, με την αξιοποίηση. Σας την παραδίδω, λοιπόν. Την έχω δώσει ήδη σε ορισμένους δημοσιογράφους που την είχαν ζητήσει τις προηγούμενες εβδομάδες. Έχει τελειώσει εδώ και αρκετό καιρό και έγιναν και συμπληρωματικές εκθέσεις ακόμα, γιατί τα ΠΕ.Σ.Υ. από δεκαεπτά έγιναν επτά και υπήρξαν κάποιες αλλαγές στα υποθηκοφυλακεία. Ήταν απαραίτητο, λοιπόν, να γίνουν και κάποιες τροποποιήσεις. Τα ακίνητα διαφυλάχθηκαν, ειδικά στον Πειραιά που κινδυνεύσαμε να χάσουμε άπειρα ακίνητα στο Δήμο Πειραιώς. 
    Αυτά, λοιπόν, για το τι παραλάβαμε και για το τι αφήσαμε όρθιο. Σκεφθείτε, όμως, τι αφήσατε εσείς όρθιο. Σκεφθείτε πάρα πολύ καλά, γιατί προνοιακή πολιτική χωρίς χρήματα δεν μπορείς να κάνεις. Η προνοιακή περιουσία είναι τεράστια. Εμείς υποσχεθήκαμε ότι θα κάνουμε νοικοκύρεμα της προνοιακής περιουσίας. Θα ξεκινήσουμε πρώτα με το νοικοκύρεμά της, να δούμε τι έχουμε, πού το έχουμε, να το καταγράψουμε. Και ξέρετε πού φθάσαμε; Φθάσαμε να καταγράψουμε ακόμη και την περιουσία της Πρόνοιας, την ανταλλάξιμη μετά το 1922, το 1930, η οποία κανείς δεν ήξερε πού βρίσκεται. Ακίνητα στην Καλαμαριά, ειδικά στη Βόρεια Ελλάδα, ανταλλάξιμη περιουσία που ήταν χαμένη ουσιαστικά. Οι εργολάβοι της Καλαμαριάς και της Καισαριανής είχαν κάνει πάρτι πάνω στην περιουσία της Πρόνοιας. Είχαν κάνει κυριολεκτικά πάρτι. 
    Και αυτά τα καταγράψαμε και αυτά τα εγγράψαμε στα υποθηκοφυλακεία της χώρας. Είναι και αυτά στο cd το οποίο σας παρέδωσα. Ελπίζω και γίνεται τεράστια προσπάθεια για την αξιοποίησή τους. 
    Μήπως θυμάστε στα δικαστήρια στα οποία έτρεχα για το περιβόητο Ιωσηφόγλειο με τις δίκες με τον Πεσμαζόγλου στη λεωφόρο Συγγρού, που το είχατε αφήσει με δώδεκα παιδιά και οι κληρονόμοι του Ιωσηφόγλου μας έτρεχαν στα δικαστήρια και αναγκάστηκα να βάζω παιδιά μέσα -και έφθασαν τα πενήντα δύο παιδιά- για να μην κλείσει το ίδρυμα και ζητούσα συμμαχίες; Θυμάστε τα δημοσιεύματα της «ΑΥΡΙΑΝΗΣ» τότε, που ευτυχώς με βοήθησε με δισέλιδά της στην προσπάθεια να σώσω το φιλέτο το οποίο υπάρχει στην Αθήνα και το οποίο με μαθηματική ακρίβεια θα είχε χαθεί; Θυμάστε που έτρεχα στα δικαστήρια στην Ευελπίδων συνέχεια για να το σώσω;
    Μήπως θυμάστε τι κάνατε τρεις ημέρες πριν τις εκλογές του 2004 με το προεδρικό διάταγμα το οποίο βγάλατε τρεις μήνες μετά την επίσκεψη του Πρωθυπουργού της χώρας, που τον συνόδευα στο Π.Ι.Κ.Π.Α. της Βούλας, όπου επιτρέψατε για την προστασία της αττικής χλωρίδας και πανίδας –εκεί σας έπιασε το ενδιαφέρον για την προστασία πανίδας και χλωρίδας της Αττικής- το φιλέτο όλης της Ελλάδας και όλης της νοτιανατολικής Ευρώπης, το Π.Ι.Κ.Π.Α. της Βούλας, όπου επιτρέπεται η οικοδόμηση μόνο πεντακοσίων τετραγωνικών μέτρων και εκεί θέλαμε να κάνουμε ένα σύγχρονο κέντρο αποκατάστασης και μας έχουν δεθεί τα χέρια; Γιατί το προεδρικό διάταγμα αυτό δεν αλλάζει, παρά με άλλο προεδρικό διάταγμα, χωρίς να είναι δυσμενέστεροι οι περιβαλλοντικοί όροι και δεν μπορεί να αλλαχθεί ουσιαστικά. 
	Το οδηγήσατε και αυτό σε «ταφόπλακα» μόλις μάθατε το ουσιαστικό ενδιαφέρον που είχαν για την αναβάθμιση του Π.Ι.Κ.Π.Α. Βούλας. Και το κάνατε τρεις μέρες πριν τις εκλογές του Μαρτίου του 2004. 
	Έτσι βλέπατε την πρόνοια: Πλιάτσικο στην περιουσία της, κατάργηση των δομών Π.Ι.Κ.Π.Α.-Ε.Ο.Π., αβέβαιο μέλλον των υπαλλήλων της. Τους υπαλλήλους τους πουλήσατε κυριολεκτικά σε όλα τα Υπουργεία. Τους χάσαμε αυτούς τους προνοιακούς υπαλλήλους. Ακόμα τους ψάχνουμε. Και ήρθατε σήμερα και είπατε αυτά που είπατε. 
	Θα απευθυνθώ λίγο στον κ. Κατρίνη, γιατί με προκάλεσε και επειδή βρισκόμουν στην Ηλεία θα του πω το εξής: Κύριε Κατρίνη, ή δεν γνωρίζετε ή δεν θέλετε να μάθετε ή δεν βλέπετε ή πρόκειται για άγνοια ή για ψεύδος. Στην καλύτερη περίπτωση, ελπίζω να είναι απλώς πολιτικό ψεύδος. Ξέρετε πολύ καλά ότι τα τριχίλιαρα και τα δεκαχίλιαρα δίνονταν μόνο με αιτήσεις και μόνο στις τράπεζες. Μόνο στις τράπεζες!
	ΜΙΧΑΗΛ ΚΑΤΡΙΝΗΣ: Κύριε Υπουργέ, αφού συμπληρώνονταν παρουσία σας από την πρώτη μέρα! 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Υπήρχε σκέψη στην αρχή με απόφαση του Πρωθυπουργού…
	ΜΙΧΑΗΛ ΚΑΤΡΙΝΗΣ: Μη διαστρεβλώνετε αυτά που είπα. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): … οι αιτήσεις δίνονταν …
	ΜΙΧΑΗΛ ΚΑΤΡΙΝΗΣ: Συμπληρώνονταν παρουσία σας από την πρώτη μέρα! 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας παρακαλώ πολύ. Ουδεμία αίτηση συμπληρώθηκε. Οι αιτήσεις βγήκαν την επομένη. Σας πειράζει, σας ενοχλεί γιατί μιλάτε με δύο Βουλευτές στην Ηλεία. 
	ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, μη διακόπτετε. Δεν μπορεί να γίνει διάλογος και μάλιστα μ’ αυτόν τον τρόπο. 
	ΜΙΧΑΗΛ ΚΑΤΡΙΝΗΣ: Θα σας πω στη δευτερολογία μου τότε, κύριε Υπουργέ! 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Σας πειράζουν τα μέτρα αυτά, αλλά πρέπει να ξέρετε πολύ καλά τι έγινε. Και ξέρετε πολύ καλά ότι ήταν συγκεκριμένες οι αιτήσεις που  έβγαιναν μόνο από το χρηματοπιστωτικό σύστημα, από συγκεκριμένες τράπεζες. Συμπληρώνονταν μόνο μέσα στις τράπεζες με την ταυτότητα του ενδιαφερομένου και μόνο μέσα εκεί! Και το ξέρετε πολύ καλά. Τα λέτε, εφόσον έχετε «πολιτική μυωπία ή πολιτική κώφωση». Ένα από τα δύο. Αλλά σας πειράζουν αυτά. 
	Και όσον αφορά τα υπόλοιπα που είπατε, γνωρίζετε πολύ καλά ότι δόθηκαν σε σαράντα πέντε χιλιάδες άτομα στην Ηλεία. Και είχαμε πει ότι θα κάνουμε αυστηρούς ελέγχους. Και τους κάνουμε τους αυστηρούς ελέγχους. Είχαμε πει ότι θα δώσουμε μόνο στους αρχηγούς των οικογενειών. Και πήγαν τρία και τέσσερα άτομα από την ίδια οικογένεια και υπέγραψαν ψευδείς υπεύθυνες δηλώσεις. 
	Και τα δώσαμε τα χρήματα τότε, γιατί θέλαμε ένα ταχύ κράτος να λειτουργήσει. Τότε είχαμε ένα πρόβλημα τεράστιο. Πήγαν τρία και τέσσερα άτομα από την ίδια οικογένεια και πήγαν με το ίδιο Α.Φ.Μ. και πήραν χρήματα από δύο, τρεις και τέσσερις τράπεζες. Και τώρα τους τα ζητάμε πίσω.
	ΧΡΗΣΤΟΣ ΧΑΪΔΟΣ: Να μην τα δίνατε. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τα δώσαμε. Υπέγραψαν υπεύθυνη δήλωση ότι θα τα επιστρέψουν και έντοκα μάλιστα εντός εύλογου χρονικού διαστήματος. 
Τι έπρεπε να κάνουμε δηλαδή; Να μην τα ζητήσουμε πίσω, κύριε Κατρίνη;
	ΜΙΧΑΗΛ ΚΑΤΡΙΝΗΣ: Κύριε Υπουργέ, ξέρετε πολύ καλά ότι άλλη ήταν η δική σας απόφαση και με παρέμβαση του κ. Ρουσόπουλου έγινε η διαδικασία που έγινε και έγινε το μπάχαλο! 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γι’ αυτό σας ενοχλεί ο κ. Ρουσόπουλος, γιατί είχε πάρει αυτήν την υπόθεση στην πλάτη του κυριολεκτικά. 
	ΜΙΧΑΗΛ ΚΑΤΡΙΝΗΣ: Ήσασταν αντίθετος εσείς προσωπικά. Και το συγκαλύπτετε τώρα. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γι’ αυτό σας ενοχλεί πραγματικά, γιατί κατόρθωσε τότε να είμαστε κοντά στον κόσμο. Γι’ αυτό στοχοποιείται σήμερα. Και γι’ αυτό! 
	ΑΘΑΝΑΣΙΑ ΜΕΡΕΝΤΙΤΗ: Αφού δεν ενοχλεί εσάς, κύριε Υπουργέ, εμάς…
      	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και θα συνεχίσουμε… 
	ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, μισό λεπτό. Και αν έχετε την καλοσύνη, μην προκαλείτε και εσείς!
	Κύριοι συνάδελφοι, ο Κανονισμός που ακολουθούμε, που έχετε και έχουμε ψηφίσει, δεν επιτρέπει αυτά που κάνετε. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Όταν προκαλούμαι; 
	ΠΡΟΕΔΡΕΥΩΝ (Ιωάννης Δραγασάκης): Μην προκαλείτε και εσείς, κύριε Υπουργέ. 
	ΑΘΑΝΑΣΙΑ ΜΕΡΕΝΤΙΤΗ: Μας λέει για τον κ. Ρουσόπουλο και για τα τριχίλιαρα. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εκτιμώ πολύ τη νοημοσύνη σας. Μην υποτιμάτε τη δική μου. 
	Και όσον αφορά τα υπόλοιπα, έτσι φθάσαμε το ΠΑ.ΣΟ.Κ. με κροκοδείλια δάκρυα να έρχεται εδώ και να μιλά για προνοιακή πολιτική και για προνοιακό χάρτη. Και αν δει κάποιος μόνο τη γεωγραφία της χώρας και το πού έστησε τα Κ.Α.Φ.Κ.Α. και τα ΚΕ.Κ.Υ.Κ. ΑΜΕΑ, θα βγάλει τουλάχιστον σπυριά, αν έχει στοιχειώδη προνοιακή γνώση για το πού χρειάζεται να γίνουν τα Κέντρα Αποκατάστασης. 
	Κοιτάξτε, λοιπόν, πού τα έκανε. Το ένα το έκανε στο Άργος Ορεστικό –θα ξεκινήσω από το Βορά- και το άλλο το έκανε στο Αμύνταιο. Βλέπετε έχουμε μεγάλα νοσοκομεία και ορθοπεδικά νοσοκομεία δίπλα, δευτεροβάθμια νοσοκομεία και χρειαζόμαστε την αποκατάσταση, άρα να τα διοχετεύσουμε εκεί! Το άλλο το έκανε επάνω στη Νιγρίτα. Στη Θεσσαλονίκη, κανένα! Στη Θεσσαλία, κανένα! Στη Στερεά Ελλάδα, κανένα! Το άλλο το κάνει στο Λουτράκι στην Κόρινθο. Στην Αθήνα, κανένας σχεδιασμός!
      Για το Εθνικό Ίδρυμα Αποκατάστασης, θα μιλήσουμε για το ΕΣΥ και πώς θα πάει στο Ε.Σ.Υ.. Το άλλο ήταν στο Αίγιο –ένα μικρό στο Αίγιο- το άλλο κάτω στα Φιλιατρά, το άλλο στην Αμφιλοχία, ένα στη Ρόδο που ήταν Γηροκομείο, Θεραπευτήριο Χρόνιων Παθήσεων. Το ονόμασε Κ.Α.Φ.Κ.Α., χωρίς ουσιαστικά να αλλάξει τίποτα, απλώς το μετονόμασε Κ.Α.Φ.Κ.Α.. Αυτά ήταν τα Κ.Α.Φ.Κ.Α. της χώρας, αυτή ήταν η γεωγραφική κατανομή της χώρας. 
      Θέλετε τα ΚΕ.Κ.Υ.Κ. ΑΜΕΑ; Είναι είκοσι επτά χιλιόμετρα από το εσωτερικό των πόλεων. Της Μυτιλήνης απέχει είκοσι επτά χιλιόμετρα. Είναι σε χωριά, ανάλογα πού τα καθόριζαν οι πολιτικοί παράγοντες και οι Βουλευτές της περιοχής. Ορισμένα είναι σε κάπως καλά σημεία της Βέροιας, στο Μακρυχώρι. Τα έχω επισκεφθεί όλα. Τουλάχιστον ξέρετε πολύ καλά πώς σχεδιάστηκαν, πώς έγιναν, ποιοι σας πίεσαν να τα κάνετε και πώς έγιναν. 
      Να πούμε για το Κέντρο Αυτιστικών του Βόλου; Είναι επτά χιλιάδες τετραγωνικά, με την υποχρέωση από το Κοινοτικό Πλαίσιο Στήριξης να είναι μόνο για αυτιστικά παιδιά. Ο Βόλος όχι Λονδίνο να ήταν, αλλά Πεκίνο να ήταν, τόσα αυτιστικά παιδιά δεν μπορούσε να τα βρει! Κι όμως, έτσι κάνατε την προνοιακή σας πολιτική! Να υπάρχουν κέντρα αυτιστικών όχι στην Αθήνα, όχι στην Αττική με τα τέσσερα εκατομμύρια κόσμο ούτε καν στη Θεσσαλονίκη, αλλά στο Βόλο με την υποχρέωση να τα γεμίσουμε μόνο με αυτιστικά παιδιά, χωρίς να δούμε καν τις βιβλιογραφικές αναφορές, χωρίς να δούμε καν την επιστημονική γνώση όσον αφορά το πώς πρέπει να στήνονται τα κέντρα αυτιστικών. Τα κέντρα αυτιστικών πρέπει να είναι μικρά, να είναι συγκεκριμένα και κοντά σε άλλα κέντρα και παιδοψυχιατρικά νοσοκομεία για να διοχετεύονται τα αυτιστικά άτομα. 
      Θέλετε να λειτουργήσουν το Παιδοψυχιατρικό Νοσοκομείο στην Πεντέλη, τα παιδοψυχιατρικά νοσοκομεία, οι παιδοψυχιατρικές κλινικές αλλού, το Κέντρο Αυτιστικών στη Ν. Ιωνία του Βόλου. Και θέλετε αυτά να λειτουργήσουν, να βρεθούν ειδικοί επιστήμονες, γνώστες του αυτισμού και γνώστες με ειδικότητα στην παιδοψυχιατρική και στον αυτισμό, προκειμένου να δουλέψουμε το κέντρο των επτά χιλιάδων τετραγωνικών στο Βόλο, το οποίο δουλεύει με κάποια παιδιά που όσο κι αν «ανοίξεις» όσο κι αν «διαστείλεις» το σύστημα, δεν μπορείς να ονομάσεις τη νοητική στέρηση αυτισμό, όπως δεν μπορείς να ονομάσεις αυτισμό τα διάχυτα αναπτυξιακά προβλήματα –που επιχείρησαν να το κάνουν και αυτό- και τα αυτιστικά στοιχεία. Έτσι κάνατε την προνοιακή σας πολιτική! Προνοιακή πολιτική σε βάθος! Προνοιακή πολιτική με πρόγραμμα!      
      Κέντρα Αποκατάστασης. Φθάσαμε στο σημείο να φεύγουν οι ανάπηροι. Φθάσαμε στο σημείο να υπάρχουν στις εφημερίδες αγγελίες και να φεύγει στο εξωτερικό για αποκατάσταση όλος ο κόσμος όπως γινόταν παλιά με τις εγχειρήσεις ανοιχτής καρδιάς. 
      Το νοσήλιο είναι καθηλωμένο στα 50 ευρώ. Τι έπρεπε να κάνουμε; Δεν κάναμε «άνοιγμα» στον ιδιωτικό τομέα; Όμως, το «άνοιγμα» στον ιδιωτικό τομέα έγινε με την ταφόπλακα της πρόνοιας. Η ταφόπλακα της πρόνοιας του Φλεβάρη του 2003 καθόριζε το «άνοιγμα» του παραθύρου στον ιδιωτικό τομέα. Οι δικοί σας νόμοι εδώ μιλούσαν για το ερανικά συστήματα μακράς διάρκειας! Εσείς ανοίξατε το πάρτυ των τηλεμαραθωνίων! Εσείς ανοίξατε κυριολεκτικά το πάρτυ της φιλανθρωπίας. Εδώ είναι! Σελίδα 389 στην Εφημερίδα της Κυβερνήσεως, άρθρο 12, «Ερανικά συστήματα μακράς διάρκειας». Μιλάω για το δικό σας νόμο, το ν. 3106/2003. Σας τον καταθέτω και αυτόν, για να θυμάστε ποιοι άνοιξαν την πρόνοια στην ιδιωτικοποίηση, ποιοι ξεκίνησαν τη φιλανθρωπία.
      (Στο σημείο αυτό ο Υφυπουργός Υγείας και Κοινωνικής Αλληλεγγύης κ. Γεώργιος Κωνσταντόπουλος καταθέτει για τα Πρακτικά τον προαναφερθέντα νόμο, ο οποίος βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Γελάτε, κύριε Γείτονα, γιατί αυτά τα είχατε διασφαλίσει με ασφαλιστικές δικλείδες για να μη γίνουν. 
      ΕΚΤΟΡΑΣ ΝΑΣΙΩΚΑΣ: Ψάχνετε να βρείτε άλλοθι…
      ΠΑΝΑΓΙΩΤΗΣ ΑΔΡΑΚΤΑΣ: Ε, όχι και άλλοθι!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Αν σας ενοχλούν, εδώ είμαστε. Βλέπω ότι σας ενοχλούν πολύ αυτά, γιατί πάντα υπήρχαν δύο «ΠΑ.ΣΟ.Κ.», που το ένα έριχνε το βάρος στο άλλο. Πάντα έτσι ήταν τα πράγματα. Και τότε και τώρα! Όμως, εδώ ήμασταν –τότε ήμασταν αντιπολίτευση- και σας παρακολουθούσαμε, βλέπαμε και τα καλά σας και τα στραβά σας και ξέρετε πολύ καλά ποιοι έβαλαν ταφόπλακα στην πρόνοια. 
      ΓΕΩΡΓΙΟΣ ΦΛΩΡΙΔΗΣ: Και τώρα Αντιπολίτευση είστε! Δεν παίρνετε χαμπάρι! 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γι’ αυτό σας είπα, κύριε Φλωρίδη, ότι έτρεχα στα δικαστήρια για να γλιτώσω εκατόν σαράντα έξι ακίνητα της πρόνοιας. Γι’ αυτό σας το είπα αυτό. 
      ΓΕΩΡΓΙΟΣ ΦΛΩΡΙΔΗΣ: Μέρες που είναι, μην μιλάτε για νούμερα! 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και όσον αφορά στις μονάδες ψυχιατρικής μεταρρύθμισης που είπατε –γιατί ακούστηκε και αυτό- για τα τέσσερα προγράμματα, ήδη βγήκαν και τα τέσσερα στον αέρα και κατοχυρώνονται οι διαγωνισμοί.
	ΕΜΜΑΝΟΥΗΛ ΣΚΟΥΛΑΚΗΣ: Θα σας καταθέσω αίτηση κατάθεσης εγγράφων. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Και κατάθεση εγγράφων θα γίνει και θα σας απαντήσω αμέσως. Είμαστε υπερήφανοι για το βιβλίο που έχετε μπροστά σας και θα σας έρθει και το δεύτερο για την καταπολέμηση της φτώχειας. Τα προγράμματά μας υλοποιούνται σιγά-σιγά. Πέντε ουσιαστικά θα είναι μέχρι το τέλος του χρόνου. Έρχονται και τα υπόλοιπα τα οποία θα γίνουν μέσα στο 2009. Ήδη έχουμε τα πέντε πρώτα. Κατοχυρώθηκαν οι διαγωνισμοί και για τους κοινωνικούς φροντιστές και για τους αστέγους και για το θέμα της Λισαβόνας. Κατοχυρώθηκαν, λοιπόν, τέσσερις από τους πέντε διαγωνισμούς και έπεται ο πέμπτος. 
	Έγιναν προκηρύξεις για τον τεχνικοοικονομικό σύμβουλο στους τέσσερις από τους πέντε διαγωνισμούς και πολύ ευχαρίστως να σας καταθέσω και πού πήγαν και ποιοι θα αναλάβουν την υλοποίηση αυτών των προγραμμάτων στα οποία αναφερθήκατε εκεί μέσα. 
	Για τις Μονάδες Ψυχιατρικής Μεταρρύθμισης θέλω να πω τα εξής: Ανοίξατε το δρόμο. Πρόβλημα έχει μόνο ο ιδιωτικός τομέας της λεγόμενης «ψυχιατρικής» μεταρρύθμισης και αποασυλοποίησης. Μόνο ο ιδιωτικός. Έχουμε φροντίσει και έχουμε γιγαντώσει το δημόσιο τομέα και είμαστε υπερήφανοι γι’ αυτό. Μόνο εικοσιτέσσερις δομές έχουμε στη θέση του Ψυχιατρικού Νοσοκομείου Ολύμπου. Είμαστε έτοιμοι, λοιπόν, να δεχθούμε και περιστατικά τα οποία δεν μπορεί να τα φέρει βόλτα ο ιδιωτικός τομέας, τον οποίο εσείς ουσιαστικά δημιουργήσατε. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
	Πληρώσαμε πέρυσι, αλλά και φέτος θα πληρώσουμε 78 εκατομμύρια ευρώ. Έχουμε διασφαλίσει τους πόρους. Κύριε Σκουλάκη, γι’ αυτά που εσείς είχατε υπογράψει πληρώνουμε απολογιστικά. Έχουμε υποχρέωση να τους πληρώνουμε στις 31 Δεκεμβρίου κάθε χρόνο. Χαριστικώς τους πληρώνουμε προϋπολογιστικά. Ξέρετε πολύ καλά ότι πέρυσι στον ισολογισμό που κάναμε στις 31 Δεκεμβρίου δεν χρωστάμε ούτε ένα ευρώ. Υπάρχουν εταιρείες που είχαν πλεόνασμα και είχαν πάρει μέχρι και 289.000 ευρώ παραπάνω απ’ όσο δικαιούνταν. Εδώ θα τα πάρουν και το 2008. Τους τα αφαιρούμε από το 2008. Καταθέσαμε τα στοιχεία. 
	ΕΜΜΑΝΟΥΗΛ ΣΚΟΥΛΑΚΗΣ: Τεσσερισήμισι χρόνια γιατί δεν αλλάξατε αυτό το καθεστώς; Προκηρύσσετε με τους ίδιους όρους και με τις ίδιες προϋποθέσεις. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κοιτάξτε,…
	ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, ο χρόνος της ομιλίας σας έχει τελειώσει. Αν θέλετε, ολοκληρώστε.
	ΕΜΜΑΝΟΥΗΛ ΣΚΟΥΛΑΚΗΣ: Δεν είναι έτσι! Θα σας φέρω στοιχεία από το Δαφνί!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Καταθέστε μόνο γι’ αυτό! Και τώρα ακόμη τους πληρώνουμε και θα τους πληρώνουμε απολογιστικά! 
      ΠΡΟΕΔΡΕΥΩΝ (Ιωάννης Δραγασάκης): Με ακούτε, κύριε Υπουργέ και κύριε Σκουλάκη;	
      (Στο σημείο αυτό κτυπάει επαναληπτικό κουδούνι λήξεως του χρόνου ομιλίας του κυρίου Υφυπουργού)
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο δημόσιος τομέας της ψυχιατρικής μεταρρύθμισης δεν έχει κανένα απολύτως πρόβλημα. Είμαστε υπερήφανοι για το δημόσιο τομέα της ψυχιατρικής μεταρρύθμισης. Ο ιδιωτικός τομέας έχει προβλήματα…
      (Θόρυβος, διαμαρτυρίες από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΓΕΙΤΟΝΑΣ: Ε, όχι! Υπερβολή ότι δεν έχει προηγούμενο ο δημόσιος τομέας.
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, κύριε Υπουργέ, σας παρακαλώ!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …επειδή δεν κάνει καλή διαχείριση των χρημάτων του δημοσίου. Τους πληρώνουμε 50% προκαταβολές και αναγκαστήκαμε πλέον τα χρήματα τα οποία δίδουμε… 
	ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, με συγχωρείτε!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Γι’ αυτό και εξεγέρθησαν, αφού αυτοί ουσιαστικά σας βάζουν να φωνάζετε εδώ μέσα.  Γιατί; Σας το λέω αυτό, γιατί σας βομβαρδίζουν και δεν κάνετε κανένα έλεγχο πού πηγαίνουν τα χρήματα του ελληνικού λαού, του Έλληνα φορολογούμενου. Είμαι σίγουρος ότι πονάει αυτή η ιστορία πάρα πολύ. 
      (Στο σημείο αυτό κτυπάει παρατεταμένα επαναληπτικό κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, με συγχωρείτε, αλλά ακούτε καθόλου το Προεδρείο; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Μάλιστα, κύριε Πρόεδρε, το ακούω.
      ΠΡΟΕΔΡΕΥΩΝ (Ιωάννης Δραγασάκης): Ο χρόνος έχει λήξει. Θέλετε χρόνο από τη δευτερολογία; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Τρία λεπτά, κύριε Πρόεδρε. 
      ΠΡΟΕΔΡΕΥΩΝ (Ιωάννης Δραγασάκης): Και εν πάση περιπτώσει, μην κάνετε διάλογο!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Έπρεπε να απαντήσω στο συνάδελφο κύριο Σκουλάκη. 
      ΠΡΟΕΔΡΕΥΩΝ (Ιωάννης Δραγασάκης): Αλλού, όχι εδώ! Βρεθείτε έξω, κάνετε διάλογο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εδώ ακούστηκαν, κύριε Πρόεδρε, ολόκληρα ψεύδη, ότι δώσαμε λεφτά στα νοσοκομεία και δεν αντιδράσατε. 
	ΠΡΟΕΔΡΕΥΩΝ (Ιωάννης Δραγασάκης): Απαντήστε, κύριε Υπουργέ, αλλά όχι με πρόκληση διαλόγου. 
	ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Στη δευτερολογία είμαι έτοιμος να σας απαντήσω πάλι, κύριε συνάδελφε, και για τα υπόλοιπα θέματα που θέσατε. 
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Δραγασάκης): Ευχαριστούμε τον κύριο Υπουργό. 
	Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Παπουτσής για δώδεκα λεπτά. 
	ΧΡΗΣΤΟΣ ΠΑΠΟΥΤΣΗΣ: Κυρίες και κύριοι συνάδελφοι, εισερχόμαστε σε μία κρίσιμη εβδομάδα για το πολιτικό και κοινοβουλευτικό σύστημα, μία εξαιρετικά κρίσιμη εβδομάδα για τη δημοκρατία μας. Και είναι προφανής και μάλλον δικαιολογημένη η ανησυχία και η ένταση την οποία διέκρινα στον κ. Υπουργό, προηγουμένως, από το Βήμα της Βουλής. 
      Ωστόσο, παρά το γεγονός ότι αντιλαμβάνομαι τη δύσκολη θέση της Κυβέρνησης οφείλω να σας πω, κύριε Υπουργέ, ότι δεν είναι και το καλύτερο για τον Έλληνα πολίτη τη σήμερον ημέρα να έρχεστε εδώ να μας λέτε για την «καημένη» την Κυβέρνηση της Νέας Δημοκρατίας, η οποία θέλει, μπορεί, προσπαθεί, εργάζεται νυχθημερόν, αλλά δεν καταφέρνει τίποτα, διότι υπάρχει το κακό ΠΑ.ΣΟ.Κ. του παρελθόντος πριν από πέντε χρόνια. 
      Και πολύ περισσότερο δεν σας «παίρνει» -να χρησιμοποιήσω και μία φράση της καθημερινότητας- να εμφανίζεστε εδώ ως ένας σύγχρονος Ρομπέν των Δασών, ένας Ρομπέν της Πρόνοιας για την ακρίβεια, αναφερόμενος σε θέματα τα οποία έχουν σχέση με μια πραγματικότητα που έχει ζήσει ολόκληρος ο ελληνικός λαός και με μια εκσυγχρονιστική προσπάθεια που έγινε σε αυτήν τη χώρα με την ενίσχυση της μεγάλης Πλειοψηφίας του ελληνικού λαού. Εκτός αν εσάς σας ενοχλεί το γεγονός ότι η δική μας προσπάθεια έφερε μια μεγάλη αλλαγή στον τομέα της πρόνοιας και εξαφάνισε –γιατί αυτό είναι, προφανώς, που σας ενοχλεί- τα βασιλικά ιδρύματα, τα πάλαι ποτέ ιδρύματα της Φρειδερίκης. 
      Αυτό σας ενοχλεί, κύριε Υπουργέ; Τι αναφορά ήταν αυτή στο νόμο του ΠΑ.ΣΟ.Κ. ο οποίος ουσιαστικά επανίδρυσε, επανοργάνωσε με τους πιο σύγχρονους όρους και τις καλύτερες δυνατές δομές, με βάση την ευρωπαϊκή και τη διεθνή εμπειρία στο χώρο της πρόνοιας; Τι αναφορά είναι αυτή; 
      Επιπλέον, αναφέρεστε στους εργαζόμενους. Θυμηθήκατε τους εργαζόμενους στο χώρο της πρόνοιας; Πέντε χρόνια μετά θυμόσαστε τους εργαζόμενους στο χώρο της πρόνοιας; Αφού σας πήρε ο πόνος γιατί δεν δώσατε λύση; Γιατί επί πέντε χρόνια δεν δώσατε καμμία απολύτως λύση; 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δώσαμε. 
      ΧΡΗΣΤΟΣ ΠΑΠΟΥΤΣΗΣ: Ξέρετε ποια λύση δώσατε; Να βολέψετε τους υμετέρους.
       Ξέρετε ποια είναι –να ψάξω να τη βρω γιατί έχει ενδιαφέρον- η θεσμική μεταρρύθμιση  ή μάλλον η απόφαση την οποία πήρατε στο  Υπουργείο τα πέντε αυτά χρόνια; Η Κοινή Υπουργική Απόφαση 24689 και 77217 του 2006. Τι έλεγε αυτή; Καθορίστηκαν οι μισθοί για τις μικρές μονάδες των προέδρων στα 1.000 ευρώ και για τις μεγαλύτερες μονάδες στα 2.672 ευρώ το μήνα. Για τους προέδρους των οργανισμών στους τομείς της πρόνοιας, οι οποίοι αναλογικά στην περίοδο των κυβερνήσεων του ΠΑ.ΣΟ.Κ. έπαιρναν 220 ευρώ ο καθένας για τα μικρά ιδρύματα και 840 ευρώ. Αυτού του είδους τη μεταρρύθμιση και αυτού του είδους τη διευθέτηση των υποθέσεων των ανθρώπων σας κάνατε. 
      Μην επιμένετε, λοιπόν και κυρίως μην απευθύνεστε στους συναδέλφους του ΠΑ.ΣΟ.Κ. οι οποίοι με εξαιρετική ευθύνη με στοιχεία και ευαισθησία πάνω από όλα έρχονται και εγκαλούν την Κυβέρνηση. Εγκαλούν την Κυβέρνηση, δηλαδή, εσάς που την εκπροσωπείτε σήμερα εδώ, για το σήμερα, για το παρόν. Επιτέλους, σταματήστε την πάγια πρακτική την οποία μάθατε όλα αυτά τα χρόνια, να προσπαθείτε να κυβερνάτε αντιπολιτευόμενοι το ΠΑ.ΣΟ.Κ. του παρελθόντος. Σας παρακαλώ πολύ! 
      Δεν υπάρχει Έλληνας πολίτης σήμερα, δεν υπάρχει, Νεοδημοκράτης, ΠΑΣΟΚος, Κομμουνιστής, Αριστερός, οτιδήποτε θέλετε ο οποίος να μην το νοιώθει, ακόμα και αν δεν το ομολογεί, ότι η Κυβέρνηση της Νέας Δημοκρατίας είναι Κυβέρνηση περιορισμένης κοινωνικής ευθύνης. Αυτή είναι η αλήθεια, το βλέπετε παντού. Ακόμα και στις κομματικές σας συγκεντρώσεις, στις κομματικές σας συνελεύσεις αυτά λέγονται πλέον με παρρησία, από όλους του παριστάμενους.
      Η αλήθεια είναι ότι στα χρόνια που βρίσκεται στην εξουσία η Νέα Δημοκρατία είναι χωρίς τέλος τα προβλήματα για τις δομές της πρόνοιας της πολιτείας. Και αφού αφήσατε τους εργαζόμενους -τους οποίους προφανώς τους χρεώσατε στο κακό παρελθόν του ΠΑ.ΣΟ.Κ.- μετά πιάσατε και την περιουσία. Πότε; Αυτή εδώ την εβδομάδα, αυτές εδώ τις μέρες.
      Μα μιλάτε εσείς για κρατική περιουσία και για δημόσια περιουσία, όταν δεν έχετε αφήσει μοναστήρι για μοναστήρι και καλόγερο για καλόγερο, με τον οποίο να μην έχετε δημιουργήσει κάποιου είδους συμφωνία και να έχετε χαρίσει κάποια περιουσία, για να μπορέσουν στη συνέχεια οι άλλοι «φίλοι μας» να την αγοράσουν από τους καλογέρους και από τα μοναστήρια και έτσι να είναι όλοι μαζί ωφελημένοι; Έλεος! Γι’ αυτό ακούστηκε από κάτω το έλεος, του κ. Σκουλάκη. Αυτή είναι η αλήθεια. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εσείς ξεπουλήσατε τα ακίνητα της πρόνοιας στην Κηφισιά. 
      ΧΡΗΣΤΟΣ ΠΑΠΟΥΤΣΗΣ: Η πολιτική σας πρακτική είναι μία πολιτική των «υπό». Δηλαδή, είναι υπό λειτουργία, υπό χρηματοδότηση, υπό στελέχωση. Το κακό, όμως, είναι ότι οι πολιτικές σας επιλογές επηρεάζουν καθημερινά τους πολίτες. 
      Το έργο σας πράγματι είναι πλούσιο –σας άκουσα εδώ- αλλά είναι πλούσιο μόνο το αντιπολιτευτικό σας έργο στην κυβέρνηση του ΠΑ.ΣΟ.Κ. , πουθενά αλλού. Λες και η Νέα Δημοκρατία βρίσκεται στους υπουργικούς θώκους και στη διαχείριση της σημερινής κυβερνητικής εξουσίας και έχει κάποιο βίντεο μπροστά της και ασχολείται με την πραγματικότητα, όπως εκείνη την έβλεπε πριν από πέντε χρόνια. 
      Ε, σας διαβεβαιώ ότι η πραγματικότητα την οποία είδε ο ελληνικός λαός ήταν εντελώς διαφορετική. Γι’ αυτόν το λόγο ο κόσμος ξανανοιώθει ότι είναι κοντά στο ΠΑ.ΣΟ.Κ. και έρχεται μαζί μας, γι’ αυτό ακριβώς το λόγο είτε είναι στην Κηφισιά, είτε είναι στο Περιστέρι, είτε είναι στη Μάνη, είτε είναι στη Ροδόπη. Αυτή είναι η πραγματικότητα είτε θέλετε να την δείτε ή δεν θέλετε να την δείτε. 
      Κανένα νέο πρόγραμμα δεν προωθήθηκε από τη Νέα Δημοκρατία, καμμία νέα δράση δεν προγραμματίστηκε, καμμία νέα δομή δεν δημιουργήθηκε. 
      Τι καταθέσατε προηγουμένως; Μας είπατε κιόλας ότι σας το δίνουμε για να το διαβάσετε, με εξαιρετικά ειρωνικό ύφος μάλιστα: «Κύριοι συνάδελφοι –απευθυνόμενος προφανώς όχι στους Βουλευτές του ΠΑ.ΣΟ.Κ., αλλά σε όλους τους συναδέλφους της Βουλής- να το διαβάσετε κατά τη διάρκεια της συζήτησης». Τι; Το προσχέδιο το οποίο έχει ετοιμάσει το Υπουργείο για την Πρόνοια. Και γιατί δεν το καταθέτετε πέντε χρόνια τώρα, για να το συζητήσει η αρμόδια επιτροπή; 
      Φοβάστε εκλογές, κύριε Υπουργέ και σπεύδετε να καταθέτετε στα Πρακτικά ότι έχετε κάνει κάτι επί πέντε χρόνια στον τομέα της πρόνοιας; Γι’ αυτό το καταθέτετε και μάλιστα με ειρωνικό ύφος;
      Θυμόμαστε όλοι την ομιλία του κ. Καραμανλή -γιατί παρακολουθήσαμε με μεγάλη προσοχή τότε τον κ. Καραμανλή- ο οποίος είχε μάθει πάρα πολύ καλά να αντιγράψει τις ομιλίες του Ανδρέα Παπανδρέου του παρελθόντος. Θυμάμαι είχα κρατήσει την ημερομηνία 5.5.2004. Έλεγε ο κ. Καραμανλής συνοδευόμενος από τον κ. Υφυπουργό στο Π.Ι.Κ.Π.Α.: «Η πολιτική καταξιώνεται μόνο αν βελτιώνει τη ζωή των ανθρώπων και κυρίως αυτών που έχουν ανάγκη. Πρώτη μας προτεραιότητα ο άνθρωπος». Έλεγε ο κ. Καραμανλής στις 5.5.2004. Λυπάμαι που χαμογελώ, αλλά η πραγματικότητα έχει αποδείξει ακριβώς το αντίθετο, ότι ο μόνος που δεν είναι προτεραιότητα στην πολιτική της Νέας Δημοκρατίας είναι ο άνθρωπος, είναι ο Έλληνας πολίτης. Κι αυτό δεν είναι μία αλήθεια την οποία λέω εγώ, δεν είναι ένα σχόλιο δικό μου, είναι η αλήθεια την οποία τη βιώνει κάθε Έλληνας πολίτης παντού, σε όλη τη χώρα.
      Αντί, λοιπόν, αυτής της δέσμευσης του Πρωθυπουργού το 2004, τι έχουμε; Τα προνοιακά ιδρύματα αφέθηκαν στην τύχη τους και η μόνη αποτελεσματική δράση ήταν η τακτοποίηση των υμετέρων, που σας είπα προηγουμένως.
      Τι κάνατε για τις ευαίσθητες κοινωνικές ομάδες; Τι κάνατε για τους άστεγους, για τους τσιγγάνους, για τους πρόσφυγες; Συνεχίζετε μόνο την πολιτική της κυβέρνησης του ΠΑ.ΣΟ.Κ.. Κάνατε τίποτα άλλο; Υπάρχει τίποτα καινούργιο; Ακόμη και ο Δήμος της Αθήνας -το πρόγραμμα των αστέγων που προχώρησε- ήταν το πρόγραμμα της κυβέρνησης του ΠΑ.ΣΟ.Κ.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Το ίδρυμα των αστέγων στην Ομόνοια δεν το είδατε; 
      ΧΡΗΣΤΟΣ ΠΑΠΟΥΤΣΗΣ: Ποιος το κάνει αυτό;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Δεν το εγκαινιάσαμε;
      ΧΡΗΣΤΟΣ ΠΑΠΟΥΤΣΗΣ: Μαζί με τον κ. Κακλαμάνη. Ποιος το κάνει;
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εμείς το κάναμε.
      ΧΡΗΣΤΟΣ ΠΑΠΟΥΤΣΗΣ: Την πολιτική τη δική μας εγκαινιάσατε. Θα μας τρελάνετε;
      ΠΡΟΕΔΡΕΥΩΝ (Ιωάννης Δραγασάκης): Κύριε Υπουργέ, όπως γνωρίζετε, αν θέλετε το λόγο μπορείτε να τον ζητήσετε. Όχι, όμως, με αυτόν τον τρόπο.
      ΧΡΗΣΤΟΣ ΠΑΠΟΥΤΣΗΣ:  Σας εξηγώ ότι δεν υπήρχε καμμία νέα πολιτική. Την πολιτική τη δική μας συνεχίζετε, όπου τη συνεχίζετε, και την εγκαινιάζετε ξανά.
      Να θέσω ένα άλλο θέμα πάλι της δικής μας πολιτικής, το οποίο παραλάβατε αλλά δυστυχώς δεν κάνατε πάλι ένα βήμα; Τι κάνατε με τον εθελοντισμό; Για πέστε μου για τον εθελοντισμό. Κάνατε κάτι στον εθελοντισμό στον τομέα της κοινωνικής αλληλεγγύης; Ολόκληρο πρόγραμμα παραλάβατε. Δομές, νέες ιδέες, νέες προτάσεις. Πού είναι αυτά; Δεν έχει γίνει τίποτα απολύτως. 
      Και όχι μόνο δεν έγινε τίποτα απολύτως, αλλά καταργήθηκε και η Εθνική Επιτροπή Εθελοντισμού, την οποία σύστησε η κυβέρνηση του ΠΑ.ΣΟ.Κ. γιατί δεν σας άρεσε. Και δεν σας άρεσαν όχι τα πρόσωπα, δεν σας άρεσε η ιδέα γιατί είστε μακριά από την εθελοντική προσφορά, είστε μόνον κοντά στους χορηγούς. Άλλο εθελοντισμός και άλλο χορηγοί. Ο εθελοντής μπορεί να είναι ένας άνθρωπος ο οποίος να συνεισφέρει μέσα σε μια εθελοντική προσπάθεια, αλλά να μην ψηφίζει Νέα Δημοκρατία. Ο χορηγός, όμως, δίνει στη Νέα Δημοκρατία. Αυτή είναι η αλήθεια. Να είμαστε σοβαροί και συγκεκριμένοι. Κι αυτό επιλέξατε.
      Για τους τρίτεκνους, ποιες είναι οι δεσμεύσεις; Που είναι οι δεσμεύσεις σας; Υλοποιήθηκε τίποτα; Έμειναν επιταγή χωρίς ουσιαστικό αντίκρισμα, μιας και το μεγαλύτερο μέρος τους δεν έχει υλοποιηθεί. 
      Τα Κέντρα Εκπαίδευσης Κοινωνικής Υποστήριξης και κατάρτισης υπολειτουργούν. Αμφιβάλλετε γι’ αυτό; Το αμφισβητείτε; 
      Τα θεραπευτήρια των χρόνιων παθήσεων σε όλη τη χώρα, τα μικρά, τα περιφερειακά θεραπευτήρια, τι κάνουν; Λειτουργούν; Δώστε μας τα στοιχεία. Εμείς γι’ αυτό σας έχουμε φέρει εδώ.
      Κι απ’ ό,τι φάνηκε από την ομιλία σας, δεν έχετε κάνει καν τον κόπο να διαβάσετε το κείμενο της επερώτησης των συναδέλφων Βουλευτών του ΠΑ.ΣΟ.Κ. Δεν το έχετε διαβάσει. Σας έχουμε συγκεκριμένα στοιχεία επ’ αυτών. Δεν απαντήσατε σε κανένα εξ αυτών. 
      Τι έγινε με το Κέντρο Βρεφών «Μητέρα»; Η κ. Μερεντίτη αναφέρθηκε συγκεκριμένα σ’ αυτό. Καμμία απάντηση δεν πήραμε. Ούτε το ακούσατε προφανώς. 
      Θέλετε να σας πω τα προγράμματα τα οποία αναπτύξαμε κατά την τελευταία περίοδο του ΠΑ.ΣΟ.Κ. επί της προεδρίας της κ. Σούλας Ευθυμίου; Γιατί; Υπήρχαν καταγραφές συγκεκριμένες, υπήρχαν συγκεκριμένες προγραμματικές δεσμεύσεις και υλοποιήθηκαν. Ο κόσμος είχε αγκαλιάσει το «Μητέρα».
Είχε κερδίσει την εμπιστοσύνη των πολιτών, οι γονείς ήταν κοντά του. Και σεις τι κάνετε τώρα; Έχετε απλώς μια πολιτική απαξίωσης, συνειδητής απαξίωσης. 
     Τι κάνατε με τα κέντρα περίθαλψης παιδιών; Αδιαφορία και για τα παιδιά. Αδιαφορία όχι μόνο για το παρόν, λοιπόν, αλλά και για το μέλλον τους. 
     Κυρίες και κύριοι συνάδελφοι, είναι κρίμα να συνεχίσω, δεν θέλω να συνεχίσω να κάνω αυτές τις ερωτήσεις. Γιατί ξέρω ότι από τη μια πλευρά φέρνω τον κ. Υπουργό σε δύσκολη θέση και από την άλλη χάνω το χρόνο μου. Δεν πρόκειται περί αδυναμίας της Κυβέρνησης. Περί πολιτικής επιλογής πρόκειται. Αυτή ήταν η πολιτική επιλογή και σ’ αυτό το δρόμο κινούνται. Η πολιτική επιλογή ήταν η εγκατάλειψη του τομέα της πρόνοιας, της κοινωνικής φροντίδας και της αλληλεγγύης. Είναι μια απαράδεκτη λογική όπου το κράτος περιορίζει δραστικά τις ευθύνες του. 
     Ακόμα, και την αυτοδιοίκηση δεν την αφήσατε να παίξει ρόλο. Σας ρωτώ: Σε ποια άλλη πόλη της χώρας, εκτός των Αθηνών, που για επικοινωνιακούς λόγους είχατε κέρδη, ως Κυβέρνηση έχετε εγκρίνει, έχετε προκρίνει, έχετε ενθαρρύνει την Τοπική Αυτοδιοίκηση και έχετε συνεργαστεί προκειμένου να προχωρήσετε σε τέτοια μέτρα όσον αφορά τον τομέα της κοινωνικής πρόνοιας; Πείτε μου μία πόλη. Δεν υπάρχει καμμία. Εδώ υπήρξε μόνο, γιατί υπήρχε το δικό μας πρόγραμμα στο Δήμο της Αθήνας, το οποίο υλοποιήθηκε από την προηγούμενη δημοτική αρχή. Τώρα με τον κ. Κακλαμάνη ήταν η συνέχεια της δικής μας πρότασης, ήταν το πρόγραμμα της Κυβέρνησης του ΠΑ.ΣΟ.Κ., αλλά δυστυχώς πουθενά αλλού δεν υπάρχει. 
     ΑΠΟΣΤΟΛΟΣ ΚΑΚΛΑΜΑΝΗΣ: Του κ. Νικήτα Κακλαμάνη. 
     ΧΡΗΣΤΟΣ ΠΑΠΟΥΤΣΗΣ: Έχετε δίκιο, κύριε Πρόεδρε. Το διορθώνω «του κ. Νικήτα Κακλαμάνη». 
     ΠΡΟΕΔΡΕΥΩΝ (Ιωάννης Δραγασάκης): Κύριε Παπουτσή, ο χρόνος ολοκληρώθηκε. Θέλετε χρόνο από τη δευτερολογία σας; 
     ΧΡΗΣΤΟΣ ΠΑΠΟΥΤΣΗΣ: Δύο λεπτά, κύριε Πρόεδρε, από τη δευτερολογία μου. 
     ΠΡΟΕΔΡΕΥΩΝ (Ιωάννης Δραγασάκης): Ορίστε, συνεχίστε. 
     ΧΡΗΣΤΟΣ ΠΑΠΟΥΤΣΗΣ: Έλεγα, λοιπόν, κυρίες και κύριοι συνάδελφοι, ότι για να κάνεις έργο για το κράτος πρόνοιας, να έχεις στρατηγική για το κράτος πρόνοιας, χρειάζεσαι πολιτική επιλογή. Και αυτή η πολιτική επιλογή δεν σημαίνει μόνο δεσμεύσεις στον αέρα. Σημαίνει επενδύσεις, χρήματα, προσωπικό για την ανάπτυξη και για την ενίσχυση των υπηρεσιών κοινωνικής φροντίδας. Γι’ αυτό επιμένουμε ότι ήταν συνειδητή πολιτική της Κυβέρνησης να το εγκαταλείψει. Δείτε όλους τους προϋπολογισμούς. Πείτε ότι υπήρχε πρόθεση, αλλά δεν είχαμε προϋπολογισμό. Δείτε όλους τους προϋπολογισμούς των προηγούμενων χρόνων. Υπήρξε πουθενά η προσπάθεια, έστω και η τυπική καταγραφή κάποιων κονδυλίων τα οποία να αυξάνονται; Σε πέντε προϋπολογισμούς η πορεία ήταν φθίνουσα, ήταν μόνιμα στην ίδια κατεύθυνση. Και όχι μόνο αυτό. Αφού στο τέλος κάθε προϋπολογιστικής χρήσης η Κυβέρνηση έλεγε ότι δεν μπορέσαμε να υλοποιήσουμε τίποτα γιατί έφταιγε το κακό ΠΑ.ΣΟ.Κ. που δεν είχε βρει υπαλλήλους, που είχε διώξει υπαλλήλους και τους είχαμε χάσει. Μα, είναι δυνατόν να χάνονται οι υπάλληλοι αυτήν την περίοδο; Δεν υπάρχουν άλλοι υπάλληλοι σε άλλες κρίσιμες υπηρεσίες του δημοσίου τομέα, τους οποίους μπορείτε να μεταφέρετε και να τους χρησιμοποιήσετε και να τους αξιοποιήσετε; Πολιτική βούληση δεν είχατε. Αυτή είναι η αλήθεια. Δεν είχατε τη θέληση και όχι τη δυνατότητα να προχωρήσετε προς αυτήν την κατεύθυνση. 
     Αναφερθήκατε στους δύο νόμους τους οποίους μάλιστα με θεατρικό τρόπο τους καταθέσατε στη Βουλή, το ν. 2646/98 και το ν. 3106/2003. Τους καταθέσατε, αλλά δεν μας είπατε τι έλεγαν αυτοί οι νόμοι. Πού διαφωνείτε εσείς; 
     Ο ν. 2646 θεσμοθέτησε το Εθνικό Σύστημα Κοινωνικής Φροντίδας και καθιερώθηκε μ' αυτόν το νόμο το εθνικό πρόγραμμα για συγκεκριμένες ομάδες στόχους, για τις οικογένειες με παιδιά, τους ηλικιωμένους, τα άτομα με αναπηρία, ευπαθείς ομάδες του πληθυσμού, τους τσιγγάνους, τους πρόσφυγες. Και τέθηκαν οι πρώτες βάσεις για την εμπλοκή της Τοπικής Αυτοδιοίκησης στην παροχή των προνοιακών υπηρεσιών, με το πρόγραμμα για τη βοήθεια στο σπίτι, που είχε πολύ μεγάλη επιτυχία όπου υλοποιήθηκε, ενώ έγιναν σημαντικά βήματα σε μια άλλη κατεύθυνση στο πώς θα εμπλακούν οι μη κυβερνητικές οργανώσεις και το εθελοντικό κίνημα σ’ αυτήν την κατεύθυνση. 
     Εδώ είπατε, οφείλω να πω, δυο καλά λόγια για τον πρωτομάστορα τον κ. Γείτονα. Για το ν. 3116, όμως, μόνο αφορισμούς δεν ακούσαμε. Τι έκανε, όμως, ο ν. 3116; Θεσμοθέτησε την περιφερειακή διάρθρωση του συστήματος κοινωνικής φροντίδας. Βέβαια εσάς δεν σας άρεσε γιατί θα αξιοποιηθούν διάφορα οικόπεδα στην επαρχία. Τα θέλετε; Αυτό είναι το θέμα σας, το πώς θα αξιοποιήσετε την περιουσία. 
     Ακούσατε τι είπε ο κύριος Υπουργός, κυρίες και κύριοι συνάδελφοι; Το μόνο στοιχείο το οποίο έδωσε ως μελέτη πέντε χρόνων παρουσίας στο χώρο της πρόνοιας ήταν τα περιουσιακά στοιχεία. 
      Μα, πέντε χρόνια με περιουσιακά στοιχεία ασχολείστε;  Όχι ότι δεν είναι πολύ μεγάλης σημασίας η αξιοποίηση της περιουσίας όλων των φορέων, αλλά επί της ουσίας εδώ πολιτικές συγκεκριμένες που να αφορούν τον πολίτη, που να έχουν άμεση επίπτωση στους ίδιους τους πολίτες που έχουν προβλήματα, δεν βλέπουμε πουθενά, δεν είδαμε καμμία. Και επιπλέον με το ν. 3116/2003 έγινε και κάτι άλλο, το οποίο ξεχάσατε βεβαίως. Ήταν η διασύνδεση του προνοιακού συστήματος με το σύστημα υγείας, το οποίο ήταν το κρίσιμο και το βασικό. Και για μας ήταν ιδεολογικό ζήτημα, ήταν πολιτικό θέμα, ήταν πρώτη προτεραιότητα. Για σας, ούτε το καταλαβαίνετε, ούτε  θέλετε να το καταλάβετε, γιατί είναι έξω από τη λογική σας και από την ιδεολογία σας. Αυτό ήταν το βασικό μας θέμα. Με το ν. 3116/2003 εμείς διαμορφώσαμε το πλαίσιο, για να αναπτυχθούν νέες δομές σε όλη τη χώρα για όλα τα άτομα με αναπηρία, τους ηλικιωμένους, τις ευπαθείς ομάδες, την οικογένεια και το παιδί.
      Μιλάτε εσείς για τα αυτιστικά παιδιά. Τυχαίνει να έχω στην οικογένειά μου ένα συγγενή με αυτιστικό παιδί και ξέρω πολύ καλά τον πόνο και την αγωνία του πατέρα, ο οποίος τυχαίνει να είναι και διαζευγμένος εδώ και πολλά χρόνια, που κάθεται να μεγαλώσει τα παιδιά του. Βεβαίως και χρειάζεται η χώρα μας τέτοια ιδρύματα και είναι ντροπή για τη χώρα μας που δεν τα έχει εδώ και χρόνια. Και αν εμείς καθυστερήσαμε, εσείς δεν έπρεπε να καθυστερήσετε. Όμως, τι κάνατε; Πέντε χρόνια λέτε ότι το ΠΑ.ΣΟ.Κ. δεν έκανε την πολιτική και δεν δημιούργησε το πλαίσιο για τα αυτιστικά παιδιά. Ποια είναι η ευαισθησία σας λοιπόν; Εμείς προσπαθήσαμε, βρήκαμε χρήματα, βρήκαμε κονδύλια, βάλαμε σχέδια, προχωρήσαμε μπροστά και θέσαμε προτεραιότητες. Κυρίως γιατί η δική μας πολιτική εμφορείται από τις βασικές αρχές του ανθρωπισμού, έτσι όπως πολιτικά εκφράζεται μέσα από τη σοσιαλδημοκρατία. Αυτό ενδεχομένως να σας ενοχλεί. Εμάς, όμως, είναι το πιστεύω μας και σ’ αυτήν την κατεύθυνση θα συνεχίσουμε, προχωρώντας πάντοτε σε πολιτικές, οι οποίες θα έχουν σαν πρώτη προτεραιότητα τον άνθρωπο και στην πρόνοια και στην κοινωνική αλληλεγγύη, όπως κι αν θέλετε  πείτε το. Για μας,  ο άνθρωπος θα είναι προτεραιότητα.
      Σας ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Δραγασάκης):  Ευχαριστούμε τον κ. Παπουτσή.
      Το λόγο έχει ο κ. Μαρκόπουλος για έξι λεπτά.
      ΚΩΝΣΤΑΝΤΙΝΟΣ ΜΑΡΚΟΠΟΥΛΟΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, σημαντική, κοινωνικά ευαίσθητη ευκαιρία ουσιαστικής συζήτησης η σημερινή επίκαιρη επερώτηση των συναδέλφων της Αξιωματικής Αντιπολίτευσης.  Υποχρέωση της Αξιωματικής Αντιπολίτευσης είναι να ελέγχει την Κυβέρνηση και με το ρόλο το θεσμικό και το συνταγματικό, τον οποίο έχει στην κοινοβουλευτική δημοκρατία, να την πιέζει, ελπίζω χωρίς να την καταπιέζει, να κάνει ολοκληρωμένα βήματα σε κάθε κατεύθυνση, πολύ δε περισσότερο στο σύστημα κοινωνικής φροντίδας της χώρας.  Αυτό είναι το ένα κομμάτι, το οποίο ασφαλώς όλοι το αποδεχόμαστε. Το δεύτερο κομμάτι, όμως, η ουσία δηλαδή της κριτικής, τα ερωτήματα που μπήκαν, ο σχολιασμός που έγινε από όλους τους ομιλούντες και από τον Κοινοβουλευτικό Εκπρόσωπο της Αξιωματικής Αντιπολίτευσης εμένα προσωπικά -και οφείλω να το ομολογήσω- με εξέπληξαν σε πάρα πολλά σημεία. 
      Πρώτη έκπληξη. Δεν είναι δυνατόν να κατηγορείται μία κυβέρνηση, η οποία πήρε τη σκυτάλη από μία άλλη κυβέρνηση ενός άλλου κόμματος, ότι συνεχίζει, διορθώνοντας τα προγράμματα της προηγούμενης κυβέρνησης. Αυτό είναι πραγματικά πρωτάκουστο. Είναι επίσης πρωτάκουστο να γράφεται στην επίκαιρη επερώτηση ότι η δράση της σημερινής Κυβέρνησης στηρίζεται σε διάφορους μη κερδοσκοπικούς φορείς. 
      Κυρίες και κύριοι συνάδελφοι του ΠΑ.ΣΟ.Κ., εσείς δεν δημιουργήσατε ολόκληρη συζήτηση στη συνταγματική αναθεώρηση για τη συνταγματική θεσμοθέτηση των ΜΗ.Κ.Υ.Ο.; Εσείς δεν το κάνατε; Εσείς δεν ζητούσατε να είναι άρθρο του Συντάγματος και μάλιστα σε ένα Σύνταγμα που δεν ήλθατε καν να το ψηφίσετε; Γιατί τώρα μας κατακρίνετε που κάνουμε αυτό που μας ζητήσατε; Και πώς θα το κάνουμε; Θέλετε να κάνουμε προνοιακή πολιτική με μη κυβερνητικές οργανώσεις που θα έχουν δικά τους χρήματα ή χρήματα που θα τους δώσει το κράτος; Γιατί το ΠΑ.ΣΟ.Κ., κυρίες και κύριοι συνάδελφοι, δια του Αρχηγού του όταν ήταν Υπουργός των Εξωτερικών τις μη κυβερνητικές οργανώσεις όχι μόνον τις εξεθίαζε και τις χρηματοδότησε αλλά τις έβαλε να κάνουν και πράγματα, τα οποία δεν μπορούσε να κάνει το κράτος διότι βρισκόταν υπό την επήρεια και την επίβλεψη του Ελεγκτικού  Συνεδρίου. Αυτές τις μη κυβερνητικές οργανώσεις θέλετε που θα τις χρηματοδοτούμε για να κάνουν πράγματα που δεν μπορούμε να κάνουμε εύκολα εμείς ως κράτος; Τότε με συγχωρείτε πάρα πολύ, αλλά λάθος δρόμο έχετε πάρει.
    Επίσης, λάθος δρόμο έχετε πάρει όταν κάνετε κρίση για την μη καθιέρωση της κάρτας αναπηρίας. Γιατί ασφαλώς δεν θα ήταν δυνατόν να δοθεί κάρτα αναπηρίας με τα ποσοστά της αναπηρίας τα οποία είχατε μοιράσει εσείς σε κομματικές επιτροπές με ιδιαίτερα καθεστώτα, με κατ’ εξοχήν ρουσφετολογικές διαδικασίες δίνοντας αναπηρίες σε ανθρώπους που είχαν μόνο τη μέση τους και δούλευαν σε μαύρη εργασία. Έτσι βλέπατε την αναπηρία. Διότι παραλάβαμε ένα κράτος, όπου το ποσοστό των αναπήρων ήταν το μεγαλύτερο από ολόκληρη την Ευρωπαϊκή Ένωση. Δεν είμαστε κράτος αναπήρων, κυρίες και κύριοι συνάδελφοι, κράτος ρουσφετιού είμαστε. Εάν δεν το διορθώσουμε, λοιπόν, πώς θα μοιράσουμε κράτος αναπηρίας; Για να δικαιώσουμε τη ρουσφετολογική πολιτική; Όχι. 
    Θα καταθέτω στα Πρακτικά την απόφαση από την Εφημερίδα της Κυβερνήσεως για την μηνιαία επιδοματική πολιτική για όλες τις κατηγορίες, των τυφλών, των κωφαλάλων, των πασχόντων από μεσογειακή αναπηρία, των χανσενικών, των τετραπληγικών, για να δείτε τα ποσοστά με τα οποία αυξάνονται τα επιδόματα, να τα συγκρίνετε με τη δική σας τακτική και πρακτική όταν ήσασταν κυβέρνηση αυτού του τόπου. Παρακαλώ, τα καταθέτω για τα Πρακτικά.
     (Στο σημείο αυτό ο Βουλευτής κ. Μαρκόπουλος καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
    Θέλω να δείτε τι σημαίνει κυβερνητική πολιτική με αύξηση κατ’ έτος 8% και 10% και 12%, τρεις και τέσσερις φορές πάνω από τον πληθωρισμό. Αυτό είναι διαφορά. Τους κάναμε πλούσιους; Όχι. Ακολουθήσαμε καλύτερη πολιτική; Ναι, λέμε εμείς. Παρακαλώ πολύ να γίνει κρίση επ’ αυτού. 
    Μας κατηγόρησε η αγαπητή συνάδελφος κ. Μερεντίτη –δεν είναι προσωπικό, αφορά το κόμμα ασφαλώς- ότι η δεξιά βλέπει την προνοιακή πολιτική ως ελεημοσύνη. Δεν ξέρω από πού το έβγαλε αυτό το συμπέρασμα. Εγώ δεν θα κάνω σχολιασμό επ’ αυτού, αλλά με αναγκάζετε –και με τρόπο θρασύ θα έλεγα σε αυτήν την Αίθουσα- να σας υπενθυμίσω ότι η προνοιακή πολιτική την οποία εφάρμοσε το κόμμα της Αξιωματικής Αντιπολίτευσης περιελάμβανε και τα Σ.Δ.Ι.Τ. στην ψυχιατρική μεταρρύθμιση, τα οποία τα κατηγορείτε, περιελάμβανε το διορισμό των υμετέρων από το παράθυρο σε όλες τις μονάδες υγείας με διαφόρους τρόπους. Και βεβαίως θεωρώ ότι το ΠΑ.ΣΟ.Κ., το οποίο πράγματι σε επίπεδο νόμων μπορεί να εισήγαγε στον τομέα της κοινωνικής φροντίδας, αλλά δεν εφάρμοσε και περίμενε να τα εφαρμόσουμε εμείς, αλλιώς έβλεπε την προνοιακή πολιτική. 
    Δεν μπορείτε, κυρίες και κύριοι συνάδελφοι, στο τέλος του 2008 να κάνετε κρίση και να επερωτάται η Κυβέρνηση για το Κέντρο Βρεφών «ΜΗΤΕΡΑ» με αποτελέσματα ελέγχου του Σ.Ε.Υ.Π. του 2006. Γιατί αναρωτιέμαι, από το 2006 μέχρι σήμερα κανείς Βουλευτής του ΠΑ.ΣΟ.Κ. δεν έχει επισκεφθεί το Κέντρο «ΜΗΤΕΡΑ», να δει τι πράγματι συμβαίνει εκεί; Και δεν μπορείτε επίσης να αφήνετε υπονοούμενα μία και μπαίνουμε σε μία κρίσιμη εβδομάδα για τη διαχείριση και όχι μόνο της ακίνητης περιουσίας αυτού του τόπου από τη Νέα Δημοκρατία. Δεν μπορείτε να το κάνετε αυτό, όπως δεν μπορείτε να στοχοποιείτε και να συκοφαντείτε πολιτικούς με αποδεικτικά στοιχεία από κόμματα εφημερίδων χωρίς πορίσματα, χωρίς σχολιασμό και χωρίς εξεταστικές επιτροπές. Και η απάντηση ήλθε σήμερα. Δεν μπορώ, κύριε Πρόεδρε, να μην το πω, παρ’ ότι είναι έξω από τη συζήτηση της επερώτησης, ότι η απάντηση ήλθε πριν από δύο ώρες. Η απάντηση ήλθε σήμερα. Την Παρασκευή στην προανακριτική επιτροπή, αυτή που ζητήσατε με τα αποκόμματα των εφημερίδων και με τις φήμες που κυκλοφορούν, δεν θα έχετε στις τάξεις σας τον πρώην πρωθυπουργό, τον κ. Σημίτη, ο οποίος απουσιάζει για ιδιωτική αποστολή. Νομίζω ότι είναι σαφές το μήνυμα το οποίο δόθηκε μέσα από τις ίδιες τις δικές σας γραμμές. 
    Ευχαριστώ πολύ. 
    ΠΡΟΕΔΡΕΥΩΝ (Ιωάννης Δραγασάκης): Ο Κοινοβουλευτικός Εκπρόσωπος του Κ.Κ.Ε. κ. Χαραλάμπους έχει το λόγο για έξι λεπτά.
    ΧΑΡΑΛΑΜΠΟΣ ΧΑΡΑΛΑΜΠΟΥΣ: Κυρίες και κύριοι συνάδελφοι, μπορεί να ηχήσει σαν επανάληψη, αλλά, κύριε Υπουργέ, θα ήμουν ανακόλουθος και με τον εαυτό μου και την ιδεολογία μου εάν δεν επανερχόμουν κι εγώ στα 28.000.000.000 ευρώ ζεστό χρήμα, το οποίο δώσατε στις τράπεζες, χρήμα το οποίο δεν σας ανήκει αλλά ανήκει στον ελληνικό λαό.
    Σε μια μάλιστα χρονική στιγμή όπου όλοι ξέρετε ότι ο ελληνικός λαός τα περνάει πολύ δύσκολα. Ειπώθηκε και από άλλους ομιλητές ότι τα κέντρα πρόληψης για 10.000.000 ευρώ κινδυνεύουν να κλείσουν. Το 23% του ελληνικού λαού ζει κάτω από τα όρια της φτώχειας, το 80% των ατόμων με αναπηρία ζουν από τα όρια της φτώχειας. 
    Είπατε, κύριε Υπουργέ, ότι το ΠΑ.ΣΟ.Κ. άνοιξε το πάρτυ. Μπορεί να συμφωνήσουμε σ’ αυτό. Αλλά η Κυβέρνησή σας γιατί το συνεχίζει; Και το συνεχίζει χορεύοντας με πολύ μεγαλύτερο κέφι και ρυθμό. 
    Κυρίες και κύριοι συνάδελφοι, είναι ολοφάνερο πως ούτε επί των ημερών της διακυβέρνησης της χώρας από την Νέα Δημοκρατία, ούτε επί των ημερών του ΠΑ.ΣΟ.Κ. έχει υπάρξει η παραμικρή πρόοδος στον τομέα της πρόνοιας. Απεναντίας υπάρχει μόνιμη και σταθερή χειροτέρευση της κατάστασης. Μεγάλα λόγια και βαρύγδουπες εκφράσεις, που αναφέρονται στην επερώτηση, όπως παραδείγματος χάριν «Εθνικό Σύστημα Κοινωνικής Φροντίδας» που δήθεν οικοδομήθηκε από το ΠΑ.ΣΟ.Κ. και τώρα κινδυνεύει να περιέλθει σε πλήρη απαξίωση, μόνο θυμηδία μπορεί να προκαλέσει στους παροικούντες την Ιερουσαλήμ και βέβαια πολύ περισσότερο στα άτομα με αναπηρίες. 
    Χρόνια τώρα αυτά τα άτομα είναι  θύματα του πιο άγριου εμπαιγμού, της πιο άγριας εκμετάλλευσης και ανεκπλήρωτων υποσχέσεων και από την κυβέρνηση του ΠΑ.ΣΟ.Κ. και από την Κυβέρνηση της Νέας Δημοκρατίας. Τα περίφημα ΚΕ.Κ.Υ.Κ. ΑΜΕΑ εξαγγέλθηκαν τριάντα τρία τον αριθμό το 1997, το 2002 έγιναν είκοσι τέσσερα από τα οποία λειτούργησαν μόνο τα δώδεκα ενώ ως προς τις προσλήψεις προσωπικού έχουμε τον ιλιγγιώδη αριθμό των οκτώ ατόμων. 
    Σήμερα σε ολόκληρη τη χώρα υπολειτουργούν είκοσι τέσσερα ΚΕ.Κ.Υ.Κ. ΑΜΕΑ με ελάχιστα εξειδικευμένο προσωπικό και οι αποδέκτες των υπηρεσιών τους δεν ξεπερνούν τα χίλια-χίλια διακόσια άτομα όταν με τους πιο μέτριους υπολογισμούς οι βαριά ανάπηροι στη χώρα μας ξεπερνούν τις 500.000. Αυτά, κύριοι, είναι τα έργα και οι ημέρες και των δυο κομμάτων που τώρα το ένα εγκαλεί το άλλο. 
    Το 10% των ασθενών που νοσηλεύονται σε κέντρα αποκατάστασης του εξωτερικού είναι έλληνες που αναγκάζονται με τεράστιες οικονομικές θυσίες να ζητήσουν θεραπεία στο εξωτερικό αφού τα κρεβάτια στη χώρα μας με ευθύνη και των κυβερνήσεων του ΠΑ.ΣΟ.Κ. και της Νέας Δημοκρατίας ούτε κατ’ ελάχιστο επαρκούν. 
    Καθοριστικές είναι οι ευθύνες και των δυο κομμάτων για την ουσιαστική διάλυση των μεγάλων δομών πρόνοιας, όπως το Π.Ι.Κ.Π.Α. που αναφερθήκατε και η παντελής παράδοσή τους στους ιδιώτες. Στο Κέντρο Βρεφών «Μητέρα» ουσιαστικές προσλήψεις έχουν να γίνουν από το 1987. Το 1987 είχε είκοσι τρεις κοινωνικούς λειτουργούς και σήμερα μόνο τρεις. Αποτέλεσμα αυτού να μην γίνεται κανένας ουσιαστικός έλεγχος στον τρόπο υιοθεσιών με τα γνωστά σε όλους μας παρατράγουδα. 
    Η πολιτική που ακολούθησαν οι μέχρι τώρα κυβερνήσεις για τα ΑΜΕΑ οδήγησε σε καταστροφικά αποτελέσματα. Είπα και πριν ότι το 80% περίπου των αναπήρων ζει στα όρια της απόλυτης φτώχειας ή της φτώχειας. Το 65% των ανδρών και περίπου το 90% των γυναικών ΑΜΕΑ είναι άνεργοι. Ο τελευταίος νόμος για την ειδική αγωγή που ψηφίστηκε πρόσφατα ουσιαστικά μεταφέρει την ευθύνη της αγωγής των παιδιών στις οικογένειές τους. Αν σήμερα διακόσιες χιλιάδες παιδιά με ειδικές ανάγκες βρίσκονται εκτός εκπαίδευσης με το νέο νόμο αύριο τα πράγματα θα είναι πολύ χειρότερα. 
    Οι παιδικοί σταθμοί, τα κέντρα χρονίως πασχόντων και οι οίκοι ευγηρίας σιγά-σιγά, σταδιακά μεταφέρθηκαν στον ιδιωτικό τομέα. Παραδείγματος χάριν οι παιδικοί σταθμοί πήγαν πρώτα στην Τοπική Αυτοδιοίκηση, η Τοπική Αυτοδιοίκηση χωρίς πόρους έβαλε τροφεία και σιγά-σιγά ή κλείνουν ή τα τροφεία γίνονται ακόμα πιο ακριβά. 
      Η υποβάθμιση όλων των δομών πρόνοιας του δημοσίου γινόταν και γίνεται σκόπιμα και συνειδητά. Και έχει μόνο ένα σκοπό. Τον εξαναγκασμό των οικογενειών των ατόμων, που χρήζουν ειδικής φροντίδας, να στραφούν στον ιδιωτικό τομέα. 
      Στο θέμα αυτό είμαστε κατηγορηματικοί. Καθοριστικές ευθύνες έχουν και τα δύο κόμματα, που πίνουν νερό στο όνομα της ιδιωτικής πρωτοβουλίας.
      Το Κομμουνιστικό Κόμμα Ελλάδας θεωρεί ότι τα θέματα αυτά μπορούν να λυθούν οριστικά μέσα από έναν αποκλειστικά δημόσιο φορέα πρόνοιας, στον οποίο καμμία επιχειρηματικότητα -ιδιωτική ή μη- δεν χωρεί, ο οποίος θα παρέχει υπηρεσίες υψηλής στάθμης και δωρεάν και θα αφορά όλο το φάσμα του πληθυσμού που χρήζει κοινωνικής φροντίδας: ΑΜΕΑ, παιδιά, μητέρες, ηλικιωμένους, πρόσφυγες, οικονομικούς μετανάστες κλπ.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστούμε κι εμείς, κύριε συνάδελφε.
      Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Λεβέντης για έξι λεπτά.
      ΑΘΑΝΑΣΙΟΣ ΛΕΒΕΝΤΗΣ: Ευχαριστώ, κύριε Πρόεδρε.
      Είναι εξαιρετικά ενδιαφέρουσα η σημερινή επερώτηση του ΠΑ.ΣΟ.Κ. Βάζει μερικά πράγματα να τα σκεφτούμε ξανά και να δούμε τι έχουμε κάνει και τι πρέπει να κάνουμε. 
      Η πρόνοια είναι ο πιο παραμελημένος τομέας του κράτους – πρόνοιας, το οποίο περιλαμβάνει συνολικά την Υγεία, την Παιδεία, την ασφάλιση και όλα τα σχετικά. Δυστυχώς, στη χώρα μας είναι πιο παραμελημένος από τις άλλες ανεπτυγμένες χώρες.
      Συνολικά η υγεία και το κράτος – πρόνοιας είναι πιο υποβαθμισμένα. Βέβαια, αυτό δεν είναι σημερινό φαινόμενο. Είναι διαρκές. 
      Η Νέα Δημοκρατία, όμως, η οποία παρέλαβε ένα κράτος – πρόνοιας με διάφορα προβλήματα, αντί να τα επιλύσει, όπως είχε άλλωστε υποσχεθεί –ιδιαίτερα στον τομέα της υγείας και της πρόνοιας- τα επαύξησε. 
      Σήμερα το υγειονομικό μας σύστημα νοσεί βαρύτατα. Η υπερσυντηρητική πολιτική της Νέας Δημοκρατίας αντιμετωπίζει εχθρικά ό,τι έχει σχέση με το κράτος – πρόνοιας -όπως όλοι οι νεοφιλελεύθεροι- και το οδηγεί -την υγεία, την πρόνοια- σε κατάρρευση.
      Κύριε Υπουργέ, δεν χρειάζεται κανείς να πάει μακριά. Κι εσείς -και ξέρω πολύ καλά ότι και πονάτε και έχετε γυρίσει όλη την Ελλάδα- γνωρίζετε τα πολλαπλά προβλήματα που υπάρχουν. Υπήρχαν και πριν, αλλά χειροτέρευσαν. Και χειροτέρευσαν για πολλούς λόγους.
      Πρώτον, την προηγούμενη περίοδο υπήρξαν άφθονα κονδύλια από την Ευρωπαϊκή Ένωση, που ως ένα βαθμό αξιοποιήθηκαν από το ΠΑ.ΣΟ.Κ. Έκανε ορισμένες δομές, αλλά δεν τις προχώρησε. Και δεν δημιούργησε τις βάσεις. Αυτά τα κονδύλια είχαν δοθεί για να δημιουργηθούν οι βάσεις και οι υποδομές, ώστε να λειτουργήσει στη συνέχεια το σύστημα με τους εθνικούς πόρους. Κι αυτό δεν εξασφαλίστηκε. Και το ξέρετε, κύριε Νασιώκα κι εσείς πολύ καλά αυτό το θέμα.
      Επίσης, βλέπουμε να υπάρχουν μια σειρά από τομείς, τους οποίους ούτε καν έχουμε αγγίξει. Στη χώρα μας τουλάχιστον το 10% του πληθυσμού είναι άτομα με αναπηρίες. Εκατοντάδες χιλιάδες με βαριές, βαρύτατες αναπηρίες. Στην πρόνοια, βέβαια, δεν πρέπει να περιληφθούν μόνον αυτοί. Και τα παιδιά και οι ηλικιωμένοι χρειάζονται μία ειδική προστασία, μία πρόνοια. Και πρέπει η πολιτεία να επιληφθεί για όποιον έχει ανάγκη.
      Βέβαια, αυτές οι υπηρεσίες θα πρέπει να παρέχονται δωρεάν. Δεν μπορούν να παρέχονται από τον ιδιωτικό τομέα με αμοιβή. Διότι οι περισσότεροι από αυτούς δεν έχουν την οικονομική δυνατότητα να αντιμετωπίσουν αυτά τα προβλήματα. 
      Δυστυχώς, όμως, αυτό δεν γίνεται και όσο περνάει ο καιρός τα πράγματα χειροτερεύουν. Και όχι μόνον αυτό. Η ψυχιατρική μεταρρύθμιση, παραδείγματος χάριν και η αποασυλοποίηση, που είχε ξεκινήσει -όπως είχε ξεκινήσει-  είναι οπωσδήποτε ανεπαρκείς. 
      Από εκεί και πέρα όλα αυτά βρίσκονται σε διάλυση και οι ασθενείς σε δεινή θέση, σε εγκατάλειψη. Κάποιοι δεν έχουν ούτε να φάνε, γιατί δεν επαρκούν τα οικονομικά. 
      Και ξέρετε, κύριε Υπουργέ, πόσες φορές έρχονται απεγνωσμένα, SOS. Και όλο αυτό το προσωπικό παραμένει απλήρωτο. Και αναφερθήκατε στο προσωπικό που δεν είχε καλυφθεί –και πολύ καλά λέτε- από το ΠΑ.ΣΟ.Κ. Επί των ημερών σας, όμως, τα πράγματα έχουν χειροτερεύσει ακόμα περισσότερο. Αυτό το προσωπικό τώρα ή φεύγει ή στωικά, με το φιλότιμο που το διακρίνει, προσπαθεί να διεκπεραιώσει αυτά τα προβλήματα.
      Όσον αφορά τα προνοιακά ιδρύματα, η κατάσταση δυστυχώς είναι απελπιστική, κύριε Υπουργέ, και αυτό είναι ντροπή για όλους μας. Δεν λέω ότι είναι μόνο σημερινό το φαινόμενο, αλλά δεν μπορεί να έχουμε Ιδρύματα όπως του Π.Ι.Κ.Π.Α. της Βούλας, του Σκαραμαγκά, των Λεχαινών και τόσα άλλα με τεράστιες ελλείψεις σε προσωπικό -από αυτό το προσωπικό που υπάρχει, ελάχιστο είναι εξειδικευμένο- με τις υποδομές να είναι ανεπαρκείς, τα κτήρια πάρα πολλές φορές να είναι εντελώς ακατάλληλα και τα οικονομικά σε άθλια κυριολεκτικά κατάσταση. Ξέρω πολύ καλά πόσο αγωνίζεσθε και εσείς για να βρείτε κονδύλια, γιατί δυστυχώς, αυτό θεωρείται ότι είναι χαμένα λεφτά, εάν δώσουμε λεφτά εκεί.
      Υπάρχουν και κάποια άλλα θέματα τα οποία αναφέρθηκαν εδώ, όπως ο τομέας της αποκατάστασης, που είναι εγκαταλελειμμένος. Το να έχουμε διακόσια κρεβάτια συνολικά, εκατόν είκοσι στους Αγίους Αναργύρους και καμμία ογδονταριά διεσπαρμένα ανά τη χώρα για αποκατάσταση των αναπήρων, είναι αστείο πράγμα, τη στιγμή που κάθε χρόνο έχουμε εκατό χιλιάδες άτομα με εγκεφαλικά επεισόδια, μερικές χιλιάδες εκ των οποίων μένουν με μόνιμες αναπηρίες, τη στιγμή που έχουμε χιλιάδες τραυματίες από τροχαία, χιλιάδες από εργατικά ατυχήματα και τόσες άλλες περιπτώσεις. Δεν είναι δυνατόν να λειτουργήσουμε έτσι. 
      Και, βέβαια, δεν φτάνει μόνο αυτό. Για ένα άτομο που είναι ανάπηρο, που είναι καθηλωμένο στο κρεβάτι με ημιπληγία, με παραπληγία, με τετραπληγία κ.λπ., το να δώσετε ένα επίδομα, είναι κάτι ελάχιστο. Είναι ελάχιστο να δώσετε 200 ευρώ το μήνα και δυστυχώς στους ημίπληκτους δεν δίνετε ούτε καν αυτό το επίδομα, κύριε Υπουργέ. Πώς θα καλύψουν τις ανάγκες τους αυτοί οι άνθρωποι;
      Εμείς ως Συνασπισμός Ριζοσπαστικής Αριστεράς είχαμε κάνει πρόταση νόμου για το ελάχιστο εγγυημένο εισόδημα, το οποίο όμως δυστυχώς δεν έγινε αποδεκτό. Παρά το ότι επαινέθηκε από όλα τα κόμματα, τελικά δεν ψηφίστηκε από τη Βουλή. Έτσι, όλοι αυτοί οι άνθρωποι είναι κυριολεκτικά εγκαταλελειμμένοι στη μοίρα τους. Και, βέβαια, χρειάζεται και οικονομική ενίσχυση της οικογένειας και τα επιδόματα αναπηρίας να αυξηθούν, ώστε να μπορούν να ανταποκριθούν στοιχειωδώς στις ανάγκες τους και να επεκταθούν σε όλους αυτούς που κυριολεκτικά τα έχουν ανάγκη. 
      Δυστυχώς, όμως, η πολιτική της Νέας Δημοκρατίας, αυτή η νεοφιλελεύθερη, υπερσυντηρητική πολιτική, αν θέλετε, και χρεοκοπημένη πια πολιτική όπως βλέπουμε και ζούμε αυτές τις ημέρες, που όλα τα έχει αναγάγει στον βωμό της κερδοσκοπίας, του κέρδους και της οικονομίας της αγοράς, δεν μπορεί να λύσει αυτά τα προβλήματα. Χρειάζεται μια άλλη πολιτική, μια πολιτική που θα σκύψει πάνω από τον άνθρωπο και βέβαια θα δει τον άνθρωπο αυτόν όπως χρειάζεται για να του συμπαρασταθεί, για να τον βοηθήσει να σταθεί στα πόδια του και να γίνει χρήσιμο και δημιουργικό μέλος της κοινωνίας του, που όλοι το έχουμε ανάγκη.
      Ευχαριστώ.
      ΠΡΟΕΔΡΕΥΩΝ (Ιωάννης Δραγασάκης): Ευχαριστώ, κύριε Λεβέντη.
      Το λόγο έχει ο κ. Ροντούλης για έξι λεπτά.
      ΑΣΤΕΡΙΟΣ ΡΟΝΤΟΥΛΗΣ: Ευχαριστώ πολύ, κύριε Πρόεδρε.
      Κύριε Υφυπουργέ, με μπέρδεψε η τοποθέτησή σας. Δεν κατάλαβα ποιος είναι Κυβέρνηση και ποιος είναι Αντιπολίτευση. Ακόμη δεν το έχω καταλάβει.
      ΕΜΜΑΝΟΥΗΛ ΣΚΟΥΛΑΚΗΣ: Καλό!
      ΑΣΤΕΡΙΟΣ ΡΟΝΤΟΥΛΗΣ: Βεβαίως μπορείτε να λέτε ότι θέλετε, αλλά πρέπει να καταλάβετε ότι ο κόσμος, ο συνάνθρωπός μας που έχει ανάγκη και χρειάζεται τη μέριμνα και τη φροντίδα του κράτους, από εσάς περιμένει, δεν περιμένει από το ΠΑ.ΣΟ.Κ.. Το ΠΑ.ΣΟ.Κ. το οδήγησε στην Αντιπολίτευση. Άρα, λοιπόν, υπήρξε μια σύγχυση φρενών μέσα στην Αίθουσα, θα μου επιτρέψετε να πω. 
      Θα πρέπει δε να σας θυμίσω ότι ήρθατε στην εξουσία χρησιμοποιώντας τρία συνθήματα. Σύνθημα πρώτο, αγαπητοί συνάδελφοι. «Σεμνά και ταπεινά». Πού κατέληξε; Πλουτισμός στα μουλωχτά, στα κρυφά δηλαδή. Δεύτερο σύνθημα. «Επανίδρυση του κράτους». Πού καταλήξατε; Να επανιδρύσετε το ΠΑ.ΣΟ.Κ.. Είδατε τι βομβαρδισμό έχετε υποστεί. Τρίτο μεγάλο σύνθημα. «Στο κέντρο ο άνθρωπος». Στο κέντρο, κύριε Υπουργέ, θα μου επιτρέψετε να πω ότι βάλατε το πολιτικό χρήμα και μάλλον το μαύρο πολιτικό χρήμα. 
      Παρακολούθησα με μεγάλο ενδιαφέρον μια εμπεριστατωμένη εισήγηση από τον κ. Σκουλάκη.
      Εύγε, κύριε Σκουλάκη, ήταν μία πάρα πολύ καλή εισήγηση, διότι ασχοληθήκατε με την ουσία του θέματος.
      Συμπέσατε και εσείς, κύριε Υφυπουργέ, με τον κ. Σκουλάκη. Συμπέσατε και οι δύο στο εξής: Δει δη χρημάτων. Εκεί συμπέσατε. Ο μεν κ. Σκουλάκης σας εξέθεσε το πρόβλημα εξεύρεσης πόρων από το ΕΣΠΑ κ.λπ. και εσείς είπατε ότι με δανεικά δεν γίνεται πολιτική πρόνοιας. Σωστό. Συμφωνούμε.
      Θα σας καταθέσω, όμως, εδώ, για να μείνει στα Πρακτικά της Βουλής –και περιμένω να το διαψεύσετε ή να μην το διαψεύσετε- ένα έγγραφο που αναφέρεται στην επιλογή που κάνατε, για να δούμε ότι όλα είναι θέμα πολιτικής επιλογής και πολιτικής βούλησης. 
      Εδώ, κύριε Υφυπουργέ, έχω έναν κατάλογο με το τι πήραν –ακούστε, αγαπητοί συνάδελφοι- διαφημιστικές εταιρείες από τον κρατικό κορβανά. Δεν αναφέρω το όνομα των διαχειριστικών επιχειρήσεων για ευνόητους λόγους. Η μία πήρε 66.000.000 ευρώ. Ακούτε, κύριε Σκουλάκη; Πήρε 66.000.000 ευρώ. 
      ΕΜΜΑΝΟΥΗΛ ΣΚΟΥΛΑΚΗΣ: Ποιος;
      ΑΣΤΕΡΙΟΣ ΡΟΝΤΟΥΛΗΣ: Θα τα δώσω στα Πρακτικά να τα δείτε. Η άλλη πήρε 57.000.000 ευρώ, η άλλη 43.000.0000 ευρώ, η άλλη 20.000.000 ευρώ, η άλλη 58.000.000 ευρώ. 
      ΕΜΜΑΝΟΥΗΛ ΣΚΟΥΛΑΚΗΣ: Ποιος; 
      ΑΣΤΕΡΙΟΣ ΡΟΝΤΟΥΛΗΣ: Τώρα θα τα δείτε. Είναι της περιόδου 2004-2008. Να ξέρουμε ποιος είναι με ποιον. Θα σας τα καταθέσω τώρα και θα τα δείτε. 
      ΕΜΜΑΝΟΥΗΛ ΣΚΟΥΛΑΚΗΣ: Ποιος;
      ΑΣΤΕΡΙΟΣ ΡΟΝΤΟΥΛΗΣ: Νομότυπα τα πάντα. Θα δείτε ποιος. Θα τα δείτε στα Πρακτικά, για να μη χάνουμε και χρόνο.
      Η άλλη πήρε 56.000.000 ευρώ, η άλλη 7.000.000 ευρώ, η άλλη 15.000.000 ευρώ, η άλλη 7.000.000 ευρώ και η άλλη 22.000.000 ευρώ. Άθροισμα; Έκανα την πρόσθεση και είναι 409.000.0000 ευρώ. Ας πούμε στρογγυλά 400.000.000 ευρώ. 
      Γιατί, κύριε Υφυπουργέ, δεν κάνατε το απλούστατο; Το ένα τέταρτο να είχατε, κύριε Σκουλάκη, που εναγωνίως αναζητούσατε πόρους και κάνατε το ερώτημα «δεν μπορείτε να βρείτε 10.000.000 ή 20.000.000 ευρώ, για να στηρίξουν αυτές τις δομές πρόνοιας;», θα μπορούσατε να έχετε ένα ειδικό ταμείο για το Υπουργείο Κοινωνικής Αλληλεγγύης 100.000.000 ευρώ. Αυτά τα λεφτά δόθηκαν από το 2004 έως το 2008 σε δεκατέσσερις διαφημιστικές εταιρείες.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ποιος;
      ΑΣΤΕΡΙΟΣ ΡΟΝΤΟΥΛΗΣ: Από διάφορα Υπουργεία και φορείς που εποπτεύουν τα Υπουργεία. Θα το καταθέσω. Δόθηκαν 400.000.000 ευρώ μιλάμε, κύριε Σκουλάκη, για ανθρώπους που ζουν με 35.000.000 και με 45.000.000 ευρώ, όπως είπατε; Δεν ντρεπόμαστε; 
      Το καταθέτω για τα Πρακτικά, για να λάβουν γνώση και ο κ. Σκουλάκης και ο κύριος Υφυπουργός.
      (Στο σημείο αυτό ο Βουλευτής κ. Αστέριος Ροντούλης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)    
      Το ένα τέταρτο αυτών των χρημάτων…
      ΕΜΜΑΝΟΥΗΛ ΣΚΟΥΛΑΚΗΣ: Μα μη με μπερδεύετε με τον κύριο Υφυπουργό.
      ΑΣΤΕΡΙΟΣ ΡΟΝΤΟΥΛΗΣ: Όχι, γιατί θέσατε θέμα πόρων. Εγώ σας απηύθυνα εύσημα.
      ΕΜΜΑΝΟΥΗΛ ΣΚΟΥΛΑΚΗΣ: Εγώ έβρισκα πόρους ως Υφυπουργός. 
      ΑΠΟΣΤΟΛΟΣ ΚΑΚΛΑΜΑΝΗΣ: Διευκρινίστε, όμως.
      ΑΣΤΕΡΙΟΣ ΡΟΝΤΟΥΛΗΣ: Κατά την περίοδο 2004-2008, αγαπητέ κύριε Πρόεδρε. Θα τα καταθέσω, έχει μεγάλο ενδιαφέρον. 
      ΑΠΟΣΤΟΛΟΣ ΚΑΚΛΑΜΑΝΗΣ: Άρα απευθυνθείτε προς την Κυβέρνηση, όχι στον κ. Σκουλάκη.
      ΑΣΤΕΡΙΟΣ ΡΟΝΤΟΥΛΗΣ: Ναι, γιατί ο κύριος Σκουλάκης έθεσε θέμα πόρων. 
      ΑΠΟΣΤΟΛΟΣ ΚΑΚΛΑΜΑΝΗΣ: Άλλο θέμα αυτό.
      ΑΣΤΕΡΙΟΣ ΡΟΝΤΟΥΛΗΣ: Επικουρικά, λέω, δεν θα έβρισκαν 10.000.000 και 50.000.000 ευρώ, κύριε Σκουλάκη, με το ένα τέταρτο θα έβρισκαν 100.000.000 ευρώ.
      ΕΜΜΑΝΟΥΗΛ ΣΚΟΥΛΑΚΗΣ: Εκεί, κύριε συνάδελφε. Εκεί είναι ο Υφυπουργός.
      ΑΣΤΕΡΙΟΣ ΡΟΝΤΟΥΛΗΣ: Το λέω, γιατί θέσατε το θέμα των πόρων, κύριε Σκουλάκη.
      Έρχομαι σ’ ένα άλλο ζήτημα, κύριε Υφυπουργέ. Τα κέντρα αποκατάστασης είναι μεγάλο θέμα. Λείπει ο Κοινοβουλευτικός σας Εκπρόσωπος, ο κ. Μαρκόπουλος. Είπε: «Μα είμαστε ένα έθνος αναπήρων;». 
      Εγώ παρακολούθησα μία ημερίδα το Δεκέμβριο στο Νοσοκομείο «Γεώργιος Γεννηματάς». Δεν ξέρω εάν ήταν κάποιος άλλος συνάδελφος. Η ημερίδα αυτή έγινε με την ευθύνη της Ελληνικής Εταιρείας Φυσικής Ιατρικής και Αποκατάστασης. Ξέρετε τι έδειξε; Ένα εκατομμύριο Έλληνες, βιώνουν κάποια μορφή αναπηρίας. Από αυτό το ένα εκατομμύριο Έλληνες, το 50% θα μπορούσε, εάν είχαμε τις κατάλληλες δομές και φυσιάτρους, να ζει μια κανονικότητη ζωή, χωρίς να επιβαρύνει οικονομικά ούτε την οικογένειά του ούτε το κράτος. 
      Ξέρετε πόσοι φυσιάτροι υπάρχουν στην Ελλάδα, αγαπητέ κύριε Υφυπουργέ; Ξέρετε πόσοι είναι σ’ αυτήν τη νευραλγική ειδικότητα; Διακόσιοι. Ξέρετε πόσες κλίνες υπάρχουν στην Αττική; Εκατόν ογδόντα. Ξέρετε πόσοι μπαίνουν κάθε έτος, για να ειδικευτούν ως φυσιάτροι; Έξι, κύριε Σκουλάκη. 
      Άρα, λοιπόν, μιλάμε για κέντρα αποκατάστασης αναπήρων, για δομές, για να στελεχωθούν με ποιους, κύριε Υφυπουργέ; Αυτό είναι ένα μεγάλο ερώτημα. 
      Θα μου δώσετε ένα λεπτό, αγαπητέ κύριε Πρόεδρε, γιατί θέλω να κάνω και μια αποκάλυψη, για να την ακούσει ο πρώην Πρόεδρος της Βουλής, ο κ. Κακλαμάνης. 
      ΠΡΟΕΔΡΕΥΩΝ (Ιωάννης Δραγασάκης): Κύριε συνάδελφε, δεν υπάρχει η δυνατότητα. 
      ΑΣΤΕΡΙΟΣ ΡΟΝΤΟΥΛΗΣ:  Ένα λεπτό.
      ΠΡΟΕΔΡΕΥΩΝ (Ιωάννης Δραγασάκης): Ένα λεπτό κατά παράβαση.
      ΑΣΤΕΡΙΟΣ ΡΟΝΤΟΥΛΗΣ: Ένα λεπτό, γιατί θέλω να κάνω μια πολύ σοβαρή αποκάλυψη. 
      Κύριε  Υφυπουργέ, ακούστε. Όχι κουβέντες στον αέρα. Υπάρχουν αποδείξεις. Πήρατε μία κοινοποίηση στις 2.10.2008 από την Εθνική Ομοσπονδία Κινητικά Αναπήρων. Έβγαλαν και δελτίο Τύπου. 
      ΑΠΟΣΤΟΛΟΣ ΚΑΚΛΑΜΑΝΗΣ: Θα το πω κι εγώ αυτό.
      ΑΣΤΕΡΙΟΣ ΡΟΝΤΟΥΛΗΣ:  Λέει το εξής: «Προστίθεται και η παραχώρηση στη Μονή Βατοπαιδίου ενός κτηρίου που βρίσκεται στο Ολυμπιακό Χωριό το οποίο προοριζόταν για τη δημιουργία σύγχρονου κέντρου αποκατάστασης ατόμων με αναπηρία». Το ζήτησαν οι άνθρωποι το καλοκαίρι του 2007 από τον κ. Αβραμόπουλο. Ο κ. Αβραμόπουλος είπε: «Ναι, θα το πάρετε για να γίνει το κέντρο αποκατάστασης». Έχει κοινοποιηθεί και σε σας αλλά το διαψεύδετε. Ακούστε τι λένε για να διαψεύσετε τώρα αυτούς τους ανθρώπους. Λένε, «δυστυχώς μετά απ’ αυτές τις διαβεβαιώσεις» -αυτό είναι κόλαφος για την Κυβέρνησή σας- «η Εθνική Ομοσπονδία Κινητικά Αναπήρων διαπίστωσε ότι το συγκεκριμένο κτήριο δόθηκε στη Μονή Βατοπαιδίου η οποία κέρδισε από τη μεταπώλησή του 6.000.000 ευρώ». Να χαίρεστε την προνοιακή πολιτική σας. Και σ’ ανώτερα, κύριε  Υφυπουργέ! Το καταθέτω για τα Πρακτικά.
      (Στο σημείο αυτό ο Βουλευτής κ. Ροντούλης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Ιωάννης Δραγασάκης): Ο πρώην Πρόεδρος της Βουλής κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Ο κ. Ροντούλης με πρόφθασε. Κύριε  Υφυπουργέ, πραγματικά να το δείτε αυτό το έγγραφο. Και βέβαια, δεν αφορά ενδεχομένως τη διάθεση του Υπουργού Υγείας να γίνει εκεί ένα κέντρο αποκατάστασης στα Ολυμπιακά Ακίνητα. Αφορά τους ιθύνοντες νόες, που έστησαν όλη αυτήν την ιστορία του σκανδάλου της Μονής Βατοπαιδίου. Αυτό εδώ είναι η ουσία. Επομένως το αν υπεσχέθη ή όχι ο κ. Αβραμόπουλος είναι δευτερεύον. Το πρωτεύον είναι ότι ένα κτήριο από τα Ολυμπιακά Ακίνητα το οποίο θα μπορούσε να χρησιμοποιηθεί είτε για ένα κέντρο αποκατάστασης όπως λέει η Ομοσπονδία των Κινητικά Αναπήρων είτε για να μεταστεγαστεί το Υπουργείο Απασχόλησης και Κοινωνικής Προστασίας όπως ο ίδιος ο πρώην Υπουργός  Εργασίας το έχει δηλώσει δημόσια, κατέληξε στον κ. Εφραίμ -γι’ αυτό μιλάμε για ιθύνοντες νόες μιας επιχείρησης- ο οποίος προφανώς είχε έτοιμους και τους αγοραστές.
      Και σας ερωτώ. Γιατί δόθηκε αυτό το ακίνητο εάν, πράγματι, χρειάζονταν για κέντρο αποκατάστασης; Εκεί που ξεπουλάει ο κ. Αλογοσκούφης ένα σωρό δημόσιες επιχειρήσεις φυσικά με τη γνώση και την επίνευση του κ. Καραμανλή, αυτά τα λεφτά δεν τα χρειαζόσασταν εσείς; Ο κ. Εφραίμ πήρε 41.000.000 από αυτό το ακίνητο. Ιδού, κύριε Ροντούλη, τα 40.000.000 ή τα 100.000.000, πόσα είπατε των διαφημιστικών εταιρειών.
      Αλλά, κύριε  Πρόεδρε, μια και ετέθη το θέμα αν θα πρέπει να γίνει εξεταστική επιτροπή της Βουλής πέραν της Μονής Βατοπαιδίου, πρέπει να γίνει για να δούμε πόσες εταιρείες διαφημιστικές, δημοσίων σχέσεων, δημοσκοπήσεων και πόσες εκατοντάδες ή χιλιάδες δημοσιογράφοι, είναι ενταγμένοι είτε σε κρατικά κανάλια, είτε σε δημοτικούς ραδιοφωνικούς σταθμούς και τι ρόλο παίζει όλο αυτό το σύστημα στον αποπροσανατολισμό του ελληνικού λαού από τα καθημερινά του προβλήματα και από τα προβλήματα λειτουργίας της ίδιας της δημοκρατίας γιατί εδώ έχουμε φθάσει.
      Και θέλω να πω στον αγαπητό συνάδελφο τον κ. Μαρκόπουλο της Νέας Δημοκρατίας ότι  το ΠΑ.ΣΟ.Κ. δεν κάνει πρόταση για επιτροπή προκαταρκτικής εξέτασης, διότι το σύστημα όπως λειτουργεί δυστυχώς και εδώ αποπροσανατολίζει το λαό. Εμείς ζητάμε προκαταρκτική εξέταση, αυτή που λιβανίζει τόσους μήνες ο κ. Σανιδάς, ώστε με τα στοιχεία που ο ίδιος ο κ. Σανιδάς στο έγγραφό του και τα στοιχειοθετεί και τα χαρακτηρίζει ως κακουργήματα, απαλλάσσει –λυπάμαι που θα πω αυτήν την έκφραση- κατά το κοινώς λεγόμενο λόγω βλακείας ως παραπλανηθέντες Υπουργούς, που παρ’ όλα αυτά δεν ντρέπονται να κατέχουν ακόμη υπουργικούς θώκους.
      Είναι ντροπή που έχουμε φτάσει, δηλαδή στο 2008, να έρχεται ο εισαγγελέας του Αρείου Πάγου να λέει ότι εδώ έχουν γίνει κακουργήματα, φταίνε αυτοί που έδωσαν τη γνώμη τους, γνωμοδοτικά συμβούλια, νομικοί σύμβουλοι κ.λπ., αλλά οι Υπουργοί, ως κορασίδες αθώες, αρσακειάδες, που κάποιοι λιμοκοντόροι τις παρέσυραν και τις αποπλάνησαν. Οι Υπουργοί, λοιπόν, αυτοί παραπλανήθηκαν και δεν ντρέπονται; Μιλώ, όχι με κομματική διάθεση, κύριε Υπουργέ, αλλά εγώ αν είχα κάνει λάθος κι ερχόταν ο εισαγγελέας του Αρείου Πάγου κι έλεγε, «καλός είναι ο Κακλαμάνης, αλλά δεν ξέρει τι του γίνεται, παραπλανήθηκε, δεν του κόβει αρκετά για να ασκεί αυτά τα καθήκοντά του», δεν θα είχα μούτρα να εμφανιστώ εδώ πέρα. Αυτά για τον κ. Μαρκόπουλο που είπε, «από τα δημοσιεύματα των εφημερίδων». 
      Και φυσικά, είναι η κραυγαλέα κίνηση των αντιεισαγγελέων, που μας έκανε να τιμήσουμε πραγματικά -διότι, εντάξει είναι η συντριπτική πλειονότητα των δικαστικών λειτουργών- τους λειτουργούς της δικαιοσύνης, που είπαν φτάσαμε σε κυβερνητικά στελέχη ή σε Υφυπουργούς, όπως θέλετε, μετά τη διόρθωση του κειμένου. Εδώ καταπατείται το Σύνταγμα, καταπατείται ο νόμος περί ευθύνης Υπουργών, καταπατείται ο Κανονισμός της Βουλής. Όλα τα κόμματα της Αντιπολιτεύσεως, ζητούμε να έρθει εδώ ο κρίσιμος κρίκος αυτής της ιστορίας, ο πνευματικός συγγενής του κυρίου Πρωθυπουργού, ο διευθύνων σύμβουλος της Κτηματικής Εταιρείας του Δημοσίου, που παρεχώρησε διακόσια τόσα ακίνητα, με όλη αυτήν τη μεθόδευση στον κ. Εφραίμ και σ’ όσους στην Κύπρο, σε εξωχώριες εταιρείες, όσους στην Ελλάδα έχουν ψωμιστεί, έχουν επωφεληθεί όλης αυτής της ιστορίας. Και τότε ο μεν Πρόεδρος της Επιτροπής Θεσμών, αρνείται να εφαρμόσει τον Κανονισμό της Βουλής, δεν καλεί εδώ τον κ. Γκράτσιο, και τη μεθεπόμενη, ο κύριος Πρωθυπουργός ανακοινώνει στις Βρυξέλλες ότι θα προτείνει εξεταστική επιτροπή. Αυτά όλα δεν είναι μόνο παράνομα, δεν είναι μόνο στοιχεία που δείχνουν πώς λειτουργεί το πολίτευμα που έχει εκφυλιστεί σ’ ενός ανδρός αρχή. Είναι προσβλητικά…
      ΠΡΟΕΔΡΕΥΩΝ (Ιωάννης Δραγασάκης):  Κύριε Πρόεδρε,  με συγχωρείτε, πρέπει να επανέλθετε στο θέμα, γνωρίζετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Στο θέμα μας είμεθα. Κύριε Πρόεδρε, ευχαριστώ για τη διακοπή, αλλά είμαστε στο θέμα μας. Διότι έχει σημασία να ξέρουμε πώς λειτουργούμε ως αντιπρόσωποι του λαού. Εάν το Κοινοβούλιο το γράφουν κάποιοι στα παλιά τους τα παπούτσια, αλλοίμονο αν εμείς εδώ αποδεχόμεθα. Εγώ θεωρώ τον εαυτό μου προσβεβλημένο από αυτήν τη μεταχείριση του Κοινοβουλίου. 
      Ευχαριστώ τον Πρόεδρο, γιατί στο χρόνο που έχω πρέπει να πω και αυτά και τα άλλα που πρέπει.
       Άκουσα, κύριε Πρόεδρε, τον κ. Χαραλάμπους του Κομμουνιστικού Κόμματος να λέει: ΠΑ.ΣΟ.Κ., Νέα Δημοκρατία τα ίδια έχουν κάνει στον τομέα αυτό. Προκαλεί –λέει- θυμηδία στον κόσμο αυτόν των αναπήρων και των εχόντων ανάγκη φροντίδας και πρόνοιας κρατικής, να λέει το ΠΑ.ΣΟ.Κ. ότι οικοδόμησε ένα σύστημα. Ναι αλλά το σύστημα, το αποδόμησε η Νέα Δημοκρατία. Σεις κληθήκατε να το συμπληρώσετε αυτό. Το Κομμουνιστικό Κόμμα δεν κάνει διάκριση. Διότι προφανώς δεν ενδιαφέρεται, ώστε, έστω και μερικώς, να αντιμετωπιστούν τα προβλήματα του τόπου. Φαντάζεται ότι όσο μένετε εσείς στην εξουσία, έ, τόσο περισσότερα τα πράγματα θα διευκολύνουν ωσάν τα κόμματα και εμείς οι εκπρόσωποι του λαού εδώ, να υπηρετούμε την αύξηση των ποσοστών μας, των κουκιών μας και όχι το λαό και τα προβλήματά του.
    Κύριε Υπουργέ, για το πρόβλημα που αντιμετωπίζετε –το έχω πει και άλλη φορά εδώ- όχι εσείς, όχι ο Υπουργός Υγείας, Πρόνοιας και Κοινωνικής Αλληλεγγύης, αλλά ο κ. Καραμανλής και ο κ. Αλογοσκούφης είναι εκείνοι που πρέπει να απαντήσουν.
    Για παράδειγμα, κύριε Πρόεδρε, επειδή κατά τον Κανονισμό καλά κάνατε και με διακόψατε, όταν για το Ειδικό Γυμνάσιο-Λύκειο Αθηνών καταγγέλλεται εδώ και δεν διαψεύδεται από το Υπουργείο Παιδείας που εποπτεύει, ότι έχουν πάρει ζητιανιά από διαφόρους φορείς τέσσερα λεωφορεία, για να μεταφέρουν τα ανάπηρα παιδιά και ταλαιπωρούνται για τις πινακίδες στο Χολαργό και ενώ έχει αρχίσει να λειτουργεί το σχολείο, δεν μπορούν να μεταφέρουν τα παιδιά, γιατί να μη θυμηθώ ότι στο τάκα-τάκα έγιναν οι ανταλλαγές των ακινήτων του δημοσίου; 
    Κύριε Υπουργέ, σ’ ό,τι σας αφορά, διότι δίνετε απαντήσεις για τον άλλον τομέα γενικότερα του Υπουργείου σας και για τις προσλήψεις κ.λπ., εδώ επέρχεται πλήρης αποσάρθρωση του Εθνικού Συστήματος Υγείας και βέβαια επειδή το αντικείμενο ειδικότερα της πρόνοιας δεν είναι αυτό που καίει ολόκληρο τον ελληνικό λαό, αλλά καίει τους δυστυχισμένους, τους απόκληρους, τους ανάπηρους, έρχεται πίσω. Είναι όμως εκείνο το στοιχείο, που κρίνει τον ανθρωπιστικό χαρακτήρα μιας πολιτικής, που είναι καιρός να αλλάξει. 
    Κατέρρευσε η αντίληψη ότι τα πάντα είναι αγοραπωλησίες, τα πάντα είναι ο ιδιωτικός τομέας, τα πάντα είναι οι φιλανθρωπίες των διαφόρων κυριών. Προχθές άκουγα σ’ ένα ραδιοφωνικό σταθμό, που βγήκε κάποιος, ο οποίος μάλιστα δήλωνε ότι ψήφισε τη Νέα Δημοκρατία, και είπε: «Αυτή η κυρία που είδα εκεί, είχε «φάει» τις υπερωρίες της μάνας μου στο Ι.Κ.Α. και τα ένσημά της και τώρα τη βλέπω να κάνει «Μαραθώνιους» για την πρόνοια κ.λπ.». Μην ξαναγυρίσουμε στην εποχή των κυριών με τη φιλανθρωπία. Το κράτος είναι υπόχρεο. Και το κοινωνικό κράτος πρέπει να οικοδομηθεί ξανά. 
    (Στο σημείο αυτό την Προεδρική Έδρα καταλαμβάνει ο  Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
    Κύριε Υπουργέ, οι δικές σας ευθύνες είναι στο βαθμό που παρά τη διάθεσή σας -διότι η επιστήμη σας, η ιδιότητά σας ως παιδιάτρου, είμαι βέβαιος ότι μέσα σας δεν μπορεί να αισθάνεστε επανάπαυση απ’ αυτήν την κατάσταση- ίσως θα έπρεπε αντί να κάνετε αντιπολίτευση στο ΠΑ.ΣΟ.Κ. -διότι αυτό ήταν η ομιλία σας, όπως την άκουσα μέσα από το κύκλωμα- να πούμε ότι αυτό δεν είναι θέμα Κ.Κ.Ε., ΛΑ.Ο.Σ., ΣΥ.ΡΙΖ.Α., ΠΑ.ΣΟ.Κ., Νέας Δημοκρατίας, αλλά μ’ εσάς επικεφαλής, να πάμε αύριο στον Υπουργό Εθνικής Οικονομίας και να του πούμε: «Δεν είναι δυνατόν να διαλυθεί το σύμπαν διότι εσείς έχετε αυτές τις έμμονες νεοφιλελεύθερες αντιλήψεις που ενώ έχουν χρεοκοπήσει σ’ όλο τον κόσμο, εσείς επιμένετε να τις εφαρμόζετε εδώ».
    Ευχαριστώ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον κύριο Πρόεδρο.
    Το λόγο έχει ο κ. Σκουλάκης να δευτερολογήσει για δυο λεπτά.
    ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, προσπαθώ εδώ και μια ώρα να αντιληφθώ, να κατανοήσω τον εκνευρισμό του Υφυπουργού. Βιάστηκε λίγο να απευθυνθεί σ’ εμάς λες και είμαστε κυβέρνηση από τώρα. Θα γίνουμε κυβέρνηση όταν έρθει η ώρα, με την εντολή του ελληνικού λαού. Γιατί, κύριε Υφυπουργέ, αυτά τα οποία είπατε έχω την αίσθηση ότι τα λέγατε στην κυβέρνηση του ΠΑ.ΣΟ.Κ.; 
      Μα εμείς κριθήκαμε, κύριε Υφυπουργέ, για το έργο μας, ο λαός μας τοποθέτησε στην Αντιπολίτευση. Είστε πενήντα πέντε μήνες Κυβέρνηση και έπρεπε να απολογηθείτε γι’ αυτά που σας γράφουμε στην επερώτηση. Σ’ αυτά εσείς δεν απαντήσατε καθόλου. Δεν απαντήσατε σε τίποτα, κύριε Υφυπουργέ. 
      Ξέρω τον χαρακτήρα σας και απορώ τι συνέβη σήμερα. Ξέρω και τις δυσκολίες σας, γιατί πέρασα από το ίδιο πόστο.
      Εδώ όμως θα ήθελα να απαντήσω και στον κ. Ροντούλη, μια που κάποια στιγμή μας ταύτιζε και να του πω ότι όταν εγώ βρισκόμουνα στη δύσκολη θέση στην οποία βρίσκεται συνέχεια ο κ. Κωνσταντόπουλος, τα βρόνταγα.
      Πήγα στην Αγιάσσο Μυτιλήνης, δεν βρήκα γιατρό, δεν βρήκα προϊσταμένη, δεν βρήκα νοσηλευτές και διέκοψα την περιοδεία μου. Είπα φεύγω, ντρέπομαι που είμαι Υπουργός Υγείας. Ήλθα στην Αθήνα και μάλιστα εκεί που έπρεπε και πήρα τριάντα θέσεις.
      Εσείς δεν το κάνετε αυτό. Δεν έχετε τα κότσια να το κάνετε. Δεν διεκδικείτε. Ωραιοποιείτε, ακολουθείτε τις εντολές του υπερυπουργού Οικονομίας και Υγείας που λέγεται Γιώργος Αλογοσκούφης και νομίζετε ότι μ’ αυτόν τον τρόπο απαλλάσσεστε των ευθυνών σας. Λέτε τι να κάνουμε, δεν έχουμε λεφτά! Να βρείτε λεφτά. Γιατί η υγεία και η πρόνοια είναι πρώτης προτεραιότητας θέματα. Χίλιες φορές καλύτερα ένας δρόμος λιγότερος σε κάθε νομό, παρά να είναι μια μονάδα εντατικής θεραπείας κλειστή ή να είναι ένα κέντρο πρόληψης κλειστό. Κλείνουν τα κέντρα πρόληψης, κύριε Υπουργέ.
      Σας προκάλεσα και σας ξαναπροκαλώ. Δεν μου απαντήσατε τι θα κάνετε με το φιλέτο των εκατόν είκοσι στρεμμάτων στα Χανιά. Μην τολμήσετε να το εκποιήσετε σε ιδιώτες, γιατί θα μας βρείτε όλους, μα όλους απέναντι. Γιατί εδώ στη Βουλή πριν τις εκλογές είχατε πει ότι αυτά που είπε η κ. Τροχάμη στα Χανιά, είναι προσωπικές απόψεις, όμως ο Υπουργός απαντά ότι το πάτε για αξιοποίηση μέσω Σ.Δ.Ι.Τ. για να βρείτε λεφτά για την ψυχιατρική μεταρρύθμιση. Έλεος! Τριγλωσσία έχετε.
      Θα τελειώσω, κύριε Πρόεδρε, σ’ ένα λεπτό. Αξίζει τον κόπο να προειδοποιήσω και εγώ το Υπουργείο ότι σύμφωνα μ’ ένα έγγραφο της Π.Ο.Σ.Γ.Κ.Α. Μ.Ε.Α., απειλείται η έξωση μιας κατασκήνωσης στη Χαλκιδική σε μια περιοχή οκτώ χιλιάδων στρεμμάτων που υπάρχει της εκεί Ιεράς Μονής Διονυσίου του Αγίου Όρους με τη Νομαρχιακή Αυτοδιοίκηση Χαλκιδικής. Κάνει έκκληση ο ομοσπονδία. Λέει ότι εκεί υπάρχει μια κατασκήνωση ατόμων με αναπηρία. Φιλοξενούνται εκατοντάδες παιδιά και υπάρχει κίνδυνος έξωσης.
      Θα καταθέσω, κύριε Πρόεδρε, το σχετικό έγγραφο στα πρακτικά, ώστε με τον τρόπο αυτό να στείλει και η Βουλή την  κραυγή αγωνίας προς αυτούς που θα πάρουν τις αποφάσεις, έστω και αν είναι δικαστές, γιατί όλοι κρίνονται. Και οι κρίνοντες κρίνονται. 
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τελειώνω, κύριε Πρόεδρε, με το εξής: Κύριε Υφυπουργέ, σας καταθέτω, γιατί ακούστηκαν πολλά για το Εθνικό Ίδρυμα Αποκατάστασης Αναπήρων, μια κραυγή αγωνίας της επιτροπής ιατρών για την αναβάθμιση του Εθνικού Κέντρου Αποκατάστασης Αναπήρων του Ε.Ι.Α.Α.. Αξίζει τον κόπο. 
      Θέλετε να σας βοηθήσουμε από τώρα; Πέστε μας τι τροπολογία θέλετε να σας καταθέσουμε να την καταθέσουμε και για το Ε.Ι.Α.Α. και για όλα τα θεραπευτήρια χρονίων παθήσεων στα οποία σας συνιστώ, εγώ με την εμπειρία που έχω όλα αυτά τα χρόνια, να θεσμοθετήσουμε γιατρούς του Ε.Σ.Υ.. Δεν πάει αλλιώς γιατρός με άλλο καθεστώς. Να βρούμε έναν τρόπο, να σώσουμε αυτά τα ιδρύματα, γιατί δεν μπορεί να λειτουργούν χωρίς γιατρούς. 
      (Χειροκροτήματα από την πτέρυγα του ΠΑ.ΣΟ.Κ.)
       (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο συνάδελφος κ. Νασιώκας για ένα λεπτό. Σας παρακαλώ να το τηρήσουμε.
      ΕΚΤΟΡΑΣ ΝΑΣΙΩΚΑΣ: Θα προσπαθήσω, κύριε Πρόεδρε.
      Πιστεύω ότι ο κύριος Υφυπουργός με τον εκνευρισμό του που δεν είναι ανεξήγητος, τορπίλισε τη συζήτηση. Και δεν είναι ανεξήγητος, γιατί όλα τα κυβερνητικά στελέχη έχουν αυτόν τον εκνευρισμό τώρα, κύριε Πρόεδρε, και τούτο, γιατί ή έργο δεν έχουν σημαντικό ή το έργο τους χαρακτηρίζεται αρνητικό. Το πολιτικό κλίμα είναι αρνητικό, στους πολίτες δεν μπορούν να βγουν, πρόβλημα έχουν και όταν αντιμετωπίζουν κομματικά στελέχη της Νέας Δημοκρατίας, πόσο μάλλον ευρύτερους πολίτες, στα χωριά δεν γυρνάνε και όλα αυτά είναι απόρροια της πολιτικής τους.
      Κύριε Υπουργέ, εμείς ήρθαμε εδώ να μιλήσουμε για την πρόνοια. Θα μπορούσαμε να μιλήσουμε και για το Βατοπαίδι real estate company. Μια περιουσία εκεί που την καταγράψατε όλοι, αυτή που ήταν προγραμματισμένη για κέντρο αποκατάστασης, δηλαδή της δικής σας αρμοδιότητος, και πήγε μέσω Βατοπαιδίου σε ιδιώτες, αυτή την έχετε στο CD που δώσατε; Και θα μπορούσαμε να μιλήσουμε και για αυτά τα μεγάλα διαφημιστικά πακέτα. Δεν μιλάμε όμως για αυτά ούτε για το πολυέξοδο σύστημα διοίκησης. Εμείς θα ξαναεπιστρέψουμε για να ξαναμιλήσουμε για τον άνθρωπο και για την πρόνοια. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε. Δύο κουβέντες θέλω. 
      Δύο κουβέντες. Πρώτη: Βοήθεια στο σπίτι, κύριε Πρόεδρε. Ως αντιπολίτευση η Νέα Δημοκρατία δεν το στήριζε το πρόγραμμα. Η κατεύθυνση που είχε και στους δημάρχους της, ήταν να μην προχωράνε σ’ αυτό το πρόγραμμα για πολλούς λόγους, γιατί το πρόγραμμα ήταν στον αέρα, γιατί ήταν πρόγραμμα του ΠΑ.ΣΟ.Κ, γιατί περνούσε την πολιτική του  ΠΑ.ΣΟ.Κ. ευτυχώς δεν σας άκουσαν. 
      Σήμερα είναι πάλι στον αέρα και δεν είναι αποτελεσματικό, κύριε Υπουργέ. Ξέρετε γιατί δεν είναι; Γιατί δεν το αξιολογείτε, γιατί δεν το ελέγχετε, γιατί δεν έχετε πρόγραμμα, γιατί δεν πιστοποιείτε και γιατί και οι εργαζόμενοι δεν ξέρουν αν θα είναι αύριο, οπότε πώς να αποδώσουν σήμερα; Βλέπω πεπραγμένα κάποιων δημάρχων που ουσιαστικά το έχουν πάρει πάνω τους και υπάρχει κάποιο έργο. Κάποιοι άλλοι όμως,  δεν έχουν κανένα αποτέλεσμα. 
      Το δεύτερο, κύριε Πρόεδρε, και τελειώνω. Αλήθεια ποια είναι η πολιτική σας για το παιδί και την οικογένεια, για το πρώτο παιδί, το δεύτερο παιδί, το τρίτο παιδί, το τέταρτο παιδί της οικογένειας; Πόσους παιδικούς σταθμούς φτιάξατε όλο αυτό το διάστημα; Σε τι ποσοστό καλύπτονται όλες οι ανάγκες από παιδικούς σταθμούς του κράτους και της Αυτοδιοίκησης; Ξέρετε ότι έχουν μειωθεί; Ξέρετε ότι έχουν περάσει στον ιδιωτικό τομέα; Μα θα μου πείτε: Εδώ τώρα πέρασε η υποχρεωτική εκπαίδευση του νηπιαγωγείου στους ιδιώτες. Πώς θα προχωρούσε αυτό; Πώς θα στηριζόταν; 
      Και κλείνω σ’ αυτήν την κατεύθυνση. Αλήθεια γνωρίζετε, κύριε Υπουργέ, ότι υπάρχουν μονογονεϊκές  οικογένειες με τεράστια προβλήματα και δεν έχετε περάσει κανένα μέτρο γι’ αυτό; Γι’ αυτό έπρεπε να μας πείτε εκεί πάνω. Γι’ αυτό έπρεπε να μας απαντήσετε στη δευτερολογία σας. Αν δεν μας απαντήσετε σε αυτά, σταματήστε να καταγγέλλετε το ΠΑ.ΣΟ.Κ ότι δεν έκανε σωστή διαχείριση. 
      Θα μπορούσα να σας μιλήσω εγώ για μισθούς διοικητών, για χλιδάτα γραφεία, γιατί υπάρχουν και ακριβά χαλιά, για πανάκριβες κουρτίνες, για πολυμελείς αντιπροσωπείες σε πολυήμερα ταξίδια στο εξωτερικό, για ακριβά δώρα, για γιορτές, για φιέστες. Δεν μιλάω για αυτά. Μιλάω για την πολιτική. Έχετε πολιτική; Έχετε έργο; Πείτε το. Αν δεν έχετε, πείτε: «Συγγνώμη, δεν κάναμε έργο. Θα κάνουμε από εδώ και πέρα» ή απαλλάξτε τον τόπο γιατί δεν μπορείτε. Ο τόπος έχει ανάγκη και οι πολίτες έχουν ανάγκη. Τι να κάνουμε; Ή αλλάζετε πολιτική και κάνετε έργο ή φεύγετε από την Κυβέρνηση. Δεν υπάρχει μέση οδός. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ο κ. Κατρίνης έχει το λόγο. 
      Κύριε Κατρίνη, έχετε δύο λεπτά. Να αποδείξουμε ως γιατροί ότι μπορούμε να τηρούμε το καθήκον μας. 
      Ορίστε, έχετε το λόγο. 
      ΜΙΧΑΛΗΣ ΚΑΤΡΙΝΗΣ: Ελπίζω να μην εξαντλήσετε την αυστηρότητά σας σε εμένα. 
      Ευχαριστώ, κύριε Πρόεδρε. 
      Χαίρομαι που οι παρατηρήσεις και η κριτική των συναδέλφων έδωσαν την ευκαιρία στον κ. Κωνσταντόπουλο να θυμηθεί τον προηγούμενο  εργασιακό του βίο  ως καθηγητής και με το αυταρχικό δασκαλίστικο ύφος του καθηγητή της Έδρας να μας δώσει μαθήματα αυταπάρνησης, ηρωισμού και ευσυνειδησίας –εύχομαι, κύριε Υπουργέ, ως καθηγητής  να μη μιλούσατε μ’ αυτό το ύφος στους φοιτητές σας, τους συναδέλφους γιατρούς- και να μας νουθετήσει και να μας κάνει κοινωνικές υποδείξεις, σε σχέση με το αν γνωρίζουμε ή όχι τα θέματα της πρόνοιας. Δεν χαίρομαι όμως, γιατί ο κύριος Υπουργός σ’ όλο αυτό το μάθημα που μας παρέδωσε με τόσο ωραίο τρόπο και τόσο αυταρχικό, δεν έκανε την αυτοκριτική του ως όφειλε να κάνει. Ακολούθησε την πεπατημένη, ακολούθησε τον ασφαλή οδηγό, να τα ρίξει όλα για ακόμη μια φορά στις κυβερνήσεις του ΠΑ.ΣΟ.Κ.. 
      Μίλησε για τα Κ.Ε.Κ.Υ.Κ.ΑΜΕΑ, θεωρώντας ότι πρόβλημα σ’ αυτά είναι ότι είναι μακριά από τις πρωτεύουσες των νομών. Δεν μας είπατε, κύριε Υπουργέ, για τα Κ.Ε.Κ.Υ.Κ.ΑΜΕΑ του Νομού Ηλείας που είναι ένα χιλιόμετρο  νοσοκομείο: Γιατί μέχρι σήμερα δεν έχουν ολοκληρωθεί οι οργανισμοί; Γιατί δεν έχετε κάνει προσλήψεις και τα ρίξατε όλα στα Κ.Ε.Κ.Υ.Κ.ΑΜΕΑ, που είναι μακριά από τις πρωτεύουσες; 
      Δεν πήρα απάντηση σε μια προσωπική σας δέσμευση που αφορούσε το ΚΕΠΕΠ Λεχαινών. Εσείς ο ίδιος είχατε επισκεφθεί το ίδρυμα και είχατε πει ότι θα επιληφθείτε του θέματος. Γνωρίζω την προσπάθεια της διοικητού κ. Καράβολα, γνωρίζω ότι επανειλημμένως σας είχε επισκεφθεί. Όμως δεν πήρα απάντηση, όπως δεν πήρα απάντηση για τα παιδικά αναπτυξιακά κέντρα, που ως ειδικός επιστήμονας τα γνωρίζετε καλύτερα από όλους μας. 
      Όσο για την ακίνητη περιουσία, έπρεπε να έρθει επερώτηση του ΠΑ.ΣΟ.Κ. για να δημοσιοποιήσετε τον κατάλογο της ακίνητης περιουσίας; Εσείς δεν λέγατε ως Κυβέρνηση ότι θα δημοσιοποιήσετε στο διαδίκτυο όλη την ακίνητη περιουσία, για να ξέρουν οι πολίτες ακριβώς το κράτος τι διαθέτει;
      Για τις προσλήψεις του επιστημονικού προσωπικού δεν ακούσαμε τίποτα. Είχα ακούσει σε μια ερώτηση στο παρελθόν ότι δεν παίρνετε Δ.Ε. Νοσηλευτές, γιατί θέλετε εξειδικευμένο και υψηλά καταρτισμένο προσωπικό. Συμφωνούμε, αλλά τι γίνεται με την ταχύτητα προσλήψεων στον τομέα της πρόνοιας; 
      Και τέλος και πάνω απ’ όλα, πέρα από την κριτική που κάνατε, πέρα από τους χαρακτηρισμούς για το νόμο του 2003 ότι είναι ταφόπλακα για την πρόνοια και όλα αυτά που είπατε με μεγάλη ευκολία, δεν μας είπατε τεσσεράμισι χρόνια εσείς ως Υφυπουργός, ο μοναδικός Υφυπουργός που είστε από το 2004 μέχρι και σήμερα στην ίδια θέση στο Υπουργείο Υγείας, τι έχετε κάνει και τι από τα νομοσχέδια του ΠΑ.ΣΟ.Κ. του 2001 τα οποία εξήρατε, υιοθετήσατε και εφαρμόσατε. 
      Δεν θα μπω στον πειρασμό, κύριε Πρόεδρε, για να μην οξύνω τη συζήτηση, να απαντήσω στον κύριο Υπουργό σε σχέση με το γνωστό θέμα με τα τριχίλιαρα και το Νοσοκομείο του Πύργου. Εγώ ουδέποτε είπα ότι δόθηκαν χρήματα στο νοσοκομείο. Είπα ότι στο νοσοκομείο διακινήθηκαν αιτήσεις μαζικές και σας προκαλώ να δείτε στον έλεγχο που κάνετε, κύριε Υπουργέ, ότι οι αιτήσεις που θα βρείτε έχουν τον ίδιο γραφικό χαρακτήρα, γιατί συντάχθηκαν από τα ίδια πρόσωπα στο χώρο του νοσοκομείου με ή χωρίς την παρουσία σας. Αυτό είναι μια πραγματικότητα και σας προκαλώ, όταν διασταυρωθεί, να το δούμε από κοινού. 
      Αυτό που εν κατακλείδι μένει, κύριε Πρόεδρε, είναι ότι ο κύριος Υφυπουργός σήμερα μίλησε για όλα τα άλλα, μίλησε για το παρελθόν, μίλησε για αυτά που δεν έχουν γίνει. Κανένας δεν λέει ότι δεν αγωνιά και δεν ενδιαφέρεται για τον τομέα της πρόνοιας, όμως, κύριε Υπουργέ, έχουμε μπει στην εποχή της αποτελεσματικότητας και του έργου και περιμένουμε από εσάς, να μας πείτε στη δευτερολογία σας τι έχετε κάνει και τι σκοπεύετε να κάνετε.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστώ.
      Το λόγο έχει ο συνάδελφος κ. Χάιδος.
      ΧΡΗΣΤΟΣ ΧΑΪΔΟΣ: Ευχαριστώ, κύριε Πρόεδρε.
      Κύριε Υπουργέ, σας πέρασε από το μυαλό μήπως υποσυνείδητα προπονείστε για τον αντιπολιτευτικό ρόλο, διαισθανόμενος ότι σύντομα αυτόν θα σας αναθέσει ο ελληνικός λαός; Αν όχι, γιατί εκτός από τις κορώνες εναντίον των κυβερνήσεων του ΠΑ.ΣΟ.Κ. στα είκοσι πέντε λεπτά της ομιλίας σας, δεν μιλήσατε για την υποχρηματοδότηση, δεν μιλήσατε για τα οξυμένα προβλήματα, δεν μιλήσατε για τις ελλείψεις που παρατηρήθηκαν και παρουσιάστηκαν επί των ημερών της δικής σας διακυβέρνησης; 
      Δεν είπατε, τι συγκεκριμένα θα κάνετε για τη συνέχιση της λειτουργίας των προγραμμάτων κοινωνικής φροντίδας και για την ενδεχόμενη ένταξή τους στη χρηματοδότηση μέσω του Ε.Σ.Π.Α., πώς θα το επιτύχετε αυτό, αφού οι εθνικοί πόροι μειώνονται ως ποσοστό επί Α.Ε.Π. και τομεακό πρόγραμμα στο Υπουργείο Υγείας δεν υπάρχει. Πώς θα τα χρηματοδοτήσετε από τον προϋπολογισμό, αφού στο προσχέδιο του 2009 δεν προβλέπονται τα απαραίτητα κονδύλια; Θα θεσπίσετε την κάλυψη των τροφείων για βρεφονηπιακούς σταθμούς σε παιδιά αγροτικών οικογενειών μέσω της αγροτικής εστίας, γεγονός που προβλέπεται από τον ισχύοντα νόμο, τον 3232/2004; Διαβάζω την παράγραφο που συγκεκριμένα λέει ότι σκοπός του λογαριασμού της Αγροτικής Εστίας είναι εκτός των άλλων και η κάλυψη των τροφείων για βρεφονηπιακούς σταθμούς. Κατέθεσα εξάλλου το νόμο και το άρθρο το συγκεκριμένο για τα Πρακτικά της Βουλής προς ενημέρωσή σας. Αυτά συγκεκριμένα έθιξα στην πρωτομιλία, σ’ αυτά σας ζήτησα να μου απαντήσετε συγκεκριμένα. Εσείς δεν το κάνατε αυτό, όπως δεν κάνατε τίποτα για την κοινωνική φροντίδα. Δεν στηρίζετε καθόλου τις ευπαθείς ομάδες του πληθυσμού, όπως εξάλλου κάνετε για όλους τους αδύναμους και για τα πλατιά λαϊκά στρώματα, τα οποία πλέον, όμως, απομακρύνονται από τη Νέα Δημοκρατία, για να μην πάθουν αυτοί περισσότερα.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο κύριος Υπουργός.
      Κύριε Κωνσταντόπουλε, έχετε το λόγο.
      ΑΘΑΝΑΣΙΑ ΜΕΡΕΝΤΙΤΗ: Είμαι εγώ. Με ξεχάσατε. 
      ΠΡΟΕΔΡΕΥΩΝ (Βαΐτσης Αποστολάτος): Έχετε ολοκληρώσει όλο το χρόνο, κυρία Μερεντίτη, δηλαδή εννέα λεπτά στα οκτώ που είχατε δικαίωμα. Δεν έχετε κανένα δικαίωμα από τον Κανονισμό, ούτε ο κ. Γείτονας ούτε ο κ. Τιμοσίδης.
      ΑΘΑΝΑΣΙΑ ΜΕΡΕΝΤΙΤΗ: Να πω δύο πράγματα, κύριε Πρόεδρε; Εξαντλήθηκε όλη η αυστηρότητα σε μένα!
      ΠΡΟΕΔΡΕΥΩΝ (Βαΐτσης Αποστολάτος): Όχι, δεν έχει εξαντληθεί καθόλου σ’ εσάς. Θα είναι παρατυπία στον Κανονισμό. Με το σεβασμό απολύτως στο πρόσωπό σας, θα τηρήσουμε το καθήκον μας όλοι. 
      Κύριε Υπουργέ, έχετε το λόγο. 
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κυρίες και κύριοι συνάδελφοι, θα μπω κατευθείαν στο θέμα και στις ερωτήσεις. Προκλήθηκα για την έλλειψη καταγραφής περιουσίας, αξιοποίησης περιουσίας. Το Υπουργείο μας πάντως θέλω να ξέρετε…
      ΑΘΑΝΑΣΙΑ ΜΕΡΕΝΤΙΤΗ: Για το προνοιακό δεν απαντήσατε!
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Ο Υφυπουργός κ. Παπαγεωργίου, απάντησε στην ερώτηση του κ. Πάγκαλου, σχετικά με το ακίνητο των ολυμπιακών εγκαταστάσεων που δεν ήταν περιουσία του Υπουργείου μας. Είναι από τις Ομοσπονδίες Κινητικά Αναπήρων. Δεν ισχύουν αυτά. 
      Απαντήθηκε πλήρως και νομίζω  ότι πρέπει να αναζητήσετε στα Πρακτικά της Βουλής την πλήρη κάλυψη του θέματος. Δεν ανακαλύψατε την Αμερική, κύριε συνάδελφε. Υπήρξε απάντηση πάνω στο συγκεκριμένο θέμα από τον κ. Παπαγεωργίου. 
      Ευαίσθητες κοινωνικές  ομάδες. Για το θέμα αυτό ελάχιστα είπαμε σήμερα. Τι κάνουμε; Λειτουργούμε τα εξής προγράμματα: Παροχή νομικής συνδρομής αιτούντων άσυλο και παροχή αρχικού προσανατολισμού, Κέντρο φιλοξενίας κοινωνικοοικονομικής ένταξης στον Ασπρόπυργο Αττικής, Κέντρο Υποδοχής Βορείου Ελλάδος, πρόγραμμα στέγασης αιτούντων άσυλο σε ενοικιαζόμενα δωμάτια. 
      Υπάρχει επίσης δράση για φιλοξενία ανηλίκων γυναικών και αιτούντων άσυλο. Πρόγραμμα ιατρικής και κοινωνικής υποστήριξης κρατουμένων προσφύγων γυναικών. Πολυδύναμα κέντρα κοινωνικής στήριξης και ενσωμάτωσης προσφύγων. Προώθηση ένταξης προσφύγων μέσω συμβουλευτικής και ψυχοκοινωνικής στήριξης. Αποκατάσταση και ένταξη προσφύγων. Επικουρούμενοι εθελοντικοί επαναπατρισμοί. 
      Στον τομέα της υποδοχής, παρέχονται υπηρεσίες στέγασης, σίτισης, ιατροφαρμακευτικής κάλυψης, ψυχοκοινωνικής υποστήριξης, υλικής ενίσχυσης και νομικής συνδρομής. Στον τομέα της ένταξης, παρέχονται υπηρεσίες συμβουλευτικής και βοήθειας, σε τομείς όπως η στέγαση, τα μέσα διαβίωσης, η ένταξη στην αγορά εργασίας, η ιατρική περίθαλψη και η ψυχολογική κοινωνική υποστήριξη, η εκμάθηση της ελληνικής γλώσσας και οι διαπολιτισμικές δραστηριότητες. 
      Το καλοκαίρι ξέρετε πολύ καλά ότι βρισκόμουν συνέχεια στη Λέρο, στα νησιά της Δωδεκανήσου. Τους πήγα προσωπικά στα ξενοδοχεία, όταν προέκυψε το πρόβλημα. Τους είχαμε στα καλύτερα ξενοδοχεία. Μας στοίχισε εκατοντάδες χιλιάδες ευρώ μόνο το πρόγραμμα υποστήριξης, μόνο φέτος το καλοκαίρι, στις κατασκηνώσεις μας  στον Άγιο Ανδρέα. 
      Όσον αφορά τις κατασκηνώσεις, μήπως θυμάστε πόσο καιρό ήταν απλήρωτες και αν λειτουργούσε το κατασκηνωτικό πρόγραμμα επί των ημερών σας; Τεσσεράμισι χρόνια λειτουργεί χωρίς κανένα πρόβλημα. Πληρώνεται κανονικά. Υπάρχουν όλα τα κατασκηνωτικά προγράμματα για τα παιδιά με αναπηρία. Επιτέλους είμαστε σε αγαστή συνεργασία με το αναπηρικό κίνημα, με το γονεϊκό κίνημα χωρίς κανένα πρόβλημα. 
      Κάθε χρόνο ανεβάζουμε κατά 8% έως 12% τα επιδόματα των αναπήρων και για πρώτη φορά, στεκόμαστε με απόλυτο σεβασμό στο αναπηρικό κίνημα της χώρας και σε απόλυτη συνεργασία με την Εθνική Συνομοσπονδία Ατόμων με Αναπηρία, παρ’όλο που ούτε ένα μέλος του κεντρικού συμβουλίου του ανώτατου καθοδηγητικού οργάνου του αναπηρικού κινήματος, δεν είναι του χώρου μας. 
      Περαιτέρω, χρηματοδοτούμε πλήρως -100%- το Κέντρο Προσφύγων Λαυρίου δυναμικότητας τριακοσίων ατόμων, το Κέντρο Σπερχειάδας Φθιώτιδας δυναμικότητας εκατό ατόμων, το Κέντρο Ασυνόδευτων Παιδιών Ανωγείων της Κρήτης δυναμικότητας είκοσι πέντε ατόμων. 
      Υπάρχουν προγράμματα φιλοξενίας σε ξενοδοχεία αιτούντων άσυλο κυρίως για Α.ΜΕ.Α. και μονογονεϊκές οικογένειες και στην Αθήνα και στην επαρχία. Υπάρχει πρόγραμμα επικουρούμενου εθελοντικού επαναπατρισμού και ο Διεθνής Οργανισμός Μετανάστευσης. 
      Στους παλιννοστούντες, καταβάλλεται εφάπαξ χρηματικό βοήθημα για την κάλυψη των εξόδων της πρώτης εγκατάστασης, για τη μεταφορά της οικογενειακής οικοσκευής και για ένα σωρό άλλα θέματα, τα οποία αφορούν τους παλιννοστούντες. 
      Για τους αστέγους έχουμε δύο ξενώνες μόνο στην Αθήνα. Πέρυσι το καλοκαίρι εγκαινιάσαμε στην οδό Επικούρου ξενώνα, εκτός και αν δεν το πήρατε είδηση. Ήταν ένα παλιό ξενοδοχείο για εκατό άτομα και το μετατρέψαμε σε ξενώνα. Το λειτουργούμε πλήρως και αυτήν τη στιγμή έχουμε κενές κλίνες. Ένα χρόνιο πρόβλημα, το πρόβλημα των αστέγων στην Αθήνα, λύεται ουσιαστικά. Κάνουμε συνέχεια επιδρομές για να μαζέψουμε αστέγους και να τους πάμε στους δύο μεγάλους ξενώνες που έχουμε. 
      Το Εθνικό Κέντρο Κοινωνικής Αλληλεγγύης, το Ε.Κ.Κ.Α., νομικό πρόσωπο δημοσίου δικαίου είναι 100% δημόσιος οργανισμός, με γραμμή επικοινωνίας «197» εικοσιτετράωρης λειτουργίας, με υπηρεσία υποδοχής, με κέντρο κοινωνικής στήριξης και έχει δυνατότητα φιλοξενίας και παρέμβασης σε έκτακτες ανάγκες, όπως οι άστεγοι στην Αθήνα και τη Θεσσαλονίκη. Δημιουργήσαμε και εκεί κέντρα, δύο νέα κέντρα στη Θεσσαλονίκη. Συνεργάζεται επίσης μ’ όλες τις υπηρεσίες Νομαρχιακής Αυτοδιοίκησης της χώρας. 
      Δεν πήρατε είδηση τα προγράμματα καθόλου; Κάνουμε μόνο εκατόν είκοσι κέντρα κοινωνικής υποστήριξης σε δήμους της χώρας, σε Οργανισμούς Τοπικής Αυτοδιοίκησης. Είναι η συνέχιση του δικού σας προγράμματος «3-1», το οποίο αυξήσαμε κατά 100%. 
      Υπάρχει το πρόγραμμα αποασυλοποίησης των Μονάδων Κοινωνικής Φροντίδας. Μπήκατε στον κόπο να δείτε τα διαμερίσματα, τα σπιτάκια που έχουμε κάνει στον Άγιο Δημήτριο Θεσσαλονίκης, την αποασυλοποίηση που έχουμε πετύχει τα τελευταία χρόνια και εκεί και στην Αγιάσο της Λέσβου, εδώ στην Αθήνα, στο Π.Ι.Κ.Π.Α. της Βούλας και στα μεγάλα προνοιακά ιδρύματα της χώρας; 
      Μπήκατε στον κόπο να μπείτε μέσα, να δείτε πώς δουλεύουμε την αποασυλοποίηση στα παιδιά με αναπηρίες, ακόμα και σ’ αυτά που έχουν δείκτη νοημοσύνης κάτω από τριάντα, τα οποία έχουμε κατορθώσει να τα επανεντάξουμε στο κοινωνικό σύνολο, στην κοινωνία;
	Μπήκατε στον κόπο να δείτε, τι έχουμε κάνει στο χώρο του «Ψυχαργώς», πόσο το έχουμε βελτιώσει, πόσο έχουμε ανεβεί, ιδιαίτερα στο δημόσιο κομμάτι; Μπήκατε στον κόπο να δείτε, τις μάχες που δώσαμε με τις τοπικές κοινωνίες στον Εύοσμο Θεσσαλονίκης, στην Κόνιτσα επάνω, στην Αίγινα και οπουδήποτε χρειάστηκε να παλέψουμε κυριολεκτικά, για να πετύχουμε την ψυχιατρική μεταρρύθμιση; Τα ξεχάσατε όλα αυτά κι έρχεστε να μας πείτε ότι δεν υπάρχει κράτος πρόνοιας; Ναι, δεν είμαστε ευχαριστημένοι. Έχουμε πολλά ακόμη να κάνουμε. Έχουμε πολλές ακόμη κοινωνικές ομάδες να στηρίξουμε όπως πρέπει και φυσικά δεν είμαστε ευχαριστημένοι. 
      Μήπως μπήκατε στον κόπο να δείτε, γιατί μας φεύγουν οι υπάλληλοι της κοινωνικής πρόνοιας συνέχεια, γιατί μόλις άνοιξε ένα «παράθυρο» για μετάταξη θέλησαν να φύγουν όλοι, λόγω της επαγγελματικής κόπωσης που υπάρχει σ’ αυτό το χώρο; Ναι, υπάρχουν τεράστια προβλήματα και πρέπει να τα δούμε, να δώσουμε επιπλέον κίνητρα στην πρόνοια, παραπάνω μισθούς στην πρόνοια, σ’ όλους αυτούς τους υπαλλήλους, οι οποίοι δεν αντέχουν να δουλεύουν. 
      Ξέρετε ότι ο εικοστός αναπληρωματικός του διαγωνισμού Α.Σ.Ε.Π. του 2003 δεν δέχεται να πάει να δουλέψει, ή ο πρώτος, ο δεύτερος, ο τρίτος; Τους πειράζει η μυρωδιά, τους πειράζουν τα πάντα.  Δεν δέχονται να πάνε. Ξέρετε ότι από τα προγράμματα «STAGE» κανένας δεν δέχεται να δουλέψει στο χώρο της πρόνοιας; Σας απασχόλησαν αυτά τα πράγματα και αυτά τα ουσιαστικά προβλήματα, τα οποία υπάρχουν στον προνοιακό χώρο; Είχατε τα μάτια ανοιχτά να δείτε, γιατί, πραγματικά, συμβαίνουν αυτά που συμβαίνουν στα ΚΕ.ΠΕ.Π. της χώρας, γιατί πολλές φορές είναι, πραγματικά, «αποθήκες ψυχών», γιατί ακόμη και οι εργαζόμενοι δεν αντέχουν άλλο να δουλέψουν εκεί μέσα; Αυτά είναι προβλήματα για τα οποία χρειάζεται διακομματική συναίνεση για να τα δούμε. Να την κάνουμε ελκυστική την πρόνοια, που μόνο ελκυστική δεν είναι και προτιμούν να δουλέψουν οπουδήποτε αλλού εκτός από την πρόνοια. Γι’ αυτό μόλις ανοίξατε την πόρτα και κλείσατε το Π.Ι.Κ.Π.Α. και τον Ε.Ο.Π. φύγανε όλοι σαν τα ποντίκια, να πάνε οπουδήποτε να δουλέψουν εκτός από την πρόνοια. 
	Και για το Ε.Ι.Α.Α. που είπατε, θα το δείτε στην τροπολογία η οποία υπάρχει στο επόμενο νομοσχέδιο της υγείας –καθυστέρησε, ήταν να ψηφιστεί το Σεπτέμβριο- όπου μπαίνει το Ε.Ι.Α.Α. πλήρως στο Εθνικό Σύστημα Υγείας. Κάνατε το πρώτο βήμα εσείς –το αναγνωρίζουμε- με τους γιατρούς. Δεν τολμήσατε να το κάνετε για τους υπόλοιπους επαγγελματίες της υγείας: για τους νοσηλευτές, για το παραϊατρικό προσωπικό. Θα το κάνουμε εμείς. Και η λύση είναι αυτή που είπατε, κύριε Σκουλάκη. Κι είχα πει πρώτος εγώ εδώ μέσα ότι επιτέλους οι γιατροί που δουλεύουν στα προνοιακά ιδρύματα πρέπει να ανήκουν στο Εθνικό Σύστημα Υγείας και πρέπει τα προνοιακά ιδρύματα επίσης, να ενταχθούν στο Εθνικό Σύστημα Υγείας. Εμείς τολμήσαμε όμως και πήραμε το Ψυχολογικό Κέντρο Βορείου Ελλάδος, στο οποίο οι εργαζόμενοι ήταν χρόνια απλήρωτοι, και το δημοσιοποιήσαμε. Δημοσιοποιήσατε ποτέ στα είκοσι χρόνια που ήσασταν στην κυβέρνηση ένα νομικό πρόσωπο ιδιωτικού δικαίου στον προνοιακό χώρο; Το κάναμε στη Θεσσαλονίκη, που ήταν όνειρο να δημοσιοποιηθεί το Ψυχολογικό Κέντρο Βορείου Ελλάδος. Το δημοσιοποιήσαμε. Ναι, θέλουμε να δημοσιοποιήσουμε και άλλα. Ναι, θέλουμε να δώσουμε οξυγόνο ζωής και σ’ άλλα προνοιακά ιδρύματα, τα οποία είναι σε εξάντληση κι ιδιαίτερα αυτά τα οποία είναι στον ιδιωτικό χώρο, όπως η «Μέριμνα» Πατρών και άλλα ιδρύματα. Δεν θέλετε  να τα κάνουμε; Κι εκεί χρειαζόμαστε διακομματική συναίνεση. Και την πρότασή σας θα τη δούμε και με τις τροπολογίες. Και θα δούμε αν θα ψηφίσετε -πιστεύω ότι θα ψηφίσετε- την ένταξη του Εθνικού Ιδρύματος Αποκατάστασης Αναπήρων στο Εθνικό Σύστημα Υγείας πλήρως, η οποία πολύ σύντομα θα έρθει στη Βουλή για ψήφιση. 
      Αναφερθήκατε και για τους τρίτεκνους και για τα υπόλοιπα. Ναι, δεν φθάσαμε στην πλήρη εξομοίωση των τριτέκνων με τους πολυτέκνους. Κάναμε όμως σημαντικά βήματα. Δώσαμε 400.000.000 ευρώ για τα τριτεκνικά επιδόματα. Κάναμε σημαντικά βήματα. Πολλά από τα προνόμια των πολυτέκνων τα δώσαμε και στους τριτέκνους, όταν  για σας η λέξη «τρίτεκνος» στο πολιτικό σας λεξιλόγιο ήταν άγνωστη λέξη. Το εισαγάγαμε κι αυτό. Ναι, είμαστε μακράν της πρότασης νόμου που είχαμε καταθέσει, αλλά πιστεύω ότι φθίνουμε σιγά σιγά στην πλήρη εξομοίωση των τριτέκνων με τους πολυτέκνους. Το λέω, μια που είναι και ο κ. Ροντούλης εδώ, που είχε δώσει πραγματικά σημαντικές μάχες τότε από το χώρο της τριτεκνίας. 
      Θέλω να πιστεύω ότι δεν έχετε μόνο εσείς δικαίωμα στην κοινωνική ευαισθησία. Το κοινωνικό κράτος είναι υπόθεση όλων μας, ένα κοινωνικό κράτος, το όποιο όντως βρίσκεται στην κόψη του ξυραφιού, ένα κοινωνικό κράτος, το οποίο το έχουμε όλοι ανάγκη όπου κι αν βρισκόμαστε, ένα κοινωνικό κράτος, το οποίο πρέπει να το προστατεύσουμε, ένα κράτος πρόνοιας, πραγματικά, στο οποίο πρέπει να δούμε πάνω απ’ όλα τον άνθρωπο, τους ανθρώπους που υπάρχουν εκεί μέσα αλλά και τους εργαζόμενους, οι οποίοι πραγματικά βρίσκονται στα όρια της επαγγελματικής εξάντλησης, της επαγγελματικής κόπωσης, αναζητούν διεξόδους και θέλουν τη διακομματική συναίνεση και τη φροντίδα όλων μας.  
      Σας ευχαριστώ. 
       ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε τον Υπουργό Υγείας.
      Ο κύριος Κοινοβουλευτικός Εκπρόσωπος του ΠΑ.ΣΟ.Κ. έχει το λόγο. Κύριε Παπουτσή, έχετε δύο λεπτά. 
      ΧΡΗΣΤΟΣ ΠΑΠΟΥΤΣΗΣ: Ευχαριστώ πολύ, κύριε Πρόεδρε. 
      Ακούσαμε τον κύριο Υπουργό να απαντά –υποτίθεται- στα ερωτήματα των συναδέλφων του ΠΑ.ΣΟ.Κ. αλλά και πάλι με γενικές απαντήσεις. 
      Εγώ, λοιπόν, θα γίνω συγκεκριμένος. Επί πέντε χρόνια όλοι οι συνάδελφοι του ΠΑ.ΣΟ.Κ., ιδιαίτερα εκείνοι οι οποίοι ασχολούνται στον τομέα των κοινωνικών υποθέσεων, ελέγχουμε την Κυβέρνηση, για την αδράνεια την οποία επιδεικνύει όσον αφορά την υποστήριξη των Κέντρων Αποθεραπείας Φυσικής και Κοινωνικής Αποκατάστασης. 
      Σωρεία κοινοβουλευτικών ερωτήσεων! Θα πάρω την τελευταία. Η τελευταία ήταν τον Ιούνιο του 2008, η οποία υπεβλήθη όσον αφορά το Κ.Α.Φ.Κ.Α. Νιγρίτας του Νομού Σερρών. 
      Σε απάντηση, λοιπόν, αυτής της κοινοβουλευτικής ερώτησης, ο Υφυπουργός κ. Κωνσταντόπουλος μας λέει ότι στην παρούσα χρονική στιγμή, ήδη έχουν υποβληθεί στην αρμόδια Υπηρεσία του Υπουργείου πενήντα πέντε σχέδια προεδρικών διαταγμάτων οργανισμών Μ.Κ.Φ. και δύο σχέδια προεδρικών διαταγμάτων φορέων, που υπάγονται απευθείας στο Υπουργείο Υγείας και Κοινωνικής Αλληλεγγύης, από τα οποία τα σαράντα τρία, βρίσκονται στο στάδιο της επεξεργασίας και της έγκρισής του.
      ΕΜΜΑΝΟΥΗΛ ΣΚΟΥΛΑΚΗΣ: Αυτό τα λέει όλα!
      ΧΡΗΣΤΟΣ ΠΑΠΟΥΤΣΗΣ: Πέντε χρόνια είστε ακόμα στην επεξεργασία στο Υπουργείο σας! Σκεφτείτε τι έχει να γίνει όταν όλα αυτά τα προεδρικά διατάγματα, πρόκειται να πάρουν την έγκριση του Υπουργείου Οικονομικών και του Υπουργείου Εσωτερικών που είναι συναρμόδια Υπουργεία και, όπως γνωρίζετε από την εμπειρία σας –τουλάχιστον εμείς, όσοι έχουμε ασκήσει κυβερνητικές ευθύνες, το γνωρίζουμε- ξέρετε τι σημαίνει αυτό για καθυστέρηση στο χρόνο ολοκλήρωσης μιας διοικητικής και νομοθετικής πράξης. 
      Αυτό δείχνει ακριβώς ποια είναι η πρόθεση της Κυβέρνησης. Γιατί αν υπήρχε πρόθεση, θα υπήρχαν και διαφορετικές ταχύτητες. Και αυτό είναι ακριβώς το θέμα μας. Γι’ αυτό εγκαλείστε. Εγκαλείστε, διότι δεν υπάρχει ταχύτητα στην Κυβέρνηση. Είστε αδρανοποιημένο όχημα. Δεν προχωράτε τίποτα. 
      Δεν λειτουργείτε τίποτα, ιδιαίτερα σ’ ένα χώρο όπως είναι η κοινωνική πρόνοια, η κοινωνική αλληλεγγύη, όπου η υποχρέωση της πολιτείας, είναι όχι μόνο να διαμορφώνει συνεχώς νέες δομές, αλλά να παρακολουθεί και τις εξελίξεις και τις αναγκαιότητες της κοινωνίας, όπως αυτές διαμορφώνονται με την πάροδο των χρόνων, να επεμβαίνει, να αλλάζει τις δομές, να παίρνει νέες πρωτοβουλίες, ούτως ώστε ο πολίτης να νιώθει σιγουριά και ασφάλεια. 
      Γι’ αυτό ο πολίτης δεν νιώθει σιγουριά και ασφάλεια. Και γι’ αυτό εγκαλείται η Κυβέρνηση της Νέας Δημοκρατίας. Λυπάμαι που χρειάστηκε τόσος χρόνος συζήτησης, κύριε Πρόεδρε, για να καταλήξουμε ξανά στο ίδιο συμπέρασμα, με το οποίο ξεκινήσαμε. 
      Δυστυχώς το πρόβλημα το οποίο αντιμετωπίζει σήμερα ο χώρος της κοινωνικής αλληλεγγύης, είναι πρόβλημα ιδεοληψίας της Κυβέρνησης της Νέας Δημοκρατίας, η οποία δεν εννοεί να αντιληφθεί ότι αυτό χρειάζεται σήμερα η κοινωνία μας και η ίδια πιστεύει ότι με διάφορους χειρισμούς και διάφορες διαχειριστικές λογικές, όσον αφορά τα δημοσιονομικά του κράτους και τη διαχείριση του προσωπικού –κυρίως των φίλα προσκείμενων υπαλλήλων στη διοίκηση- θα λύσει το πρόβλημα. Ε, δεν κοροϊδεύει κανέναν πλέον!
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε τον Κοινοβουλευτικό Εκπρόσωπο του ΠΑ.ΣΟ.Κ.. 
      Κυρίες και κύριοι συνάδελφοι, κηρύσσεται περαιωμένη η συζήτηση επί της υπ’ αριθμ. 13/8/7.10.2008 επερώτησης Βουλευτών του Πανελλήνιου Σοσιαλιστικού Κινήματος προς τον Υπουργό Υγείας και Κοινωνικής Αλληλεγγύης, σχετικά με το Σύστημα Κοινωνικής Φροντίδας.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.04΄, λύεται η συνεδρίαση για αύριο ημέρα Τρίτη 21 Οκτωβρίου 2008 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  



Τελευταία Αποθήκευση:	23/10/2008 5:27:00 μμ	Από:	Σκότη Δέσποινα
Εκτυπώθηκε:	23/10/2008 11:46:00 πμ

