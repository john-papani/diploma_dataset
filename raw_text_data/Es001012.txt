
ΣΥΝΕΔΡΙΑΣΗ ΛΑ'
Πέμπτη 12 Οκτωβρίου 2000 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
1. 'Αδεια απουσίας του Βουλευτή Φ. Κωνσταντίνου, 
2. Ανακοινώνεται ότι τη συνεδρίαση παρακολουθούν μαθητές από: το 1ο
ΤΕΕ Αχαρνών, το 96ο Δημοτικού Σχολείου Αθηνών, 20 Δημοτικό Σχολείο 'Ανω Λεχωνίων Μαγνησίας,
3. Απόφαση του Σώματος για παράταση του χρόνου υποβολής της έκθεσης
της Επιτροπής Αναθεώρησης του Συντάγματος,
4. Ανακοινώνεται ότι η Εισαγγελία Πρωτοδικών Αθηνών διαβίβασε
μηνυτήρια αναφορά κατά του Υφυπουργού Πολιτισμού Γ. Φλωρίδη,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Παρασκευής
13-10-2000.
4. Συζήτηση και λήψη απόφασης, επί της προτάσεως του Προέδρου της
Κοινοβουλευτικής Ομάδας της Νέας Δημοκρατίας Κ. Καραμανλή και των Βουλευτών του Κόμματός του, για σύσταση Εξεταστικής Επιτροπής, προκειμένου να ερευνήσει σε βάθος προβλήματα, πράξεις και παραλείψεις που οδήγησαν την Ολυμπιακή Αεροπορία στο σημερινό αδιέξοδο κατά τους προτείνοντες,
5. Αίτηση ονομαστικής ψηφοφορίας Βουλευτών της Νέας Δημοκρατίας επί
της προτάσεως του Προέδρου της Νέας Δημοκρατίας κ. Καραμανλή και των Βουλευτών του Κόμματός του,
6. Ονομαστική ψηφοφορία επί της προτάσεως του Προέδρου της Νέας
Δημοκρατίας και των Βουλευτών του Κόμματός του,
Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση εκθέσεων Διαρκούς Επιτροπής.
Η Διαρκής Επιτροπή Οικονομικών Υποθέσεων καταθέτει τις Εκθέσεις της
στα σχέδια νόμου του Υπουργείου Περιβάλλοντος, Χωροταξίας και Δημοσίων 'Εργων:
α) "Κύρωση της από 30 Ιουνίου 2000 Πράξεις Νομοθετικού Περιεχομένου
"Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής Ταφής Απορριμμάτων και Μονάδας Συμπίεσης, Δεματοποίησης και Προσωρινής Αποθήκευσης Απορριμμάτων στο Δήμο Ακρωτηρίου Ν. Χανίων" (ΦΕΚ 152Α'/30-6-2000).
β. "Κύρωση της Συμφωνίας μεταξύ της Κυβέρνησης της Ελληνικς Δημοκρατίας και της Κυβέρνησης της Δημοκρατίας της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακίου Μερτζάνι-Τρι Ουράτ".,
ΟΜΙΛΗΤΕΣ
Επί της προτάσεως για σύσταση Εξεταστικής Επιτροπής:
ΑΓΓΕΛΟΠΟΥΛΟΣ Ν.,
ΑΛΟΓΟΣΚΟΥΦΗΣ Γ.,
ΑΝΑΓΝΩΣΤΟΠΟΥΛΟΣ Θ.,
ΑΝΤΩΝΑΚΟΠΟΥΛΟΣ Π.,
ΑΠΟΣΤΟΛΙΔΗΣ Λ.,
ΒΑΣΙΛΕΙΟΥ Θ.,
ΒΕΡΕΛΗΣ Χ.,
ΒΟΥΓΙΑΣ Σ.,
ΓΙΑΝΝΑΚΟΥ - ΚΟΥΤΣΙΚΟΥ Μ.,
ΓΚΕΛΕΣΤΑΘΗΣ Ν.,
ΚΑΡΑΜΑΝΛΗΣ Κ.,
ΚΟΥΡΑΚΗΣ Ι.,
ΚΩΣΤΟΠΟΥΛΟΣ Δ.,
ΛΕΒΕΝΤΗΣ Α.,
ΜΑΝΤΕΛΗΣ Α.,
ΠΑΠΑΛΗΓΟΥΡΑΣ Α.,
ΠΟΛΥΔΩΡΑΣ Β.,
ΣΚΥΛΛΑΚΟΣ Α.,
ΣΠΥΡΟΠΟΥΛΟΣ Ρ.,
ΣΤΥΛΙΑΝΙΔΗΣ Ε.,
ΦΛΩΡΙΝΗΣ Α.,
ΧΕΙΜΑΡΑΣ Α.

ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΛΑ'
Πέμπτη 12 Οκτωβρίου 2000
----------------------------

Αθήνα, σήμερα στις 12 Οκτωβρίου 2000, ημέρα Πέμπτη και ώρα 10.20', συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από το Γραμματέα της Βουλής κ. 
Παναγιώτη Φασούλα, Βουλευτή Α' Πειραιώς, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΟΣ (Απόστολος Κακλαμάνης): 'Εχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 13 Οκτωβρίου 2000.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ.4 Καν.Βουλής)
1. Η με αριθμό 125/9.10.2000 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Θεοχάρη Τσιόκα προς τον Υπουργό Γεωργίας, σχετικώς με την αύξηση του ανωτάτου ορίου υγρασίας για το φετινό βαμβάκι, τον έγκαιρο προγραμματισμό της καλλιέργειας για τη νέα περίοδο κλπ.
2. Η με αριθμό 124/6.10.2000 επίκαιρη ερώτηση του Βουλευτή της Νέας
Δημοκρατίας κ. Νικήτα Κακλαμάνη προς τον Υπουργό Εργασίας και Κοινωνικών Ασφαλίσεων, σχετικώς με τη χρηματοδότηση του Οργανισμού Διαχείρισης Πόρων Υγείας (ΟΔΙΠΥ) κλπ.
3. Η με αριθμό 127/9.10.2000 επίκαιρη ερώτηση του Βουλευτή του
Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Δικαιοσύνης, σχετικώς με τη δικαστική δίωξη των ψαράδων και σφουγγαράδων της Καλύμνου, για τη συμμετοχή τους στις κινητοποιήσεις τον Ιανουάριο του 1999 κλπ.
4. Η με αριθμό 130/9.10.2000 επίκαιρη ερώτηση του Βουλευτή του
Συνασπισμού της Αριστεράς και της Προόδρου κ. Αθανασίου Λεβέντη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την ταφή τοξικών βιομηχανικών αποβλήτων, στη χωματερή των 'Ανω Λιοσίων κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ.4 Καν.Βουλής) 1. Η με αριθμό 128/9.10.2000 επίκαιρη ερώτηση του Βουλευτή του
Πανελληνίου Σοσιαλιστικού Κινήματος κ. Δημητρίου Πιπεργιά προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την ακύρωση του Νόμου που αφορά τη λήψη μέτρων για επίλυση των προβλημάτων που δημιουργήθηκαν με τη μεταφορά του Συντελεστή Δόμησης.
2. Η με αριθμό 123/6.10.2000 επίκαιρη ερώτηση του Βουλευτή της Νέας Δημοκρατίας κ. Ιορδάνη Τζαμτζή προς τον Υπουργό Εθνικής Οικονομίας, σχετικώς με την καθυστέρηση στην υποβολή και έγκριση προτάσεων και συγκεκριμένων έργων, στο Γ' Κοινοτικό Πλαίσιο Στήριξης κλπ.
3. Η με αριθμό 126/9.10.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ιωάννη Πατάκη προς τον Υπουργό Γεωργίας, σχετικώς με την απόφαση του Υπουργείου για μείωση της καλλιεργούμενης έκτασης βαμβακιού κατά 700 χιλιάδες στρέμματα κλπ. 
4. Η με αριθμό 129/9.10.2000 επίκαιρη ερώτηση της Βουλευτού του
Συνασπισμού της Αριστεράς και της Προόδου κ. Ασημίνας 
Ξηροτύρη-Αικατερινάρη προς τον Υπουργό Εμπορικής Ναυτιλίας, σχετικώς με τους κανόνες και τα πρότυπα ασφαλείας των επιβατικών πλοίων, τις διαδικασίες ελέγχου κλπ.
ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στην ΕΙΔΙΚΗ ΗΜΕΡΗΣΙΑ ΔΙΑΤΑΞΗ
Συζήτηση και λήψη απόφασης, σύμφωνα με τις διατάξεις του άρθρου 144
του Κανονισμού της Βουλής, επί της προτάσεως του Προέδρου της Κοινοβουλευτικής Ομάδας της Νέας Δημοκρατίας κυρίου Κώστα Καραμανλή και των Βουλευτών του Κόμματός του, για σύσταση Εξεταστικής Επιτροπής, προκειμένου να ερευνήσει σε βάθος προβλήματα, πράξεις και παραλείψεις που οδήγησαν την Ολυμπιακή Αεροπορία στο σημερινό αδιέξοδο κατά τους προτείνοντες.
'Εχω την τιμή να θέσω υπόψη του Σώματος ομόφωνη απόφαση της Διάσκεψης των Προέδρων για την οργάνωση της συζήτησης, όπως έγινε κατά το παρελθόν για συζήτηση παρόμοιων προτάσεων με εφαρμογή της διάταξης της παραγράφου 5 του άρθρου 65 του Κανονισμού. Η πρόταση είναι να μιλήσουν τρείς Βουλευτές από το κόμμα της Νέας Δημοκρατίας, τρεις Βουλευτές από το Πανελλήνιο Σοσιαλιστικό κίνημα και από ένας συνάδελφος από τα άλλα δύο κόμματα, εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους. Μετά τους ομιλητές που ανέφερα, όποιος άλλος συνάδελφος θέλει να μιλήσει θα εγγραφεί με την κάρτα του μέσω του ηλεκτρονικού συστήματος.
Οι τέσσερις πρώτοι ομιλητές, ένας από κάθε κόμμα, προτείνω να
μιλήσουν μέχρι είκοσι λεπτά και οι λοιποί τέσσερις ομιλητές, δύο απο το ΠΑ.ΣΟ.Κ και δύο από τη Νέα Δημοκρατία, μέχρι δέκα λεπτά. 'Οπως προβλέπεται από τον Κανονισμό οι υπόλοιποι συνάδελφοι θα μιλήσουν πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι είκοσι λεπτά. Εάν προηγηθεί ομιλία του Προέδρου της Κοινοβουλευτικής τους Ομάδος, θα μιλήσουν σύμφωνα με το άρθρο 127 παράγραφος 2 του Κανονισμού της Βουλής, δηλαδή στο ήμισυ του χρόνου και θα μπορούν να τριτολογήσουν για πέντε λεπτά. Οι Υπουργοί μπορούν να συμμετάσχουν σύμφωνα με τις διατάξεις του άρθρου 17 παράγραφοι 1 έως 3. 
Στην περίπτωση που αποδεχθείτε την πρόταση αυτή, η Νέα Δημοκρατία
έχει υποδείξει τους κυρίους Αθανάσιο Χειμάρα, Δημήτριο Κωστόπουλο και 
Θεόδωρο Αναγνωστόπουλο. Το ΠΑ.ΣΟ.Κ δεν έχει δώσει ακόμα τον κατάλογό του. Από το Κομμουνιστικό Κόμμα Ελλάδος ορίζεται ο κ. Αντώνης Σκυλλάκος και
από τον Συνασπισμό της Αριστεράς και της Προόδου ο κ. Αθανάσιος Λεβέντης. Κύριοι συνάδελφοι, επίσης προτείνω στις 16.00' ακριβώς, εάν δεν
τελειώσουμε νωρίτερα, σε οποιοδήποτε σημείο και αν βρίσκεται η συζήτηση να ολοκληρωθεί και να διεξαχθεί η ψηφοφορία για την πρόταση.
Είμεθα σύμφωνοι με όλα αυτά;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΟΣ(Απόστολος Κακλαμάνης): Συνεπώς το Σώμα ομόφωνα αποδέχεται
την πρόταση αυτή.
Μέχρι το πέρας της ομιλίας του δευτέρου αγορητή, θα παρακαλέσω,
όποιος συνάδελφος θέλει να μιλήσει να εγγραφεί και στη συνέχεια θα δοθεί ο κατάλογος για να ξέρει ο καθένας με ποια σειρά θα μιλήσει.
Από τη Νέα Δημοκρατία ορίζεται ως Κοινοβουλευτικός Εκπρόσωπος ο
Βουλευτής κ. Αναστάσιος Παπαληγούρας.
Θα ήθελα να κάνω μια παράκληση προς όλους τους ομιλητές. Εάν θέλουν
να χαρίσουν χρόνο στη Βουλή -καλά θα κάνουν- αλλά δεν θα υπερβούν τον οριζόμενο χρόνο.
Ο κ. Αθανάσιος Χειμάρας έχει το λόγο.
ΑΘΑΝΑΣΙΟΣ ΧΕΙΜΑΡΑΣ: Κυρία και κύριοι συνάδελφοι, η διάλυση του κράτους και των οργανισμών που εποπτεύονται από αυτό είναι σχεδόν καθολική. Τα εγκληματικά λάθη, οι παραλείψεις, τα σκάνδαλα και οι σκόπιμες ενέργειες διοικήσεων οργανισμών, κορυφαίων υπηρεσιακών παραγόντων, ακόμα και Υπουργών των κυβερνήσεων κυρίως Σημίτη, είναι καθημερινά φαινόμενα.
Οφείλω, όμως, να υπενθυμίσω ότι όποιοι Υπουργοί των κυβερνήσεων του
ΠΑ.ΣΟ.Κ προσπάθησαν να διορθώσουν κάτι, αποπέμφθηκαν, όπως ο κ. Καστανίδης, ο κ. Τσούρας και άλλοι. Αναφέρομαι σε Υπουργούς που υπηρέτησαν στο Υπουργείο Μεταφορών και Επικοινωνιών, το οποίο έτυχε εγώ, για λογαριασμό της Νέας Δημοκρατίας, να παρακολουθώ τα πέντε τελευταία χρόνια.
Σήμερα θα συζητήσουμε για το ναυάγιο της Ολυμπιακής Αεροπορίας, που καθρεφτίζει την όλη λειτουργία του κράτους και θα αναζητήσουμε με την
πρότασή μας για τη σύσταση εξεταστικής επιτροπής την απόδοση ευθυνών, εάν και όπου υπάρχουν.
Κυρίες και κύριοι συνάδελφοι η σημερινή συζήτηση συμπίπτει με τη
διάχυτη και δυσάρεστη οσμή που αναδύουν τα απανωτά σκάνδαλα, οι κοτερομαχίες και ο ανταγωνισμός χλιδής κορυφαίων κυβερνητικών στελεχών, όπως έρχονται στο φως της δημοσιότητας από επίσης κορυφαία στελέχη της Κυβέρνησης, τα πρόσφατα ναυάγια της Πάρου και αλλού, τα οποία, δυστυχώς, έχουν ρίξει την αξιοπιστία του πολιτικού κόσμου στο ναδίρ.
'Ερχομαι στην ουσία του θέματος. Η Ολυμπιακή Αεροπορία βρίσκεται στα πρόθυρα της κατάρρευσης από άστοχες επιλογές της Κυβέρνησης και των διοικήσεων της εταιρείας, που η ίδια άλλαζε σαν τα πουκάμισα. Οκτώ διοικήσεις σε τέσσερα χρόνια άλλαξε, κύριοι συνάδελφοι. Αποκορύφωμα όμως όλων αυτών των αλλαγών αποτέλεσε η καθ' όλα αρνητική και ζημιογόνος επιλογή των 'Αγγλων μάνατζερς, πράγμα που παραδέχθηκε ο παρών Υπουργός και προχώρησε στη λύση της σύμβασής τους, αλλά και ο ίδιος ο Πρωθυπουργός στη Διεθνή 'Εκθεση της Θεσσαλονίκης, στην οποία ομολόγησε ότι αυτή η επιλογή δεν τελεσφόρησε -έτσι είπε ο κύριος Πρωθυπουργός- δηλαδή απέτυχε. 
Και όμως, κύριοι συνάδελφοι, προεκλογικά όλοι οι Υπουργοί, κορυφαία
κυβερνητικά στελέχη, αλλά και λοιπά στελέχη εξυμνούσαν το έργο των 'Αγγλων. Σήμερα, δυστυχώς, ομαδικά πάλι τους βρίζουν, χωρίς να έχει περάσει χρονικό διάστημα μέσα στο οποίο να κάνουν άλλα λάθη πέραν αυτών που είχαν κάνει μέχρι τις εκλογές. Παρά ταύτα όμως η Κυβέρνηση αρνείται πεισματικά να αναλάβει τις πολιτικές της ευθύνες.
Κύριοι συνάδελφοι, το σημερινό αποτέλεσμα, δυστυχώς, το είχαμε
προβλέψει και κρούαμε συνεχώς τον κώδωνα του κινδύνου, ως Νέα Δημοκρατία. Στο χωριό μου λένε:" Στου κουφού την πόρτα όσο θέλεις βρόντα". Εμείς κάναμε αυστηρή, αλλά καλόπιστη κριτική με ερωτήσεις και επερωτήσεις. Ακόμα και πρόταση για σύσταση εξεταστικής επιτροπής είχαμε κάνει για την Ολυμπιακή Αεροπορία, αλλά η Κυβέρνηση φαίνεται ότι είχε άλλους στόχους. 
Θα γίνω περισσότερο συγκεκριμένος. Ξεκινάω από το πρώτο πρόγραμμα
εξυγίανσης, που ψηφίστηκε το 1994 και άρχισε η εφαρμογή του από 1.1.1995. Εδώ οφείλω να ομολογήσω, κύριοι συνάδελφοι, ότι αυτό το πρόγραμμα
περιείχε πολλά θετικά στοιχεία, τα οποία όμως δεν εφαρμόστηκαν. Ξέρετε γιατί; Γιατί δεν το ήθελε η ίδια η Κυβέρνηση, η οποία ψήφισε αυτές τις διατάξεις. Προσέξτε: Ούτε οργανόγραμμα εφαρμόστηκε ούτε νέος κανονισμός εργασίας προσωπικού ούτε αξιόπιστο και σύγχρονο επιχειρησιακό σχέδιο, που ήταν πράγματα τα οποία περιλαμβάνονταν στο νομοσχέδιο. Επιπλέον δεν έγινε ούτε η οικονομοτεχνική μελέτη και η εξασφάλιση κονδυλίων για την μεταφορά της Ολυμπιακής Αεροπορίας στα Σπάτα, όπως επίσης δεν έγινε και η είσοδος της εταιρείας σε στρατηγική συμμαχία όπως κατ' επανάληψη εμείς είχαμε προτείνει.
Τελικά τι έγινε; Ποια από όλες τις βασικές θέσεις του νομοσχεδίου εφαρμόστηκε; Καμία! Και ερωτάσθε: Γιατί δεν τις εφαρμόσατε, κύριοι της Κυβέρνησης; Η απάντηση είναι απλή. 'Οχι βεβαίως γιατί δεν μπορούσατε, αλλά γιατί δεν θέλατε. Και γιατί δεν θέλατε; Είχατε βάλει φαίνεται πλώρη από τότε να απαξιώσετε την Ολυμπιακή Αεροπορία και να τη δώσετε στο τέλος έναντι πινακίου φακής, εκεί όπου εσείς θέλατε.
Υπήρχε όμως και ένας άλλος λόγος, επίσης σοβαρός για εσάς: το πολιτικό κόστος. Βλέπετε ότι την εποχή εκείνη πρωτοστάτησαν οι συνδικαλιστές της ΠΑΣΚΕ της Ολυμπιακής Αεροπορίας, που ανήκουν στους εκσυγχρονιστές της εποχής εκείνης, για την εκλογή του κ. Σημίτη στη προεδρία του ΠΑ.ΣΟ.Κ. Ταυτόχρονα το 1996 είχαμε εκλογές και τους δώσατε πολλά δισεκατομμύρια δραχμές προκειμένου να ψηφίσουν. Αυτοί είναι οι λόγοι που δεν εφαρμόστηκαν.
'Ετσι το πρώτο πρόγαμμα εξυγίανσης απέτυχε και το μόνο που πετύχατε
ήταν να φορτώσετε στις πλάτες του 'Ελληνα φορολογούμενου εξακόσια πενήντα δισεκατομμύρια (650.000.000.000) δραχμές ακόμα. Φυσικά στο τέλος του 1997 είχαμε ζημιά εξήντα πέντε δισεκατομμυρίων (65.000.000.000) δραχμών, που συνολικά μέχρι σήμερα υπολογίζεται ξεπερνά τα οκτακόσια δισεκατομμύρια (800.000.000.000) σε μια εποχή, κύριοι συνάδελφοι, όπου ο ελληνικός λαός υποφέρει από τη φτώχεια, την ανεργία και τη μόνιμη λιτότητα των τελευταίων χρόνων.
'Ερχομαι στο δεύτερο νόμο εξυγίανσης τον Μάρτιο του 1998. Με αυτόν το "νόμο-έκτρωμα" όπως τον χαρακτηρίσαμε τότε, δείξατε πλέον καθαρά τις
προθέσεις σας. Βγάλατε τις μάσκες και ενώ σύσσωμη η Αντιπολίτευση και όλες οι συνδικαλιστικές παρατάξεις σας λέγαμε ότι υπάρχουν αρνητικές διατάξεις και ότι θα αποτύχετε, εν τούτοις εσείς τον ψηφίσατε.
Τότε δήλωσα ότι δεν αμφισβητώ τη νοημοσύνη των παρόντων Υπουργών
κυρίων Μαντέλη και Παπαντωνίου, αλλά τις προθέσεις τους. Αφού έβλεπαν ότι η δική μας πρόταση για αποκρατικοποίηση της Ολυμπιακής ήταν μονόδρομος, γιατί δεν ήθελαν να την εφαρμόσουν; Δυστυχώς δικαιωθήκαμε.
Ο νόμος προέβλεπε επίσης μειώσεις μισθών και αλλαγές εργασιακών σχέσεων, αλλά και κερδοφόρο πορεία για την εταιρεία με πέντε, είκοσι και δεκαπέντε δισεκατομμύρια αντίστοιχα για τα έτη 1998, 1999, 2000. 'Οχι μόνο δεν πετύχατε τους στόχους που ανέφερα, αλλά κάνατε τα αδύνατα δυνατά για να αποτύχετε και πάλι. Το λέω αυτό γιατί θα θυμάστε ότι ο κ. Μαντέλης και ο κ. Πάγκαλος διαλαλούσαν τότε στα Μέσα Μαζικής Ενημέρωσης ότι κανονικά η Ολυμπιακή Αεροπορία θα έπρεπε να κλείσει και ότι το χρέος της θα ξεπεράσει τα είκοσι πέντε δισεκατομμύρια (25.000.000.000) με αποτέλεσμα να προκληθεί ανεπανόρθωτη ζημιά την περίοδο των εορτών του Πάσχα. Φυσικά η δυσφήμιση και η απαξίωση συνεχίζονταν.
Δεν υπάρχουν ούτε εδώ λάθη και παραλείψεις ή και σκοπιμότητες που
πρέπει να διερευνηθούν; Το αφήνω στην κρίση σας.
Με αδιαφανείς και διάτρητες διαδικασίες -απόδειξη ότι πολλές
εφημερίδες γνώριζαν την εταιρεία που θα επιλέγατε πριν την υπογραφή της σύμβασης- παραδώσατε με μία σύμβαση κατάπτυστη αποικιακού τύπου, που δεν υπάρχει πουθενά στον κόσμο τον εθνικό μας αερομεταφορέα στους 'Αγγλους, οι οποίοι δρούσαν ανεξέλεγκτα. Βάλατε το λύκο να φυλάξει τα πρόβατα. Αυτή η ενέργεια είναι ντροπή, είναι κατάντια και δεν τιμά τον πολιτικό κόσμο. 
Στη συνέχεια παρουσιάστηκε νέο επιχειρησιακό σχέδιο αναθεωρημένο, που
μιλούσε για τρία δισεκατομμύρια (3.000.000.000) κέρδη το 1999 και επτά δισεκατομμύρια (7.000.000.000) ζημιά το 2000. Σήμερα, που ακόμα δεν έχει κλείσει ο ισολογισμός του 1999 γίνεται επανεκτίμηση των αποτελεσμάτων από την εταιρεία "PRICE WATER HOUSE COOPER". Προσέξτε το παράδοξο. Φέρατε μια εταιρεία να ελέγξει τον εαυτό της μια και η ίδια η εταιρεία έχει κλείσει ισολογισμούς το 1997 και το 1998.
Το 2000 σύμφωνα με το επιχειρησιακό σχέδιο των 'Αγγλων θα είχε ζημιά επτά δισεκατομμύρια (7.000.000.000). Αντίθετα ο νέος αναθεωρημένος προϋπολογισμός Καλόφωνου προβλέπει ζημιά περίπου σαράντα οκτώ δισεκατομμύρια (48.000.000.000) δραχμές. Καταλαβαίνετε πού' πάμε. 
'Ερχομαι στη σύμβαση τώρα, για να αναφέρω μερικά βασικά σημεία. Δεν
υπάρχει πουθενά στη σύμβαση όρος διασφάλισης των συμφερόντων του δημοσίου και της Ολυμπιακής Αεροπορίας από το εγχείρημα των 'Αγγλων, αν επετύγχανε ή αποτύγχανε. Δεύτερον δεν υπάρχει ούτε ένας όρος, που να προβλέπει διαδικασίες έκπτωσης της διαχειρίστριας εταιρείας. Τρίτον, δεν υπάρχει ούτε μία ποινική ρήτρα για καθυστέρηση ή εκτέλεση του ανατεθέντος έργου. Δεν οριοθετούνται ελάχιστοι όροι επιτυχίας ούτε ρήτρα στην περίπτωση ολικής ή μερικής αποτυχίας. Είναι όροι που προβλέπονται σε απλές συμβάσεις ιδιωτικού δικαίου με ελάχιστο οικονομικό όφελος. Λες και δεν ήταν γνωστό στους συμβαλλόμενους ότι επί της ουσίας συνεβάλλοντο με εταιρεία ανταγωνιστικών συμφερόντων. Δηλαδή συνολικά ήταν μια λεόντειος σύμβασης εξασφάλισης μόνο των συμφερόντων της διαχειρίστριας εταιρείας, ακόμα και αν αυτή αποτύγχανε, όπως τελικά απέτυχε.
Αξίζει να θυμίσω ότι η σύμβαση προέβλεπε τεράστιες αμοιβές για τους 'Αγγλους τριάμισι δισεκατομμύρια περίπου και πλουσιοπάροχα πριμ, που τα διεκδικού σήμερα δικαστικά και καλά κάνουν, αφού τέτοια σύμβαση υπογράψατε.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Ερωτώ, λοιπόν, δεν έχουν καμία ευθύνη αυτοί που ενέκριναν ή υπέγραψαν τη σύμβαση; 'Αλλοι την ενέκριναν, άλλοι την υπέγραψαν και άλλοι την επικύρωσαν. Τέσσερις Υπουργοί και η διοίκηση. 'Η ακόμη ο αρμόδιος τότε Υπουργός και η διοίκηση, που ενέκριναν όλες τις κατάπτυστες αποφάσεις του κ. Λιντς, που είχαν πρόθεση να ξεπουλήσουν την εταιρεία, δεν έχουν ευθύνη; Ευτυχώς μερικές από αυτές σταμάτησαν με δικές μας παρεμβάσεις και των άλλων κομμάτων της Αντιπολίτευσης ή με παρεμβάσεις του καθημερινού ημερήσιου τύπου. Δεν πρέπει να γίνει έρευνα γι αυτά; Πρέπει να κλείσουμε το θέμα;
Αν ενήργησαν καλώς οι ίδιοι, δεν νομίζετε ότι θα πρέπει να επιδιώξουν
να γίνει εξεταστική επιτροπή για να απαλλαγούν από κάθε ίχνος υποψίας και ευθύνης; Εμείς αυτό θα κάναμε αν γίνονταν αυτά τα λάθη, που σας καταλογίζουμε.
Φτάσαμε στο σημείο να καταθέσουν μηνυτήρια αναφορά κατά των υπευθύνων διάλυσης της εταιρείας και να υπερασπίζονται τα συμφέροντά της οι εργαζόμενοι σε αυτήν διά των εκπροσώπων των, πέντε μεγάλων σωματείων της Ολυμπιακής Αεροπορίας. Στρέφονται εναντίον τεσσάρων Υπουργών και άλλων παραγόντων. Το γεγονός αυτό είναι πρωτόγνωρο, αλλά και επαινετό ταυτόχρονα. Υπήρξαν όμως και δημοσιεύματα του Τύπου όπως π.χ. του "ΕΛΕΥΘΕΡΟΥ ΤΥΠΟΥ" που έγραψε "Μήνυση κατά Υπουργών για το φιάσκο Λιντς", της "ΕΛΕΥΘΕΡΟΤΥΠΙΑΣ" "Μηνυτήρια αναφορά κατά τεσσάρων Υπουργών για την Ολυμπιακή Αεροπορία".
(Στο σημείο αυτό ο Βουλευτής κ. Α. Χειμάρας καταθέτει για τα
Πρακτικά την προαναφερθείσα μηνυτήρια αναφορά και τα δημοσιεύματα των εφημερίδων, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Και συνεχίζω με τη μετεγκατάσταση στα Σπάτα της Ολυμπιακής Αεροπορίας. Ενώ έπρεπε, όπως προβλεπόταν, να ξεκινήσει παράλληλα με την κατασκευή του νέου αεροδρομίου το 1994 και παρά τις πιέσεις μας και προειδοποιήσεις μας μόλις προ ολίγου καιρού άρχισαν να κατασκευάζονται ορισμένα τμήματα. Μάλιστα ο όμιλος τεχνικών εταιρειών, που τα κατασκευάζει από την μια μεριά, πιέζει να πάρει πρόσθετη αμοιβή εννιάμισι δισεκατομμυρίων (9.500.000.000) δραχμών και από την άλλη ζητά να του δοθεί παράταση οκτώ-δέκα μηνών πέραν του τέλους Απριλίου, δηλαδή μετά την έναρξη λειτουργίας του αεροδρομίου.
'Ετσι δεν μπορεί η Διεύθυνση Τεχνικών Υπηρεσιών της Ολυμπιακής να εξασφαλίσει πιστοποιητικό από το Διεθνή Οργανισμό Ασφάλειας Πτήσεων. Υπάρχει κίνδυνος για την έναρξη λειτουργίας του νέου αεροδρομίου και από την κατασκευή των οδών προσπέλασης σε αυτό. Βεβαίως προαστιακός σιδηρόδρομος δεν πρόκειται να γίνει. Πληρώνουμε υπέρογκα ποσά, ως ρήτρα, στην κατασκευάστρια εταιρεία "ΧΟΘΚΙΦ", διότι υπήρχαν όροι μέσα στη σύμβαση και ταυτοχρόνως δημιουργούνται τεράστια προβλήματα στη λειτουργία του αεροδρομίου, από την ταυτόχρονη εκτέλεση έργων της τεχνικής βάσης και από τη συντήρηση στην ίδια βάση των αεροσκαφών, των οποίων τα λεπτά όργανα απαιτούν ειδικές συνθήκες θερμοκρασίας, υγρασίας και έλλειψης σκόνης.
Δεν πρέπει επιτέλους να μας πει κάποιος ποιος είναι υπεύθυνος για
αυτήν την καθυστέρηση; Εμείς πολλές φορές έχουμε καταγγείλει την εγκληματική καθυστέρηση των κυβερνώντων να προχωρήσουν στη μετεγκατάσταση, αλλά δεν μας ελάμβαναν υπόψη.
'Ερχομαι στο θέμα του "ΦΑΛΚΟΝ". Τελικά παραπέμπονται μερικοί
χαμηλόβαθμοι υπάλληλοι και εκεί τελειώνει το θέμα.
Πού είναι οι μεγαλοστομίες του κ. Μαντέλη περί εγκληματιών και
δολοφόνων του αρμοδίου Υπουργού την εποχή εκείνη και οι δηλώσεις του κ. Πάγκαλου για τις ευθύνες συγκεκριμένου ατόμου και των πολιτικών και
υπηρεσιακών προϊσταμένων του ή του κυρίου Πρωθυπουργού για άπλετο φως;
Τα πορίσματα Τσολάκη Φίσερ και των ρουμανικών αρχών, σαφώς υποδεικνύουν ευθύνες, πέραν των υπηρεσιακών παραγόντων και σε πολιτικούς. 
Πότε επιτέλους θα μπορέσουμε, ως Βουλή, να διερευνήσουμε ένα θέμα
τέτοιας σημασίας και σπουδαιότητας αν δεν υπάρξει εξεταστική επιτροπή; Καταθέτω μερικά δημοσιεύματα που ρίχνουν φως στα πορίσματα, για όσα
έγιναν στη διάρκεια που ερευνόνταν το όλο θέμα.
(Στο σημείο αυτό ο κ. Βουλευτής κ. Α. Χειμάρας καταθέτει για τα
πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ακούστε, κύριοι συνάδελφοι, τι ειπώθηκε: "Το ένα από τα δύο κομπιούτερ του αυτόματου πιλότου καταστράφηκε, όταν εξέταζαν τα στοιχεία του".
'Αλλο της "ΚΑΘΗΜΕΡΙΝΗΣ": Παραλείψεις στην Ολυμπιακή Αεροπορία, ΥΠΑ
και πιλότων. 'Ολους αυτούς τους μήνες επιχειρείται χειραγώγηση του πορίσματος που θα εκδοθεί από τους Ρουμάνους". Και πολλά άλλα. Θα έπρεπε εδώ να έχω μία τσάντα ολόκληρη με δημοσιεύματα.
Δεν πρέπει όλα αυτά να διερευνηθούν; Δεν δικαιούμαστε, ως Βουλή, να
το ψάξουμε;
'Ερχομαι στο σήμερα και στο πού οδηγούμαστε.
Η οικονομική κατάσταση της Εταιρείας είναι τραγική. Είναι γνωστό σε
όλους. Δεν είχα πρόθεση να το ξαναπώ σήμερα, αλλά το λένε οι ίδιοι οι εργαζόμενοι, το γνωρίζει όλος ο κόσμος.
Υπάρχει κίνδυνος να μην πληρωθούν μισθοί και δάνεια και αναμένεται να κινηθούν διαδικασίες κατάσχεσης περιουσιακών στοιχείων της Ολυμπιακής για ληξιπρόθεσμες οφειλές προς τρίτους.
Με δύο λόγια νομίζω ότι το ναυάγιο της Ολυμπιακής Αεροπορίας αποτελεί έγκλημα διαρκείας. Γι'αυτό θέλουμε να πιστεύουμε ότι ο Πρωθυπουργός και η Κυβέρνηση αντιλαμβάνονται τη σημασία του θέματος και το βάρος των ευθυνών τους και επομένως θα συνηγορήσουν στη σύσταση εξεταστικής επιτροπής, προκειμένου να αποδοθούν ευθύνες, εάν και όπου υπάρχουν.
Δίνεται επίσης η ευκαιρία στον κύριο Πρωθυπουργό και τους Υπουργούς να αποδείξουν εμπράκτως, έστω και για μία φορά ότι οι δηλώσεις τους, μετά από κάποιο σοβαρό ατύχημα όπως το πρόσφατο ναυάγιο της Πάρου, είναι ειλικρινείς. Τι εννοώ δηλαδή:
'Οταν λένε ότι θα ρίξουν άπλετο φως δεν εννοούν πλήρη συσκότιση. Και όταν εννοούν ότι το μαχαίρι θα φθάσει στο κόκαλο, δεν εννούν ότι το απαλλάσσουν τα κόκαλα των συντρόφων και φίλων τους!
Απευθύνομαι όμως κυρίως σε όλους τους Βουλευτές, όλων των πτερύγων της Βουλής, οι οποίοι όμως καμία ευθύνη δεν φέρουν στο κάτω-κάτω για τα λάθη της Κυβέρνησης και αγωνιούν όλοι σε όποια πλευρά και αν ανήκουν! 
Κύριοι συνάδελφοι, δεν νομίζετε ότι πρέπει επιτέλους να
προστατεύσουμε εμείς οι ίδιοι την τιμή μας και την αξιοπιστία του πολιτικού κόσμου;
Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, έχει γίνει προειδοποίηση από τον Πρόεδρο της Βουλής ότι δεν θα δοθεί καθόλου επιπλέον χρόνος.
ΝΙΚΟΛΑΟΣ ΓΚΕΛΕΣΤΑΘΗΣ: Παραβλάπτεται η διαδικασία με ένα δύο λεπτά εάν υπάρξει ανάγκη;
ΠΡΟΕΔΡΕΥΩΝ (Κωνσταντίνος Βρεττός): 'Οχι, δεν θα γίνει αυτό.
Ο κ. Αποστολίδης έχει το λόγο.
ΛΟΥΚΑΣ ΑΠΟΣΤΟΛΙΔΗΣ: Ο κ. Γκελεστάθης, ως πρώην Υπουργός, φαίνεται ότι θα τα έχει ανάγκη τα λεπτά αυτά!
ΑΘΑΝΑΣΙΟΣ ΧΕΙΜΑΡΑΣ: Είμαι σίγουρος ότι θα συνηγορήσετε.
ΛΟΥΚΑΣ ΑΠΟΣΤΟΛΙΔΗΣ: Πάντως δεν θα συνηγορήσω στι εκφράσεις σας, κύριε Χειμάρα, για κατάπτυστες αποφάσεις, οι οποίες νομίζω ότι προσβάλλουν όλους μας!
Αγαπητοί συνάδελφοι, η Ολυμπιακή Αεροπορία δεν βρίσκεται για πρώτη φορά στο επίκεντρο των αντιπαραθέσεων είτε εδώ στο Κοινοβούλιο είτε ανάμεσα στον πολιτικό κόσμο, στα συνδικάτα και στα κάθε λογής συμφέροντα, που περιτριγυρίζουν τον εθνικό μας αερομεταφορέα.
Μετά από σαράντα τέσσερα περίπου χρόνια λειτουργίας της Ολυμπιακής
Αεροπορίας θεωρώ ότι χρειάζεται περισσότερη ψυχραιμία, σύνεση και προπάντων συνεργασία όλων των παραγόντων, που μπορούν να βγάλουν από το τέλμα αυτή την επιχείρηση. Και ασφαλώς θεωρώ ότι η διαδικασία των εξεταστικών επιτροπών είναι ό,τι χειρότερο μπορεί να προσφερθεί σε μία διαδικασία επίλυσης αυτού του προβλήματος που νομίζω ότι απασχολεί όλο τον ελληνικό λαό και όχι μονάχα τους εργαζόμενους στην επιχείρηση. 
Πραγματικά πιστεύετε αγαπητοί συνάδελφοι της Νέας Δημοκρατίας ότι
μέσα από τη βιομηχανία των προτάσεων για εξεταστικές επιτροπές, χωρίς να λαμβάνετε υπόψη το πολιτικό κλίμα που δημιουργείται, την απαξίωση της πολιτικής και του πολιτικού προσωπικού και ταυτόχρονα προσφέρετε τις χειρότερες υπηρεσίες, μπορεί να ορθοποδήσει;
Θα ήθελα να κάνω μία γενική παρατήρηση:
Διάβασα με μεγάλη προσοχή τις τοποθετήσεις και του κ. Χειμάρα και των συναδέλφων της Νέας Δημοκρατίας στην προηγούμενη εξεταστική επιτροπή. Δεν υπάρχει τίποτα καινούριο να έχει προστεθεί. Θα αναφέρω ένα προς ένα τα παραδείγματα. Το μόνο καινούριο είναι η συζήτηση, που άκουσα τώρα απο τον κ. Χειμάρα για την σύμβαση με την "BRITISH AIRWAYS".
Θα σας έθετα το ερώτημα ευθέως, πιστεύετε ότι οι πολιτικές ευθύνες, η χάραξη μιας πολιτικής ότι κρίνεται στα δικαστήρια ή από τον ελληνικό λαό; Διότι εάν πιστεύετε ότι κρίνεται από τον ελληνικό λαό -που αυτό είναι το ορθό-θεωρώ ότι όλα αυτά τα ερωτήματα που βάλατε και στην προηγούμενη εξεταστική επιτροπή και για όλες αυτές τις πράξεις, στις οποίες
αναφερόσαστε, ο ελληνικός λαός πριν απο μερικούς μήνες έκρινε και συνυπολόγισε τις όποιες αρνητικές πλευρές και έδωσε και πάλι την εντολή στην κυβέρνηση αυτή να οδηγήσει τον τόπο σε καλύτερες μέρες.
Λέω, λοιπόν αγαπητοί συνάδελφοι, ότι τις πολιτικές ευθύνες τις κρίνει ο λαός μας, όχι τα δικαστήρια. Και η γραμμή σας είναι αυτή. 'Ηδη ο κ. Κεφαλογιάννης μου έδωσε την αφορμή να πω ξεκάθαρα ότι κατά την άποψή μου αυτή η εξεταστική επιτροπή δεν έχει τίποτα άλλο παρά να καλύψει ένα πολιτικό κενό της Νέας Δημοκρατίας, αμέσως μετά τις εκλογές, γιατί υπεβλήθη η πρόταση αυτή κάπου τον Ιούνιο. Βέβαια, τότε δεν υπήρχε καμία δυνατότητα να αρθρωθεί κάποια αντιπολιτευτική πολιτική, να αρθρωθεί κάποιο επιχείρημα σοβαρό πέρα βέβαια από το μέρος, που είχε αναλάβει την Αντιπολίτευση ο αρχιεπίσκοπος για άλλα πράγματα και έτσι οι συνάδελφοι της Νέας Δημοκρατίας, η γραμμή πλεύσης της Νέας Δημοκρατίας ήταν η σημαία της διαφθοράς και η δολοπλοκία. Πετάξατε πέτρες. Οι πέτρες γνωρίζετε πολύ καλά ότι έπεσαν μέσα στην αυλή σας. Γνωρίζετε τα καθέκαστα για να μην αναφέρομαι σε γεγονότα.
Αυτήν την πορεία της διαπλοκής κατά την άποψή μου με τον πλέον ανεύθυνο τρόπο χωρίς να λογιαριάζετε τι σημαίνει για την απαξίωση της πολιτικής και του πολιτικού προσωπικού, τη συνεχίζετε.
Πιστέψατε ότι με το να φέρετε αυτήν την εξεταστική επιτροπή για την Ολυμπιακή εταιρεία κτυπάτε το ΠΑΣΟΚ σε ένα ασθενές μέρος. Διότι εμείς έχουμε το κουράγιο, την τόλμη και λέμε, ναι, υπάρχουν πλευρές της πολιτικής μας, οι οποίες είναι αρνητικές, υπάρχουν πλευρές της πολιτικής μας, που δεν τα καταφέραμε και δεν τα πήγαμε καλά και γι' αυτό σας φόβισε αυτή η ειλικρίνεια του Πρωθυπουργού για τις άλλες πλευρές της Ελλάδος ή για τις αδυναμίες και τις ελλείψεις, που είχαμε στην πορεία της διακυβέρνησής μας. 'Ηταν ακριβώς αυτή η γλώσσα της ειλικρίνειας και της αλήθειας, η οποία σας τρόμαξε. Είναι η επικοινωνία μας με το λαό. 
Πιστέψατε, λοιπόν, ότι εδώ θα καταφέρνατε να στήσετε κάποια
αντιπολιτευτική πρακτική ένα λόγο.
Θα σας ρωτήσω όμως το δεύτερο ερώτημά μου, αγαπητοί συνάδελφοι:
Πιστεύετε μία εταιρεία που βρίσκεται σ' αυτήν την κατάσταση και γνωρίζετε ότι πάει σε διεθνή διαγωνισμό ότι τα ερωτήματα που βάζετε εδώ και οι εξεταστικές επιτροπές βοηθάνε στο ελάχιστο αυτήν την προοπτική; Μην είσθε υποκριτές. Προσφέρετε τις χειρότερες υπηρεσίες και απέναντι στους εργαζόμενους και απέναντι στον ελληνικό λαό. Διότι δεν νομίζω ότι υπάρχει άνθρωπος αυτήν τη στιγμή 'Ελληνας πολίτης, που πιστεύει ότι την παραμονή που ξεκινάς ένα διεθνή διαγωνισμό η διαδικασία των εξεταστικών επιτροπών μάλιστα για ζητήματα, τα οποία έχουν κριθεί και θα αναφερθώ ένα προς ένα σ' αυτά που βάζετε στην εξεταστική σας επιτροπή. 'Εχω εδώ να αντιπαραθέσω για παράδειγμα την ομιλία του κ. Χειμάρα το 1998 με τη σημερινή. Αν πάρετε τα Πρακτικά είναι ζήτημα αν έχουν αλλάξει πέντε-δέκα γραμμές.
Τώρα βέβαια υπάρχει και ένας άλλος στόχος σας και ακούω τους ψιθύρους στους διαδρόμους να φέρουμε σε αντιπαράθεση τον Καστανίδη με το Μαντέλη, το Μαντέλη με το Βερελή. Πιστεύετε δηλαδή ότι θα φέρετε ρωγμές στο κυβερνητικό στρατόπεδο. Και αν νομίζετε ότι όλα αυτά τα πράγματα αγγίζουν τον Πρωθυπουργό, γιατί αυτός είναι ο στόχος σας, κάντε μια πρόταση μομφής για να δείτε την ενότητα της παράταξής μας. Αλλά δεν τολμάτε. Δεν τολμάτε ευθέως να ασκήσετε τα δικαιώματα, που σας παρέχει το Σύνταγμα και ο Κανονισμός της Βουλής. 'Αδικα όμως παλεύετε σ' αυτήν τη διαδικασία.
Θα ήθελα επίσης να ξεκαθαρίσω ορισμένα πράγματα, αγαπητοί μου συνάδελφοι. Πιστεύετε ότι μέσα απ' αυτήν τη διαδικασία της εξεταστικής επιτροπής ότι έχετε κάτι να προσφέρετε; Πιστεύετε ακόμη και στον ίδιο σας τον εαυτό, στην παράταξή σας ότι προσφέρετε υπηρεσίες ή επειδή την είχατε κάνει σε κάποιο άλλο χρονικό διάστημα τον Ιούνιο τώρα καλώς είναι να
έλθει να τη συζητήσουμε, να μην υπαναχωρήσουμε;
Θα έλθω στα ερωτήματα που βάζει η συγκεκριμένη πρότασή σας. Στο πρώτο
κομμάτι μιλάει για τις πολιτικές ανεύθυνες πράξεις της τελευταίας τετραετίας και όλο το σκεπτικό είναι τι έγινε από το 1993 μέχρι το 2000. Μεσολάβησαν, αγαπητοί συνάδελφοι -γιατί μιλάτε για πολιτικές ευθύνεςεκλογικές αναμετρήσεις έκρινε και συνυπολόγισε ο λαός αυτές τις συγκεκριμένες αν θέλετε πολιτικές στους συγκεκριμένους χώρους με τα
αρνητικά στοιχεία. Δεν είμαστε εμείς χαρούμενοι όταν αλλάζει η μια διοίκηση πίσω από την άλλη ούτε όταν άλλαζαν οι Υπουργοί. Δεν είμαστε εμείς χαρούμενοι όταν η συγκεκριμένη εταιρεία η "BRITISH AIRWAYS" ή "LIDS" ότι δεν θα κατάφεραν να περπατήσουν. Οι πρώτοι που στενοχωριόμαστε και αναλαμβάνουμε τις δικές μας πολιτικές ευθύνες -άλλο πολιτικές ευθύνες, άλλο ποινικές ευθύνες- είμαστε εμείς. Αλλά έχουμε και το κουράγιο εμείς, όταν βλέπουμε ότι κάποια πράγματα δεν πάνε καλά, να τους βάζουμε στην άκρη, όπως έγινε και με τη συγκεκριμένη αυτή εταιρεία. 'Εχουμε δυνατότητα να κάνουμε με τόλμη την αυτοκριτική μας.
Το δεύτερο κομμάτι με τα ερωτήματα που βάζετε. Πρώτο ερώτημα: Ποιοι
και πώς αποφάσισαν το πρόγραμμα εξυγίανσης, που στοίχισε πάνω από οκτακόσια δισεκατομμύρια (800.000.000.000).
Κύριε Χειμάρα, το έχετε αναφέρει αυτό. Την προηγούμενη φορά είπατε εξακόσια, τώρα είπατε οκτακόσια δισεκατομμύρια. Ξέρετε πάρα πολύ καλά ότι το 1993 και να μη γυρίσουμε προς τα πίσω και να θυμίσω αυτά που έλεγε ο φίλος μου ο Γκελεστάθης ότι εκεί στην Ολυμπιακή πουλάνε αγοράζουν και κανέναν δεν ρωτάνε και ήταν Υπουργός Μεταφορών. 'Ετσι έλεγε τότε ο φίλος μου ο Γκελεστάθης.
Τώρα ξέρετε πολύ καλά ότι ψευδολογείτε μ' αυτά που λέτε γιατί αυτά τα χρήματα που λέτε, κύριε Χειμάρα, αν και είναι πεντακόσια και κάτι γνωρίζετε πολύ καλά ότι τα τετρακόσια δεκαεπτά δισεκατομμύρια (417.000.000.000) ήταν σωρευμένα χρέη, ελλείμματα, που τα παρέδωσε η Νέα Δημοκρατία. Να λέτε, λοιπόν, την αλήθεια στον ελληνικό λαό και να μη φουσκώνετε κάποια πράγματα. Εάν δεν είναι έτσι σας προκαλώ να μου πείτε ότι δεν ήταν έτσι. 'Αρα το επιχείρημα που λέτε δεν στέκει. Και όχι μόνο δεν στέκει, αλλά κατά την άποψή μου προσπαθείτε να παραπλανήσετε και μια διαδικασία. Πήγατε ένα πρόγραμμα εξυγίανσης να εγκριθεί από τους ευρωπαϊκούς θεσμούς και σας το γύρισαν πίσω.
ΑΘΑΝΑΣΙΟΣ ΧΕΙΜΑΡΑΣ: Δεν είναι έτσι.
ΛΟΥΚΑΣ ΑΠΟΣΤΟΛΙΔΗΣ: 'Ετσι είναι ακριβώς, γιατί τα έχετε δεχτεί. Να
σας διαβάσω τα Πρακτικά. 'Οταν σας τα λένε αυτά, δεν μιλάτε.
ΑΘΑΝΑΣΙΟΣ ΧΕΙΜΑΡΑΣ: Να απαντήσω τώρα;
ΛΟΥΚΑΣ ΑΠΟΣΤΟΛΙΔΗΣ: 'Οχι, μετά.
Το 1994 εάν, κύριε Χειμάρα, είχε εγκριθεί το πρόγραμμα, δεν θα
χρειαζόταν να θερμοπαρακαλάμε και εμείς, ως Κυβέρνηση, για να φτιάξουμε το δεύτερο εξυγιαντικό πρόγραμμα. Ας μην κοροϊδευόμαστε μεταξύ μας για πράγματα που έχουν κριθεί.
Ποιο ήταν το δικό μας -αν θέλετε- το ζήτημα; Τρία-τέσσερα πράγματα επιδιώκαμε εμείς και αυτή είναι η γραμμή μας, ως ΠΑΣΟΚ και ως Κυβέρνηση, βιωσιμότητας της επιχείρησης και ανταγωνιστικότητας.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Το καταφέρατε!
ΛΟΥΚΑΣ ΑΠΟΣΤΟΛΙΔΗΣ: Το τι δεν καταφέραμε, κύριε συνάδελφε, θα μας το καταλογίσει ο ελληνικός λαός. Μακάρι να μπορούσαμε να φτιάξουμε μια χώρα της επαγγελίας -αυτό στοχεύουμε- με οράματα. Εμείς έχουμε οράματα.
Να σας πω όμως για το θέμα των ιδιωτικοποιήσεων. Αυτή είναι η δική
μας προσπάθεια να φτιάξουμε μια βιώσιμη επιχείρηση ανταγωνιστική. Δεύτερον, να σώσουμε τις θέσεις εργασίας σε επτάμισι χιλιάδες κόσμο,
που εργάζεται. Δεν είμαστε εμείς στη διαδικασία, άντε ιδιωτικοποιούμε, πηγαίνετε στο σπίτι σας και δεν μας ενδιαφέρει. Διότι και όλα τα εξυγιαντικά προγράμματα που περάσαμε και δύο χιλιάδες κόσμος γιατί βλέπω και την αριστερά πτέρυγα να χαμογελά...
ΝΙΚΟΛΑΟΣ ΓΚΑΤΖΗΣ: Πείτε και καμιά αλήθεια!
ΛΟΥΚΑΣ ΑΠΟΣΤΟΛΙΔΗΣ: Το ότι χαμογελάτε είναι ευχάριστο, γιατί θα πάει καλά η μέρα.
Αυτά τα κίνητρα, λοιπόν, γιατί τα βάλαμε; Γιατί είχαμε όχι κοινωνική ευαισθησία στο λόγο, αλλά κοινωνική ευαισθησία στην πράξη.
Τρίτον, επιδιώξαμε, όπως όλες οι εταιρείες στον κόσμο, να βρούμε ένα στρατηγικό επενδυτή να κάνουμε στρατηγικές συμμαχίες για να μπορέσουμε να αντέξουμε στο διεθνή ανταγωνισμό. Κάναμε κάτι που πιστεύαμε. 
Τέταρτον, λέτε γιατί δεν πήγαμε απευθείας στην ιδιωτικοποίηση. 
Υπάρχει μια ιδεολογική διαφορά. Εσείς θέλετε τις ιδιωτικοποιήσεις γιατί είναι σημαία σας, είναι ιδεολογικό σας στίγμα. Εμείς αναγκαζόμαστε να κάνουμε τις ιδιωτικοποιήσεις για να προσαρμόσουμε την οικονομία μας στα νέα δεδομένα -είναι μια μεγάλη διαφορά- και να αντέξουν οι επιχειρήσεις στον ανταγωνισμό.
Αυτή είναι η προσπάθειά μας και βέβαια υπάρχουν και οι σκληροί
κανόνες της οικονομίας, αγαπητοί συνάδελφοι, που τους ξέρετε πολύ καλά, αλλά εμείς αυτό που λέμε το εννοούμε και το παλεύουμε ...
ΔΗΜΗΤΡΙΟΣ ΣΙΟΥΦΑΣ: Ο λαός το πληρώνει, όμως!
ΛΟΥΚΑΣ ΑΠΟΣΤΟΛΙΔΗΣ: Ο λαός έκρινε, κύριε Σιούφα.
ΔΗΜΗΤΡΙΟΣ ΣΙΟΥΦΑΣ: Ο λαός το πληρώνει. Αυτή είναι η διαφορά.
ΛΟΥΚΑΣ ΑΠΟΣΤΟΛΙΔΗΣ: Κύριε Σιούφα, ο λαός έκρινε, αλλά αγνοείτε την ψήφο του λαού εσείς έξι μήνες μετά και θέλετε να ασκήσετε και να κάνετε εισαγγελικές πράξεις.
ΔΗΜΗΤΡΙΟΣ ΣΙΟΥΦΑΣ: Για τα χίλια δισεκατομμύρια να πείτε και όχι για
το νεοσοσιαλισμό!
ΛΟΥΚΑΣ ΑΠΟΣΤΟΛΙΔΗΣ: Τώρα, κύριε Σιούφα, κορώνες εδώ δεν χρειάζονται. Λέμε για συγκεκριμένα πράγματα.
ΔΗΜΗΤΡΙΟΣ ΣΙΟΥΦΑΣ: Μην προκαλείτε!
ΛΟΥΚΑΣ ΑΠΟΣΤΟΛΙΔΗΣ: Κορώνες δεν χρειάζονται!
ΔΗΜΗΤΡΙΟΣ ΣΙΟΥΦΑΣ: Μην προκαλείτε!
ΛΟΥΚΑΣ ΑΠΟΣΤΟΛΙΔΗΣ: Δεν προκαλώ. Λέω ότι δεν χρειάζονται κορώνες εδώ και μάλιστα από παλιούς κοινοβουλευτικούς, που θα πρέπει να έχουν, νομίζω κατά την άποψή μου, πιο χαμηλούς τόνους και να έχουν το διαπαιδαγωγικό χαρακτήρα στις νεότερες γενιές!
ΔΗΜΗΤΡΙΟΣ ΣΙΟΥΦΑΣ: Να μην προκαλείτε, κύριε συνάδελφε.
ΛΟΥΚΑΣ ΑΠΟΣΤΟΛΙΔΗΣ: Να πάμε όμως και στα ερωτήματα παρακάτω, που βάζει η εξεταστική των πραγμάτων επιτροπή. Βέβαια θα αναφερθώ σε όσα προλάβω. Είναι τόσα τα επιχειρήματά μας, που δεν ξέρουμε τι να σας πρωτοπούμε.
Κάνετε εδώ κάποια ερωτήματα και λέτε ότι πουλήσαμε, στοιχεία, αεροπλάνα ... Μόνο τρένα δεν μας λέτε ότι πουλήσαμε στην Ολυμπιακή Αεροπορία.
ΑΘΑΝΑΣΙΟΣ ΧΕΙΜΑΡΑΣ: Δεν παρακολουθείτε φαίνεται, κύριε Αποστολίδη. ΛΟΥΚΑΣ ΑΠΟΣΤΟΛΙΔΗΣ: Κύριε Χειμάρα, στο σπίτι του κρεμασμένου δεν
μιλάνε για σχοινί!
ΔΗΜΗΤΡΙΟΣ ΣΙΟΥΦΑΣ: 'Εχετε αυτογνωσία, κύριε Αποστολίδη!
ΛΟΥΚΑΣ ΑΠΟΣΤΟΛΙΔΗΣ: Ακούστε με. Αν πάρετε αυτό το μεσοδιάστημα, που κυβερνήσατε, θα δείτε το ξεπούλημα και με αδιαφανείς διαδικασίες, που τις καταγγέλλατε οι ίδιοι.
Εγώ προηγουμένως -δεν ήταν εδώ ο φίλος μου ο κ. Γκελεστάθης- είπα τί είχε πει τότε πάνω σε αυτήν την αναμπουμπούλα ...
ΑΘΑΝΑΣΙΟΣ ΧΕΙΜΑΡΑΣ: Κύριε Αποστολίδη, εσείς είστε αυτοί, οι οποίοι... ΠΡΟΕΔΡΕΥΩΝ (Κωνσταντίνος Βρεττός): Κύριε Χειμάρα, γιατί διακόπτετε;
Σας διέκοψε ο κ. Αποστολίδης; Τι είναι αυτά τα πράγματα; Σας παρακαλώ πολύ!
ΛΟΥΚΑΣ ΑΠΟΣΤΟΛΙΔΗΣ: Είχε πει, λοιπόν, ο κ. Γκελεστάθης και το επαναλαμβάνω ότι εκεί πουλάνε, ξεπουλάνε και κανένα δεν ρωτάνε.
ΝΙΚΟΛΑΟΣ ΓΚΕΛΕΣΤΑΘΗΣ: Είναι ψευδές αυτό. 'Εχετε κανένα στοιχείο;
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω, κύριε Γκελεστάθη. ΛΟΥΚΑΣ ΑΠΟΣΤΟΛΙΔΗΣ: Στα Πρακτικά της Βουλής. Να σας τα διαβάσω.
Κρατήστε μου το χρόνο σας παρακαλώ, κύριε Πρόεδρε, για ένα λεπτό για να διαβάσω τα Πρακτικά στον κ. Γκελεστάθη.
ΝΙΚΟΛΑΟΣ ΓΚΕΛΕΣΤΑΘΗΣ: 'Εχετε δική μου δήλωση;
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω σας παρακαλώ, κύριε Γκελεστάθη.
ΛΟΥΚΑΣ ΑΠΟΣΤΟΛΙΔΗΣ: Να σας διαβάσω τα Πρακτικά της Βουλής.
ΝΙΚΟΛΑΟΣ ΓΚΕΛΕΣΤΑΘΗΣ: 'Εχετε τη δική μου δήλωση;
ΛΟΥΚΑΣ ΑΠΟΣΤΟΛΙΔΗΣ: Αμφισβητείτε τα Πρακτικά, κύριε Γκελεστάθη;
ΝΙΚΟΛΑΟΣ ΓΚΕΛΕΣΤΑΘΗΣ: Ποια Πρακτικά;
ΛΟΥΚΑΣ ΑΠΟΣΤΟΛΙΔΗΣ: Της Βουλής.
ΝΙΚΟΛΑΟΣ ΓΚΕΛΕΣΤΑΘΗΣ: Διαβάστε τα.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε Γκελεστάθη!
ΛΟΥΚΑΣ ΑΠΟΣΤΟΛΙΔΗΣ: Θα σας τα στείλω να τα διαβάσετε.
ΝΙΚΟΛΑΟΣ ΓΚΕΛΕΣΤΑΘΗΣ: 'Οχι να μου τα στείλετε, να τα διαβάσετε εσείς. ΛΟΥΚΑΣ ΑΠΟΣΤΟΛΙΔΗΣ: Εγώ τα έχω και θα σας τα διαβάσω. Θα μου δώσει το
χρόνο ο Πρόεδρος και θα σας τα διαβάσω τώρα.
ΝΙΚΟΛΑΟΣ ΓΚΕΛΕΣΤΑΘΗΣ: Διαβάστε τα τώρα.
ΠΡΟΕΔΡΕΥΩΝ (Κωνσταντίνος Βρεττός): 'Εχετε ένα λεπτό μόνο επιπλέον,
γιατί θα δημιουργήσουμε πρόβλημα.
ΛΟΥΚΑΣ ΑΠΟΣΤΟΛΙΔΗΣ: Θα σας τα διαβάσω τώρα, κύριε Γκελεστάθη. Είναι ακριβώς έτσι και αν θέλετε να προσφύγετε στις εφημερίδες για το τι λέγατε
τότε ... Αυτά δεν είναι κρυφά.
ΝΙΚΟΛΑΟΣ ΓΚΕΛΕΣΤΑΘΗΣ: Αφήστε τις εφημερίδες. Λόγια δικά μου επικαλεστήκατε και έχετε υποχρέωση να τα επαναλάβετε.
ΛΟΥΚΑΣ ΑΠΟΣΤΟΛΙΔΗΣ: Μάλιστα.
"Κυρίες και κύριοι συνάδελφοι, το τι συνέβαινε εκείνη την εποχή στην Ολυμπιακή Αεροπορία χαρακτηρίζεται με τον καλύτερο δυνατό τρόπο από τη δήλωση του τότε Υπουργού Μεταφορών κ. Γκελεστάθη, που λέει ...
ΝΙΚΟΛΑΟΣ ΓΚΕΛΕΣΤΑΘΗΣ: Αυτά είναι από τα Πρακτικά της Βουλής;
ΛΟΥΚΑΣ ΑΠΟΣΤΟΛΙΔΗΣ: Είναι από τα Πρακτικά της Ολομέλειας της Βουλής
και είναι η σελίδα 9.734.
ΝΙΚΟΛΑΟΣ ΓΚΕΛΕΣΤΑΘΗΣ: Ποιος τα επικαλείται αυτά;
ΛΟΥΚΑΣ ΑΠΟΣΤΟΛΙΔΗΣ: Τα επικαλούνται διάφοροι συνάδελφοι.
ΝΙΚΟΛΑΟΣ ΓΚΕΛΕΣΤΑΘΗΣ: Διαβάστε στη συνέχεια ...
ΛΟΥΚΑΣ ΑΠΟΣΤΟΛΙΔΗΣ: Ο πρώτος που τα επικαλείται είναι ο κ. Κανελλόπουλος και δεν τον διαψεύσατε.
ΝΙΚΟΛΑΟΣ ΓΚΕΛΕΣΤΑΘΗΣ: Διαβάστε στη συνέχεια τι λέει ο κ. Κανελλόπουλος.
ΛΟΥΚΑΣ ΑΠΟΣΤΟΛΙΔΗΣ: Ακούστε με, κύριε Γκελεστάθη.
ΝΙΚΟΛΑΟΣ ΓΚΕΛΕΣΤΑΘΗΣ: Μου λέτε ότι τα επικαλείται ο κ. Κανελλόπουλος. Διαβάστε την απάντησή μου.
ΠΡΟΕΔΡΕΥΩΝ (Κωνσταντίνος Βρεττός): Κύριε Γκελεστάθη, αν έχετε
προσωπικό πρόβλημα να το πούμε μετά.
ΛΟΥΚΑΣ ΑΠΟΣΤΟΛΙΔΗΣ: Σας είπε τότε ο κ. Κανελλόπουλος ότι αγοράζουν
στην Ολυμπιακή και πουλάνε χωρίς να ρωτάνε κανέναν. Και εσείς όταν τοποθετείστε -γιατί έχω την ομιλία σας- δεν δείξατε την ίδια ευαισθησία και τότε να πείτε στον κ. Κανελλόπουλο, τι είναι αυτά που λες.
ΝΙΚΟΛΑΟΣ ΓΚΕΛΕΣΤΑΘΗΣ: Ο κ. Κανελλόπουλος -θα το δείτε στα
Πρακτικά- μετά ζήτησε συγγνώμη και είπε για δημοσιεύματα των εφημερίδων. Δεν ήταν δήλωσή μου, ήταν δημοσιεύματα των εφημερίδων.
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ.
Κύριε Αποστολίδη, έχετε μισό λεπτό ακόμα να μιλήσετε.
ΒΥΡΩΝ ΠΟΛΥΔΩΡΑΣ: Ποιανού είναι η δήλωση αυτή;
ΛΟΥΚΑΣ ΑΠΟΣΤΟΛΙΔΗΣ: Κύριε συνάδελφε, τώρα με τη φωνή σας ...
ΒΥΡΩΝ ΠΟΛΥΔΩΡΑΣ: Ποιος τα λέει αυτά; Ρωτάω.
ΛΟΥΚΑΣ ΑΠΟΣΤΟΛΙΔΗΣ: Του κ. Λάμπρου Κανελλόπουλου, του πρώην Βουλευτή του ΠΑ.ΣΟ.Κ.
ΒΥΡΩΝ ΠΟΛΥΔΩΡΑΣ: Γιατί δεν το λέτε; 'Αρα το επιχείρημα βγήκε. Ο
Βουλευτής του ΠΑ.ΣΟ.Κ. ισχυρίζετε ότι ο Γκελεστάθης είπε ... Είναι σοβαρή συζήτηση αυτή;
ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, σας παρακαλώ.
ΒΥΡΩΝ ΠΟΛΥΔΩΡΑΣ: Και μας λέτε ότι είναι στα Πρακτικά!
ΛΟΥΚΑΣ ΑΠΟΣΤΟΛΙΔΗΣ: Κύριε συνάδελφε, αυτό το ύφος όχι σε μένα.
Περισσότερο σεβασμό!
ΒΥΡΩΝ ΠΟΛΥΔΩΡΑΣ: Μας λέτε τόση ώρα γι'αυτά που είπε ο Βουλευτής του
ΠΑ.ΣΟ.Κ. για το Γκελεστάθη;
ΛΟΥΚΑΣ ΑΠΟΣΤΟΛΙΔΗΣ: Ναι, γιατί ο κ. Γκελεστάθης δεν τον διέψευσε.
ΒΥΡΩΝ ΠΟΛΥΔΩΡΑΣ: Αυτό είναι ψεύδος και είναι πολύ σοβαρό. Εγώ νόμιζα ότι επικαλεσθήκατε Πρακτικά του κ. Γκελεστάθη.
ΛΟΥΚΑΣ ΑΠΟΣΤΟΛΙΔΗΣ: Εσείς είστε συνήγορος του κ. Γκελεστάθη; ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω, κύριε Πολύδωρα! ΒΥΡΩΝ ΠΟΛΥΔΩΡΑΣ: Εγώ νόμιζα ότι επικαλείσθε Πρακτικά του κ.
Γκελεστάθη και εσείς επικαλείσθε Πρακτικά Βουλευτή του ΠΑ.ΣΟ.Κ. Τι είναι αυτά;
ΛΟΥΚΑΣ ΑΠΟΣΤΟΛΙΔΗΣ: Είστε συνήγορος του κ. Γκελεστάθη ή θέλετε να
δώσετε την παράστασή σας; Την παράστασή σας αλλού.
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω, κύριε Πολύδωρα. ΒΥΡΩΝ ΠΟΛΥΔΩΡΑΣ: Αυτά είναι απαράδεκτα. Επικαλείσθε Πρακτικά ... ΠΡΟΕΔΡΕΥΩΝ (Κωνσταντίνος Βρεττός): Κύριε Πολύδωρα, καθίστε κάτω. ΛΟΥΚΑΣ ΑΠΟΣΤΟΛΙΔΗΣ: Την παράστασή σας όχι εδώ. Περισσότερο σεβασμό
στο Κοινοβούλιο!
ΒΥΡΩΝ ΠΟΛΥΔΩΡΑΣ: Επαναλαμβάνω, εγώ νόμιζα ότι επικαλείσθε Πρακτικά του κ. Γκελεστάθη και εσείς επικαλείσθε Πρακτικά Βουλευτή του ΠΑ.ΣΟ.Κ. Τι είναι αυτά τα πράγματα;
ΛΟΥΚΑΣ ΑΠΟΣΤΟΛΙΔΗΣ: Κύριε Πολύδωρα, όταν δεν έχετε επιχειρήματα καλά είναι να φωνάζετε, αλλά προσέξτε το θέατρο και η συνηγορία σε συναδέλφους με τέτοια ιστορία εδώ μέσα δεν χρειάζεται. Από σας συνήγορο ο κ. 
Γκελεστάθης δεν χρειάζεται!
ΠΡΟΕΔΡΕΥΩΝ (Κωνσταντίνος Βρεττός): Καθίστε, κύριε Πολύδωρα!
Τελείωσε ο χρόνος σας, κύριε Αποστολίδη.
ΛΟΥΚΑΣ ΑΠΟΣΤΟΛΙΔΗΣ: Κύριε Πρόεδρε, πρέπει να με αφήσετε να ολοκληρώσω.
ΠΡΟΕΔΡΕΥΩΝ (Κωνσταντίνος Βρεττός): Δεν μπορεί να γίνει έτσι συζήτηση. Τελειώσαμε, κύριε Αποστολίδη, λυπάμαι πάρα πολύ. Δεν μπορούμε να συνεχίσουμε έτσι, διότι θα φθάσουμε σε μία συζήτηση, που δεν μας οδηγεί πουθενά και έχει ολοκληρωθεί και ο χρόνος. Λυπάμαι πάρα πολύ, ξέρετε την μεγάλη εκτίμηση που τρέφω στο πρόσωπό σας, αλλά δεν γίνεται διαφορετικά. 
ΛΟΥΚΑΣ ΑΠΟΣΤΟΛΙΔΗΣ: Κύριε Πρόεδρε, όταν δεν με διαφυλάττετε εσείς... ΠΡΟΕΔΡΕΥΩΝ (Κωνσταντίνος Βρεττός): Σας έχω διαφυλάξει. 'Εχει
ολοκληρωθεί ο χρόνος σας.
ΛΟΥΚΑΣ ΑΠΟΣΤΟΛΙΔΗΣ: Μα, κύριε Πρόεδρε, έπρεπε να διακόψετε τους
παρεμβαίνοντες. Πρέπει να με αφήσετε ένα λεπτό να ολοκληρώσω.
ΠΡΟΕΔΡΕΥΩΝ (Κωνσταντίνος Βρεττός): Σας έδωσα ένα λεπτό. ΛΟΥΚΑΣ ΑΠΟΣΤΟΛΙΔΗΣ: Δεν μου το δώσατε, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Βρεττός): Λυπάμαι, αλλά δεν μπορούμε να
συνεχίσουμε έτσι.
ΛΟΥΚΑΣ ΑΠΟΣΤΟΛΙΔΗΣ: Μία κουβέντα και θα τελειώσω, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): Δέχεστε, κύριοι συνάδελφοι, να
δώσουμε μισό λεπτό να τελειώσει ο κ. Αποστολίδης.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Ορίστε, κύριε Αποστολίδη,
ολοκληρώστε.
ΛΟΥΚΑΣ ΑΠΟΣΤΟΛΙΔΗΣ: Κύριοι συνάδελφοι, ειλικρινά κάνω μία έκκληση στη Νέα Δημοκρατία. Καλώ τη Νέα Δημοκρατία να ανακαλέσει την πρόταση για εξεταστική επιτροπή και αυτό αν θέλετε πραγματικά, κύριοι συνάδελφοι, να συμβάλετε, ώστε να περπατήσει αυτή η επιχείρηση και να κάνουμε μία προ ημερήσιας διάταξη συζήτηση μέσα εδώ και για την Ολυμπιακή και για όλες τις ΔΕΚΟ, ώστε να γνωρίζει ο ελληνικός λαός τις προτάσεις μας, τις απόψεις και να μη αντιπαρατιθέμεθα προσφέροντας κακές υπηρεσίες σε μία προοπτική, γιατί τουλάχιστον όλοι θα πρέπει να νοιαζόμαστε για το μέλλον αυτών των επιχειρήσεων. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ευτυχώς, τελειώσαμε ήρεμα.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, το λόγο παρακαλώ επί προσωπικού θέματος, το οποίο θα σας πω σε τι συνίσταται.
Ο κύριος συνάδελφος ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ, κύριε συνάδελφε. Καθίστε κάτω. Κατ'αρχήν πρέπει να σας δώσω το λόγο. Δεν σας έχω δώσει το λόγο.
Θεωρούμε ότι το προσωπικό θέμα λύθηκε πριν λίγο. Αφήστε ό,τι
ειπώθηκε, γιατί διαφορετικά πρέπει να ξεκινήσουμε ολόκληρη διαδικασία. ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, σας παρακαλώ πολύ ...
ΠΡΟΕΔΡΕΥΩΝ (Κωνσταντίνος Βρεττός): Εγώ σας παρακαλώ. Δεν υπάρχει
προσωπικό θέμα και καθίστε κάτω!
ΝΙΚΟΛΑΟΣ ΓΚΕΛΕΣΤΑΘΗΣ: Θα με ακούσετε ένα λεπτό, κύριε Πρόεδρε. ΠΡΟΕΔΡΕΥΩΝ (Κωνσταντίνος Βρεττός): 'Οχι, δεν σας ακούω. Καθίστε κάτω. ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, έχετε υποχρέωση να με ακούσετε. ΠΡΟΕΔΡΕΥΩΝ (Κωνσταντίνος Βρεττός): Δεν ακούγεται ο κύριος συνάδελφος
τώρα. Δεν ακούγεστε!
ΝΙΚΟΛΑΟΣ ΓΚΕΛΕΣΤΑΘΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Τα ακούσαμε όλοι εδώ.
ΝΙΚΟΛΑΟΣ ΓΚΕΛΕΣΤΑΘΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Δεν ακούγεστε.
ΝΙΚΟΛΑΟΣ ΓΚΕΛΕΣΤΑΘΗΣ: ...
ΠΡΟΕΔΡΕΥΩΝ (Κωνσταντίνος Βρεττός): 'Εχω δώσει εντολή να μην ακούγεστε!
ΝΙΚΟΛΑΟΣ ΓΚΕΛΕΣΤΑΘΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω, κύριε συνάδελφε!
Κυρίες και κύριοι συνάδελφοι, έχω την τιμή ...
ΝΙΚΟΛΑΟΣ ΓΚΕΛΕΣΤΑΘΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Καθίστε κάτω. Θα τα πούμε μετά,
κύριε συνάδελφε.
ΝΙΚΟΛΑΟΣ ΓΚΕΛΕΣΤΑΘΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Τον παραβιάσατε εσείς
προηγουμένως.
ΝΙΚΟΛΑΟΣ ΓΚΕΛΕΣΤΑΘΗΣ: 'Εχετε υποχρέωση να ακούσετε ποιο είναι το θέμα και μετά μη μου δώσετε το λόγο, αν νομίζετε ότι δεν υπάρχει προσωπικό. 
ΠΡΟΕΔΡΕΥΩΝ (Κωνσταντίνος Βρεττός): Τέλος πάντων, ορίστε έχετε ένα
λεπτό, το οποίο σας το δίνω καταχρηστικώς, γιατί διακόψατε τον κ. Αποστολίδη.
ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, ο κύριος συνάδελφος, ο οποίος μόλις κατήλθε από το Βήμα είπε ότι δήθεν είχα κάνει εγώ μία δήλωση με τα λόγια που επικαλέσθηκε. Αυτό είναι ψευδέστατο. Αν είχε γράψει κάποια εφημερίδα τέτοιο κείμενο, δεν ήταν δήλωση δική μου. Το επικαλέσθηκε ο αγαπητός συνάδελφος, που δεν είναι πλέον στη Βουλή ο κ. Λάμπρος Κανελλόπουλος, τότε και όταν του έδωσα την απάντηση ζήτησε συγνώμη και είπε, ναι, αναφέρομαι σε δημοσίευμα εφημερίδος και όχι σε δήλωση δική σας.
Κατά συνέπεια, κατά ανεπίτρεπτο τρόπο ο κύριος συνάδελφος επικαλείται ότι είναι δήλωση δική μου.
Και μάλιστα ο κ. Κανελλόπουλος είχε τη λεβεντιά να ζητήσει και συγνώμη, όταν είπε ότι πράγματι δεν είναι δήλωση δική μου, αλλά ότι ανεφέρετο σε μία εφημερίδα -και είπε και σε ποια εφημερίδα ήταν.
Το να επαναφέρει το θέμα αυτό ο κύριος συνάδελφος είναι -για να μην
χρησιμοποιήσω πολύ σκληρή έκφραση- κοινοβουλευτικά ανεπίτρεπτο. Εκτός εάν ήταν να διαβάσει δήλωση δική μου. Αυτό δεν το έκαμε, αλλά αναφέρθηκε στην ομιλία του κ. Κανελλοπούλου, για την οποία σας επαναλαμβάνω ότι ο ίδιος είπε ότι δεν ήταν δήλωση του Γκελεστάθη, αλλά δημοσίευμα των εφημερίδων. 
'Ετσι, όχι μόνο υποβαθμίζεται η λειτουργία της Βουλής, αλλά
κατακρεουργείται, νομίζω, και η διαδικασία του κοινοβουλευτικού ελέγχου, που είναι η πεμπτουσία της δημοκρατίας. Με αυτόν τον τρόπο θα αντιμετωπισθούν τα θέματα; Αντί να απολογηθεί ο εισηγητής της Πλειοψηφίας για το κατάντημα της Ολυμπιακής Αεροπορίας, αναφέρθηκε σε μία ανύπαρκτη δήλωση δική μου; Λυπάμαι πάρα πολύ, κύριε Πρόεδρε!.
ΠΡΟΕΔΡΕΥΩΝ (Κωνσταντίνος Βρεττός): Θα δώσω το λόγο και στο κ. Αποστολίδη, για να απαντήσει. Πριν από αυτό όμως θα ήθελα να σας παρακαλέσω να κρατάμε την ψυχραιμία μας, κατά τη διάρκεια της ομιλίας και να ζητάμε το λόγο κανονικά. Διότι αυτά τα οποία μας είπατε εδώ, τα είπε και ο κ. Πολύδωρας εμβόλιμα και κόψαμε τον κ. Αποστολίδη από την ομιλία του. Και έχει παράπονο και δικαιολογημένα τελικά.
Ορίστε, κύριε Αποστολίδη.
ΛΟΥΚΑΣ ΑΠΟΣΤΟΛΙΔΗΣ: Εγώ, κύριε Γκελεστάθη...
ΝΙΚΟΛΑΟΣ ΓΚΕΛΕΣΤΑΘΗΣ: Κρατάμε την ψυχραιμία μας, κύριε Πρόεδρε, αλλά πρέπει να παίρνουν απάντηση τα απαράδεκτα.
ΠΡΟΕΔΡΕΥΩΝ (Κωνσταντίνος Βρεττός): Εντάξει, κύριε Γκελεστάθη.
Συνεχίστε, κύριε Αποστολίδη.
ΛΟΥΚΑΣ ΑΠΟΣΤΟΛΙΔΗΣ: Εγώ, κύριε Πρόεδρε, απευθύνθηκα στο συνάδελφο κ. Γκελεστάθη, τον οποίο εκτιμώ, γνωρίζοντας ως πρώην Αντιπρόεδρος της Βουλής ότι όταν ένας συνάδελφος διαψεύδει κάτι, αυτό διαγράφεται από τα Πρακτικά. Σας λέω, λοιπόν, κύριε Γκελεστάθη, ότι ο συγκεκριμένος λόγος που σας είπα βρίσκεται καταχωρισμένος στα Πρακτικά, δεν έχει διορθωθεί. Γιατί ξέρω ότι είστε παλιότερος από μένα, αλλά θα πρέπει να γνωρίζετε ότι κάτι ξέρουμε και εμείς, παλιώνουμε σιγά-σιγά μέσα εδώ. Αν κάποιος ζητάει συγγνώμη για κάτι, έρχεται στα Πρακτικά και αυτό διαγράφεται. 'Οσο υπάρχει στα Πρακτικά, είναι έγγραφο επίσημο και εγώ, ως Βουλευτής, το επικαλούμαι. Ούτε ξέρω σε ποια εφημερίδα γράφτηκε, αλλά οφείλετε εσείς, εάν αυτά σας είπε ο κ. Κανελλόπουλος, να φροντίσετε να διαγραφεί από τα Πρακτικά της Βουλής. 'Αλλως, και για την ιστορία και για μένα, είναι στοιχείο που μένει. Και για τα δικά μου επιχειρήματα είναι στοιχείο που θα επικαλεστώ, χωρίς να θέλω να σας μέμψω.
ΝΙΚΟΛΑΟΣ ΓΚΕΛΕΣΤΑΘΗΣ: Μα, είναι δήλωση δική μου;
ΛΟΥΚΑΣ ΑΠΟΣΤΟΛΙΔΗΣ: Εάν, κύριε Γκελεστάθη, ο κ. Κανελλόπουλος, ο οποίος δεν είναι παρών, είχε ζητήσει συγνώμη και είχε καταγραφεί στα Πρακτικά, θα έπρεπε -αυτό λέει η κοινοβουλευτική διαδικασία, αν θέλετε να μιλάμε την αλήθεια- να είχε διαγραφεί. 'Αλλως, είναι ιστορία και καταγράφεται.
ΝΙΚΟΛΑΟΣ ΓΚΕΛΕΣΤΑΘΗΣ: Την αλήθεια μιλάω, εσείς τη διαστρεβλώνετε! Ο
κ. Κανελλόπουλος είπε ότι είναι δημοσίευμα εφημερίδας.
ΠΡΟΕΔΡΕΥΩΝ (Κωνσταντίνος Βρεττός): Κύριε Γκελεστάθη, σας παρακαλώ.
ΝΙΚΟΛΑΟΣ ΓΚΕΛΕΣΤΑΘΗΣ: Μα, κύριε Πρόεδρε, εξευτελίζεται και η
διαδικασία της Βουλής.
ΠΡΟΕΔΡΕΥΩΝ (Κωνσταντίνος Βρεττός): Κύριε Γκελεστάθη, σας έδωσα το
λόγο; Καταλάβαμε. Δεν υπάρχει θέμα. 'Ολοι έχουμε μυαλό και καταλαβαίνουμε. Και η δική σας εκδοχή έχει τη βάση της και η εκδοχή του κ. Αποστολίδη. Και οι δύο έχετε δίκιο.
Κυρίες και κύριοι συνάδελφοι, ο κ. Φλώρος Κωνσταντίνου ζητάει την άδεια του Σώματος για ολιγοήμερη απουσία του στο εξωτερικό. Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το Σώμα ενέκρινε.
Ο κ. Αντώνιος Σκυλλάκος έχει το λόγο για είκοσι λεπτά.
Ορίστε, κύριε συνάδελφε.
ΑΝΤΩΝΗΣ ΣΚΥΛΛΑΚΟΣ: Η πολιτική του ΠΑΣΟΚ και για την Ολυμπιακή ειδικά και για άλλες ΔΕΚΟ είναι σκαδαλώδης. Αλλά και η πολιτική της Νέας Δημοκρατίας για τις ΔΕΚΟ και ειδικά για την Ολυμπιακή είναι σκανδαλώδης κατά τη δική μας άποψη.
Διαφωνούμε ριζικά και με τους μεν και με τους δε. Διότι θεωρούμε ότι τα μέσα μαζικής μεταφοράς, και ειδικότερα η Ολυμπιακή για την οποία μιλάμε, πρέπει να διατηρήσουν το δημόσιο χαρακτήρα τους. Και το ΠΑΣΟΚ και η Νέα Δημοκρατία κινείσθε σε κατεύθυνση, ώστε με τον ένα ή τον άλλο τρόπο να δοθούν στους ιδιώτες είτε ιδιοκτησιακά είτε με το μάνατζμεντ, με οποιονδήποτε τρόπο από τον οποίο να αντλούν οφέλη και κέρδη οι ιδιώτες και να χάνει το δημόσιο.
Με ποια έννοια χάνει το δημόσιο; Δεν κοιτάμε λογιστικά το ζήτημα. 
'Οταν εμείς λέμε για δημόσιο χαρακτήρα της Ολυμπιακής και άλλων παρόμοιων ΔΕΚΟ, ιδιαίτερα στα μέσα μαζικής μεταφοράς, είναι γιατί πρώτα απ' όλα χρειάζεται ο εθνικός αερομεταφορέας να είναι στα χέρια του κράτους, για να παίζει κοινωνικό ρόλο. Δεν θα παίζει αλλιώς κοινωνικό ρόλο. Υπάρχουν τόσες άγονες γραμμές και στην ηπειρωτική και στη νησιωτική Ελλάδα. 
Δεύτερον, πρέπει να είναι στα χέρια του κράτους για λόγους ασφαλείας. 
Είδαμε πώς αυξήθηκαν τα αεροπορικά δυστυχήματα διεθνώς με τη λογική της ιδιωτικοποίησης. Μπήκαν οι ιδιωτικές εταιρείες, δόθηκαν οι δουλειές και ο έλεγχος της ασφάλειας των αεροσκαφών σε ιδιωτικές εταιρείες, προχωράει η ιδιωτικοποίηση διεθνώς και αυξήθηκαν τα αεροπορικά δυστυχήματα.
Τρίτο ζήτημα: Η λογική του κέρδους δεν ξέρω αν θα οδηγήσει σε
φτηνότερο κόστος. Διότι, όταν θα επικρατήσουν οι μονοπωλιακές ομάδες -οι τέσσερις-πέντε όμιλοι συμφερόντων- τότε θα ανεβάσουν τις τιμές. Στην αρχή μπορεί να τις κατεβάσουν, αργότερα όμως θα τις ανεβάσουν. Και θα υπάρχει και συμφωνία μεταξύ τους. Τα δικαιώματα των εργαζομένων εξασφαλίζονται μόνο με το δημόσιο χαρακτήρα.
Δεν είναι όμως μόνο αυτό. Η Ολυμπιακή, ως δημόσιος αερομεταφορέας του κράτους, όπως και ο ΟΤΕ και η ΔΕΗ, βοηθούν στην ανάπτυξη. Και γιατί θα μεταφέρονται προϊόντα και εμπορεύματα με την Ολυμπιακή και όχι με άλλους τρόπους, πράγμα που βοηθάει στο εμπόριο και την ανάπτυξη, αλλά και γιατί θα αξιοποιείται από το κράτος η νέα τεχνολογία.
Να μην κάνουμε μόνο εισαγωγή τεχνολογίας. Να προχωρήσουμε και εμείς, όσο γίνεται, αυτοτελώς. Αν έχουμε ΔΕΚΟ αναπτυγμένες, που ταυτόχρονα κάνουν και έρευνα, θα μπορούμε να βοηθήσουμε, όσο γίνεται σαν μικρή χώρα, ώστε να κάνουμε βήματα στις νέες τεχνολογίες.
Εξάλλου ο δημόσιος χαρακτήρας της Ολυμπιακής χρειάζεται για την ασφάλεια της χώρας. Υπάρχει μία κρίση, γίνεται ένας πόλεμος. Δεν πρέπει να είναι στα χέρια του ελληνικού κράτους η Ολυμπιακή;
Για όλους αυτούς τους λόγους, λοιπόν, εμείς μιλάμε για δημόσια Ολυμπιακή 100%. Γι' αυτό λέμε ότι είναι σκανδαλώδης και η μία πολιτική και η άλλη πολιτική.
'Ερχομαι τώρα στο ζήτημα της εξεταστικής επιτροπής. Εμείς δεν συμφωνούμε με τη Νέα Δημοκρατία και την τακτική που ακολουθεί: 'Ολα τα ζητήματα τα ανάγουμε σε διαπλοκή και μάλιστα σε διαπλοκή με συγκεκριμένα συμφέροντα και συγκεκριμένους επιχειρηματίες. Υπάρχει και αυτό. Υπάρχει και η διαπλοκή με συγκεκριμένα συμφέροντα. Το προχθεσινό μάλιστα γεγονός με τον πρόεδρο του ΟΠΑΠ συμβολίζει αυτήν την επιμέρους διαπλοκή με συγκεκριμένα οικονομικά συμφέροντα.
Δεν κλείνουμε τα μάτια μας σε αυτά, αλλά υπάρχει και η γενικευμένη διαπλοκή με τις πολιτικές που εφαρμόζονται. Λέει δηλαδή η Νέα Δημοκρατία για διεθνή διαγωνισμό. Για διεθνή διαγωνισμό λέει και το ΠΑΣΟΚ. Αυτό όμως σημαίνει ότι τα δίνουμε στους ξένους. Δεν ξέρω αν θα είναι η "BRITTISH
AIRWAYS", η "LUFTHANSA" ή κάποια αμερικανική εταιρεία. Το ζήτημα είναι ότι και εκεί υπάρχουν διαπλοκές, απλώς μοιράζεται η πίτα διαφορετικά. 'Ετσι βλέπουμε εμείς το ζήτημα της διαπλοκής και δεν το βλέπουμε στενά, μόνο με την έννοια του τι έγινε με τον Κόκκαλη ή τι έγινε με την "BRITTISH AIRWAYS".
Για την εξεταστική επιτροπή: Δεν μπορούμε να πάμε όλα τα ζητήματα σε εξεταστικές επιτροπές. Η παράγραφος του Κανονισμού, που μιλάει για εξεταστική επιτροπή, λέει -και δικαιολογημένα- ότι η επιτροπή αυτή έχει και ανακριτικά καθήκοντα. Και αυτό το λέει, για να δοθεί το δικαίωμα στη Βουλή, με μία επιτροπή, να ψάχνει και άλλες ευθύνες. Διότι, αν είναι να καταλογίζει μόνο πολιτικές ευθύνες, αυτές μπορούν να καταλογίζονται και με άλλους τρόπους: Και με μία επερώτηση για την Ολυμπιακή και με προ ημερησίας διατάξεως συζητήσεις και με δηλώσεις. Και αυτή η αντιπαράθεση γίνεται και για την Ολυμπιακή και για άλλα ζητήματα.
Είναι λάθος η εξεταστική επιτροπή. Δεν μπορούμε να συμφωνήσουμε. Η Νέα Δημοκρατία το κάνει για τον εξής απλούστατο λόγο: Διότι δεν διαφωνεί επί της ουσίας με το ΠΑΣΟΚ στην πολιτική του. Για την Ολυμπιακή δεν διαφωνεί με το λογική της ιδιωτικοποίησης.
Η διαφορά είναι στους όρους και στις προϋποθέσεις για το πώς θα εφαρμοστεί αυτή η πολιτική. 'Αρα, εξ ανάγκης, η μόνη αντιπολίτευση που γίνεται από τη Νέα Δημοκρατία, είναι στο ποιος είναι ο καλύτερος διαχειριστής, ποιος θα έχει τις καλύτερες προϋποθέσεις για το ξεπούλημα της Ολυμπιακής, δηλαδή ποιο κόμμα. Η διαφωνία, λοιπόν, περιορίζεται και η Αντιπολίτευση περιορίζεται μόνο στο ποιος είναι ο καλύτερος και -αν θέλετε- και ο ποιο έντιμος διαχειριστής.
Στο συγκεκριμένο ζήτημα τώρα, εμείς κάναμε μία προσπάθεια, μελετήσαμε με προσοχή το κείμενο. 'Ολα τα ζητήματα, αν εξαιρέσουμε μόνο μία παράγραφο, είναι γνωστά. Εδώ στη Βουλή συζητήσαμε για τα προγράμματα εξυγίανσης -οι εργαζόμενοι ήταν απέξω και φώναζαν- και τα καταδικάσαμε σαν κόμμα. Αλλά είναι γνωστά, δεν χρειάζεται να ερευνήσουμε κάτι παραπάνω για τα προγράμματα αυτά.
Κατά τη δική μας άποψη, λοιπόν, και μόνο από το κείμενο αυτό και από τις γνώσεις που έχουν τα πολιτικά κόμματα -και οι Βουλευτές εν προκειμένω- δεν ταιριάζει να πάμε σε εξεταστική επιτροπή. Να κάνουμε μία γενικευμένη συζήτηση -αυτό θα μπορούσε να γίνει- να καταδικάσουμε και να πει ο καθένας τις απόψεις του. Να κάνει κριτική, να κάνει πολεμική. 'Αλλο είναι αυτό το θέμα.
Το δεύτερο που θέλω να πω, είναι ότι με το να πηγαίνουμε συνέχεια στη λογική της διαπλοκής και των εξεταστικών επιτροπών, αποπροσανατολιζόμαστε. Υπάρχουν σοβαρότερα ζητήματα να ασχοληθούμε και κρύβεται η ουσία, που είναι η συμφωνία των δύο μεγαλύτερων κομμάτων στη γενική κατεύθυνση, στην λογική των ιδιωτικοποιήσεων, στη λογική του ξεπουλήματος. Αυτή είναι η λογική. Και δεν θέλουμε εμείς να φεύγουμε από το βασικό και να πηγαίνουμε στο επιμέρους, για να φανεί ποιος είναι ο καλύτερος ή ο πιο έντιμος διαχειριστής.
Γι' αυτούς τους λόγους εμείς δεν θα συμφωνήσουμε να γίνει εξεταστική επιτροπή. Μιλάμε εντελώς καθαρά, χωρίς να κρυβόμαστε πίσω από το δάχτυλό μας.
Με την ευκαιρία αυτή, ερχόμαστε να πούμε και τη γνώμη μας για την Ολυμπιακή. Το βασικό επιχείρημα που ακούγεται, για το ότι δεν μπορεί να συνεχίσει έτσι η Ολυμπιακή, δεν μπορεί να είναι στο δημόσιο η Ολυμπιακή, είναι ότι δεν μπορεί να γίνει ανταγωνιστική, παρά τις προσπάθειες που γίνονται.
Εξήγησα ότι για τα μέσα μαζικής μεταφοράς, που θέλουμε να εξυπηρετούν τους 'Ελληνες, το κοινωνικό σύνολο στην Ελλάδα και τον Ελληνισμό γενικότερα, μια και μιλάμε για την Ολυμπιακή, αν κριτήριο είναι μόνο το λογιστικό, το τι βγάζουμε, το αν έχουμε κέρδος ή δεν έχουμε, τελείωσε αυτή η υπόθεση. Το ζήτημα είναι να εξασφαλίζεται ο κοινωνικός ρόλος της Ολυμπιακής και της κάθε Ολυμπιακής. Και αυτό θα εξασφαλίζεται, μόνο αν θα έχει δημόσιο χαρακτήρα.
'Αρα δεν μπορούμε με τη λογική του ανταγωνισμού, η "LUFTHANSA" έχει
τόσα κέρδη, η Ολυμπιακή μπαίνει τόσο μέσα, να μετράμε τα ζητήματα. Και βεβαίως για τα έξοδα της όποιας Ολυμπιακής, του όποιου κρατικού φορέα, εφόσον γίνονται για κοινωνικό σκοπό, τα χρήματα θα τα δίνει το κράτος στο συγκεκριμένο φορέα, για να μη φαίνεται ότι υπάρχουν ελλείμματα. Υπάρχουν ελλείμματα κοινωνικού χαρακτήρα, που είναι υποχρεωμένο να τα δίνει το
κράτος.
Τώρα επειδή η Ευρωπαϊκή 'Ενωση δεν θέλει τέτοιου είδους επιδοτήσεις, αναφέρομαι στον κοινωνικό ρόλο, που πρέπει να παίζει, τα δίνει αυτά με το σταγονόμετρο. Είναι μέσα στη γενική κατεύθυνση της Ευρωπαϊκής 'Ενωσης να σπρώχνει όλα τα κράτη στις ιδιωτικοποιήσεις. Αυτή είναι η πολιτική της Ευρωπαϊκής 'Ενωσης.
Θα αναφερθώ ένα προς ένα στα ζητήματα που μπαίνουν από την πρόταση
της Νέας Δημοκρατίας.
Πρώτο ζήτημα, τι έγινε με τα προγράμματα εξυγίανσης. Θα ήθελα να πω ότι είχε ξεκινήσει και η Νέα Δημοκρατία, όταν ήταν στην κυβέρνηση. Δεν το έλεγε πρόγραμμα εξυγίανσης, αλλά αυτό ήταν στην ουσία. Είχαν πληρωθεί αρκετά χρήματα, για να γίνουν κάποιες μελέτες για το τι πρόγραμμα εξυγίανσης θα έκανε η Νέα Δημοκρατία. Δεν πρόλαβε να το ολοκληρώσει. Δεν είναι καινούριο, λοιπόν.
Μάλιστα τότε πουλήθηκε και το Catering για ένα δισεκατομμύριο (1.000.000.000) δραχμές. Το πήρε ιδιώτης, αλλά ούτε το εκσυγχρόνισε ούτε το βελτίωσε και όταν το πούλησε, το πούλησε για έξι δισεκατομμύρια (6.000.000.000) δραχμές. Αυτή ήταν η κατάσταση επί Νέας Δημοκρατίας. 
'Ερχομαι στο ΠΑΣΟΚ. 'Εχουμε δύο πακέτα εξυγίανσης, παρά την αντίδραση
των εργαζομένων, παρά την αντίδραση εδώ στη Βουλή. Τι πέτυχαν αυτά τα προγράμματα εξυγίανσης; Μόνο να μειωθεί το εργατικό κόστος, να μειωθεί το εισόδημα των εργαζομένων κατά 30% έως 40%. Αυτό πετύχατε με τα προγράμματα εξυγίανσης. Ούτε ανανέωση του στόλου έγινε ούτε καινούριες υποδομές ούτε η τεχνολογία προχώρησε. Τίποτε που να έχουμε πραγματική ανάπτυξη της Ολυμπιακής, πραγματική βελτίωση της Ολυμπιακής. Μόνο το κόστος χαμήλωσε.
ΑΝΑΣΤΑΣΙΟΣ ΜΑΝΤΕΛΗΣ: Η επιβίωση της Ολυμπιακής δεν είναι σπουδαία;
ΑΝΤΩΝΗΣ ΣΚΥΛΛΑΚΟΣ: Να επιβιώνει τόσο λίγο, ίσα-ίσα για να την
πουλήσουμε; Δεν μπορούμε να συμφωνήσουμε μ' αυτό. Γιατί αυτό γίνεται. Την κρατάμε με τα δόντια, για να μπορέσουμε να την πουλήσουμε. Και οδηγούμαστε και στην απαξίωση αντικειμενικά.
Για τα οκτακόσια δισεκατομμύρια (800.000.000.000), δεν δόθηκαν
χρήματα από τον κρατικό προϋπολογισμό. Μην κοροϊδευόμαστε. Λογιστικό είναι το ότι επιβαρύνθηκαν με οκτακόσια δισεκατομμύρια (800.000.000.000). 
Θα αναφερθώ στο ζήτημα της λεόντειας συμφωνίας και στο αν έγινε με
διαγωνισμό. 'Εχω την εντύπωση ότι έγινε με διεθνή διαγωνισμό και δόθηκε στους 'Αγγλους. Δεν συμφωνούμε με το ότι δόθηκε στους 'Αγγλους. Αλλά εδώ η κατάσταση είναι ως εξής, όσον αφορά την αγορά και τη διεκδίκηση προκειμένου να αγοραστούν μετοχές ή ολόκληρες αεροπορικές εταιρείες. 
Υπάρχουν τέσσερις-πέντε όμιλοι, οι οποίοι θέλουν να κυριαρχήσουν
μονοπωλιακά και ανταγωνίζονται. Μέσα σ' αυτούς έχουν κολλήσει διάφορες αεροπορικές εταιρείες, ίσως και άλλα συμφέροντα. Μπορεί να είναι ο άλφα όμιλος ή ο βήτα όμιλος. Δεν θα κοιτάξουν αυτοί οι όμιλοι τα συμφέροντά τους;
Δηλαδή γι' αυτό που λέει η Νέα Δημοκρατία -ότι θα έκανε άλλο διαγωνισμό, για να δοθεί το μάνατζμεντ, γιατί και τότε ακουγόταν ότι υπάρχει ενδιαφέρον από το τραπεζικό κεφάλαιο κλπ., λέγονταν κάτι τέτοια εκείνη την εποχή- πίσω από αυτά τα κεφάλαια δεν θα υπάρχουν αυτοί, που ασχολούνται με αυτήν τη δουλειά, δεν θα υπάρχουν κάποιοι από αυτούς τους ομίλους που δημιουργούνται;
Μην πάμε, λοιπόν, σε τέτοιες κριτικές παρατηρήσεις, που οδηγούν στο ίδιο αποτέλεσμα, που λέτε και εσείς σαν Νέα Δημοκρατία. Η ουσία είναι ότι εκείνη η προκήρυξη που δόθηκε στους Εγγλέζους, κατά τη δική μας εκτίμηση, με τον τρόπο που έγινε, φωτογράφιζε τους Εγγλέζους.
Στην ουσία έτσι γίνεται για μεγάλες δουλειές, ενδιαφέρονται,
συμφωνείς με κάποιον και μετά κάνεις τη διακήρυξη, για να διευκολύνεις να την αγοράσουν. Δυστυχώς αυτό γίνεται στην πράξη. Οι Γερμανοί πήραν το αεροδρόμιο των Σπάτων. 'Εγινε προσπάθεια να δοθεί στην "ΒRITISH AIRWAYS" η Ολυμπιακή. Είναι το μοίρασμα της πίτας, το οποίο γίνεται σε όλες τις δουλειές και σε όλους τους τομείς.
Για την εκποίηση περιουσιακών στοιχείων, θα ήθελα να πω ότι εκποιήθηκαν κάποια ακίνητα στη Νέα Υόρκη, στο εξωτερικό, στο Παρίσι, δεν ξέρω πού εκποιήθηκαν. Ποιο είναι το πολιτικό ζήτημα; Αν υπάρχουν στοιχεία ότι ήταν μεγαλύτερο το τίμημα και έπρεπε να έρθουν τα στοιχεία εδώ, έτοιμοι είμαστε εμείς να πούμε ότι πρέπει να το ψάξουμε το ζήτημα. Τουλάχιστον εμείς δεν αντιληφθήκαμε ότι έχουν βγει τέτοια στοιχεία στη
δημοσιότητα.
Ποιο είναι το κύριο ζήτημα όμως; Το κύριο ζήτημα είναι ότι η λογική και του ΠΑΣΟΚ και της Νέας Δημοκρατίας είναι ότι οι κρατικές επιχειρήσεις, αυτές που γίνονται Α.Ε. και νομικά πρόσωπα ιδιωτικού δικαίου που θα πουληθούν, έχουν την ευχέρεια να κάνουν ό,τι θέλουν. Την 
έχουν αυτήν τη δυνατότητα. Με αυτήν τη δυνατότητα, λοιπόν, πουλήθηκαν αυτά τα ακίνητα.
Για την απαξίωση της Ολυμπιακής, ποιος φταίει; Φταίνε όλες οι Κυβερνήσεις και της Νέας Δημοκρατίας και του ΠΑΣΟΚ. Φταίνε πρώτα με την πρακτική που ακολούθησαν, που δεν ανανέωσαν το στόλο, που δεν
δημιούργησαν υποδομές και την άφησαν όπως είναι την Ολυμπιακή. Από μόνη της η πολιτική που εφαρμόστηκε όλα αυτά τα χρόνια, οδήγησε σε απαξίωση. Αλλά η απαξίωση αυξήθηκε και με δηλώσεις, επανειλημμένες δηλώσεις.
Πρώτα και κύρια έχουμε: "Πάγκαλος: Να κλείσει η Ολυμπιακή οπωσδήποτε, Μαντέλης: Οδεύει για κλείσιμο η Ολυμπιακή, Μητσοτάκης παλαιότερα: Δεν θα χάσει και τίποτα η Ελλάδα, αν μείνουμε χωρίς κρατική Ολυμπιακή". Στις εφημερίδες είχαμε δηλώσεις αξιωματούχων και του ενός και του άλλου κόμματος, όταν γίνονταν απεργίες ή καθυστερήσεις στα δρομολόγια, για να στρέψουν την κοινή γνώμη κατά της Ολυμπιακής. 'Ολα αυτά σημαίνουν
απαξίωση της Ολυμπιακής.
Συμβάλατε και τα δύο κόμματα στην απαξίωση της Ολυμπιακής και βεβαίως
το ΠΑ.ΣΟ.Κ που κυβερνάει περισσότερα χρόνια έχει και το μεγαλύτερο
μερίδιο ευθύνης.
Ερχόμαστε στο ζήτημα του αν έχει μπει αυτά τα χρόνια μέσα η Ολυμπιακή
ή όχι. Πιθανόν και από το 1998 και μετά -γιατί το 1998 έχω την εντύπωση ότι είχε εμφανιστεί ένα κέρδος, ίσως λογιστικά, δεν ξέρω με τι τρόπο εμφανίστηκε- πιθανόν να μπήκε μέσα. Ακούγεται για σαράντα περίπου δισεκατομμύρια στο χώρο της Ολυμπιακής αυτά τα δύο χρόνια.
Ποιο είναι το πρόβλημα τώρα; Το πρόβλημα είναι ότι μετράμε μέσα σ'
αυτό το ποσό και τι κοινωνική πολιτική εφαρμόστηκε και δεν τα πήρε από το κράτος; Μειώθηκε το μερίδιο της αγοράς της Ολυμπιακής λόγω της πρακτικής που εφαρμόστηκε από την Κυβέρνηση. Μπορεί να υπάρχει και κακοδιαχείριση. Για όλους αυτούς τους λόγους ρωτάμε τώρα, γιατί μας απασχολεί αν μπήκε μέσα η Ολυμπιακή, αν θα την πάρει ιδιώτης θα την πάρει με το βάρος των σαράντα ή των πενήντα δισεκατομμυρίων ή θα τα σβήσετε; Η πρακτική είναι ότι τα σβήνετε και τις δίνετε καθαρές τις επιχειρήσεις. Και μάλιστα και
με εγγυήσεις του δημοσίου πουλιούνται στους ιδιώτες. Αυτά τα ζητήματα πρέπει να δούμε.
Τελειώνω με το τι έχουμε μπροστά μας. Υπάρχουν κρίσιμα προβλήματα για την Ολυμπιακή. Πρώτον, ότι θα μεταφερθεί στα Σπάτα μέχρι το Μάρτιο του 2001 και η υποδομή εκεί δεν είναι ακόμα έτοιμη και είναι αμφίβολο αν οι εγκαταστάσεις για να εγκατασταθεί η Ολυμπιακή θα είναι έτοιμες μέχρι το Μάρτιο.
Δεύτερον, ενώ το κόστος της μετεγκατάστασης είναι εκατόν είκοσι δισεκατομμύρια δραχμές, εσείς δηλώσατε ότι θα δοθούν τριάντα τρία δισεκατομμύρια δραχμές. Τι σημαίνει αυτό; 'Οτι μέχρι τότε θα έχετε βρει αγοραστή; Τι θα γίνει; Ποιος θα πληρώσει τα υπόλοιπα; Υπάρχει ανησυχία στο χώρο και ανησυχία και σ' εμάς.
Τέλος, φαίνεται ότι έχει ανοίξει ο δρόμος -είναι σίγουρο ότι έχει ανοίξει ο δρόμος- για τρίτο πακέτο εξυγίανσης. Η αλληλογραφία και οι συζητήσεις που γίνονται με τα ευρωπαϊκά όργανα λένε καθαρά ότι θα χρειαστεί νέο εξυγιαντικό σχέδιο. 'Εχω την τοποθέτηση της Λογιόλα Ντε Παλάτσιο, Αντιπροέδρου της Ευρωπαϊκής Επιτροπής, που λέει ότι παρ'όλα αυτά για να μην τα διαβάζω όλα, "πιστεύω ότι ένα νέο εξυγιαντικό σχέδιο θα επεξεργαστεί το πλαίσιο της διαδικασίας για ιδιωτικοποίηση μετά την απόσυρση της "BRITISH AIRWAYS". Η κατεύθυνση από την Ευρωπαϊκή 'Ενωση είναι σαφής και οφείλει η Κυβέρνηση και όσοι λένε ότι ο κανόνας είναι ό,τι λέει η Ευρωπαϊκή 'Ενωση, είναι τραβάμε σε ιδιωτικοποίηση και θα έρθει και τρίτο εξυγιαντικό πακέτο. Δηλαδή θα χτυπήσουμε τα δικαιώματα των εργαζομένων ακόμα περισσότερο, γιατί το νέο εξυγιαντικό σχέδιο δεν πρόκειται να συμπεριλάβει ανάπτυξη της Ολυμπιακής.
Για όλους αυτούς τους λόγους εμείς καταδικάζουμε τη κυβερνητική πολιτική με όλη μας τη δύναμη, αποδοκιμάζουμε την πολιτική της Νέας Δημοκρατίας, που κινείται στα ίδια πλαίσια με επί μέρους διαφορές. 'Αλλο όμως κριτική και πολεμική στο Κοινοβούλιο και άλλο να τα μετατοπίζουμε όλα σε εξεταστικές επιτροπές.
ΠΡΟΕΔΡΕΥΩΝ (Κωνσταντίνος Βρεττός): Ο κ. Λεβέντης έχει το λόγο.
ΑΘΑΝΑΣΙΟΣ ΛΕΒΕΝΤΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση κατά τη διάρκεια της τελευταίας δεκαετίας θέσπισε και εφάρμοσε στην Ολυμπιακή Αεροπορία αλλεπάλληλα προγράμματα, τα οποία ονόμασε "προγράμματα εξυγίανσης". Κατά τη διάρκεια της υλοποίησης των προγραμμάτων αυτών στο όνομα δήθεν της εξυγίανσης και της μελλοντικής προοπτικής της Ολυμπιακής είδαμε, μεταξύ άλλων, να καταργούνται συλλογικές συμβάσεις εργασίας και εργασιακά δικαιώματα δεκαετιών, να θεοποιείται το διευθυντικό δικαίωμα σε θέματα ρύθμισης του χρόνου εργασίας πειθαρχικών διαδικασιών και αποφάσεων, μεταθέσεων, μετατάξεων αποσπάσεων, μείωση μισθών και απαγόρευση για αρκετά χρόνια των συλλογικών διαπραγματεύσεων.
Εμείς, κατ'επανάληψη, είχαμε τονίσει ότι τα προγράμματα αυτά δεν θα
φέρουν το πολυπόθητο για την Κυβέρνηση αποτέλεσμα, αλλά ότι ο μόνος στόχος τον οποίο θα υπηρετήσουν είναι να χτυπήσουν τις εργασιακές σχέσεις και να ανοίξουν το δρόμο για την ιδιωτικοποίηση της Ολυμπιακής. Ταυτόχρονα ο Συνασπισμός είχε επεξεργαστεί δέσμη μέτρων και προτάσεων στις οποίες θα αναφερθώ παρακάτω.
Ερχόμαστε τώρα σε μια από τις πιο τραγελαφικές αποφάσεις που πήρε η
Κυβέρνηση του ΠΑΣΟΚ για την Ολυμπιακή Αεροπορία: Την ανάθεση της διοίκησής της σε Βρετανό μάνατζερ, στέλεχος της ανταγωνίστριας προς την Ολυμπιακή, εταιρείας "BRITISH AIRWAYS". Ο Συνασπισμός τότε αποχώρησε κατά τη διάρκεια της ακρόασης του Εγγλέζου μάνατζερ από την αρμόδια επιτροπή της Βουλής μη θέλοντας να νομιμοποιήσει τις προθέσεις της Κυβέρνησης. 
Ταυτόχρονα, τόνισε μεταξύ άλλων ότι η όλη διαδικασία που προηγήθηκε
του διαγωνισμου και η τελική υπογραφή της σύμβασης αποτελούν μείζον πολιτικό και ηθικό θέμα για τη θεσμική λειτουργία της Βουλής, τους δημοκρατικούς θεσμούς, τα συμφέροντα του ελληνικού δημοσίου και τη στρατηγική της χώρας μας στον τομέα των αερομεταφορών για τον επόμενο αιώνα.
Τελικά, όπως αποδείχθηκε, οι στόχοι τους οποίους προσπάθησε να υπηρετήσει η βρετανική διοίκηση ήταν η συρρίκνωση του έργου της Ολυμπιακής, καθώς και η συρρίκνωση των εργασιακών δικαιωμάτων. 
Παράλληλα, εντάθηκαν οι καταγγελίες για κατάρτιση πλασματικών
ισολογισμών και προϋπολογισμών και για εξυπηρέτηση των προμηθευτών με στημένους διαγωνισμούς και διαδικασίες.
Τέλος, το περασμένο καλοκαίρι λύθηκε η σύμβαση με τη βρετανική διοίκηση. Και εδώ πρέπει να σημειώσουμε ότι δεν έχουμε ενημερωθεί από τους αρμόδιους αν η βρετανική διοίκηση αποζημιώθηκε πλήρως, όπως όριζε το συμβόλαιο διαχείρισης ή αν το ελληνικό δημόσιο θα ζητήσει αποζημίωση από τη βρετανική διοίκηση, αφού τα οικονομικά αποτελέσματα αυτής της περιόδου είναι ιδιαίτερα αρνητικά για τον Εθνικό μας Αερομεταφορέα.
'Οπως έχουμε προαναφέρει κύριος και πρωταρχικός στόχος της Κυβέρνησης ήταν και συνεχίζει να είναι η ιδιωτικοποίηση της Ολυμπιακής, πράγμα το οποιο δήλωσαν πρόσφατα και οι καθ'ύλην αρμοδιοι Υπουργοί.
Η Κυβέρνηση συστηματικά και μεθοδευμένα όλα τα προηγούμενα χρόνια απαξίωνε την Ολυμπιακή με τελικό αποτέλεσμα η ιδιωτικοποίηση όχι μόνο να πραγματοποιηθεί, αλλά και το τίμημα να είναι ιδιαίτερα χαμηλό. Η διαπίστωση αυτή αποδεικνύεται από τον τρόπο που χειρίστηκε τα θέματα της Ολυμπιακής. Τα προγράμματα εξυγίανσης, τα οποία η ίδια εκπόνησε και νομοθέτησε, η ίδια τα ανέτρεψε, καθώς δεν κατέβαλε την αύξηση του μετοχικού κεφαλαίου που είχε αποφασίσει, δεν οργάνωσε τις υπηρεσίες της Ολυμπιακής, δεν φρόντισε για την έγκαιρη μετεγκατάσταση στα Σπάτα, δεν κατέβαλε ολόκληρο το κόστος της μετεγκατάστασης, δεν εκπόνησε κανένα πρόγραμμα επενδύσεων για τον τεχνολογικό εξοπλισμό της Ολυμπιακής. Συστηματικά και προαποφασισμένα ενίσχυσε τις ιδιωτικές εταιρείες δίνοντας μερίδιο της αγοράς που αφαιρούσε από την Ολυμπιακή.
Εμείς για άλλη μια φορά θα επαναλάβουμε ότι ο Εθνικός Αερομεταφορέας θα πρέπει να μείνει κάτω από τον πλήρη και απόλυτο έλεγχο του δημοσίου σε ό,τι αφορά το ιδιοκτησιακό του καθεστώς. Τα επιχειρήματα για το δημόσιο χαρακτήρα δεν θα τα επαναλάβω για τη οικονομία του χρόνου, τα ανέπτυξε τόσο εκτενώς ο προλαλήσας κ. Σκυλλάκος.
Από κει και πέρα για μας, θα πρέπει η διοίκηση της Ολυμπιακής να
επιλέγεται με αυξημένη πλειοψηφία από την αρμόδια επιτροπή της Βουλής, να
λειτουργεί αυτόνομα και ανεξάρτητα από Κυβέρνηση, κόμματα και οικονομικά συμφέροντα και να ελέγχεται με βάση την υλοποίηση ή όχι προσυμφωνημένων προγραμμάτων και στόχων.
Να υπάρξει σχεδιασμός δεκαπενταετούς
Στρατηγικού Προγράμματος Ανάπτυξης και
λειτουργίας της Ολυμπιακής, όπως σε όλες τις αεροπορικές εταιρείες, το οποίο να εξειδικεύεται σε πενταετή προγράμματα λειτουργίας και στόχων. 
Να γίνουν συνεργασίες και συμμαχίες με ξένες αεροπορικές εταιρείες σε
ισότιμη βάση, λαμβάνοντας υπόψη τα συγκριτικά πλεονεκτήματα της Ολυμπιακής σε αρκετούς τομείς, όπως η ασφάλεια των πτήσεων, η υψηλή θέση που κατέχει στον πίνακα της ΙΑΤΑ και η γεωγραφική και γεωπολιτική μας θέση.
Να συνταχθούν σύγχρονοι κανονισμοί έργων, συμβάσεων και προμηθειών
και η έγκρισή τους να γίνεται από ανεξάρτητη αρχή ελέγχου συμβάσεων, έργων και προμηθειών.
Να ασκείται πολιτική αμοιβαίου οφέλους και για την Ολυμπιακή σε όλες τις διακρατικές συμβάσεις Αεροπορικής Συνεργασίας.
Να θεσπιστεί νέος τρόπος κατάρτισης του ετήσιου προϋπολογισμού στη
βάση των στόχων του πενταετούς επιχειρησιακού προγράμματος.
Να γίνει άμεση επεξεργασία σύγχρονης πολιτικής στην επίγεια εξυπηρέτηση, αναβάθμιση της τεχνικής βάσης της Ολυμπιακής σε διεθνές επισκευαστικό κέντρο και πλήρης αξιοποίηση του Κέντρου Πληροφορικής της Ολυμπιακής αξιοποιώντας τα πλεονεκτήματά της σε εμπειρία και τεχνογνωσία. 
Να πραγματοποιηθεί μελέτη για την αναδιοργάνωση της Ολυμπιακής με
βάση τις ανάγκες της και όχι με βάση κομματικές επιλογές.
Να καταβληθούν άμεσα τα χρέη του κράτους προς την Ολυμπιακή.
Να γίνει μελέτη για τη μηχανοργάνωση των υπηρεσιών της Ολυμπιακής.
Να καταρτισθεί νέο οργανόγραμμα με τη συμμετοχή και εκπροσώπων των
εργαζομένων.
Να γίνει ορθολογική αξιοποίηση του προσωπικού με μελέτη των λειτουργικών αναγκών της εταιρείας και κάλυψη των τυχόν αναγκών με προσλήψεις μόνιμου προσωπικού με τις διαδικασίες και τον έλεγχο του ΑΣΕΠ λαμβάνοντας υπόψη και την τυχόν προϋπάρχουσα εμπειρία.
Να αξιοποιηθούν όλες οι δυνατότητες στο νέο αεροδρόμιο των Σπάτων, με πλήρη χρηματοδότηση της μετεγκατάστασης και της πρώτης λειτουργίας σ' αυτό.
Τέλος να αξιοποιηθούν οι ευκαιρίες λόγω των Ολυμπιακών Αγώνων του
2004.
Η πρόταση της Νέας Δημοκρατίας για εξεταστική επιτροπή της Βουλής για την Ολυμπιακή Αεροπορία έρχεται να συζητηθεί σε μια στιγμή ιδιαίτερα κρίσιμη για τον εθνικό μας αερομεταφορέα. Τα θέματα που θέτει η πρόταση επικεντρώνονται σε ζητήματα διαδικασιών κυρίως, όπου το κόμμα της Αξιωματικής Αντιπολίτευσης προτάσσει τη δική του φιλοσοφία περί διεθνούς διαγωνισμού, αντί των επιλογών της Κυβέρνησης και των διαδικασιών που προηγήθηκαν.
'Οπως είπε ο Υπουργός Μεταφορών σε συνάντηση που είχε με την ΟΣΠΑ
στις 9.10.2000, στις επόμενες μέρες θα δημοσιευτεί πρόσκληση ενδιαφέροντος για την πώλησή της σε ποσοστό 65%. Ταυτόχρονα μετα από την επιστροφή του Υπουργού από τις Βρυξέλλες και τη συνάντησή του με την Επίτροπο Μεταφορών κ. Παλάθιο πήρε την κατ' αρχήν σύμφωνη γνώμη της για το σχεδιασμό της Κυβέρνησης για ταχεία ιδιωτικοποίηση πριν από την οικονομική της πτώχευση το Γενάρη του 2001. Διχοτόμηση της Ολυμπιακής Αεροπορίας στα δύο, ενεργητική και παθητική με οικονομικοτεχνικές λεπτομέρειες που θα επεξεργαστεί η Κυβέρνηση και θα αποσταλούν στην επίτροπο.
Εμείς σήμερα ρωτάμε επί της ουσίας:
Ποιος απολογείται πολιτικά και διοικητικά για την αποτυχία των
προγραμμάτων εξυγίανσης;
Γιατί εμφανίζεται η Ολυμπιακή Αεροπορία σαν μια πτωχευμένη εταιρεία; Ποια είναι η οικονομική της κατάσταση σήμερα;
Ποιες είναι οι συμβάσεις που έχει συνάψει η Ολυμπιακή Αεροπορία τα τελευταία χρόνια με εταιρείες συμβούλων -άνω των είκοσι συμβούλων κατά τις δικές μας εκτιμήσεις- με κόστος άνω των δεκαπέντε (15.000.000.000) δισεκατομμύριων δραχμών και ποια τα ποσά αυτών των συμβάσεων;
Αληθεύει ότι η εταιρεία που διενεργεί σήμερα για λογαριασμό της
Ολυμπιακής Αεροπορίας την έρευνα για την αξιοπιστία των ισολογισμών και
προϋπολογισμών έχει προσλάβει συνεργάτη -την κ. Λουκέρη του Πανεπιστημίου του Πειραιά- για την σημερινή έρευνα; Αληθεύει ότι η ίδια κυρία είχε προσληφθεί από την Ολυμπιακή Αεροπορία το 1998 και 1999 για την κατάρτιση των ίδιων ισολογισμών και προϋπολογισμών που η ίδια ερευνά σήμερα;
Με ποια διαδικασία ανατέθηκε χωρίς διαγωνισμό η οικονομική διαλεύκανση της Ολυμπιακής Αεροπορίας από την εν λόγω προαναφερόμενη εταιρεία;
Πως εξηγείται σχεδόν το σύνολο των θυγατρικών της και άλλων δραστηριοτήτων της Ολυμπιακής Αεροπορίας να είναι εταιρείες με μεγάλη κερδοφορία -"ΟLYMPIC CATERING", Μακεδονικές Αερογραμμές, Τεχνική Βάση, Εμπορευματική δραστηριότητα κλπ.- και η μητρική εταιρεία να εμφανίζεται στα πρόθυρα της πτώχευσης;
Ποιες είναι σήμερα ακριβώς οι οικονομικές υποχρεώσεις της Ολυμπιακής Αεροπορίας στη διεθνή και εγχώρια αγορά, ανελαστικές δαπάνες, τοκοχρεολύσια κλπ;
Πως απαντιέται το ερώτημα σήμερα η Ολυμπιακή Αεροπορία την τελευταία θερινή περίοδο να θεωρείται εμπορικά πολύ καλή -πληρότητα αεροσκαφών, πωλήσεις- και ταυτόχρονα η Κυβέρνηση να εκτιμά ότι η φετινή χρονιά μπορεί να κλείσει με συσσωρευμένο λειτουργικό έλλειμμα άνω των
σαράντα (40.000.000.000) δισεκατομμυρίων;
Πώς εξηγείται η Ολυμπιακή Αεοροπορία να θεωρείται μια από τις ασφαλέστερες εταιρείες στον κόσμο, με μια τεχνική βάση ιδιαίτερα ανταγωνιστική και να μην έχει προχωρήσει σε συνεργασία με καμιά άλλη αεροπορική εταιρεία στον προνομιακό τομέα της συντήρησης για την Ολυμπιακή Αεροπορία και τα έσοδα της από τεχνική συντήρηση και επισκευή σε ξένες εταιρείες να είναι μηδενική;
Πώς εξηγείται η Ολυμπιακή Αεροπορία να κατέχει το μεγαλύτερο μηχανογραφικό κέντρο των Βαλκανίων και της Ανατολικής Ευρώπης και να αγοράζει μηχανογραφικά πακέτα από τη ντόπια και ξένη αγορά;
Γιατί η Κυβέρνηση αποκρύπτει τις τεράστιες ευθύνες κυριολεκτικής λεηλασίας της Ολυμπιακής Αεροπορίας από τις διάφορες διοικήσεις που παρέλασαν από το 1994, όταν άρχισαν τα προγράμματα εξυγίανσης και δεν προχώρησε ποτέ σε ουσιαστική έρευνα των ελλειμμάτων που η κάθε λογής διοικήσεις άφηναν πίσω τους;
Γιατί η Κυβέρνηση θεωρεί πλεονάζον το προσωπικό της Ολυμπιακής
Αεροπορίας έξι χιλιάδες άτομα, ενώ ταυτόχρονα έχει προσλάβει άλλους τρεις χιλιάδες πεντακόσιους εποχιακούς με τον ν.2190, όπου μεγάλος αριθμός αυτών εκτελεί πάγιες ανάγκες και τους απασχολεί όλο το χρόνο; Με το σύστημα ρολόϊ τους λύνει τη σύμβαση πριν λήξει το οκτάμηνο και μετέπειτα τους επαναπροσλαμβάνει για την υπόλοιπη χρονιά.
Γιατί η Ολυμπιακή Αεροπορία έχει συνάψει "συμβάσεις" με γραφεία
μαύρης εργασίας στα λογιστήρια της και τα σχετικά πορίσματα της οικονομικής επιθεώρησης της Ολυμπιακής Αεροπορίας δεν έχουν έλθει στη Βουλή ακόμη;
Υπάρχει επομένως θέμα για διερεύνηση. Η Κυβέρνηση λέει πως δεν υπάρχει. Μας ενδιαφέρει να μάθουμε την αλήθεια; Σε κανένα από τα ερωτήματα που τέθηκαν είτε στην Κυβέρνηση είτε στη βρετανική διοίκηση, στην επιτροπή ΔΕΚΟ, δεν πήραμε απαντήσεις.
Γιατί εγκαταλείφθηκε η Ολυμπιακή Αεροπορία;
Γιατί απέτυχε η διαχείριση με ζημιές της Ολυμπιακής Αεροπορίας;
Γιατί η Κυβέρνηση επιλέγει διαδικασίες αναποτελεσματικές, άστοχες και με συνέπειες για την εταιρεία και την εθνική οικονομία;
Γιατί απέτυχαν τρία προγράμματα εξυγίανσης;
Γιατί η Ολυμπιακή Αεροπορία όλη τη δεκαετία δεν μπορεί να ορθοποδήσει;
Γιατί όλες οι κυβερνητικές επιλογές διοίκησης, πρόσωπα και διαχείρισης απέτυχαν;
Βεβαίως και δεν θεωρούμε ότι είναι πανάκεια η εξεταστική επιτροπή. Εμείς δεν έχουμε αυταπάτες για τις επιδιώξεις ή τις σκοπιμότητες, τις προθέσεις είτε του ΠΑ.ΣΟ.Κ. είτε της Νέας Δημοκρατίας.
Το ΠΑ.ΣΟ.Κ. είναι στην περίπτωση της Ολυμπιακής Αεροπορίας, στο
μονόδρομο του δογματικού προσανατολισμού σε αδιαφανείς επιλογές κομματικών σκοπιμοτήτων.
Η Νέα Δημοκρατία θέλει την εξεταστική για να επιβεβαιώσει ότι ο μόνος
δρομος πλέον είναι η ιδιωτικοποίηση με διεθνή διαγωνισμό.
Η Ολυμπιακή Αεροπορία αποτελεί εθνικό κεφάλαιο. Αυτό το κεφάλαιο δεν
πρέπει να μάθουμε, να ψάξουμε πως και γιατί το διαχειρίστηκαν με αυτό τον τρόπο; Γιατί απέτυχαν οι επιλογές; Γιατί αποτυγχάνουν μονίμως όλες οι επιλογές στην Ολυμπιακή Αεροπορία; Και άλλες επιχειρήσεις δημοσίου συμφέροντος φέρονται να αντιμετώπισαν και αντιμετωπίζουν προβλήματα. Αυτό όμως που επί δεκαετίες συμβαίνει στην Ολυμπιακή Αεροπορία δεν έχει όμοιό του ανάλογο. Γιατί άραγε;
Δεν ποινικοποιούμε ούτε απειλούμε κανέναν. Θέλουμε να μάθουμε, δικαιούμαστε να ξέρουμε. Αυτό επιδιώκουμε. Τα προβλήματα θέλουμε να αναδείξουμε και τις λύσεις που δεν υιοθετήθηκαν.
'Αλλοι θέλουν αυτήν τη διαδικασία για να συγκαλύψουν την αποτυχημένη πραγματικότητα και άλλοι για να πουν ότι όλες οι ΔΕΚΟ πρέπει να πωληθούν. 'Αποψη που τελευταία έχει ενστερνισθεί και η Κυβέρνηση διά του κ. Βερελή. 
Εμείς έχουμε πειστεί ότι η συγκάλυψη των προβλημάτων είναι η
χειρότερη προσφορά στην εθνική οικονομία και στους εργαζομένους της Ολυμπιακής Αεροπορίας και στους φορολογούμενους.
Θεωρούμε λοιπόν ότι υπάρχει θέμα προς διερεύνηση. Η διερεύνηση θα αποδείξει ότι το ξεπούλημα, η πώληση της Ολυμπιακής Αεροπορίας δεν αποτελεί τη λύση.
Τι μεσολάβησε μεταξύ Φεβρουαρίου 2000 και Ιουλίου 2000 και η ίδια
Κυβέρνηση υιοθετεί διαφορετικές πολιτικές επιλογές;
Η διαδικασία της έρευνας θα αποδείξει ότι η ιδιωτικοποίηση που προβάλλεται ως πανάκεια, ως μονόδρομος είναι ψευδεπίγραφη λύση. Είναι επιλογή που αδρανοποιεί το εθνικό κεφάλαιο και αναγορεύει την αγορά στη μόνη σωτήρια λύση για όλα τα σύνθετα προβλήματα της εθνικής οικονομίας. 
Πρέπει να διερευνήσουμε γιατί η Ολυμπιακή Αεροπορία έφθασε πάλι ένα
βήμα πριν από τη χρεοκοπία και την καταστροφική απαξίωση.
Ο ελληνικός λαός, οι εργαζόμενοι της Ολυμπιακής Αεροπορίας και εμείς δικαιούμαστε να μάθουμε την αλήθεια.
Η εξεταστική επιτροπή είναι μορφή ειλικρινούς πολιτικού ελέγχου. Η μη αποδοχή της είναι συμβιβασμός και αποδοχή του κυβερνητικού μονολόγου και της επιλογής ιδιωτικοποίησης.
Εμείς θέλουμε να αποδείξουμε την αναποτελεσματικότητά της και να την αποτρέψουμε.
Εμείς, λοιπόν, λέμε ναι στη διερεύνηση με όλα τα μέσα και με την εξεταστική επιτροπή. Θα επιθυμούσαμε το επίπεδο του διαλόγου να ήταν τέτοιο που η ίδια η συζήτηση σήμερα στην Ολομέλεια να είχε αυτήν την ειλικρίνια και το βάθος που θα καθιστούσε περιττές άλλες διαδικασίες. 
Σήμερα δεν πρέπει να επαναληφθούν οι μονόλογοι της κυβερνητικής
ορθοδοξίας ότι όλα έγιναν καλά, αλλά άλλοι δεν ήθελαν και της Αξιωματικής Αντιπολίτευσης για τον μονόδρομο των ιδιωτικοποιήσεων των ΔΕΚΟ.
Υπάρχουν και έχουν δημοσιευτεί καταγγελίες για αντικρουόμενα διεθνή
συμφέροντα και στρατηγικές στο χώρο του εθνικού μας αερομεταφορέα. Υπάρχει η δήλωση του κ. Λίντς της βρετανικής διοίκησης, ότι η
Κυβέρνηση δεν επιθυμούσε καθαρές λύσεις για την προοπτική της Ολυμπιακής Αεροπορίας.
Η Βουλή δεν θέλει να διερευνήσει αυτά τα θέματα; Υπάρχει, λοιπόν, και πολιτικό και ηθικό ζήτημα που επιβάλει τη διερεύνηση όλων των πτυχών του προβλήματος της Ολυμπιακής Αεροπορίας.
Γιατί σήμερα η Κυβέρνηση επιλέγει την ιδιωτικοποίση; Πώς θα αλλάξουν οι κυβερνητικές αποφάσεις; Ποιο κυβερνητικό συλλογικό όργανο αποφάσισε την πώληση των μετοχών της Ολυμπιακής Αεροπορίας, όπως τελευταία γράφεται χωρίς να διαψεύδεται; Από ποιον και πώς θα ενημερωθεί η Βουλή, ο ελληνικός λαός, οι εργαζόμενοι για τα κριτήρια που παίρνοντα αυτές και όχι άλλες αποφάσεις;
Υπάρχουν πολιτικές ευθύνες και πρέπει να διερευνηθούν. Υπάρχουν διαχειριστικές ευθύνες και πρέπει να αναζητηθούν. Γι' αυτό το λόγο και με αυτό το πολιτικό σκεπτικό ο Συνασπισμός ζητά από την Εθνική Αντιπροσωπεία τη συγκρότηση της εξεταστικής επιτροπής.
Κύριοι συνάδελφοι της Πλειοψηφίας, απευθύνομαι με ιδιαίτερο λόγο σε εσάς. Δεν θέλετε να μάθουμε επιτέλους γιατί αυτή η πολύπαθη εταιρεία, ο εθνικός αερομεταφορέας, ταλανίζεται και δεν μπορεί να ορθοποδήσει; 'Εχετε για όλα τα ερωτήματα -ξέρω ότι και εσείς, όπως όλοι μας, έχουμε κοινά ερωτήματα- τις απαντήσεις;
Ο κ. Αποστολίδης είπε ότι χρησιμοποιούμε τη γλώσσα της ειλικρίνειας και της αλήθειας. Με αυτήν απευθυνόμαστε στον ελληνικό λαό. Εμείς έχουμε τις επιφυλάξεις μας για το αν αυτή η γλώσσα είναι τόσο ειλικρινής. Αυτή η
ειλικρίνεια δοκιμάζεται κάθε μέρα στην πράξη και δεν μένει παρά με συγκεκριμένες πράξεις να αποδειχθεί και εδώ σήμερα.
Τι θα πούμε πάλι στον ελληνικό λαό και στους εργαζόμενους; Από τη μια μεριά τους ζητάτε συνεχώς θυσίες και επιβάλετε περιοριστικά μέτρα, εισοδηματική καθίζηση, μείωση προσωπικού για την εξυγίανση και τη σωτηρία της Ολυμπιακής και από την άλλη μεριά θα τους πούμε: "Τι να κάνουμε; Αποτύχαμε, βάλτε πάλι πλάτη για να σηκώσουμε την εταιρεία;"
Για όλους αυτούς τους λόγους με αυτό το δικό μας σκεπτικό και όχι με τα επιχειρήματα της Νέας Δημοκρατίας ο Συνασπισμός ζητάει τη σύσταση εξεταστικής επιτροπής για την Ολυμπιακή Αεροπορία.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κύριες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση: "Πεντακόσια χρόνια έντυπης παράδοσης του νέου ελληνισμού" της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" είκοσι τρείς μαθητές και δύο συνοδοί από το 1ο ΤΕΕ Αχαρνών Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες)
Ο συνάδελφος κ. Κωστόπουλος έχει το λόγο για δέκα λεπτά.
Αρχίζουμε τα δεκάλεπτα για τέσσερις ομιλητές και στη συνέχεια θα
ακολουθήσουν τα πεντάλεπτα.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Κυρίες και κύριοι συνάδελφοι, είδα σήμερα στις εφημερίδες, έμμεσα, κάποιες ανακοινώσεις του Υπουργού. Παρ' όλο ότι ξέρουμε ποια είναι η κατάσταση, κύριε Υπουργέ, της Ολυμπιακής Αεροπορίας διαπίστωσα ότι μάλλον φτάσατε πλέον στο σημείο να πουλάτε κάποιο κουφάρι, διότι το μόνο που βλέπω ότι ενδιαφέρεστε να πουλήσετε είναι το κέλυφος, όπως λέτε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θα σας τα πω
εγώ, κύριε Κωστόπουλε. Αφήστε τις εφημερίδες. Σας τα έχω ξαναπεί. ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Να μας τα πείτε να τα ακούσουμε. Και έπρεπε
ήδη να μας τα έχετε πει, κύριε Υπουργέ. Η αλήθεια είναι ότι μετά από έξι χρόνια εξυγιάνσεων η Ολυμπιακή Αεροπορία σήμερα βρίσκεται σε χειρότερη κατάσταση από τότε που ιδρύθηκε.
Θα θυμήσω με δυο λόγια ότι το 1994 ψηφίστηκε στην Αίθουσα μετά από πολλές πολυήμερες συζητήσεις ο πρώτος εξυγιαντικός νόμος, παρ'όλο που υπήρχαν κάποιες αντιρρήσεις από το προσωπικό. Πρέπει να σας πω ότι η Νέα Δημοκρατία βοήθησε για να στηθεί ένας σωστότατος νόμος. Βεβαίως είχε τις αντιρρήσεις της σε βασικές γραμμές, κυρίως όσον αφορά στο θέμα της διοίκησης, που λέγαμε ότι θα έπρεπε να αποτελείται από προσωπικότητες, εάν την θέλατε υπερκομματική. Δεν μας άκουσε τότε η Κυβέρνηση.
Τότε τι πιστέψαμε όλοι; 'Οτι αφού οι 'Ελληνες θα θυσίαζαν περισσότερα από εξακόσια δισεκατομμύρια δρχ. -πεντακόσια πενήντα λέει η Κυβέρνηση, 
νομίζω ότι ήταν κάτι περισσότερο από εξακόσια- θα πέρναμε το σωστό δρόμο. Εκείνος ο νόμος τι προέβλεπε; Καινούριο οργανόγραμμα, καινούριο επιχειρησιακό σχέδιο, καινούριο κανονισμό προσωπικού, καινούριες θέσεις, αξιοκρατική τοποθέτηση των ανθρώπων στις θέσεις. Φώναζε ο κ. Τσούρας και εμείς το πιστεύαμε ότι θα βάλει αντικειμενικά κριτήρια για να μπουν οι άξιοι να κυβερνήσουν την Ολυμπιακή.
Πέραν από αυτό προέβλεπε -και αυτό το είχε δεχτεί το προσωπικό με ελάχιστες διαμαρτυρίες- δύο χρόνια πάγωμα μισθών. Το δέχθηκε τότε το προσωπικό. Είχαμε μία εθελουσία έξοδο της τάξεως των χιλίων τριακοσίων ατόμων τα οποία νομίζω ότι ήταν τελικά δύο χιλιάδες. Διώξαμε, παρά τις δικές μας φωνές, ό,τι καλύτερο διέθετε η Ολυμπιακή Αεροπορία.
Είχαμε κάποιες προβλέψεις ότι θα έχουμε κέρδη κάθε χρόνο. Αντί κερδών τον πρώτο χρόνο είχαμε το 50% από αυτά που προβλέπονταν. Το δεύτερο χρόνο νομίζω ότι είχαμε ζημιές. Εν πάση περιπτώσει ούτε το 50% της απόδοσης αυτών που προβλέπονταν στο νομοσχέδιο και στα προγράμματα της Κυβέρνησης δεν επιτεύχθηκε.
Κανονισμός προσωπικού δεν έγινε. Οργανόγραμμα δεν έγινε. Τίποτα από όλα αυτά δεν έγινε. Προβλεπόταν και μια αύξηση μετοχικού κεφαλαίου της τάξης των πενήντα τεσσάρων δισεκατομμυρίων που και αυτό το σταμάτησε η Ευρώπη, γιατί τίποτα από όλα αυτά που προέβλεπε το πρόγραμμα εξυγίανσης δεν επιτεύχθηκε. Αντί πενήντα τέσσερα δισεκατομμύρια έγινε μια αύξηση δεκαεννέα δισεκατομμυρίων δραχμών.
Καταλαβαίνετε τις συνέπειες. Καταλαβαίνετε την επιβάρυνση από τα
χρηματοπιστωτικά. Καταλαβαίνετε πλέον ποιο ήταν το συνεχές ανερχόμενο κόστος όταν ήρθε το 1996 ο κ. Σημίτης και η Κυβέρνησή του για λόγους προεκλογικούς και επιβάρυναν με 51% το κόστος λειτουργίας της Ολυμπιακής. Επαναλαμβάνω με 51%. Γραμμένα από την Κυβέρνηση, σταστικά στοιχεία της Κυβέρνησης.
Βέβαια οι διοικήσεις εναλλάσσονταν. Για τον Υπουργό έφταιγε ο
Πρόεδρος και το Διοικητικό Συμβούλιο. Το άλλαζε. Για την Κυβέρνηση έφταιγε ο Υπουργός. Αλλάζαμε τον Υπουργό. Αυτή η δουλειά γινόταν. Κάθε οκτώμιση μήνες κατά μέσο όρο έχουμε αλλαγή Υπουργού και αλλαγή διοικήσεων. Κανένας δεν προλάβαινε να ενημερωθεί.
Φτάσαμε στο 1998. 'Ερχεται η Κυβέρνηση και λέει: "Επανάσταση. 
Καινούριο εξυγιαντικό πρόγραμμα". Πράγματι έρχεται εδώ να διαβάσαμε για να δούμε τι είναι αυτό το καινούριο. Γιατί δεν υλοποιείται το παλιό και τι φέρνει το καινούριο;
Κύριοι συνάδελφοι, έφερε ένα καινούριο κανονισμό προσωπικού, αφού δεν είχε καν υλοποιήσει τον παλιό, δεν είχε κάνει οργανωτικά τίποτα από τα παλιά, και το μόνο που έφερε ήταν κάποιες αλόκοτες εργασιακές σχέσεις του προσωπικού, πρωτόγνωρες για την ελληνική οικονομία. Επαναστάτησε το προσωπικό. 'Εκανε απεργίες. Θυμάμαι τον τότε Υπουργό, ο οποίος είχε πει ότι το Πάσχα δεν θα έχουμε αεροπλάνα -τρελά πράγματα- που δημιουργούσε η ίδια η Κυβέρνηση.
Πηγαίναμε από το κακό στο χειρότερο και φτάνουμε στο 1999. Μαθαίνουμε κάποια στιγμή -είχε γίνει απόρρητα, δεν είχαμε δει διεθνή διαγωνισμό- για μία σύμβαση με κάποια εταιρεία θυγατρικής της "BRITISH AIRWAYS". 'Ηταν όπως ξέρετε ανταγωνιστική η "BRITISH AIRWAYS", γιατί για μας ουσιαστικά οι γραμμές μας οι κερδοφόρες ήταν ευρωπαϊκές. Δώσαμε στη "SPEEDWING" σε κάποιον κ. Λιντς και στο επιτελείο του, οι οποίοι ήρθαν εδώ για να εξυγιάνουν την Ολυμπιακή Αεροπορία, να την εκσυγχρονίσουν, να την κάνουν αποδοτική, να μεγαλώσουν τα έσοδα, να μικρύνουν το κόστος, να εκπαιδεύσουν το προσωπικό.
Βεβαίως παρά το γεγονός ότι διαφωνήσαμε, παρά το ότι καταγγείλαμε αυτήν τη σύμβαση, η οποία ήταν όπως σας είπα απόρρητη, την καταγείλαμε γιατί δεν είχε καμία κατοχύρωση η Ολυμπιακή Αεροπορία. Ούτε εγγυητική επιστολή προβλεπόταν αν μας εγκατέλειπαν και μας έκαναν ζημιά ούτε κάποιος τρόπος διαδικασίας για να τους αποβάλουμε.
Φτάσαμε, λοιπόν να τους αναθέσουμε στην ουσία εν λευκώ τη διαχείριση αυτή στην "SPEEDWING". Πέρναγαν οι μήνες. Είχε κάποια υποχρέωση μετά από δεκατέσσερις εβδομάδες από την υπογραφή της σύμβασης να καταθέσει κάποιο πρόγραμμα. Κατέθεσε κάποιο πρόγραμμα. Το είδαμε. Το συζητήσαμε. Τους καλούσαμε και μας έλεγαν διάφορα θεωρητικά πράγματα. Τα πάντα ήταν ρόδινα για τον κύριο Λίντς, ρόδινα για την Κυβέρνηση και έλεγαν ότι ο κ. Λιντς, η "SPEIDWING", η "BRITISH AIRWAYS" θα έκαναν μια σύγχρονη εταιρεία. 
'Αρχισαν, λοιπόν, να σκέπτονται να κόψουν- και έκοψαν- κάποια γραμμή,
νομίζω διεθνή. Εν συνεχεία άρχισαν να βγάζουν στο σφυρί όλα τα πάγια στοιχεία, όχι μόνο στο εξωτερικό και στο εσωτερικό αλλά και τα αεροπλάνα. Ακούγαμε κάτι φανταστικά πράγματα ότι πωλούνται τα αεροπλάνα για να κάνουμε καινούριες μισθώσεις αεροπλάνων.
Κύριε Υπουργέ, νομίζω ότι δεν πρόλαβαν να τα πουλήσουν. 'Ολα αυτά τα παρακολουθούσαμε. Το προσωπικό παραπονιόταν, το ταμείο άρχισε να μην έχει χρήματα, η εταιρεία άρχισε να δανείζεται. Τα χρήματα που ήταν απαραίτητα για τη μεταφορά της Ολυμπιακής στα Σπάτα δινόντουσαν για καταβολή μισθών. Κάποιος πρόεδρος έλεγε ότι εάν δεν πληρώσουμε αυτήν την εβδομάδα το προσωπικό θα καταλάβει γραφεία και θα κάνει κατάληψη της εταιρείας.
Νομίζω ότι προεπώλησαν κάποιο ακίνητο όπως μας είπε κάποιος πρόεδρος, που τον επισκέφθηκε ο κ. Καραμανλής με κάποιους από εμας πριν από τις εκλογές. Είπε ότι θα πουληθούν κάποια περιουσιακά στοιχεία για να καλυφθούν οι τρέχουσες λειτουργικές ανάγκες. Φανταστικά πράγματα! Και 
φθάσαμε στις παραμονές των εκλογών και ακούσαμε την Kυβέρνηση και τον κ. Σημίτη να μας λέει, ότι επετεύχθη ο εκσυγχρονισμός, ότι η Ολυμπιακή
Αεροπορία είναι ανταγωνιστική και ότι θα σταθεί στους αιθέρες. Ο κ. Μαντέλης στο προεκλογικό του φυλλάδιο παρουσίασε μία επιτυχημένη πορεία της Ολυμπιακής.
Kαι πριν περάσουν μερικές ημέρες ήλθε ο καινούριος Υπουργός και μας είπε ότι απέτυχε ο Λίντς. 'Εστειλε δε μία επιστολή προς το διοικητικό συμβούλιο και τους είπε τα εξής: "Η διαχειρίστρια ευθύνεται για την
αποκατάσταση κάθε άμεσης ή έμμεσης ζημίας της Ολυμπιακής Αεροπορίας προκληθείσης από βαριά αμέλεια ή δόλο από την ίδια ή από συνεργάτες της". Λέει και άλλα, αλλά δεν τα διαβάζω. Στο δεύτερο όμως άρθρο ο κύριος Υπουργός είπε οτι σύμφωνα με το άρθρο 6 το διοικητικό συμβούλιο είναι αρμόδιο για την παρακολούθηση, εφαρμογή της σύμβασης και τον προηγούμενο έλεγχο κάθε απόφασης της διαχειρίστριας για τη διοίκηση, τον
επιχειρησιακό σχεδιασμό, τις εργασιακές σχέσεις και τις οικονομικές δραστηριότητες της εταιρείας. Δηλαδή, κύριε Υπουργέ, λετε σαφώς ότι όποιες ανοησίες έκανε η "SPEEDWING" έπρεπε να εγκριθούν από το διοικητικό 
συμβούλιο, το οποίο είχε διοριστεί από την Κυβέρνηση και την ήλεγχε. Τέτοιο πράγμα δεν διεψεύσθη.
Ο κ. Σημίτης είπε ότι αποτύχατε. Η κατάσταση όπως την άφησε η "SPEEDWING" είναι απαράδεκτη. Φθάσαμε στο σημειο να έχουμε συσσωρευμένες ζημιές
-τα στοιχεία τα έχω πάρει από το Υπουργείο- εκατόν είκοσι δισεκατομμύρια
το τέλος του 2000, όταν το μετοχικό κεφάλαιο της εταιρείας είναι 120 δισ. δρχ. Σύμφωνα με το ν. 2190 θα έπρεπε η εταιρεία να έχει πτωχεύσει από τα εξήντα δισεκατομμύρια δρχ. ζημιές ή να έχει αυξηθεί το μετοχικό κεφάλαιό
της.
Η εταιρεία λειτουργεί επί έξι χρόνια χωρίς βιβλία. Δεν θεωρήθηκαν
βιβλία από την εφορία από το 1994 έως το 1999. Την ΟΑ την ήλεγχε κάποια
ξένη εταιρεία η "COOPERS" και έδινε σωστό πιστοποιητικό. Και έπρεπε να έλθει το ελληνικό ΣΟΛ να πει ότι δεν θεωρούνται βιβλία και ότι όλα είναι παράνομα. Τότε ξυπνήσατε και αναθέσατε ξανά στην "COOPERS" και σε μία αδελφική της εταιρεία να ελέγξουν τα τελευταία χρόνια που τα ήλεγχε η ίδια η "COOPERS", δηλαδή ελέγχων και ελεγχόμενος το ίδιο πρόσωπο.
Εμείς δεν ήλθαμε εδώ για να στείλουμε κανένα συνάδελφο στο δικαστήριο. 'Ηλθαμε εδώ με όσα προβλέπουν οι νόμοι και ο Κανονισμός της Βουλής για να πούμε ότι το κατάντημα της Ολυμπιακής Αεροπορίας είναι απόρροια παραλείψεων, ανοησιών, βαρίας αμέλειας ή ακόμα και δόλου. Αυτά πρέπει να ψάξουμε και πάνω σε αυτά πρέπει να προβληματιστούμε.'Εχουμε χρέος προς τον ελληνικό λαό να εξετάσουμε το θέμα και σεις κύριοι συνάδελφοι να ψηφίσετε την σύσταση της εξεταστικής επιτροπής. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο κ. Κουράκης έχει το λόγο.
ΙΩΑΝΝΗΣ ΚΟΥΡΑΚΗΣ: Κύριοι συνάδελφοι, η διατήρηση και η ανάπτυξη του εθνικού αερομεταφορέα είναι ένα ιδιαίτερα κρίσιμο θέμα, μία εθνική υπόθεση που απασχολεί όλες τις κοινοβουλευτικές δυνάμεις και συνδέεται άμεσα με την εξυπηρέτηση του ελληνικού λαού, με τις χιλιάδες εργαζομένων της Ολυμπιακής Αεροπορίας και με την αξιοπιστία της χώρας μας στην Ευρωπαϊκή 'Ενωση.
Παράλληλα η Ολυμπιακή Αεροπορία είναι μία από τις μεγαλύτερες ελληνικές επιχειρήσεις ενός κλάδου που την τελευταία δεκαετία περνάει κρίση σε παγκόσμιο επίπεδο. Υπαρχουν χαρακτηριστικά παραδείγματα εθνικών αερομεταφορέων και στην Ευρωπαϊκή 'Ενωση και στην Αμερική που αντιμετωπίζουν σοβαρά προβλήματα.
Είναι γνωστό σε όλους μας ότι η ανασυγκρότηση της Ολυμπιακής Αεροπορίας μας είναι μία δύσκολη υπόθεση, γιατί πέραν του ανταγωνισμού υπάρχουν συσσωρευμένα προβλήματα και διαρθρωτικές αδυναμίες που μειώνουν την αποτελεσματικότητα των προγραμμάτων εξυγίανσης. Δεν είναι τυχαίο το γεγονός ότι όλες οι μεταπολιτευτικές κυβερνήσεις στο βαθμό που τους αναλογεί δεν κατάφεραν να αντιστρέψουν την πορεία της Ολυμπιακής Αεροπορίας.
Σε αυτό το πλαίσιο η Ολυμπιακή είναι μία εταιρεία εθνικής σημασίας
που πρέπει να μετεξελιχθεί και να επιβιώσει. Θα περιμέναμε από τη Νέα Δημοκρατία ένα πιο υπεύθυνο ρόλο που θα λειτουργήσει ενισχυτικά προς αυτήν την κατεύθυνση, χωρίς να εντάσσεται σε μία στείρα αντιπολιτευτική λογική, έξω από αρχές και κανόνες που υποβαθμίζουν την κοινοβουλευτική λειτουργία και δίνουν λαβή για περαιτέρω απαξίωση της πολιτικής και των πολιτικών.
Σε καμία περίπτωση δεν θέλω να υποβαθμίσω την κατάσταση της
Ολυμπιακής Αεροπορίας. Είναι όμως αδιανόητο και έξω από κάθε δεοντολογία και επιχειρηματική λογική σε αυτήν τη φάση που βρίσκεται η εταιρεία, η Νέα Δημοκρατία να αναλαμβάνει πρωτοβουλίες που θα νεκρώσουν τη λειτουργία της εταιρείας και θα αποδυναμώσουν δραστικά όποιες προσπάθειες γίνονται. 
Αγαπητοί συνάδελφοι της Νέας Δημοκρατίας, πρέπει να καταλάβετε πως
όταν οποιαδήποτε επιχείρηση μπει σε καθεστώς δικαστικής κηδεμονίας τότε αυτή είναι καταδικασμένη να κλείσει. Οι όροι λειτουργίας μιας επιχείρησης σε ένα έντονα ανταγωνιστικο διεθνές περιβάλλον δεν έχουν ανάγκη από εισαγγελείς αλλά από προσαρμογή από αναπροσανατολισμό των στόχων προς την κατεύθυνση της επιβίωσής της. Με την αρνητική πολιτική σας καταδικάζετε την επιχείρηση και τους εργαζόμενους διαμορφώνοντας κλίμα επιχειρηματικής απραξίας για τη διοίκηση της εταιρείας.
Δεν συμμερίζομαι τις απόψεις ότι έγινε το καλύτερο δυνατό από όλες
τις διοικήσεις για τον εθνικό αερομεταφορέα. 'Εγιναν λάθη, υπήρξαν αδυναμίες. Υπήρχε σοβαρή δυσκολία στην αλλαγή νοοτροπίας του όλου σχήματος για την προσαρμογή της εταιρείας από μία βαριά, άκαμπτη επιχειρηματική δομή σε μία σύγχρονη ευέλικτη και αποτελεσματική επιχείρηση. Αυτή όμως η κατάσταση δεν δικαιώνει κανέναν και πολύ περισσότερο τη Νέα Δημοκρατία να παρασύρεται σε ανεύθυνες πολιτικές, σε σκοπιμότητες για αποκόμιση πολιτικών κερδών, γιατί δυστυχώς το ισοζύγιο που θα διαμορφωθεί θα είναι σε βάρος του εθνικού αερομεταφορέα.
Φοβάμαι ότι η Νέα Δημοκρατία κάτω από την αδυναμία διαμόρφωσης μιας συγκροτημένης πολιτικής είναι καταδικασμένη να παρασύρεται σε πολιτική έντασης και σκανδαλολογίας μετατρέποντας το ρόλο της σε ρόλο εισαγγελέα σε μία περίοδο που συντελείται στη χώρα μας ένα σοβαρό κυβερνητικό έργο και υλοποιείται μία τιτάνια προσπάθεια αναδιοργάνωσης του δημόσιου
τομέα. Σε αυτήν την προσπάθεια δεν χωρούν μικροπολιτικές λογικές. Η χώρα μας δεν αντέχει άλλο αυτούς που επιδιώκουν να ανακηρυχθούν ως μοναδικοί προστάτες του δημόσιου συμφέροντος. Το ζήτημα της εξυγίανσης της Ολυμπιακής περνά αναγκαστικά από το τετράπτυχο, εισαγωγή κεφαλαίων, στρατηγικές συμμαχίες, εκσυγχρονισμός του στόλου, αποτελεσματικό μάνατζμεντ.
Αυτοί οι στόχοι δεν ενισχύονται από την πρόταση της Νέας Δημοκρατίας. Από τη Νέα Δημοκρατία περιμένουμε δημιουργικές προτάσεις και όχι κορώνες
και γενικόλογες θέσεις χωρίς περιεχόμενο και δυνατότητες προσαρμογής. Δεν θέλω να σταθώ στα ιδιαίτερα ζητήματα που βάζει η πρόταση για να
τεκμηριώσει τη σύσταση εξεταστικής επιτροπής, γιατί διαφωνώ ριζικά με την
πρόταση διότι είναι άκυρη και ανεύθυνη η πολιτική πράξη. Εξάλλου όλα τα ζητήματα που έχει βάλει η Νέα Δημοκρατία έχουν απαντηθεί το 1998 στην πρόταση που κατέθεσε τότε, αλλά και σε απαντήσεις επί σειράς επικαίρων ερωτήσεων και επερωτήσεων πρόσφατα. Εξάλλου πιστεύω πως ο Υπουργός Μεταφορών θα απαντήσει αναλυτικά και χωρίς να μειώνει τις ευθύνες που μας αναλογούν σε όλα τα ζητήματα.
Θέλω όμως για λόγους αντικειμενικής ενημέρωσης του ελληνικού λαού να υπενθυμίσω ότι όσον αφορά τα προγράμματα εξυγίανσης της Ολυμπιακής Αεροπορίας, το πρώτο που έγινε το 1993 κρίθηκε ανεπαρκέστατο και
έγινε από τη Νέα Δημοκρατία. Μάλιστα εκείνη την περίοδο καταγγέλθηκαν
ότι αγοραπωλησίες σκαφών και κτιρίων έγιναν με αμφιλεγόμενες διαφανείς διαδικασίες, ότι επί Νέας Δημοκρατίας δημιουργήθηκαν και συσσωρεύθηκαν ελλείμματα στην Ολυμπιακή Αεροπορία και μια σειρά άλλες πράξεις που είναι γνωστές για την προχειρότητα και την αναποτελεσματικότητα.
Συμφωνώ επίσης ότι οι επιλογές μας μέχρι σήμερα δεν έδωσαν λύση στα προβλήματα. Τονίζω την κρισιμότητα των καιρών και την έλλειψη χρόνου για οποιοδήποτε πειραματισμό. Πιστεύω ότι ο Υπουργός Μεταφορών θα δώσει το στίγμα των επιλογών, των τομών που γίνονται και θα γίνουν στο άμεσο μέλλον και το πλαίσιο της επιχειρησιακής ανασυγκρότησης της εταιρείας. 
Κυρίες και κύριοι συνάδελφοι, λειτουργούμε στα πλαίσια του κορυφαίου
θεσμού της δημοκρατίας, που είναι το Κοινοβούλιο. Αυτός ο κοινοβουλευτικός μας ρόλος με κανέναν τρόπο δεν επιτρέπει να μετατρέψουμε το Σώμα σε σώμα εισαγγελέων. Υπάρχουν εισαγγελείς και παραμένουν εκεί που πρέπει και το έργο μας διευκολύνεται, ώστε να ξεκαθαρίζεται κάθε πράξη και σκοπιμότητα.
Προτάσεις όπως αυτή που συζητούμε, δεν συνεισφέρουν θετικά στην εξυγίανση του δημόσιου βίου, απλώς δημιουργούν εντυπώσεις και ενισχύουν την αντίληψη όσων πιστεύουν ότι η πολιτική δεν είναι μια καθαρή υπόθεση. 
Καταψηφίζοντας την πρόταση της Νέας Δημοκρατίας ακριβώς υπερασπίζουμε
και υπερασπιζόμαστε εμείς στο ΠΑΣΟΚ το υψηλό λειτούργημα του Βουλευτή και
τον πολιτικό ρόλο του Κοινοβουλίου.
Καταψηφίζουμε την πρόταση, γιατί πρέπει να κρατηθεί η Ολυμπιακή
Αεροπορία μακριά από τα μικροκομματικά παιχνίδια και τις σκοπιμότητες που υπονομεύουν τη λειτουργία της.
Καταψηφίζουμε την πρόταση γιατί το κλίμα της σκανδαλολογίας σε
καμιά περίπτωση δεν πρέπει να αναβιώσει.
Καταψηφίζουμε την πρόταση γιατί όλες οι πολιτικές πρωτοβουλίες που έγιναν, έγιναν σε καθεστώς πλήρους διαφάνειας. Μάλιστα όλα τα σχετικά στοιχεία έχουν κατατεθεί και στη Βουλή.
'Οσον αφορά την τελευταία συμφωνία με τους 'Αγγλους στις 28 Ιουνίου
1999, ο φάκελος εστάλη και στον Πρόεδρο της Βουλής και στους Αρχηγούς όλων των Κομμάτων, μάλιστα έχει κατατεθεί και στα Πρακτικά της Βουλής. 
Καταψηφίζουμε την πρόταση αυτή, γιατί η Ολυμπιακή Αεροπορία
περισσότερο από ποτέ έχει ανάγκη από κοινωνική αξιοπιστία και συναίνεση για να συνεχίσει να προσφέρει τις υπηρεσίες της.
Κυρίες και κύριοι συνάδελφοι, σας καλώ να καταψηφίσουμε την πρόταση
αυτή.
Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο κ. Αναγνωστόπουλος έχει το λόγο. ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Κυρίες και κύριοι συνάδελφοι, είμαι
υποχρεωμένος να ξεκινήσω από εκεί που τελείωσε ο άρτι κατελθών του Βήματος συνάδελφος του ΠΑΣΟΚ.
Βλέπω να συμβαίνουν απίστευτα στην Αίθουσα. Διαπιστώνει ο ίδιος ότι έγιναν λάθη και παραλείψεις. Είπαμε εμείς να πάει κανείς στον εισαγγελέα; Είπαμε εμείς να πάει κανείς στο δικαστήριο; Εμείς είπαμε να γίνει εξεταστική επιτροπή, να δούμε τι γίνεται! Τι είναι αυτά τα πράγματα; Την ξεχάσατε την πολιτική ευθύνη; Που βρισκόμαστε; Για όνομα του Θεού! Με συγχωρείτε, λέμε δεν φταίει κανένας, δεν φταίει κανένας αλλά λείπουν από την Ολυμπιακή Αεροπορία χίλια δισεκατομμύρια, ένα τρισεκατομμύριο. Ποιος θα τα πληρώσει αυτά; Μα τι πράγματα είναι αυτά;
ΑΝΑΣΤΑΣΙΟΣ ΜΑΝΤΕΛΗΣ: Βάλτε κάτι παραπάνω!
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Πόσα είναι, κύριε Μαντέλη; Για πείτε μου σας παρακαλώ; Για πείτε μου, ποιο είναι το συσσωρευμένο έλλειμμα της Ολυμπιακής. Αν βάλω και τις αστικές συγκοινωνίες τα κάνω δύο τρισεκατομμύρια. Εδώ αν ένας λογιστής δεν κάνει καλή διαχείριση και λείπουν πενήντα χιλιάδες από το ταμείο του θα πάει κατηγορούμενος. Εσείς νομίζετε ότι μπορείτε να διαχειρίζεσθε τα χιλιάδες δισεκατομμύρια έτσι όπως σας αρέσει και να κάνετε και χιούμορ, να μου λέτε "βάλτε κάτι παραπάνω"; Εκεί φθάσαμε! 'Ελειψε η πολιτική ευθύνη, η σοβαρότητα και γι' αυτό φθάσαμε σ'αυτό το σημείο να λέμε να βάλω κάτι παραπάνω. Είναι πράγματα αυτά;
ΜΙΛΤΙΑΔΗΣ ΕΒΕΡΤ: Μπράβο!
(Χειροκροτήματα από την πτέρυγα της Νέας Δημοκρατίας)
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Λυπούμαι βαθύτατα, γιατί σήμερα έχουμε φθάσει στο σημείο να θέλει κανείς να πει ότι είναι Βουλευτής και ότι ασχολείται με την πολιτική και να ντρέπεται να το πει. Σας βεβαιώνω ότι και ο πλέον καλόπιστος ερευνητής αν θελήσει να προσεγγίσει έστω επιδερμικά το τι έχει συμβεί στην Ολυμπιακή Αεροπορία, θα ανατριχιάσει. Και ενώ αυτό το διάστημα υπήρξαν τόσες διοικήσεις με αντίστοιχους Υπουργούς, ο ένας έρχεται και εγκαλεί τον προηγούμενο, και σε όλα αυτά δεν φταίει κανένας. Και ο κόσμος πληρώνει. Και ο κ. Μαντέλης μου λέει να βάλω κάτι παραπάνω! Αυτά είναι ντροπές! Με συγχωρείτε αλλά εμείς οι παλαιότεροι μπήκαμε στην πολιτική με ένα άλλο αίσθημα ευθύνης, μπήκαμε στην πολιτική για να συμβάλουμε να λυθούν τα προβλήματα του κόσμου και όχι τα δικά μας! Ενώ αυτά συμβαίνουν σήμερα. Επιτέλους κάποια στιγμή πρέπει να πούμε αλήθειες εδώ μέσα για να διαφυλάξουμε τους εαυτούς μας και το πολιτικό σύστημα στο οποίο ζούμε.
Τι να πρωτοπεί κανείς για την Ολυμπιακή Αεροπορία; Διότι όταν βλέπω
αυτήν τη θρασύτητα σας βεβαιώνω ότι και εγώ τα χάνω.
Να ξεκινήσω από τους 'Αγγλους, τους διαχειριστές, τους ειδικούς που
ήλθαν εδώ εκπροσωπούντες θυγατρική ανταγωνιστικής εταιρείας, χωρίς συμφωνίες, χωρίς όρους, χωρίς ρήτρες και με υποχρέωση να ανεβάσουν κατά 20% τα κέρδη της εταιρείας για να τα αγοράσει αργότερα η μάνα της εταιρείας "BRITISH AIRWAYS". Δηλαδή τους πιάσαμε κορόϊδα εμείς! Δεν μπορώ να καταλάβω τι γίνεται. Εγώ σας βεβαιώνω ότι μένω κατάπληκτος από όσα
συμβαίνουν. 'Εχει ήδη αναλυθεί από το συνάδελφο τον κ. Κωστόπουλο.
Κύριοι συνάδελφοι του ΠΑΣΟΚ, ουδείς μπορεί να προσχωρήσει σ' αυτήν τη λογική του όλοι ίδιοι είσθε. Αλίμονο! Για όνομα του Θεού! Αλλά για να
μην είμαστε όλοι ίδιοι, πρέπει να δούμε ποιοι είναι οι ένοχοι. Αυτό είναι το επιχείρημα των ενόχων. Για να τους βρούμε λοιπόν για να ησυχάσουμε όλοι εδώ μέσα. Κάτι πρέπει να κάνουμε.
ΡΟΒΕΡΤΟΣ ΣΠΥΡΟΠΟΥΛΟΣ: Των ποινικών ή πολιτικών;
ΘΕΟΔΩΡΟΣ ΑΝΑΓΝΩΣΤΟΠΟΥΛΟΣ: Νομίζετε ότι μιλάμε για ποινικές ευθύνες σήμερα; Μιλάμε για πολιτικές. Αν υπάρχουν ποινικές, αυτό θα το δείξει ο χρόνος. Είμαστε η μόνη χώρα που ένας πολιτικός δεν έρχεται μια φορά να λογοδοτήσει για τα όσα πράττει. Πολλά συμβαίνουν, κανείς δεν φταίει
και μετά φταίνε όλοι.
Εδώ νομίζω ότι πέφτει μεγάλη ευθύνη και σε σας, κυρίες και κύριοι συνάδελφοι. Τι ζητήσαμε δηλαδή και τι ζητάμε; Ζητήσαμε σε μία εταιρεία, η οποία πάει από το κακό στο χειρότερο και η οποία έχει αφήσει εκατοντάδες δισεκατομμύρια χρέη, να ερευνηθεί τι συμβαίνει. Δικά μας είναι τα λεφτά; Του κ. Μαντέλη είναι τα λεφτά; Τα λεφτά είναι του κόσμου. Να δούμε, μήπως δεν φταίει κανείς; Αλλά αν φταίει κάποιος, δεν θα φταίνε και οι υπόλοιποι. Δεν μπορεί να φταίμε όλοι μαζί. Γι'αυτό νομίζω ότι πρέπει ο καθένας να σταθμίσει την ευθύνη του και να κάνει αυτό που επιβάλλει το χρέος του και το λειτούργημά του να βρίσκεται στην Αίθουσα αυτή.
Αμέσως ποινικοποιούμε. 'Ερχεται ο Πρωθυπουργός και λέει, όποιος έχει στοιχεία να πάει στον εισαγγελέα. Παρεμβαίνει ο εισαγγελέας και δημιουργείται δυσφορία. Τί θα γίνει τέλος πάντων; Που θα πάει αυτή η κατάσταση; Υπάρχουν πολλοί έντιμοι άνθρωποι και στο χώρο σας. Αυτοί οι άνθρωποι δεν δυσφορούν; 'Ολοι θα υποκύπτουν σε αυτήν τη διαδικασία και
τη λογική;
Εκτιμώ ότι είναι ώρα να πάρετε και να πάρουμε όλοι κάποιες αποφάσεις. Η Ολυμπιακή είναι ένα δείγμα.
'Ακουσα να λέγεται ότι κατετέθησαν βιβλία. Εγώ πρέπει να σας πω
ότι σε αυτήν την εταιρεία δεν υπάρχουν λογιστικά βιβλία. Αν υπάρχουν, να
τα δούμε.
Συμβάσεις, εργολαβίες, συμφωνίες για αγοραπωλησίες αεροσκαφών, προμήθεια από το χαρτί καθαριότητος μέχρι το τελευταίο προϊόν που προμηθεύεται η εταιρεία γίνονται με μίζα και βοά η Ολυμπιακή απ'όλα αυτά. Εμείς τι να κάνουμε δηλαδή; Να λέμε ότι εδώ ποινικοποιούμε την πολιτική ζωή, αφού βοά το σύμπαν; Οι πάντες τα λένε και οι πάντες τα γνωρίζουν. 
Δεν πρέπει να παρέμβουμε κάποια στιγμή; Να βρεθούμε σε ένα συσσωρευμένο πρόβλημα κάποια στιγμή και να λέμε, βλέπετε δεν λέγαμε τίποτα;
Εκτιμώ, λοιπόν, ότι είναι χρέος και καθήκον αυτή η εξεταστική
επιτροπή να ψηφιστεί από τη Βουλή να ελέγξει την αναζήτηση πολιτικών ευθυνών. Επιτέλους πρέπει κάπου να ευαισθητοποιηθεί η επιδερμίδα του πολιτικού κόσμου. Δεν μπορεί να έχουμε γίνει τόσο χοντρόπετσοι και να βλέπουμε και να ακούμε αυτά γύρω μας και να είμαστε απαθείς και αδιάφοροι μάρτυρες.
Εξετίμησα ότι έπρεπε περισσότερο να πω αυτά και θα έλεγα ότι με τράβηξε από τη γλώσσα ο κ. Μαντέλης με τη νοοτροπία που είδα ότι αντιμετωπίζει τα πράγματα. Τονίζω ότι μόνο τα χιλιάδες δισεκατομμύρια από ελλείμματα δύο εταιρειών αν υπήρχαν, σήμερα στη διάθεση των Οικονομικών Υπουργών, θα άλλαζε η γενικότερη πολιτική της Κυβέρνησης.
Στο παρελθόν φωνάζαμε για τις αστικές συγκοινωνίες. Τις επανακρατικοποιείτε. Τώρα πόσα να βάλω, κύριε Μαντέλη, ότι στοίχισε αυτή η υπόθεση; Και αν διαχειριζόσαστε τα χρήματα του μπαμπά σας, καλά θα κάνατε να τα κάνετε όπως θέλετε, αλλά δεν συμβαίνει αυτό. Εγώ διετέλεσα υπουργός και όταν έβλεπα συμφωνία, όταν έβλεπα θέμα που έχει οικονομικό αντικείμενο έτρεμαν τα χέρια μου, και τώρα βλέπω μια αδιαφορία, μία νοοτροπία δεν βαριέσαι, δεν συμβαίνει τίποτα, φταίμε όλοι.
Κυρίες και κύριοι συνάδελφοι, φορτώνεστε μεγάλη ευθύνη. Σας
βεβαιώνω ότι πήρα το λόγο όχι για να μιλήσω αντιπολιτευτικά, αλλά για να μιλήσω αμυντικά για τον πολιτικό κόσμο, ο οποίος δέχεται μια βαρυτάτη και σοβαροτάτη επίθεση. Και ασφαλώς καμία επίθεση δεν έρχεται εκ Θεού. Για όλες δίνουμε οι ίδιοι επιχειρήματα. Επειδή, όμως, δεν δίνουμε όλοι, να ψάξουμε να βρούμε ποιοι δίνουν για να τους απομονώσουμε.
Ακούω για τη διαπλοκή και ακούω, κυρίες κύριοι συνάδελφοι, να φωτογραφίζονται δύο ή τρεις οικονομικοί παράγοντες του τόπου. Με συγχωρείτε πάρα πολύ. Στη διαπλοκή δεν υπάρχει μόνο ο δίδων, υπάρχει και
ο λαμβάνων.
(Χειροκροτήματα από την πτέρυγα της Νέας Δημοκρατίας)
Αντί λοιπόν, να φωτογραφίζουμε τον δίδοντα, δεν ψάχνουμε να βρούμε
και τον λαμβάνοντα να δούμε ποιος είναι; Δεν υπάρχει διαπλοκή με ένα σκέλος. Και επιτέλους, ένας από μας αν πάει στην εφορία και τον εκβιάσει ο υπάλληλος -μιλάω για τρέχοντα θέματα- εγώ θα δικαστώ λιγότερο που εκβιάζομαι και περισσότερο θα δικαστεί ο εκβιάζων. Αν λοιπόν, "τα παίρνουν" πολιτικοί, εκβιάζουν και τα παίρνουν. Και γι'αυτό, τονίζω, είναι χρέος μας να αναζητήσουμε αν και ποια πρόσωπα υπάρχουν που έχουν επιτύχει σήμερα να διαβρώσουν όλο τον πολιτικό κόσμο.
Κυρίες και κύριοι συνάδελφοι, ήδη ελέχθησαν πολλά και άλλοι συνάδελφοι, θα μιλήσουν με λεπτομέρειες για τα θέματα της Ολυμπιακής Αεροπορίας. Πολλά θα μπορούσα να πω. Θεώρησα, όμως, ότι είχα χρέος και επειδή βλέπω στην Αίθουσα μεγάλο αριθμό νεοτέρων, νεοεκλεγέντων Βουλευτών, προτείνω να ξαναγίνει η Βουλή ένα φυτώριο που θα παράγει πολιτικούς με ευθύνη. Διότι αν και οι νεότεροι βλέπουν αυτήν τη νοοτροπία των παλαιοτέρων, τέτοιοι θα γίνουν και αυτοί.
Κατά συνέπεια έχουμε χρέος να ψηφίσουμε υπέρ της συστάσεως αυτής της επιτροπής και να δούμε αν υπάρχουν πολιτικές ευθύνες. Καλώ, λοιπόν, όλους να υπερψηφίσουμε την πρόταση, γιατί δι'αυτού του τρόπου προστατεύουμε τον πολιτικό κόσμο της χώρας.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Βούγιας έχει το λόγο. ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, παρακαλώ το λόγο επί προσωπικού. ΠΡΟΕΔΡΕΥΩΝ (Κωνσταντίνος Βρεττός): 'Εχω δώσει το λόγο στον κ. Βούγια,
αλλά βλέπω ότι είστε και γραμμένος, κύριε Μαντέλη. Αν θέλετε να σας δώσω το λόγο μετά τον κ. Βούγια, για ένα λεπτό.
Ορίστε, κύριε Βούγια, έχετε το λόγο.
ΣΠΥΡΙΔΩΝ ΒΟΥΓΙΑΣ: Κύριοι συνάδελφοι, δέχθηκα να μπω εισηγητής στη
συζήτηση αυτή, γιατί πιστεύω πως παρά το γεγονός πως τίθεται με λανθασμένους όρους, με πρόταση δηλαδή για εξεταστική επιτροπή υποτιθέμενων ποινικών ευθυνών, είναι μία ακόμα ευκαιρία να κουβεντιάσουμε επί της ουσίας το μεγάλο πρόβλημα της Ολυμπιακής Αεροπορίας.
Πίστευα βέβαια πως θα μπορούσαμε να το συζητήσουμε με καλύτερους όρους, γιατί, όπως εσείς γνωρίζετε καλύτερα, αυτές οι συζητήσεις δεν οδηγούν πουθενά. Πριν από δύο χρόνια έγινε μια ανάλογη συζήτηση που οδήγησε σε απόρριψη της σχετικής πρότασης και δεν είδα ενδιάμεσα να γίνεται μια άλλη πιο ουσιαστική συζήτηση για να ψάξουμε όλοι μαζί να δούμε τι μπορεί να γίνει για να αντιμετωπίσουμε το πρόβλημα.
'Οσο για τις πολιτικές ευθύνες νομίζω, αγαπητοί συνάδελφοι, πως συμψηφίζονται κάθε φορά στις εκλογικές αναμετρήσεις. Πως, δηλαδή, ο ελληνικός λαός το σκέφθηκε, το συνυπολόγισε, το εκτίμησε και ψήφισε πριν από έξι μήνες θετικά για το ΠΑ.ΣΟ.Κ. συνυπολογίζοντας την κατάσταση της Ολυμπιακής Αεροπορίας, την αποτυχημένη της πορεία, τις όποιες προσφερόμενες υπηρεσίες, τα θετικά και τα αρνητικά της.
(Θόρυβος στην Αίθουσα)
Σας παρακαλώ να με ακούσετε, όπως σας άκουγα και εγώ προσεκτικά. 'Υστερα δεν καταλαβαίνω και δεν έχω συνηθίσει ακόμη σε τι βοηθούν οι κραυγές, οι φωνασκίες και η ατμόσφαιρα κερκίδας. Αν πιστεύετε ότι βοηθούν τη συζήτηση, εγώ ως νέος πολιτικός που παρακολουθούσα τόσα χρόνια από μακριά σας λέω πως δεν είναι αυτή η εικόνα που θέλει να βλέπει ένας νέος άνθρωπος που ζητά να παρακολουθήσει μια σοβαρή συζήτηση για την πολιτική.
Θέλω να πω κατ'αρχήν πως η Ολυμπιακή δεν είναι το απαξιωμένο σύστημα για το οποίο υποτίθεται ότι συζητάμε. Εγώ που ταξιδεύω τόσα χρόνια, πιο συχνά τους τελευταίους μήνες αλλά αρκετά συχνά και νωρίτερα, βλέπω μια αισθητή βελτίωση σε όλα τα επίπεδα των υπηρεσιών της. Είναι μήπως, η Ολυμπιακή που είχε γίνει ανέκδοτο σχετικά με το πότε πηγαίνουμε στο αεροδρόμιο και πότε βρίσκουμε το αεροπλάνο εκεί; Είναι τα αεροπλάνα με τα οποία ταξιδεύουμε σήμερα, κύριοι συνάδελφοι, από την περιφέρεια για να έλθουμε εδώ, ίδια με αυτά που ήταν πριν από πέντε ή δέκα χρόνια; Είναι οι συχνότητες και οι καθυστερήσεις ίδιες; Είναι ίδια η εικόνα του εθνικού αερομεταφορέα; Υπάρχει ακόμη στη εταιρεία ένας δημόσιος χαρακτήρας, παρά το γεγονός ότι πρέπει να ανταπεξέλθει σε ιδιωτικό ανταγωνισμό, με την κάλυψη άγονων γραμμών στα νησιά, οι οποίες δημιουργούν έλλειμμα. Δεν μπορούμε, επομένως, με αυτήν την έννοια να τη συγκρίνουμε με τις
ιδιωτικές εταιρείες οι οποίες παίρνουν τις καλύτερες γραμμές και επιλέγουν δρομολόγια χωρίς καμία υποχρέωση κάλυψης άγονων γραμμών και εξυπηρέτησης κοινωνικών υπηρεσιών όπως κάνει η Ολυμπιακή.
Μιλάμε, λοιπόν, για ένα έλλειμμα που, ανάλογα με το μεταφορικό έργο
που προσφέρεται είναι σχετικά μικρό. Ο συγκοινωνιολόγος που παρακολουθώ τις εξελίξεις των διαφόρων άλλων οργανισμών μεταφορών, οι οποίοι έχουν και αυτοί δημόσιο χαρακτήρα (από τους Οργανισμούς Αστικών Συγκοινωνιών στις μεγάλες πόλεις μέχρι τα τρένα ή τα άλλα μαζικά μέσα μεταφοράς), θα έλεγα πως το έλλειμμα της Ολυμπιακής από κακή διαχείριση πάντως που πρέπει να βελτιώσουμε- είναι πολύ μικρότερο σε σχέση με το μεγάλο μεταφορικό της έργο και τη σημασία της. Το έργο αυτό περιλαμβάνει το 25% περίπου της αγοράς με αυξητικές τάσεις στην εσωτερική αγορά και αύξηση επίσης στο Ευρωπαϊκό και στο παγκόσμιο πεδίο, με αύξηση των εισιτηρίων και των πωλήσεων. Και πρόκειται για μια μεγάλη εταιρεία των πέντε ηπείρων και όχι μια μικρή περιθωριακή και περιφερειακή εταιρεία.
Περιλαμβάνονται, λοιπόν, στην περιουσία της το όνομα και οι υπηρεσίες της, η κοινωνική της προσφορά στη χώρα μας, η ασφάλειά της, το δίκτυό της (με πεντέμισι-έξι εκατομμύρια επιβάτες κάθε χρόνο) -και δεν πρέπει να υποτιμούμε και να απαξιώνουμε τα πράγματα αυτά- η εμπειρία, η υπόθεση του handling που είναι πάρα πολύ σημαντική και αποκομίζει είκοσι περίπου δισεκατομμύρια κέρδος κάθε χρόνο. Υπάρχουν ακόμα οι εγκαταστάσεις στο ελληνικό καθώς και η δυνατότητα μεταγκατάστασης στα Σπάτα. Υπάρχει λοιπόν μία περιουσία ποιοτική και ποσοτική την οποία πρέπει να προσπαθήσουμε όλοι μαζί να αναβαθμίσουμε και όχι να την απαξιώνουμε με τέτοιου τύπου συζητήσεις οι οποίες υπονοούν ποινικές ευθύνες στην πιο κρίσιμη στιγμή της τελευταίας προσπάθειας για εξυγίανση της Ολυμπιακής. Γιατί ότι επιχειρούμε να σώσουμε για το κοινό καλό και για τις επτά χιλιάδες θέσεις των εργαζομένων, δεν πρέπει να το απαξιώνουμε εμείς οι ίδιοι προσπαθώντας να ρίξουμε σκιές και να υπονοήσουμε πράγματα που δεν μπορούμε ποτέ να αποδείξουμε στη συνέχεια.
Θέλουμε, λοιπόν, να διατηρηθεί στη ζωή η Ολυμπιακή και να επιβιώσει. Και η μόνη απάντηση είναι η αποτελεσματική λειτουργία της σε ένα δύσκολο και ανταγωνιστικό περιβάλλον.
Ποια είναι τα τρία διαρθρωτικά προβλήματα σήμερα, τα οποία δυσκολεύουν τη λειτουργία της Ολυμπιακής στο περιβάλλον αυτό; Είναι πρώτα η έλλειψη κεφαλαίων. Μπορεί να δώσει η πολιτεία κεφάλαια στην Ολυμπιακή για να την ενισχύσει; Ακόμα και αν το ήθελε κανείς, ακόμα και αν το πρότειναν όλα τα Κόμματα, αυτό δεν θα μπορούσε να γίνει. Είναι απαγορευτικό από τους κανόνες της διεθνούς οικονομικής πολιτικής. Επομένως, τα κεφάλαια αυτά πρέπει αν αναζητηθούν και να βρεθούν από τον ιδιωτικό τομέα. Και αυτό είναι το πρώτο μεγάλο έλλειμμα της Ολυμπιακής: Η αναζήτηση των ιδιωτικών κεφαλαίων.
Δεύτερον, η προσαρμογή τους στο διεθνή ανταγωνισμό, με όλα τα
μειονεκτήματα της δημόσιας πλευράς της που προαναφέραμε, την υποχρεωτική κάλυψη γραμμών, την αδυναμία πρόσληψης προσωπικού ή λήψης αποφάσεων με όλες τις ευκολίες που μία άλλη ιδιωτική εταιρεία έχει. 'Ολα αυτά δυσκολεύουν την προσαρμογή της στο διεθνές ανταγωνιστικό περιβάλλον, το οποίο, ούτως ή άλλως σήμερα είναι ιδιαίτερα δύσκολο: μεγάλες εταιρείες, όπως η TWA, κλείνουν και άλλες μεγάλες Ευρωπαϊκές εταιρείες, όπως η "ALITALIA" ή η "AIR FRANCE" συνεχώς προσπαθούν απεγνωσμένα να βρουν τρόπους με μεγάλες στρατηγικές συμμαχίες ή με εσωτερικές αναδιαρθρώσεις και αλλαγές, για να επιβιώσουν στο περιβάλλον αυτό.
Τρίτο, και απαραίτητο πια θέμα, είναι η ένταξη της σε στρατηγική συμμαχία. Το άκουγα και εγώ σαν μία θεωρητική υπόθεση, όμως σήμερα φαίνεται πως είναι αδύνατο σε αυτό το δύσκολο και ανταγωνιστικό πεδίο να επιβιώσει μόνη της, αν θέλει να σταθεί στο επίπεδο μιας μεγάλης
εταιρείας με μεγάλη συμμετοχή στην παγκόσμια αγορά. Επομένως, πρέπει να αναζητηθούν στρατηγικές συμμαχίες και για να μπορέσει να το κάνει αυτό η Ολυμπιακή, πρέπει πρώτα να πατήσει πιο γερά στα πόδια της.
Ποια είναι τα προβλήματά της όλον αυτό τον καιρό και γιατί δεν
μπόρεσε να τα λύσει; Εγώ δεν θα μπω στη λογική του ποια κυβέρνηση φταίει, πότε ήταν ο καθένας στην εξουσία και ποια χρέη, από αυτά που αναφέρονται στα ερωτήματα για την εξεταστική επιτροπή, δημιουργήθηκαν και πότε. Διότι
υπάρχουν τα στοιχεία τα ανέφεραν προηγούμενοι συνάδελφοι, αλλά δεν έχει πια νόημα το ότι μέχρι το 1993 ήταν τριακόσια ή πεντακόσια τα δισεκατομμύρια και ότι τώρα είναι συσσωρευμένα εξακόσια πενήντα.
Αυτή η συζήτηση δεν βοηθάει κανέναν. Αυτός που μας παρακολουθεί δεν
ενδιαφέρεται για το ποιος έφταιγε για τη διόγκωση των λογιστικών χρεών. Γιατί δεν βγάζει και άκρη από τα στοιχεία. 'Αλλος λέει ότι είναι οκτακόσια και άλλος εξακόσια πενήντα και εμείς λέμε με αποδεδειγμένα στοιχεία ότι τα χρέη έγιναν τετρακόσια εννενήντα δισεκατομμύρια μέχρι το 1993, διογκώθηκαν δηλαδή την τριετία εκείνη και αυξήθηκαν βέβαια και στη συνέχεια κατά εκατό δισεκατομμύρια ακόμη μέσα στα επόμενα έξι ή επτά χρόνια.
Ούτε βέβαια η απόδοση ποινικών ευθυνών -πέρα από τις πολιτικές
ευθύνες, που ο κόσμος τις αντιλαμβάνεται και τις κρίνει πολιτικά- μπορεί να δώσει χρήσιμα συμπεράσματα που θα βοηθήσουν την ίδια την Ολυμπιακή.
Το κύριο πρόβλημα της Ολυμπιακής σήμερα, είναι το ασθενές μάνατζμεντ, η κακή διαχείριση, η έλλειψη της οργάνωσης και ορθολογισμού στη διαχείριση του στόλου, η έλλειψη δηλαδή σωστών επιλογών τόσο για την ανανέωση των αεροσκαφών και τη δρομολόγησή τους, όσο και για την επιλογή σωστών διαδρομών.
Σήμερα η Ολυμπιακή δεν γνωρίζει ακόμη και δεν μπορεί να κάνει ορθολογική αξιολόγηση της κάθε γραμμής χωριστά, ώστε να βγάλει συμπεράσματα για την κάθε μία από αυτές, δηλαδή, ποια είναι ωφέλιμη, ανταποδοτική και ποια δεν είναι.
Υπάρχουν παράλληλα πολλά παλιά αεροσκάφη, όμως διαρκώς γίνεται μία προσπάθεια ανανέωσης. Και έχει ένα μέτριο μάρκετινγκ, το οποίο δημιουργεί κακή εικόνα προς τα έξω. Τέλος, δεν υπάρχει ένα πενταετές ορθολογικό σχέδιο ανάπτυξης, το οποίο να εφαρμόζεται.
Γιατί αυτές οι διαδοχικές αλλαγές που έγιναν τα τελευταία χρόνια απέτυχαν; Χρεώνονται, αν θέλετε, πολιτικά ως κακές επιλογές. Κανείς όμως δεν μπορεί να παραγνωρίσει το γεγονός ότι γίνεται μία συνεχής προσπάθεια για την αντιμετώπιση ενός δύσκολου και σύνθετου προβλήματος.
Υπήρχαν από την αρχή προβλήματα με τις προσλήψεις, το υπεράριθμο προσωπικό και τη συντεχνιακή -κυρίως- νοοτροπία αυτού του προσωπικού, το οποίο δεν αξιολογείται ορθολογικά, δεν μοιράζεται σωστά στις διάφορες διευθύνσεις. Δεν υπάρχει μια μελέτη από την πλευρά της Ολυμπιακής Αεροπορίας, η οποία να υποδεικνύει σε κάθε διεύθυνση πόσες πάγιες ανάγκες έχει, πόσους ακριβώς εργαζόμενους χρειάζεται, ώστε να είναι γνωστό το ποιες είναι οι πραγματικές ανάγκες και πώς μπορούν καλύτερα να καλυφθούν με το υπάρχον προσωπικό. Και βέβαια κυριαρχεί μια συντεχνιακή λογική, που τροφοδοτήθηκε επί σαράντα και πλέον χρόνια και οδήγησε σε νοοτροπίες, 
που πολλές φορές φθάνουν να σαμποτάρουν με διάφορες μεθόδους, (όπως π.χ. η καθυστέρηση μέσα από τυπικές διαδικασίες), το έργο και το παραγόμενο αποτέλεσμα της ίδιας της Ολυμπιακής.
Σήμερα, λοιπόν, που βρισκόμαστε σε ένα καθοριστικό σημείο -θα έλεγα ότι βρισκόμαστε στο "σημείο 0" της πορείας της Ολυμπιακής- χρειάζεται μία τελευταία προσπάθεια, ένα νέο σχέδιο που να παίρνει υπόψη του όλα αυτά τα δεδομένα.
Η τελευταία προσπάθεια, που έγινε απ' το Υπουργείο για μια γενναία τομή και παρέμβαση, για να σταματήσει αυτή η φθορά, δείχνει κατά τη γνώμη μου βούληση και είναι ελπιδοφόρα.
Πιστεύω πάντως πως πρέπει να πάρουμε σοβαρά υπόψη μας και τις θέσεις
των εργαζομένων, ώστε να μη χαθούν πολύτιμες θέσεις εργασίας.
Ταυτόχρονα πρέπει βέβαια να δούμε και την αλλαγή των εργασιακών αυτών σχέσεων μέσα στην εταιρεία, για να έχουμε καλύτερα αποτελέσματα. Πρέπει όμως να σταματήσει πια η φθορά.
Είμαι βέβαιος πως θα υπάρξει σύντομα μία βιώσιμη και σταθερή λύση για την Ολυμπιακή Αεροπορία, αρκεί να σκύψουμε σοβαρά πάνω στο πρόβλημα, να συζητήσουμε αντικειμενικά για τις πολιτικές και λειτουργικές ευθύνες του καθενός και να ψάξουμε πραγματικά να βρούμε μία απάντηση για να σώσουμε και τις θέσεις εργασίας και την Ολυμπιακή Αεροπορία.
Προφανές είναι μετά απ' όλα αυτά πως δεν έχει νόημα μία πρόταση για εξεταστική επιτροπή. Αντίθετα, πολύ ενδιαφέρον και πολύ μεγάλη σημασία
για όλους θα είχε μια συζήτηση σοβαρή επί της ουσίας του μεγάλου και σύνθετου αυτού προβλήματος.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): 'Εχει ζητήσει το λόγο ο κ.
Μαντέλης. Θα πάρει το λόγο για ένα λεπτό.
Ορίστε, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, ο συνάδελφος της Νέας Δημοκρατίας, ο κ. Αναγνωστόπουλος, ομιλώντας αναφέρθηκε τρεις-τέσσερις φορές στο όνομά μου. Αναφέροντας όλες αυτές τις προσπάθειες για εξυγίανση που έγιναν τα τελευταία χρόνια από εμάς -και από εμένα προσωπικά το διάστημα που ήμουν στο Υπουργείο Μεταφορών- είπε στην αρχή ότι αυτές οι προσπάθεις στοίχισαν χίλια δισεκατομμύρια δραχμές και στη συνέχεια μίλησε για χιλιάδες εκατομμύρια δραχμές.
Εδώ θα πρέπει να πω ότι ο πολιτικός κόσμος θα πρέπει να προφυλαχθεί
από το λαϊκισμό σε αυτές τις περιπτώσεις. Επομένως, κύριε Πρόεδρε, θα πρέπει να ξέρει το Σώμα -και το ξέρει, νομίζω, αλλά πρέπει να το υπενθυμίσω στον κ. Αναγνωστόπουλο- ότι από το Δεκέμβριο του 1994, που ξεκίνησε το πρόγραμμα εξυγίανσης, μέχρι σήμερα, δεν έχει επιβαρυνθεί το κράτος και ο φορολογούμενος πολίτης ούτε μία δραχμή. Οι αναφορές σε πεντακόσια δισεκατομμύρια δραχμές -και όχι οκτακόσια- είναι για χρέη του παρελθόντος, από το 1975 και μετά. Από το Δεκέμβριο του 1994 μέχρι σήμερα, ο πολίτης δεν έχει επιβαρυνθεί ούτε με μία δραχμή.
Ο αγώνας που κάναμε, που κάνουν οι Υπουργοί Μεταφορών, που κάνει η
Ολυμπιακή Αεροπορία, ο αγώνας που γίνεται γενικότερα, είναι να βρεθεί λύση χωρίς επιβάρυνση του φορολογούμενου και χωρίς να χάσει κανείς μία θέση εργασίας. Επομένως, αυτά τα οποία είπε για χιλιάδες δισεκατομμύρια κ.λπ. είναι εντελώς ανακριβή.
ΠΡΟΕΔΡΕΥΩΝ (Κωνσταντίνος Βρεττός): Ο κ. Αγγελόπουλος έχει το λόγο.
Ορίστε, κύριε συνάδελφε.
ΝΙΚΟΛΑΟΣ ΑΓΓΕΛΟΠΟΥΛΟΣ: Κύριε Πρόεδρε, κύριοι συνάδελφοι, το θέμα της Ολυμπιακής Αεροπορίας είναι ένα θέμα το οποίο έχει συζητηθεί πάρα πολύ τα τελευταία χρόνια. 'Εχει συζητηθεί στη Βουλή, έχουν γραφτεί πάρα πολλά πράγματα στις εφημερίδες, έχει απασχολήσει την κοινή γνώμη.
Είναι ένα πρόβλημα για το οποίο ακούστηκαν κατά καιρούς πράγματα
περίεργα και παράξενα. Είναι ένα πρόβλημα για το οποίο η Κυβέρνηση επιχείρησε πάρα πολλές φορές να δώσει λύση, χωρίς δυστυχώς να τα καταφέρει.
Και μπαίνει ένα μεγάλο ερώτημα: Δεν μπορούσε η Κυβέρνηση να λύσει το πρόβλημα της Ολυμπιακής ή δεν ήθελε να το λύσει; 'Η μήπως συνέβαιναν και τα δύο μαζί; Ακούστηκαν και στη σημερινή συζήτηση πάρα πολλά στοιχεία που αφορούν την εξέλιξη της Ολυμπιακής Αεροπορίας, στοιχεία που αναφέρονται και στην οικονομική, αλλά και στη διοικητική διαχείριση. Αποφάσεις πάρθηκαν, που όμως είτε δεν υλοποιήθηκαν καθόλου είτε δεν υλοποιήθηκαν σωστά.
Και μπαίνει σήμερα το μεγάλο ερώτημα: Θα πρέπει για τις αποφάσεις
αυτές, που δεν ήταν σωστές ή που δεν υλοιποιήθηκαν σωστά, να δοθούν κάποιες εξηγήσεις και να αποδοθούν οι ευθύνες σε εκείνους που τις έχουν; 
Πιστεύω ότι η πρόταση, που κατατίθεται σήμερα από τη Νέα Δημοκρατία
και συζητείται στη Βουλή, για τη σύσταση εξεταστικής επιτροπής, δίνει σε όλους μας την ευκαιρία να δούμε ποιος ή ποιοι ευθύνονται για τα χάλια της Ολυμπιακής Αεροπορίας και αν υπάρχουν ευθύνες, πολιτικές ή και ποινικές ακόμα, να αποδοθούν.
Ακούστηκε από τον Κοινοβουλευτικό Εκπρόσωπο της Κυβέρνησης για άλλη μια φορά ότι πολιτικές ευθύνες υπάρχουν, ότι ο τομέας της Ολυμπιακής Αεροπορίας είναι ένας άλλος τομέας δίπλα σε πολλούς άλλους που η κυβέρνηση δεν τα κατάφερε.
Μας είπαν ότι ενδεχομένως δεν είναι το κόστος αυτής της προσπάθειας εξυγίανσης που επιχειρήθηκε στα εξακόσια δισεκατομμύρια ή στα οκτακόσια δισεκατομμύρια αλλά είναι κάπως λιγότερα, κάτι παραπάνω από πεντακόσια δισεκατομμύρια. Δηλαδή το πρόβλημα είναι αν στοίχισε πεντακόσια πενήντα δισεκατομμύρια στον ελληνικό λαό η αποτυχημένη αυτή προσπάθεια της Κυβέρνησης, δηλαδή αν στοίχισε δύο γέφυρες του Ρίου-Αντιρρίου ή μιάμισι, αν στοίχισε ένα μετρό της Αθήνας ή τα 3/4, αν στοίχισε στον ελληνικό λαό πεντακόσια δισεκατομμύρια δραχμές ή εξακόσια δισεκατομμύρια; Είναι θέμα ποσοτικό ή πάνω απο όλα ποιοτικό;
Κυρίες και κύριοι συνάδελφοι, ο ελληνικός λαός απαιτεί και θέλει να γνωρίζει πού πήγαν τα χρήματα που διατέθηκαν σε αυτήν την αποτυχημένη προσπάθεια της Κυβέρνησης να εξυγιανθεί η Ολυμπιακή Αεροπορία.
Απαιτεί και θέλει να γνωρίζει ποιοι έχουν την ευθύνη.
Κυρίες και κύριοι συνάδελφοι, πιστεύουμε ότι η πρόθεση της Κυβέρνησης δεν ήταν να εξυγιάνει την Ολυμπιακή Αεροπορία αλλά να την απαξιώσει, ώστε απαξιωμένη να μπορέσει να την εκποιήσει σε τιμή ευκαιρίας, όσο-όσο. Σε αυτό το εγχείρημα οι εργαζόμενοι από την πλευρά τους συνέβαλαν με το δικό τους τίμημα. Είναι οι εργαζομενοι για τους οποιους μας λένε σήμερα ότι η Κυβέρνηση επιχείρησε να κρατήσει τις θέσεις απασχόλησης. Αλλά τα πεντακόσια - εξακόσια δισεκατομμύρια τα οποία διετέθησαν στα αποτυχημένα προγράμματα της Κυβέρνησης για εξυγίανση της Ολυμπιακής ήταν αρκετά, για να πληρώνονται οι εργαζόμενοι της Ολυμπιακής χωρίς καν να προσφέρουν τις υπηρεσίες τους!
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Πρόεδρος της Νέας Δημοκρατίας κ. Κωνσταντίνος Καραμανλής έχει το λόγο.
ΚΩΝΣΤΑΝΤΙΝΟΣ ΚΑΡΑΜΑΝΛΗΣ (Πρόεδρος της Νέας Δημοκρατίας): Κυρίες και κύριοι συνάδελφοι, πριν από 6 χρόνια η Κυβέρνηση ανήγγειλε ένα πρόγραμμα εξυγίανσης για την Ολυμπιακή Αεροπορία. Λίγο αργότερα παρουσίαζε δεύτερο πρόγραμμα εξυγίανσης. Στη μέση του δρόμου διαπίστωσε αδυναμία και αποφάσισε την ανάθεση του εγχειρήματος σε ξένη εταιρεία.
(Στο σημείο αυτό την Προεδρική 'Εδρα καταλαμβάνει ο Πρόεδρος της
Βουλής κ. ΑΠΟΣΤΟΛΟΣ ΚΑΚΛΑΜΑΝΗΣ)
Στους έντεκα μήνες απαιτούσε διαζύγιο και, λίγο αργότερα ανέτρεπε όλα τα προηγούμενα, προαναγγέλλοντας διχοτόμηση και εκποίηση.
Η εταιρεία, κυρίες και κύριοι συνάδελφοι, βρίσκεται σήμερα σε κατάσταση σχεδόν διάλυσης και το ιστορικό όλων των τελευταίων αυτών χρόνων έχει όλα τα στοιχεία ενός προσχεδιασμένου εγκλήματος. Προδίδει εσκεμμένη πορεία, συστηματική προσπάθεια εμπορικής απαξίωσης της εταιρείας με πρόθεση τον τεμαχισμό και το ξεπούλημά της. Απο το 1994, που άρχισαν να υφίστανται τα διαδοχικά σχήματα εξυγίανσης, η Ολυμπιακή Αεροπορία άλλαξε εννέα διοικήσεις και έξι Υπουργούς. Διοικήσεις, που 
συγκροτούνταν αποκλειστικά και μόνο από στελέχη του Κυβερνώντος κόμματος. Υπουργούς, που άλλοι δήλωναν μετανιωμένοι, γιατί δεν έκλεισαν την εταιρία και άλλοι συνέχισαν να αλληλοκατηγορούνται, αφήνοντας μεταξύ τους βαριά υπονοούμενα.
'Εξι χρόνια, έξι υπουργοί, εννέα διοικήσεις! Και το ερώτημα είναι πολύ απλό: ο Πρωθυπουργός τούς αντικαθιστούσε, επειδή αποτύγχαναν ή
επειδή άλλαζε ο ίδιος πολιτική και σχέδια;
Το ιστορικό της εξαετίας είναι γνωστό και περιορίζομαι σε κάποιες βασικές επισημάνσεις. Το πρώτο σχέδιο εξυγίανσης τέθηκε σε εφαρμογή το 1994 με προοπτική ολοκλήρωσης το 1998. Διαγράφηκαν, με άλλα λόγια φορτώθηκαν στους φορολογούμενους -μην το ξεχνάμε ποτέ αυτό- όλα τα χρέη της εταιρείας, περίπου εξακόσια πενήντα δισεκατομμύρια δραχμές. Διατέθηκαν κατόπιν τεράστια ποσά για τη λεγόμενη εθελουσία έξοδο.
Στα μισά του δρόμου, λίγο πριν από τις εκλογές του 1996, το
πρόγραμμα παραβιάζεται προκλητικά από την Κυβέρνηση, που μοιράζει αυξήσεις μισθών για λόγους κομματικής σκοπιμότητας. Λίγο αργότερα οι Υπουργοί Μεταφορών και Εθνικής Οικονομίας ανταλλάσσουν σχετικές κατηγορίες. Το αποτέλεσμα είναι γνωστό. Πέρασαν τέσσερα χρόνια, πέρασαν τέσσερις Υπουργοί και το μόνο που έμεινε ήταν ένα νέο αδιέξοδο. 
Ακολουθεί την άνοιξη του 1998 νέος νόμος, νέο σχέδιο εξυγίανσης, που
προέβλεπε εξοικονόμηση πενήντα δισεκατομμυρίων (50.000.000.000) δραχμών και κερδοφόρο πορεία, που θα φαινόταν από την ίδια χρονιά. Το αποτέλεσμα 
ήταν και πάλι αρνητικό! Αντί κερδών άρχισαν να συσσωρεύονται νέες ζημίες. Το σχέδιο καταρρέει, πριν συμπληρωθεί χρόνος. Η Κυβέρνηση δηλώνει
αδυναμία και αναζητεί βοήθεια από το εξωτερικό ή, τουλάχιστον, έτσι προσποιείται.
Το Φεβρουάριο του 1999 προαναγγέλλεται προκήρυξη διεθνούς διαγωνισμού για ανάληψη της διαχείρισης της Ολυμπιακής Αεροπορίας από ξένη εταιρεία. Το κλίμα όμως, που διαμορφώνεται το επόμενο διάστημα, είναι τέτοιο, που προδίδει στημένο παιχνίδι και αναγκάζει ενδιαφερόμενες εταιρείες να κρατηθούν μακριά.
Τον Ιούνιο του 1999 η Κυβέρνηση εν λευκώ παραδίδει τη διαχείριση της Ολυμπιακής στη "SPEEDWING", θυγατρική της "BRITISH AIRWAYS" 'Oλα όμως όσα προβλέπονται στη σύμβαση είναι ασαφή. Και ακόμα πιό σημαντικό, ακόμα χειρότερα, ξεπερνούν κάθε όριο λογικής. Το μόνο που είναι σαφές είναι οι πρωτοφανείς για τα παγκόσμια δεδομένα αμοιβές της αγγλικής εταιρείας. Για δύο χρόνια τριάμισι δισεκατομμύρια (3.500.000.000) δραχμές, όποιο και
αν είναι το αποτέλεσμα. Δεν τίθεται καμία δέσμευση, κανένας όρος διασφάλισης της επιτυχίας, καμία ρήτρα για την περίπτωση αποτυχίας ή καθυστέρησης. Δεν προσδιορίζεται κανένας συγκεκριμένος στόχος, δεν προβλέπεται καμία διαδικασία έκπτωσης της εταιρείας σε πιθανή λοξοδρόμησή της.
Και, το χειρότερο, παραχωρείται στην αγγλική εταιρεία δικαίωμα
προαίρεσης, option για την αγορά του 15% έως 20% των μετοχών της Ολυμπιακής στην τιμή που θα έχει διαμορφωθεί στο τέλος της αγγλικής διαχείρισης. Η "SPEEDWING" όχι μόνο δεν βάζει ούτε μια λίρα, για να έχει ενδιαφέρον επιτυχίας για το εγχείρημα, αλλά αντιθέτως εξασφαλίζει δικαίωμα να αγοράσει μετοχές στην τιμή, που αυτή η ίδια θα τις πάει!
Η Κυβέρνηση τής δίνει ουσιαστικά ισχυρό κίνητρο αποτυχίας του
εγχειρήματος. Υπογράφει δηλαδή μία σύμβαση με όρους, που υπαγορεύουν στην αγγλική εταιρεία να κάνει ό,τι μπορεί για την απαξίωση της Ολυμπιακής, μια σύμβαση αποικιοκρατικού χαρακτήρα, που προδιαγράφει δυσμενείς συνέπειες για το δημόσιο συμφέρον.
Το διάστημα που ακολουθεί -και κυρίως στην προεκλογική περίοδο- η Κυβέρνηση ισχυρίζεται ότι τα πάντα εξελίσσονται απόλυτα ικανοποιητικά, ότι επετεύχθη ο εκσυγχρονισμός και ότι η Ολυμπιακή μπήκε οριστικά στο σωστό δρόμο. Συκοφαντεί μάλιστα όλους όσοι διατυπώνουν οποιαδήποτε ανησυχία. Προβάλλει ένα υποτιθέμενο επιχειρησιακό σχέδιο, σύμφωνα με το οποίο η Ολυμπιακή θα παρουσιάσει το 2001 σημαντικά κέρδη.
Το μόνο, ωστόσο, που υπάρχει από τη διοίκηση Λιντς, είναι η πρόθεση εκποίησης περιουσιακών στοιχείων της Ολυμπιακής και δεκαετούς μίσθωσης αεροσκαφών δίχως διαγωνισμό, με τίμημα που σχεδόν θα επαρκούσε για την αγορά τους.
Στο ίδιο διάστημα, όχι μόνο δεν επιτυγχάνεται καμία περιστολή
δαπανών, αλλά αντιθέτως διαπιστώνεται πως διασκορπίζονται τεράστια ποσά. Το σχέδιο, που υποτίθεται ότι προωθούσαν οι 'Αγγλοι, δεν είχε εγκριθεί, μέχρι την αποχώρησή τους, από την Ευρωπαϊκή 'Ενωση.
Εξίσου περίεργο είναι και το γεγονός ότι το Διοικητικό Συμβούλιο, που
είχε την ευθύνη να παρακολουθεί τις αποφάσεις της Speedwing, παραμένει, πλην του προέδρου του, και στη συνέχεια το ίδιο. Ο αντιπρόεδρός του μάλιστα, που έκανε και τις διαπραγματεύσεις με την αγγλική εταιρεία, διορίζεται πρόεδρος της αεροπλοϊας, δηλαδή, επιβραβεύεται από την κυβέρνηση για το κοινό επίτευγμά τους.
Η αλήθεια αρχίζει να φαίνεται από την επομένη των εκλογών. Στη
διάρκεια της συζήτησης των προγραμματικών δηλώσεων της Κυβέρνησης, ο νέος Υπουργός Μεταφορών, για πρώτη φορά, μιλά για νέα ελλείμματα. Ομολογεί ταυτόχρονα καθυστερήσεις, αδυναμίες και σοβαρά προβλήματα σ' ό,τι αφορά
τη μετεγκατάσταση της εταιρείας στα Σπάτα.
Αποκαλύπτει ότι ο ίδιος ο Πρωθυπουργός γνώριζε προεκλογικά την πραγματικότητα, ότι ήξερε το αδιέξοδο και εξαπατούσε συνειδητά την κοινή γνώμη. Αναγνωρίζει την τρίτη κυβερνητική αποτυχία και προλειαίνει το έδαφος για τη συνέχεια.
Λίγο αργότερα ανακοινώνεται "συναινετικό διαζύγιο". Καταγγέλλεται η
σύμβαση με την "SPEEDWING". Αντί όμως το ελληνικό δημόσιο να έχει απαιτήσεις από τους 'Αγγλους, που απέτυχαν παταγωδώς, αντί να αναζητηθούν ευθύνες για τα νέα ελλείμματα, οδηγούμαστε στο τραγελαφικό αποτέλεσμα να βγαίνουν και παραπονούμενοι οι 'Αγγλοι και να εγείρουν αξίωση για άλλα εννιακόσια εκατομμύρια.
Τον Ιούνιο του τρέχοντος έτους, του 2000, προαναγγέλλεται η προκήρυξη διαγωνισμού για την πώληση ποσοστού, αυτήν τη φορά πάνω από 51%. Αυτό που απέκλειε προεκλογικά η Κυβέρνηση, εμφανίζεται μέσα σε λίγους μόλις μήνες ως νέο σχέδιο. 'Ενα μήνα αργότερα, η νέα διοίκηση της εταιρείας ομολογεί ότι, πέρα από τα ελλείμματα, αντιμετωπίζει ληξιπρόθεσμες οφειλές ύψους δεκαπέντε δισεκατομμυρίων (15.000.0000.000) δραχμών. Τον Αύγουστο διαπιστώνεται ότι η Ολυμπιακή δεν έχει ισολογισμό και καλείται να τον συντάξει ξένος σύμβουλος.
Στα πεπραγμένα των διαδοχικών διοικήσεων και Υπουργών της Κυβέρνησης, αποκαλυπτικό είναι το στοιχείο ότι η Ολυμπιακή Αεροπορία μέχρι και τον Ιούνιο του 1999 δεν είχε, εκτός από τα Πρακτικά του Διοικητικού Συμβουλίου, θεωρημένα βιβλία. Και αυτό το γνώριζαν, γιατί υπάρχουν σχετικές επιστολές, τόσο οι Υπουργοί Μεταφορών, όσο και ο αρμόδιος Υφυπουργός Οικονομικών.
Τα περίεργα συνεχίζονται. Καλούνται -και μάλιστα κατ' ανάθεση- να
ελέγξουν τα βιβλία της Ολυμπιακής για τα τρία τελευταία χρόνια οι εταιρείες "COOPERS" και "PRICE WATERHOUSE", που συνενώθηκαν. Και αυτό, παρ' όλο ότι τα βιβλία του '97 και του '98 είχαν ελεχθεί από την "COOPERS". Η Κυβέρνηση, δηλαδή, αναθέτει σε μία εταιρεία να ελέγξει τον έλεγχο, που είχε κάνει η ίδια, και της προσφέρει βέβαια μία επιπλέον αμοιβή δισεκατομμυρίων!
Κυρίες και κύριοι συνάδελφοι, τεράστια ζητήματα εγείρονται και σ' ό,τι αφορά τη μετεγκατάσταση της Ολυμπιακής στο Αεροδρόμιο των Σπάτων. 
Πρώτα-πρώτα, η έναρξη λειτουργίας του αεροδρομίου κινδυνεύει να μην
πραγματοποιηθεί ομαλά την 1η Μαρτίου 2001, όπως προβλέπεται, για δύο σημαντικούς λόγους: πρώτον, διότι δεν έχουν ολοκληρωθεί οι δρόμοι προσπέλασης και, δεύτερον, γιατί δεν έχει προχωρήσει η μετεγκατάσταση της Ολυμπιακής -και ειδικότερα της τεχνικής της βάσης. Το ενδεχόμενο αυτό επιφυλάσσει εξαιρετικά οδυνηρές συνέπειες. Το ελληνικό δημόσιο βρίσκεται μπροστά στο ενδεχόμενο να πληρώνει τεράστια ποσά ως ρήτρα, σύμφωνα με τη συμφωνία, που έχει υπογραφεί με τη "HOCHTIEF".
Σ' ό,τι αφορά τους δρόμους, επαναλαμβάνεται η ίδια δραματική διαπίστωση, που αφορά όλα τα μεγάλα έργα, όλους τους οδικούς άξονες. 
Βασική αιτία για την προβληματική κατάσταση, που δημιουργείται σ'
ό,τι αφορά τη λειτουργία του νέου αεροδρομίου, βρίσκεται όμως και στην ίδια την Ολυμπιακή. Εκτιμάται ότι η τεχνική βάση της εταιρείας δεν θα μπορέσει να μεταφερθεί στο νέο αεροδρόμιο, παρά μόνο αρκετούς μήνες μετά τη λειτουργία του.
Αυτό σημαίνει ότι τα αεροσκάφη της εταιρείας θα προσγειώνονται στα Σπάτα, αλλά θα γυρίζουν για συντήρηση στο Ελληνικό. Σημαίνει επιπλέον ότι η εταιρεία θα χάσει περίπου δέκα δισεκατομμύρια από τα έσοδα, που είχε για τη συντήρηση ξένων αεροσκαφών.
Κυρίες και κύριοι συνάδελφοι, η κατάσταση, στην οποία έχει περιέλθει η Ολυμπιακή, είναι τραγική και οι προοπτικές δυσοίωνες. Διαπιστώνονται φαινόμενα ανευθυνότητας και παραλυσίας. Τα πάντα είχαν φανεί από το ξεκίνημα.
Η κατάσταση αυτή οφείλεται πρωτίστως στο νοσηρό κομματισμό και τον
ετσιθελισμό των καρεκλοκένταυρων του κατεστημένου. Οφείλεται στην εικοσάχρονη παραμονή του ίδιου κόμματος στην εξουσία, που παράγει καθεστωτικές πρακτικές, παραλυσία του δημόσιου τομέα, αυθαιρεσία, αδιαφάνεια και παρακμιακές καταστάσεις. 'Ολα είχαν φανεί από καιρό μέσα από τα διαδοχικά κυβερνητικά σχέδια, που πρόδιδαν ανομολόγητους στόχους. 
Είχαν αναδειχθεί όμως -και μάλιστα με τον πιο τραγικό τρόπο- και στην
τραγωδία με το πρωθυπουργικό "FALCON" τον περασμένο Σεπτέμβριο, το Σεπτέμβριο του '99. Είναι ακόμα νωπές οι κραυγές του αρμόδιου τότε Υπουργού, που, απευθυνόμενος στο Διευθυντή Πτητικής Εκμετάλλευσης, τον αποκαλούσε "δολοφόνο". Νωπές είναι και οι διαβεβαιώσεις του Πρωθυπουργού ότι, αυτήν τη φορά, οι ευθύνες θα αποδοθούν, όσο ψηλά και αν βρίσκονται. 
Και τι έγινε; Απολύτως τίποτε! Η Κυβέρνηση αρνείται και τη συγκρότηση
εξεταστικής επιτροπής, υποστηρίζοντας ότι πρώτα πρέπει να υπάρξουν τα πορίσματα. Ολοκληρώθηκαν τα πορίσματα. Δεν βρέθηκε όμως ούτε ένα κυβερνητικό στέλεχος να τα παρουσιάσει ή, έστω, να πει μια λέξη. Αντίθετα, διέγραψαν όλες τις διαβεβαιώσεις, που παρείχαν τότε. Ούτε άπλετο φως ούτε μαχαίρι στο κόκκαλο ούτε απόδοση ευθυνών, όσο ψηλά και αν βρίσκεται.
Κυρίες και κύριοι συνάδελφοι, οι φράσεις αυτές στα χείλη του Πρωθυπουργού και των Υπουργών έχουν χάσει πλήρως την έννοια και το περιεχόμενό τους. Κατέληξαν να σημαίνουν το ακριβώς αντίθετο. Και το ξέρουν πια αυτό όλοι οι πολίτες της χώρας.
Τα πορίσματα των Τσολάκη-Φίσερ και των ρουμανικών αρχών επισημαίνουν σοβαρότατες ευθύνες.
Η Κυβέρνηση όμως προσποιείται ότι δεν άκουσε, δεν έμαθε, δεν είδε, δεν ξέρει. Περίμεναν το ταπεινωτικό περιστατικό με το αεροσκάφος, που μετέφερε τον Πρωθυπουργό πάνω από τη Γιουγκοσλαβία, για να απομακρύνουν αυτόν, που εκείνοι θεωρούσαν υπαίτιο της τραγωδίας.
'Αλλη απόδειξη και αυτή του χάους της Ολυμπιακής, αλλά και της
νοοτροπίας της Κυβέρνησης. Αλλαγές για το θεαθήναι, χωρίς να διαταράσσεται όμως το καθεστώς των κρατικοδίαιτων κρατικών στελεχών. 
Κυρίες και κύριοι συνάδελφοι, η σημερινή οικονομική κατάσταση της
Ολυμπιακής είναι τραγική: οι ληξιπρόθεσμες απαιτήσεις είναι πέραν των δεκαπέντε δισεκατομμυρίων, ο ισολογισμός του 1999 κλείνει με ζημιά
περίπου εννέα δισεκατομμυρίων. Ο προϋπολογισμός της νέας διοίκησης για το 2000 προβλέπει ζημιά σαράντα οκτώ δισεκατομμυρίων. Το συσσωρευμένο έλλειμμα φθάνει το 1999 στα εβδομήντα τρία δισεκατομμύρια και εκτιμάται ότι θα προσεγγίσει τα εκατόν είκοσι δισεκατομμύρια στο τέλος του 2000. Και όλα αυτά, όταν το 1994, με τη διαγραφή των χρεών της, περίπου εξακοσίων πενήντα δισεκατομμυρίων, η εταιρεία είχε αρχίσει μία πορεία απαλλαγμένη βαρών.
Τη στιγμή αυτή αναζητούνται -και δεν φαίνεται να βρίσκονται- κεφάλαια για τη μετεγκατάσταση της εταιρείας στα Σπάτα. Η Κυβέρνηση ζητά τώρα από την Ευρωπαϊκή 'Ενωση να επιτραπεί η αποδέσμευση των κρατικών εγγυήσεων, αυτών που είχαν δοθεί το 1997 για την ανανέωση του στόλου, προκειμένου να χρησιμοποιηθούν για τη μετεγκατάσταση. Εγκρίθηκαν για το σκοπό αυτό τριάντα δύο δισεκατομμύρια από τον προϋπολογισμό, αλλά οι πληροφορίες αναφέρουν ότι το πακέτο άνοιξε για την πληρωμή μισθών.
Ο κίνδυνος αδυναμίας πληρωμής των μισθών και αποπληρωμής δανείων είναι και υπαρκτός και άμεσος. Το ενδεχόμενο στάσης πληρωμών και έναρξης κατασχέσεων περιουσιακών στοιχείων δεν μπορεί πια να αποκλειστεί.
Μόλις πρόσφατα, πριν από ενάμιση μήνα, ο νέος Υπουργός εμφανίστηκε
να προαναγγέλλει μία νέα συνταγή σωτηρίας: διχοτόμηση της εταιρείας. Από τη μία η πτωχευμένη, η "εταιρεία παθητικού κεφαλαίου", κατά την κυβερνητική ορολογία και, από την άλλη, η μη πτωχευμένη, η εταιρεία ενεργητικού κεφαλαίου. Να κρατήσει το δημόσιο την πτωχευμένη και να πουλήσει την άλλη. Να φορτωθεί ο 'Ελληνας φορολογούμενος το βάρος του χρεοκοπημένου κομματιού, περίπου άλλα διακόσια πενήντα δισεκατομμύρια, και να βγει σε πλειστηριασμό το φιλέτο. Ποια θα είναι τα έσοδα από αυτό; 'Αγνωστο! Ποια είναι η αποτίμηση της εταιρείας; 'Αγνωστο! Πόσο την πουλάτε τώρα την Ολυμπιακή Αεροπορία; Θα μας πείτε: "'Οσο την αποτιμήσει η αγορά".
Το ερώτημα είναι εσείς πόσα ζητάτε για την εταιρεία των πέντε ηπείρων και των επτά θαλασσών, έτσι όπως την καταντήσατε. Ποιες είναι οι εγγυήσεις ότι πάει καλά το νέο σχέδιο; Καμία! Αρκεί για την Κυβέρνηση η τελευταία φαεινή ιδέα, να πάρουν κάτι από το καλό κομμάτι της διχοτόμησης, για να καλύψουν το κόστος του πτωχευμένου.
'Εξι χρόνια εκσυγχρονισμός, σχεδόν χίλια δισεκατομμύρια κόστος στην πλάτη των φορολογουμένων, για ένα αποτέλεσμα που δεν εξηγείται με τίποτα, παρά μόνο με ανομολόγητες σκοπιμότητες, παρά μόνο με τη λογική της διαπλοκής, που οδηγεί τον τόπο στο χειρότερο δυνατό: η εταιρεία να γίνει εύκολη και ανέξοδη λεία.
Κυρίες και κύριοι συνάδελφοι, όταν όλοι οι εμπλεκόμενοι ομολογούν ότι η κατάσταση στην Ολυμπιακή Αεροπορία είναι τραγική, όταν από όλες τις πτέρυγες της Βουλής συνομολογείται η ίδια ακριβώς διαπίστωση, όταν οι συναρμόδιοι Υπουργοί ανταλλάσσουν, συχνά-πυκνά, βαρύτατες μεταξύ τους κατηγορίες για παραβιάσεις νόμων και αποφάσεων, όταν κάθε επόμενος Υπουργός, συμπεριλαμβανομένου και του σημερινού, αποκαλύπτει ελλείμματα που έκρυβε ο προηγούμενος, όταν οι ίδιοι επισημαίνουν πράξεις και παραλείψεις, που είχαν τεράστιο οικονομικό κόστος, όταν στα τελευταία δέκα χρόνια έχουν διατεθεί περισσότερα από χίλια δισεκατομμύρια για την εξυγίανση της εταιρείας, αλλά έχει επέλθει ακριβώς το αντίθετο αποτέλεσμα, όταν όλα αυτά αποτελούν κοινή πεποίθηση, είναι κάτι περισσότερο από προφανές ότι κάτι δεν πάει καθόλου καλά.
Τα ερωτήματα είναι πολλά, είναι σοβαρά, είναι αμείλικτα. Ξεκινούν
από τις παραμονές των εκλογών του 1996 και φθάνουν στο κοντινό αύριο. Αφορούν, ένα προς ένα, τα σχέδια εξυγίανσης και τους λόγους, που τα οδήγησαν σε πλήρη αποτυχία, τη σημερινή κατάσταση της εταιρείας και τις διαγραφόμενες προοπτικές, τις κυβερνητικές αποφάσεις, που συγκρούονται και με αυτήν την ίδια τη λογική, τις πράξεις και τις παραλείψεις, που εκφεύγουν των ορίων της νομιμότητας.
Γιατί αποτύγχαναν, το ένα μετά το άλλο, τα αποκληθέντα "σχέδια εξυγίανσης"; Ποιοι ευθύνονται για την αποικιοκρατική σύμβαση με την "BRITISH AIRWAYS", για το τελευταίο τίμημα και τα νέα ελλείμματα; Ποιοι φέρουν την ευθύνη για την αδυναμία έγκαιρης μετεγκατάστασης στα Σπάτα; Ποιο θα είναι το κόστος και ποιος θα το πληρώσει;
Και ακόμα είναι ή δεν είναι αλήθεια ότι στην τελευταία έκθεσή τους οι σύμβουλοι της "COOPERS" επισημαίνουν σωρεία οικονομικών ατασθαλιών; Πώς
γίνεται να λειτουργεί μία εταιρεία χωρίς θεωρημένα βιβλία; Είναι αλήθεια ότι υπάρχουν πορίσματα της Οικονομικής Επιθεώρησης με επιβαρυντικές επισημάνσεις για τη διαχείριση της εταιρείας; Αληθεύει ότι χρήματα, που εγκρίθηκαν για τη μετεγκαστάσταση της εταιρείας, χρησιμοποιήθηκαν για την κάλυψη ελλειμμάτων και την πληρωμή μισθών; Είναι ή δεν είναι ακριβές ότι εντοπίστηκαν παραβάσεις του Κανονισμού Προμηθειών;
Δεν θα λογοδοτήσει κανείς για όλα αυτά; Δεν θα λογοδοτήσει ποτέ
κανείς για τίποτα; Δεν είναι υποχρέωσή μας να αναζητήσουμε και να βρούμε επιτέλους τίς πταίει; Πώς θα απαντήσουμε στο χρέος μας απέναντι στον τόπο, απέναντι στους πολίτες, απέναντι στο δημόσιο συμφέρον, στο χρέος μας τελικά απέναντι στη νομιμότητα και τη δημοκρατία, απέναντι στο φορολογούμενο, που όλα αυτά τα χρόνια υφίσταται την πιο άγρια φορολογική επιδρομή, για να καλύπτονται τα ελλείμματα;
Κυρίες και κύριοι συνάδελφοι, τα γεγονότα της τελευταίας εξαετίας σ' ό,τι αφορά την Ολυμπιακή καταδεικνύουν μία συστηματική προσπάθεια εμπορικής απαξίωσης της εταιρείας με μαέστρο τον ίδιο τον Πρωθυπουργό. Αποκαλύπτεται μία πολιτική, που δεν μπορεί να βρει εξήγηση σε λάθος εκτιμήσεις και λάθος αποφάσεις. 'Εξι χρόνια λάθη; Μόνο λάθη; Παιδαριώδη λάθη; Μια πολιτική, που περνά από το ένα άκρο στο άλλο, από τον κρατικισμό στα κρατικοδίαιτα μονοπώλια. Μια πολιτική, που οργανώνει μονοπώλια για την κομματική νομενκλατούρα. Αυτή η πορεία, που χάραξαν οι αυτοαποκαλούμενοι "εκσυγχρονιστές", είναι μία πορεία υπηρέτησης κρατικοδίαιτων επιχειρηματιών με αποκλεισμό της μεγάλης πλειοψηφίας του επιχειρηματικού κόσμου, πορεία ασυδοσίας, πορεία αυθαιρεσίας σε βάρος του ανταγωνισμού, σε βάρος του καταναλωτή, σε βάρος του φορολογούμενου, σε βάρος του δημόσιου συμφέροντος.
Κυρίες και κύριοι συνάδελφοι, δεν είναι ανταγωνισμός η εξυπηρέτηση πέντε-έξι επιχειρηματιών. Δεν συμφωνούμε ούτε με το ξεπούλημα ούτε με τη γιγάντωση των ολίγων σε βάρος της οικονομίας, της κοινωνίας, της δημοκρατίας. Δεν συναινούμε στην εγκαθίδρυση καθεστώτος ασυδοσίας. Και αυτή ακριβώς είναι η βασική μας ιδεολογική και πολιτική διαφορά από τη σημερινή κουρασμένη Κυβέρνηση.
Την περίπτωση της Ολυμπιακής -και αυτό θέλω να είναι η τελική μου επισήμανση- τη θεωρώ όμως τη σοβαρότερη. Η περίπτωση της Ολυμπιακής δεν είναι μία απομονωμένη, αποσπασματική περίπτωση. Είναι η ανάγλυφη απεικόνιση, είναι η μικρογραφία της κατάστασης, που επικρατεί στον ευρύτερο δημόσιο τομέα.
Το σημερινό οικτρό κατάντημα της εταιρείας πλάστηκε κατ'εικόνα και καθ'ομοίωση της Κυβέρνησης. Η κατάσταση της Ολυμπιακής είναι η ταυτότητα της ίδιας της Κυβέρνησης. Δεν μπορεί οι συναρμόδιοι, αλλά και αλληλοδιαδεχόμενοι Υπουργοί να διατυπώνουν τόσο βαριές κατηγορίες ο ένας για τον άλλο και να προσποιούνται ότι έτσι έπραξαν το χρέος τους. Κανένας δεν εξαντλεί το χρέος του κατηγορώντας τους άλλους ότι δεν ανταποκρίνονται στο δικό τους. Δεν επιτυγχάνεται απόσβεση ευθυνών με την κραυγή ότι ο ένας διέπραξε χειρότερα από τον άλλο. Δεν είναι ιδιωτική υπόθεση κανενός ούτε η Ολυμπιακή ούτε οποιαδήποτε κρατική εταιρεία, για να επιζητούν μεταξύ τους συμψηφισμό ευθυνών.
Κυρίες και κύριοι συνάδελφοι, ο τόπος αντιμετωπίζει σήμερα πολλά και σοβαρά προβλήματα: υπάρχει κακοδιοίκηση, υπάρχει ασυδοσία, αυθαιρεσία 
στον ευρύτερο δημόσιο τομέα. Υπάρχει κατασπατάληση του δημόσιου χρήματος. Διαπράττονται παρανομίες και προωθούνται αποφάσεις με σαφώς προβλεπόμενο επιζήμιο αποτέλεσμα. Ανακοινώνονται στόχοι και χρονοδιαγράμματα, που εγκαταλείπονται στη μέση χωρίς καμία απολύτως εξήγηση. Πρόκειται για φαινόμενα με τεράστιες αρνητικές επιπτώσεις στην οικονομία, αλλά και γενικότερα στην πορεία του τόπου.
Το πιο ανησυχητικό από όλα όμως -το είπα και το υπογραμμίζω- είναι
ότι για όλα αυτά κανείς ποτέ δεν φταίει.
Κανείς δεν δίνει λογαριασμό -και αυτό είναι το έσχατο σημείο
παρακμής. Είναι η ολοκληρωτική υποταγή του κράτους στο κατεστημένο. Είναι
η τελευταία επισήμανση ότι κάποια πράγματα πρέπει να αλλάξουν και να αλλάξουν τώρα. Γιατί, αν δεν αλλάξουν, έστω και τώρα, θα μας παρασύρουν όλους μαζί.
Αυτοί είναι οι λόγοι, που ζητάμε τη σύσταση εξεταστικής επιτροπής. Λόγοι που ακουμπούν στη συνείδηση κάθε ανθρώπου, κάθε πολίτη, κάθε
υπεύθυνου δημοκράτη πολιτικού.
Θέλω να ελπίζω, κυρίες και κύριοι συνάδελφοι -και απευθύνομαι κυρίως στους συναδέλφους της κυβερνητικής Πλειοψηφίας- ότι δεν θα λειτουργήσετε στη λογική μόνο της κλασικής κομματικής πειθαρχίας. Στο κάτω-κάτω της γραφής είναι ανάγκη ο πολιτικός κόσμος να στείλει, επιτέλους, ένα μήνυμα στους πολίτες ότι δεν έχουμε να φοβηθούμε ούτε ευθύνες ούτε λάθη, αλλά ότι μπορούμε να διερευνήσουμε στο βάθος του κάθε προβλήματος. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΟΣ (Απόστολος Κακλαμάνης): O Υπουργός Μεταφορών και Επικοινωνιών έχει το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ο κ. Καραμανλής δεν μου κάνει την τιμή να με ακούσει και λυπούμαι πάρα πολύ γι' αυτό. Δεν πρόκειται να διολισθήσω σε κανένα διάλογο με τους αγαπητούς συναδέλφους της Νέας Δημοκρατίας. Θα ήθελα, όμως, να παρακαλέσω να έχω την προσοχή σας προκειμένου να αποκαταστήσω...
(Θόρυβος-διαμαρτυρίες από τη Νέα Δημοκρατία)
ΠΡΟΕΔΡΟΣ (Απόστολος Κακλαμάνης): Συγγνώμη, κύριε Υπουργέ.
Γιατί θορυβείτε; Πότε θα σεβαστείτε αυτήν την Αίθουσα ορισμένοι εδώ; (Θόρυβος-διαμαρτυρίες από τη Νέα Δημοκρατία)
ΠΡΟΕΔΡΟΣ (Απόστολος Κακλαμάνης): Παρακαλώ! Απευθύνομαι προσωπικά σε
καθένα που θορυβεί έτσι απροκλήτως. Σεβαστείτε αυτόν το χώρο.
Ορίστε, κύριε Υπουργέ, έχετε το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Ειπώθηκαν μια σειρά από πράγματα τα οποία αφορούν κατ'αρχήν...
(Θόρυβος-διαμαρτυρίες από τη Νέα Δημοκρατία)
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.
ΠΡΟΕΔΡΟΣ (Απόστολος Κακλαμάνης): Δεν είναι αυτή εικόνα Κοινοβουλευτικής Ομάδας!
ΔΗΜΗΤΡΙΟΣ ΣΙΟΥΦΑΣ: Προκάλεσε ο κύριος Υπουργός με τη λέξη "διολίσθηση".
ΠΡΟΕΔΡΟΣ (Απόστολος Κακλαμάνης): Κύριε Σιούφα, πρώτον δεν έχετε το λόγο. Δεύτερον, οφείλετε ως κόμμα να σεβαστείτε αυτόν το χώρο. Το κάνετε κατ' εξακολούθηση.
ΔΗΜΗΤΡΙΟΣ ΣΙΟΥΦΑΣ: Τον σεβόμαστε. Να μην προκαλεί, όμως, ο κύριος
Υπουργός.
ΠΡΟΕΔΡΟΣ (Απόστολος Κακλαμάνης): 'Ολοι η Βουλή παρακολούθησε με
σεβασμό τον Αρχηγό σας, αλλά εσείς δεν σέβεστε και λυπάμαι που το λέω. Το γνωρίζετε πολύ καλά. Οφείλετε να συμπεριφερθείτε ως Κοινοβουλευτική Ομάδα που έχει Αρχηγό, που έχει όργανα και δεν θορυβεί.
(Θόρυβος-διαμαρτυρίες από τη Νέα Δημοκρατία) ΔΗΜΗΤΡΙΟΣ ΣΙΟΥΦΑΣ: Σας παρακαλώ, κύριε Πρόεδρε! 
ΠΡΟΕΔΡΟΣ (Απόστολος Κακλαμάνης): Αρκετά πλέον! Σεβαστείτε το χώρο
αυτό.
ΔΗΜΗΤΡΙΟΣ ΣΙΟΥΦΑΣ: Σας παρακαλώ, κύριε Πρόεδρε! Να μην προκαλεί ο
κύριος Υπουργός.
ΠΡΟΕΔΡΟΣ (Απόστολος Κακλαμάνης): Σας παρακαλώ! Αν η άλλη πλευρά
αρχίσει να σας αντιμετωπίζει έτσι, τι θα γίνει εδώ μέσα; Δεν το σκέπτεσθε αυτό;
(Θόρυβος-διαμαρτυρίες από τη Νέα Δημοκρατία)
ΔΗΜΗΤΡΙΟΣ ΣΙΟΥΦΑΣ: Σας παρακαλώ, κύριε Πρόεδρε!
ΠΡΟΕΔΡΟΣ (Απόστολος Κακλαμάνης): Ο κ. Καραμανλής μίλησε. 'Ηρθα στην 'Εδρα για να παρακολουθήσω την ομιλία του. 'Ολοι με σεβασμό τον άκουσαν. 'Οταν άρχισε ο αντίλογος, άρχισε ο θόρυβος. Αυτό είναι απαράδεκτο. Να καταλάβουν πέντε, δέκα από εσάς ότι εκθέτει και το κόμμα σας και τη Βουλή και δεν μπορεί να συνεχιστεί.
(Θόρυβος-διαμαρτυρίες από τη Νέα Δημοκρατία)
ΔΗΜΗΤΡΙΟΣ ΣΙΟΥΦΑΣ: Δεν έγινε έτσι. Μας κατηγορείτε αδίκως, κύριε
Πρόεδρε.
ΠΡΟΕΔΡΟΣ (Απόστολος Κακλαμάνης): Κατηγορώ αυτούς που βλέπω. Κύριε Σιούφα, δεν σας κατηγόρησα εσάς. Κατηγορώ αυτούς που βλέπω, οι οποίοι συστηματικώς θορυβούν και αν θέλετε καταστρέφουν και την όποια εντύπωση προκύπτει από την ομιλία και του Προέδρου σας και των ομιλητών σας. 
ΔΗΜΗΤΡΙΟΣ ΣΙΟΥΦΑΣ: Για εκείνους να υπάρξει η παρατήρηση. Προκάλεσαν
όμως οι φράσεις του κυρίου Υπουργού.
ΠΡΟΕΔΡΟΣ (Απόστολος Κακλαμάνης): Παρακαλώ!
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, δεν έχει το λόγο ο κ.
Σιούφας.
ΠΡΟΕΔΡΟΣ (Απόστολος Κακλαμάνης): 'Εχετε δίκιο.
Αυτά τα οποία σας είπα να τα σκεφθείτε όλοι και οι τριακόσιοι. Δεν είναι δυνατόν όποιος έρχεται στο Βήμα να προπηλακίζεται.
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Με ποια ιδιότητα μιλάει ο κ. Σιούφας;
(Θόρυβος-διαμαρτυρίες από τη Νέα Δημοκρατία)
ΠΡΟΕΔΡΟΣ (Απόστολος Κακλαμάνης): Σας παρακαλώ! Να σκεφθείτε μόνο τι θα γίνει, εάν, όταν μιλάει ο Αρχηγός σας, αρχίσουν κάποιοι από την άλλη πλευρά να κάνουν ό,τι κάνουν ορισμένοι από εσάς στους ομιλητές. 
(Θόρυβος-διαμαρτυρίες από τη Νέα Δημοκρατία)
ΙΩΑΝΝΗΣ ΚΕΦΑΛΟΓΙΑΝΝΗΣ: Δεν βρίζουμε, κύριε Πρόεδρε.
ΠΡΟΕΔΡΟΣ (Απόστολος Κακλαμάνης): Παρακαλώ! Ενοχλείτε, εμποδίζετε,
διακόπτετε, προπηλακίζετε και αυτό δεν είναι παραδεκτό πλέον.
Ορίστε, κύριε Υπουργέ.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Εάν η φράση την οποία είπα και την επαναλαμβάνω επ' ακριβώς, ότι δεν θα διολισθήσω να αντιμετωπίσω και εγώ με φωνασκίες τους συναδέλφους της Νέας Δημοκρατίας, ενοχλεί, νομίζω ότι αδικείται...
(Θόρυβος-διαμαρτυρίες από τη Νέα Δημοκρατία)
ΠΡΟΕΔΡΟΣ (Απόστολος Κακλαμάνης): Είναι δυνατό να λειτουργήσει η Βουλή με αυτόν τον τρόπο, κάθε φορά δηλαδή να μην τολμάει να ανέβει στην 'Εδρα όποιος έχει άλλη άποψη από εσάς; Τι είναι αυτό το πράγμα; Από τον πρώτο ομιλητή σας, ο οποίος μάλιστα διαμαρτύρεται τώρα, μέχρι τον Αρχηγό σας, όλοι με σεβασμό τους άκουσαν.
ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, θα τον ακούσουμε με πολλή προσοχή. ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε το λόγο. ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Κύριοι
συνάδελφοι, ακούστηκαν μια σειρά από πράγματα. Πρώτα απ' όλα ακούστηκε η ιστορία της Ολυμπιακής. Ακούστηκε όμως χρονικά επιλεκτικά. Ακούστηκε η ιστορία της Ολυμπιακής από το 1994 μέχρι σήμερα και εν πολλοίς λανθασμένα παρουσιάστηκαν τα στοιχεία.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
Εγώ, κύριοι συνάδελφοι, πιστεύω ότι η ιστορία της Ολυμπιακής
Αεροπορίας είναι το εξέχον παράδειγμα αδυναμίας του ελληνικού πολιτικού 
κόσμου να συννενοηθεί, προκειμένου να αντιμετωπίσει πολύπλοκα προβλήματα. Και εξηγούμαι.
Αγαπητοί, κύριοι συνάδελφοι, δεν πρόκειται για συμψηφισμό. Ο κ. 
Καραμανλής μίλησε για συμψηφισμό. Η Νέα Δημοκρατία είχε τη διαχείριση της Ολυμπιακής Αεροπορίας επί σειρά ετών. Θα θυμίσω μόνο δύο γεγονότα και θα
κάνω μία παράθεση στοιχείων και όχι παράθεση απόψεων.
Το 1989-1990 παρελήφθη η Ολυμπιακή Αεροπορία με ελλείμματα ύψους
ογδόντα περίπου δισεκατομμυρίων δραχμών. Το 1993 παρεδόθη με ελλείμματα της τάξεως περίπου των τρακοσίων τριάντα δισεκατομμυρίων δραχμών. Αυτό είναι μια πραγματικότητα επιχειρηματολογίας. Προκύπτει από τους ισολογισμούς της εταιρείας.
ΕΜΜΑΝΟΥΗΛ ΚΕΦΑΛΟΓΙΑΝΝΗΣ: Πόσα είναι τα πρωτογενή ελλείμματα και πόσα είναι από τόκους;
ΠΡΟΕΔΡΕΥΩΝ (Κωνσταντίνος Γείτονας): Θα σας παρακαλέσω, κύριε
Κεφαλογιάννη, να μη διακόπτετε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Αν αυτά συνέβαιναν, σήμερα η εταιρεία θα είχε κλείσει ήδη, θα είχε κλείσει από το 1993. Την εποχή εκείνη, όμως, υπήρξε η συνεννόηση με την Ευρωπαϊκή 'Ενωση και ζητήσατε εσείς οι ίδιοι να υπάρξει παράταση ζωής. Παράταση ζωής πώς; Με χρήματα των Ελλήνων φορολογουμένων. Και έγινε το πρώτο σχέδιο εξυγίανσης της εταιρείας. Κατετέθη επί Νέας Δημοκρατίας στην Ευρωπαϊκή 'Ενωση το σχέδιο εξυγίανσης και απερρίφθη, διότι εκρίθη ότι δεν είναι εφαρμόσιμο.
Θα ήθελα να θυμίσω, προκειμένου να υπάρξει μία αποκατάσταση του τι είχε συμβεί και τι συμβαίνει σήμερα, τη δήλωση που έκανε με επιστολή του ο επίτροπος κ. Ματούτες το 1993 και όπου έλεγε επί λέξει: "Τα οικονομικά αποτελέσματα της Ολυμπιακής Αεροπορίας για τα έτη 1990, 1991, 1992 ήταν τα χειρότερα που έχει σημειώσει οποιοσδήποτε ευρωπαϊκός αερομεταφορέας. Εάν δεν τεθεί σε άμεση εφαρμογή κάποιο πρόγραμμα εξυγίανσης οι 
πιθανότητες να βελτιωθεί η επιχείρηση είναι ανύπαρκτες". Αυτά έλεγε ο κ. Ματούτες το 1993.
'Ερχομαι να ρωτήσω σήμερα τη Νέα Δημοκρατία: Ποιο είναι το πλάνο της; Ποιο είναι το σχέδιό της; Ποια είναι η συνεισφορά της; Ποια είναι η δική της επιλογή; Γιατί δεν άκουσα τίποτα επ' αυτού. Ως γνωστόν ο κύκλος δεν τετραγωνίζεται, αγαπητοί συνάδελφοι.
'Εχουμε ένα συγκεκριμένο πρόβλημα αυτήν τη στιγμή. Θα σας αναπτύξω
πώς δημιουργήθηκε όλο αυτό το πρόβλημα.
Επειδή δεν έχουμε απολύτως καμία δυνατότητα κρατικής ενίσχυσης της Ολυμπιακής Αεροπορίας, διότι, εάν ενισχύσουμε την Ολυμπιακή Αεροπορία, γνωρίζετε -υποθέτω- οι περισσότεροι από εσάς, ότι αυτομάτως θα κληθούμε να πληρώσουμε αυτά τα οποία εκ του παρελθόντος είχαν δοθεί ως κρατικές ενισχύσεις και αυτά ανέρχονται στην τάξη περίπου των πεντακοσίων πενήντα δισεκατομμυρίων δραχμών, πρέπει να βρεθεί λύση μέσα στους κανόνες που έχει συναποδεχτεί η χώρα μας από την Ευρωπαϊκή 'Ενωση.
Κατ' αρχήν υπάρχουν δεδομένα μπροστά μας. Το 1999, όταν η Κυβέρνηση
έκανε την προσπάθεια να βρει ταυτοχρόνως και διαχειριστή της Ολυμπιακής και αγοραστή για ένα κομμάτι του μετοχικού κεφαλαίου της Ολυμπιακής, αυτός ο διαγωνισμός κατέληξε. Πρέπει να γνωρίζετε ότι για όλα αυτά υπήρξε αναλυτικότατη ενημέρωση της Βουλής από τις 29-6-1999 με πλήρη φάκελο τον οποίο κατέθεσε ο κ. Μαντέλης, για το κείμενο της συμφωνίας ανάθεσης διαχείρισης της Ολυμπιακής και για τα έγγραφα τα οποία αναφερόντουσαν στον τότε διεθνή διαγωνισμό. Το λέω αυτό, διότι ειπώθηκε από κάποιον συνάδελφο ότι δεν έγινε καν διαγωνισμός.
Ο διαγωνισμός έγινε και κατέληξε σε μια στενή επιλογή μεταξύ δύο
εταιρειών. Η μία από τις δύο, η "SPEEDWING" ήταν θυγατρική της "BRITISH AIRWAYS". Τώρα έρχεστε και λέτε ότι είναι εταιρεία ανταγωνιστική της Ολυμπιακής. Μα, όλες ήταν ανταγωνιστικές εταιρείες της Ολυμπιακής. 'Ολοι ήταν αερομεταφορείς. Ποιος γνωρίζει από διαχείριση αεροπορικών εταιρειών, εάν δεν είναι ο ίδιος αερομεταφορέας. Ποιος είναι ο μάγος που θα έλθει ξαφνικά να δώσει τα φώτα του αν δεν είναι ο ίδιος αερομεταφορέας;
'Ηλθε, λοιπόν, η "BRITISH AIRWAYS" με τη θυγατρική της την "SPEED
WING", που δεν είναι ένα μαγαζί της γειτονιάς και ανέλαβαν με μια συγκεκριμένη σύμβαση.
(Στο σημείο αυτό ο κύριος Υπουργός καταθέτει για τα Πρακτικά το προαναφερθέν έγγραφο του κ. Μαντέλη, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Ανέλαβαν, λοιπόν, τον Αύγουστο του 1999 αφού υπέγραψαν τη σύμβαση τον Ιούλιο. Το πρώτο πράγμα το οποίο έκαναν οι 'Αγγλοι ήταν να φτιάξουν ένα δικό τους υπηρεσιακό σχέδιο, προκειμένου να δείξουν στην Ευρωπαϊκή 'Ενωση η οποία ζητούσε ενημέρωση, ότι υπάρχει η δυνατότητα ανάκαμψης της Ολυμπιακής Αεροπορίας. Υπήρξε ένας σχολιασμός σε αυτό το υπηρεσιακό σχέδιο, τον οποίο η ελληνική Κυβέρνηση τον έλαβε τον Απρίλιο του 2000. Το σχολιασμό αυτό τον έκανε ο μόνιμος σύμβουλος της Ευρωπαϊκής 'Ενωσης, η "ΝΤΙΛΟΙΤΑΝΤ ΤΟΥΣ" η οποία αναλαμβάνει αντίστοιχα θέματα.
'Ηλθε στα χέρια της Κυβερνήσεως μετά τις εκλογές ο σχολιασμός, ο οποίος απέδιδε υπεραισιοδοξία και μη εφαρμοσιμότητα στο σχέδιο της "BRITISH AIRWAYS". 'Hταν ακριβώς η στιγμή όπου η "BRITISH AIRWAYS" εκλήθει για να δώσει μία σειρά από στοιχεία και εξηγήσεις για την πορεία που είχε επιλέξει. Μέσα στο κείμενο της προτάσεως την οποία έχετε κάνει, κύριοι συνάδελφοι, λέτε κάποια πράγματα που πρέπει να τα σχολιάσω.
Κατ' αρχήν λέτε για εκείνη την περίοδο, "πώς και με ποια κριτήρια και εχέγγυα εκποιήθηκαν κρίσιμα περιουσιακά στοιχεία της Ολυμπιακής Αεροπορίας;" Δεν γνωρίζετε ότι δεν έχει εκποιηθεί τίποτα; Ούτε το κτίριο της Νέας Υόρκης;
ΑΘΑΝΑΣΙΟΣ ΧΕΙΜΑΡΑΣ: Το σταματήσαμε με παρέμβασή μας προεκλογικά. ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, να μη δέχεστε
παρεμβάσεις, γιατί δεν θα τελειώσουμε.
Κύριε Χειμάρα, μιλήσατε και έχετε τη δυνατότητα να ξαναμιλήσετε.
ΑΘΑΝΑΣΙΟΣ ΧΕΙΜΑΡΑΣ: Ο προκάτοχός σας μας είπε ότι δεν θα δευτερολογήσουμε.
ΠΡΟΕΔΡΕΥΩΝ (Κωνσταντίνος Γείτονας): Το κόμμα σας εννοώ, κύριε
Χειμάρα. Δεν μιλάω για σας προσωπικά.
Συνεχίστε, κύριε Υπουργέ.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Δεν εκποιήθηκε, λοιπόν, κανένα περιουσιακό στοιχείο.
Ρωτάτε επίσης ποιοι και πώς αποφάσισαν και εκτέλεσαν τα λεγόμενα
προγράμματα εξυγίανσης. Η απάντηση είναι ότι πρώτη η Νέα Δημοκρατία το 1993. Είναι, όμως, αυτό ένα θέμα για το οποίο πρέπει να συμπλέκεται η ελληνική Βουλή, η αδυναμία της να κυβερνήσει ένα μαγαζί, όπως είναι η Ολυμπιακή Αεροπορία, ένα μαγαζί το οποίο έχει τη σφραγίδα του συντεχνιασμού, ένα μαγαζί το οποίο δυστυχώς το χαϊδέψαμε σε διάφορες περιόδους όλες οι πολιτικές παρατάξεις; Αυτή είναι η πραγματικότητα. Πρέπει να έχουμε το θάρρος να το πούμε και να συμφωνήσουμε όλοι μαζί ότι πρέπει να τελειώσουμε με αυτήν την ιστορία, διότι η Ολυμπιακή Αεροπορία, παρ'όλο όσα λέγονται περί απαξίας, έχει αξίες σημαντικότατες.
Η σημαντικότερη απ'όλες τις αξίες είναι ότι μεταφέρει 5,4 εκατομμύρια ανθρώπους το χρόνο. Πριν από λίγα χρόνια υπήρξε μία αντίστοιχη ιστορία με την "ALITALIA", η οποία άρχισε μία σειρά προσπαθειών που δεν είχαν το ριζικό στοιχείο της εκποίησης της πλειοψηφίας. Σήμερα που μιλάμε -θα σας καταθέσω σχετική αρθρογραφία από τους "Financial Times"- δυστυχώς για τους Ιταλούς η "ALITALIA" μπαίνει ξανά σε μία δίνη προβλημάτων.
Πρέπει, λοιπόν, να τελειώσουμε, διότι δεν μπορούμε να μην τελειώσουμε. Μπροστά μας υπάρχουν δύο δυνατότητες. Η πρώτη είναι να βρούμε ταχύτατα ιδιωτικά κεφάλαια για να τα βάλουμε μέσα στην Ολυμπιακή και η δεύτερη να σηκώσουμε τα χέρια ψηλά και να αφήσουμε την Ολυμπιακή Αεροπορία να πτωχεύσει. Το λέγω για να το ακούσουν οι πάντες και οι εργαζόμενοι και κυρίως οι επικεφαλής συνδικαλιστές. Εάν δεν καταφέρουμε να βρούμε ιδιωτικά κεφάλαια μέσα σε χρονικό διάστημα ολίγων μηνών, τότε η εταιρεία θα απαξιωθεί, θα πωληθεί ως περιουσιακά στοιχεία και οι άνθρωποι αυτοί θα χάσουν τη δουλειά τους.
(Στο σημείο αυτό ο κύριος Υπουργός καταθέτει για τα Πρακτικά το
προαναφερθέν δημοσίευμα των "Financial Times", το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Εγινε συζήτηση για το θέμα της ιδιωτικοποίησης της Ολυμπιακής. Δεν
κατάλαβα σε τι κατέτεινε αυτή η συζήτηση, δηλαδή αν ο δρόμος που ακολουθούμε σήμερα είναι σωστός ή λάθος; Πάνω σε αυτό θα ήθελα να πω κάποια πράγματα, αφού προηγουμένως ενημερώσω τη Βουλή, ότι οι συνάδελφοι της Νέας Δημοκρατίας έχουν καταθέσει και επερώτηση γι'αυτά τα θέματα. Παρ'όλα αυτά σήμερα έρχεται το θέμα του Falcon, το θέμα της μετεγκατάστασης και το θέμα της ιδιωτικοποίησης.
Τα λέω αυτά ιδιαίτερα για το Συνασπισμό, ο εκπρόσωπος του οποίου είπε ότι θέλουν να μάθουν τι θα γίνει με την ιδιωτικοποίηση και γι'αυτό ψηφίζουν υπέρ της σύστασης της εξεταστικής επιτροπής. Κύριε Λεβέντη, έχουν καταθέσει επερώτηση, αλλά οι συνάδελφοι δεν το είπαν. Το ξέχασαν. 
Το κύριο, λοιπόν, θέμα είναι αυτό που έχω πει ήδη στις προγραμματικές
δηλώσεις της Κυβέρνησης. "Η Ολυμπιακή Αεροπορία είναι ένα τεράστιο και δύσκολο πρόβλημα. Δεν χρειάζονται μεγαλοστομίες και δεν χωρούν μαγικές συνταγές. Απαιτούνται γρήγορες επιλογές λύσεων". Δεν μπορώ να κατανοήσω πώς είναι δυνατόν να χρησιμοποιούνται φράσεις όπως αυτές που περιέχει η πρότασή σας "περί μεθοδεύσεων, περί ξεπουλήματος, κερδοφόρων τμημάτων και φορτώματος". Το είπε και ο Πρόεδρος της Νέας Δημοκρατίας πριν από λίγο για φόρτωμα στο δημόσιο του χρεοκοπημένου τμήματος. Λυπάμαι, κύριοι συνάδελφοι, γιατί με αυτήν την τακτική των υψηλών τόνων και των αβάσιμων κατηγοριών, αντί να υποστηρίζετε την προσπάθεια λύσεως του προβλήματος, αυξάνετε τα εμπόδια. Ελπίζω όχι σκόπιμα, γιατί δεν μπορώ να φανταστώ ότι υπάρχουν κάποιοι που εύχονται να αποτύχουμε για να αποτύχει η Ολυμπιακή, ώστε να ωφεληθούν κομματικά.
Η πολιτική μας είναι η εξεύρεση της βέλτιστης λύσης. Αυτό πρακτικά σημαίνει τη μεγαλύτερη δυνατή αξία του ενεργητικού της εταιρείας. Το πώς θα επιτευχθεί αυτή η επιδίωξη, το μελετούν αυτήν τη στιγμή οι ειδικοί σύμβουλοι.
Και οποιοσδήποτε έχει από τώρα υπόψη του τι ακριβώς πρέπει να κάνουμε και πώς να το κάνουμε, ας το πει. Γι' αυτό μίλησα για το ποιο είναι το πλάνο. Ας το πει κάποιος για να βοηθήσει. Εμείς χαράξαμε πολιτική. Είπαμε να αναδειχθούν όλες οι κρυφές αξίες της εταιρείας, να βγει καθαρή εικόνα, να ελεγχθούν οι υποχρεώσεις.
'Εχετε ακούσει ποτέ να πωλείται κάτι, μία εταιρεία, χωρίς να εγγυάται ο πωλητής το παθητικό της εταιρείας; 'Εχετε ακούσει ποτέ να συμβεί αυτό κάπου στον κόσμο; Κάνουμε μία κουβέντα εδώ στην οποία πρέπει να είμαστε
προσεκτικοί. Πρέπει να έχουμε τη δυνατότητα αποτύπωσης στο λόγο μας κάποιων τεχνικών όρων. Αυτή είναι η πραγματικότητα.
Προσπαθούμε, λοιπόν, να αποτυπώσουμε το παθητικό στο κομμάτι το οποίο θα διαθέσουμε στην αγορά, προκειμένου να μην έχουμε προσφορές, οι οποίες θα έχουν όρους. Και αν οι προσφορές έχουν όρους οι οποίοι δεν είναι ομοειδείς μεταξύ τους, τότε στο τέλος της ημέρας θα πάρουμε προσφορές μη συγκρινόμενες μεταξύ τους. Τότε ο διαγωνισμός θα καταρρεύσει, αγαπητοί κύριοι και κυρίες συνάδελφοι και αυτό δεν πρέπει να γίνει.
Πρέπει, λοιπόν, να δεχθούμε ότι οποιοδήποτε και αν είναι το παθητικό της επιχείρησης, αυτό θα είναι το δημόσιο. Ποιος είναι ο ιδιοκτήτης της Ολυμπιακής Αεροπορίας σήμερα; Είπε ο κ. Καραμανλής προηγουμένως: "Θα το φορτώσουμε στο δημόσιο;" 'Ηδη το έχει φορτωμένο το δημόσιο. Αυτό είναι ο ένας και μοναδικός μέτοχος της Ολυμπιακής Αεροπορίας. Δεν υπάρχει άλλος. Δεν κατάλαβα προς τι αυτός ο εντυπωσιασμός.
Ακούσατε τη διεκτραγώδηση την οποία σας έκανα. Στη σοβαρή πολιτική
δεν αγνοούμε την ύπαρξη του παθητικού. Δεν είναι σοβαρή πολιτική να ζητούμε να πουλήσουμε το παθητικό και να απαλλαγούμε από αυτό με κάποιο θαύμα. Δεν υπάρχουν θαύματα, ούτε υπάρχει κανείς ο οποίος να θέλει να βάλει τα χρήματά του για να αγοράσει το παθητικό.
Η βασική ερώτησή μας προς τους συμβούλους ήταν μία και πολύ απλή:
'Ετσι όπως είναι σήμερα η Ολυμπιακή Αεροπορία, αυτή η συγκεκριμένη Ολυμπιακή, με το παθητικό της, με τα συγκεκριμένα περιουσιακά της στοιχεία, με τη φήμη και την πελατεία της ως αυτή έχει και με τις διάφορες άλλες υποχρεώσεις της, είναι δυνατόν να πουληθεί; Και η απάντηση ήταν, όχι, δεν μπορεί να πουληθεί έτσι, δεν ενδιαφέρεται κανείς. Και είναι κάτι το οποίο δεν το κάνουμε μεταξύ μας. Δεν θα μαζευτούμε εδώ στη Βουλή να αποφασίσουμε με ένα νομοσχέδιο για το πώς θα πουληθεί η Ολυμπιακή. Θα το κάνουμε με την αγορά. Η αγορά θα έλθει και θα πει ότι, εγώ προσφέρω για να αγοράσω κάτι. Εάν δεν υπάρχει κανείς ο οποίος να ενδιαφέρεται, θα μείνει "η νύφη στο ράφι" και δεν υπάρχει πια καμία σωτηρία. 'Εχουν τελειώσει οι γαμπροί.
Τα νομικά, λοιπόν, και φορολογικά θέματα που συνδέονται με αυτήν την πολιτική θα μας τα πουν, όπως σας είπα, οι ειδικοί. Δεν θα πρέπει να επιχειρούμε πρόχειρες αναλύσεις και να βγάζουμε συμπεράσματα που στηρίζονται σε ελλιπείς και πρόχειρες νομικές απόψεις.
Κυρίες και κύριοι συνάδελφοι, επιτυχής λύση σημαίνει ένα πράγμα. Πρώτα απ' όλα να συνεχίσει η Ολυμπιακή να πετάει, να ενταχθεί σε μία από τις ισχυρές ευρωπαϊκές συμμαχίες. Σε αυτό το σημείο θα ήθελα να σας πω ότι όταν πλέον είχε μεσολαβήσει ένα ικανό χρονικό διάστημα και ήταν δυνατόν να εξεταστεί ποια ήταν η απόδοση της "SPEEDWING" μέσα στην Ολυμπιακή, ρωτήθηκε αν μπορεί να τη βάλει μέσα σε μια στρατηγική συμμαχία. Το είχε υπογράψει στη σύμβαση της και είπε: "'Οχι δεν μπορώ". Ρώτησα τότε: "Γιατί το υπέγραψες;" Απάντησε ότι αν προσπαθήσει τώρα να τη βάλει σε μια στρατηγική συμμαχία θα εισπράξει ένα όχι και θα απαξιωθεί η εταιρεία. Τους είπα ότι αυτό δυστυχώς δεν μας ικανοποιεί σαν ελληνικό δημόσιο. Φθάσαμε να τους πούμε και να ρωτήσουμε αυτό, το οποίο περιγράφηκε και προηγουμένως από κάποιο συνάδελφο, την option, δηλαδή τη δυνατότητα την οποία είχε να αγοράσει ένα ποσοστό έως 20%. Απάντησε τότε ότι δεν ενδιαφερόταν να αγοράσει. Βεβαίως από τη στιγμή εκείνη δεν υπήρχε πλέον κανένας λόγος να παραμένει η "SPEEDWING" στη διοίκηση της Ολυμπιακής. Είναι απολύτως προφανές.
Να ενταχθεί, λοιπόν, σε μία από τις ισχυρές ευρωπαϊκές συμμαχίες, να ανταποκριθεί στο σημαντικό ρόλο της στο νέο αεροδρόμιο των Σπάτων. Με την ευκαιρία που αναφέρομαι στα Σπάτα, θα ήθελα να σας πω κάτι το οποίο είναι δέσμευση της Κυβέρνησης. Και οι οδικές προσβάσεις θα υπάρξουν την 1η Μαρτίου όταν θα ξεκινήσει το Αεροδρόμιο των Σπάτων να λειτουργεί και όλα όσα είναι αναγκαία για την εγκατάσταση της Ολυμπιακής στα Σπάτα θα λειτουργούν.
Γνωρίζετε όλοι ότι καθυστέρησε η Ολυμπιακή να ξεκινήσει τις εργασίες της για να πάει στα Σπάτα. Δεν είναι μυστικό. Το θέμα είναι ότι γίνεται μια προσπάθεια και αυτή η προσπάθεια μπορώ να σας διαβεβαιώσω ότι θα καταλήξει σε θετικό αποτέλεσμα. Αυτά είναι τα στοιχεία τα οποία πρέπει να γνωρίζετε και αυτά είναι τα στοιχεία τα οποία γνωρίζετε πλέον ότι υπάρχουν με την ευθύνη την οποία έχει η Κυβέρνηση.
Η εταιρεία "SPEEDWING", όπως σας είπα, έκανε ένα επιχειρησιακό σχέδιο με βάση το οποίο προέβλεπε μία σειρά από πράγματα. 'Εκανε ένα βασικό λάθος. Υπερεκτίμησε τις δυνατότητες αύξησης των εσόδων της εταιρείας και δεν έκανε τίποτα ή σχεδόν τίποτα για να μειώσει τα έξοδά της. Δεν μπόρεσε, λοιπόν, να πραγματοποιήσει αυτό το οποίο είχε πει και ήλθε
η "ΝΤΙΛΟΙΤΑΝΤ ΤΟΥΣ" τον Απρίλιο του 2000 και είπε ότι αυτό δεν είναι δυνατόν να συμβεί.
Είπε ο κ. Καραμανλής προηγουμένως ότι εμείς όχι μόνο δεν ζητήσαμε
ευθύνες από τη "SPEEDWING", αλλά αντιθέτως η "SPEEDWING" "εκεί που μας χρωστούσε μας πήρε και το βόδι" και μας ζητάει εννιακόσια εκατομμύρια. Να διευκρινίσω για να γνωρίζετε ότι πρώτον, αυτά τα οποία ζήτησε η "SPEEDWING" και δεν τα έλαβε και αμφιβάλλω πάρα πολύ αν θα τα λάβει ποτέ, είναι τα εννιακόσια εκατομμύρια τα οποία υπολείπονται για να συμπληρωθεί το κόστος μισθοδοσίας για τα δεδουλευμένα. Πιστεύω ότι είμαι σαφής.
Το δεύτερο είναι ότι το ελληνικό δημόσιο θα εγείρει και θα αποτυπώσει
αξιώσεις για τη "SPEEDWING".
ΑΝΑΣΤΑΣΗΣ ΠΑΠΑΛΗΓΟΥΡΑΣ: Πότε;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): 'Οταν κρίνει, κύριε Παπαληγούρα, ότι έχει έλθει η στιγμή, μέσα στις επόμενες εβδομάδες. Αλλά είναι πράγματα τα οποία δεν είναι δυνατόν να συζητούνται αυτήν τη στιγμή αναλυτικά και δημόσια, όπως καταλαβαίνετε.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Η σύμβαση λύθηκε;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Υπάρχουν, όπως ξέρετε, ανταγωγές.
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είπατε ότι δεν θα διολισθήσετε σε διακοπές. Διολισθαίνετε.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Αφού, κύριε Πρόεδρε, οι κύριοι συνάδελφοι μπαίνουν σε ένα γόνιμο διάλογο, γιατί να μην τους απαντήσω; Ο διάλογος είναι γόνιμος.
ΔΗΜΗΤΡΙΟΣ Ν. ΚΩΣΤΟΠΟΥΛΟΣ: Είναι σοβαρό, κύριε Πρόεδρε. Μου είπε ο
κύριος Υπουργός ότι θα μου απαντήσει.
ΠΡΟΕΔΡΕΥΩΝ (Κωνσταντίνος Γείτονας): Κατ' αρχήν ο διάλογος, κύριε
Υπουργέ και κύριοι συνάδελφοι, γίνεται μέσω του Προεδρείου. Για να είναι γόνιμος πρέπει να είναι και οργανωμένος.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Πειθαρχώ
απολύτως.
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ, και
δεν χρειάζεται να πειθαρχείτε στο Προεδρείο, αλλά στον Κανονισμό.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Θα πω λίγα
λόγια για το θέμα του FALCON.
Κυρίες και κύριοι συνάδελφοι, η υπόθεση είναι στη δικαιοσύνη. Η υπόθεση έχει φύγει πλήρως από το Υπουργείο Μεταφορών. Την ίδια μέρα που λάβαμε το πόρισμα των ρουμανικών αρχών, που υποθέτω ότι γνωρίζετε πως τα πορίσματα αυτά γίνονται με μία διεθνή σύμβαση, τη Σύμβαση του Σικάγο, την ίδια ημέρα το αποστείλαμε σε όλους τους υπεύθυνους και στη δικαιοσύνη βεβαίως και στο Υπουργείο Εξωτερικών προς επίσημη μετάφραση. Στείλαμε την επίσημη μετάφραση μετά από δεκαπέντε μέρες όταν μας την έδωσε το Υπουργείο Εξωτερικών.
Το θέμα, λοιπόν, είναι στη δικαιοσύνη και η δικαιοσύνη, να είσθε βέβαιοι, ότι θα αποδώσει τις ευθύνες που πρέπει. Δεν μπορώ να καταλάβω πως μέσα σε μια τέτοια συζήτηση γίνεται θέμα και ερωτάται μία κυβέρνηση τι θα κάνει για να τιμωρήσει αυτούς οι οποίοι φταίνε. Υπάρχει διάκριση εξουσιών, το έμαθα στην Ε' γυμνασίου. Γιατί μπαίνει αυτό το θέμα έτσι; Προς εντυπωσιασμό αυτών οι οποίοι δεν γνωρίζουν; Είναι στη δικαιοσύνη η υπόθεση. Η δικαιοσύνη έχει συλλέξει όλα τα στοιχεία και υποθέτω ότι πολύ σύντομα θα ακούσετε τα νέα από τη δικαιοσύνη.
Η Νέα Δημοκρατία, κυρίες και κύριοι συνάδελφοι, έχει όλα τα στοιχεία υπόψη της. 'Εχει κάνει μια σειρά από επίκαιρες ερωτήσεις και ερωτήσεις. Στις 15 Μαϊου είχε κάνει και ο Συνασπισμός ερώτηση. Στις 14 Ιουνίου είχε κάνει η Νέα Δημοκρατία. Στις 8 Μαϊου είχε κάνει άλλη ερώτηση πάλι η Νέα Δημοκρατία για τα προγράμματα εξυγίανσης, για τα οποία προγράμματα ρωτά σήμερα με την πρότασή της ρωτώντας τι θα κάνουμε με την ιδιωτικοποίηση κ.ο.κ.
Αυτό σημαίνει ότι, όπως φαίνεται από τη συζήτηση αυτή, δεν υπάρχει λόγος σύστασης εξεταστικής επιτροπής. Υπάρχει ενδεχομένως πρόθεση να υπάρξει μια δυνατότητα και ένα γήπεδο μικροπολιτικών αντεγκλίσεων. Αυτό
να το πούμε όμως καθαρά και να το αποφασίσουμε. Αυτό το οποίο πρέπει να κάνουμε, αγαπητοί κύριοι συνάδελφοι, είναι ένα και μόνο και το είπα στην αρχή. Πρέπει να σταματήσει το πολιτικό σύστημα να είναι όμηρος συντεχνιών. Σε αυτό μπορούμε να βοηθήσουμε όλοι. Μπαίνει η Ολυμπιακή Αεροπορία σε μια πολύ κρίσιμη φάση.
Στην κρίσιμη αυτή φάση δεν μετρούνται μόνο τα περιουσιακά στοιχεία,
το όνομα και η πελατεία, αλλά μετριέται και κάτι άλλο, το γενικότερο περιβάλλον. Εάν το γενικότερο αυτό περιβάλλον το διαταράσσουμε, να είστε βέβαιοι ότι δεν θα πλησιάσουν επενδυτές. Εάν η Νέα Δημοκρατία πηγαίνει και υποδαυλίζει συνδικαλιστές της προκειμένου να κάνουν απεργίες, βεβαίως δεν θα έλθει κανείς τελικά.
Το λέω προκειμένου να μη γίνει. Διότι οι χώροι μέσα στην Ολυμπιακή Αεροπορία συνεχώς απειλούνται με απεργίες. Και να ρωτήσω, απεργία έναντι ποίου; 'Εναντι της Κυβέρνησης; 'Εναντι του Υπουργείου Μεταφορών; 'Οχι. Απεργία κατά των συναδέλφων τους θα είναι. Και αυτό πρέπει να μας το πείτε και εσείς, πρέπει να μας το πει το σύνολο του πολιτικού κόσμου. Η απεργία θα είναι καθοριστική. Θα καταδικάσει και θα σφραγίσει την Ολυμπιακή Αεροπορία.
Αυτό, λοιπόν, το οποίο πρέπει να κάνετε, είναι να τους συμβουλεύσετε να σταματήσουν να παίζουν μικροπολιτικά και κυρίως να μην
υποδαυλίζονται.
ΑΙΚΑΤΕΡΙΝΗ ΠΑΠΑΚΩΣΤΑ- ΣΙΔΗΡΟΠΟΥΛΟΥ: Μα, κύριε Υπουργέ...
ΠΡΟΕΔΡΕΥΩΝ (Κωνσταντίνος Γείτονας): Κυρία Παπακώστα, επιμένετε να
διακόπτετε συνεχώς! Σας παρακαλώ, σταματείστε!
Να μη γράφετε καμία διακοπή στα Πρακτικά!
Ορίστε, κύριε Υπουργέ, συνεχίστε!
ΧΡΗΣΤΟΣ ΒΕΡΕΛΗΣ (Υφυπουργός Μεταφορών και Επικοινωνιών): Κυρίες και
κύριοι συνάδελφοι, πιστεύω ότι η συζήτηση αυτή έδειξε μία σειρά από πράγματα.
Να έλθω σε κάτι ακόμα που είπε ο κ. Καραμανλής, το οποίο επίσης είναι
λανθασμένο.
Ο κ. Καραμανλής πρέπει να ρωτήσει αυτούς οι οποίοι του παραδίδουν τα
στοιχεία, πού τα βρίσκουν. Μίλησε για την UPRISE WATERHOUSE & COOPERS,
μια διεθνή εταιρεία με διεθνή αναγνώριση. 'Εχει σε όλο τον κόσμο γραφεία. Είπε, πώς είναι δυνατόν εμείς να δίνουμε στην "ΡRICE WATERHOUSE" να κάνει τη δουλειά αυτή, όταν η "ΡRICE WATERHOUSE" ήταν αυτή η οποία έκανε τους ισολογισμούς του 1997 και του 1998;
Πρώτον και κύριον, η "ΡRICE WATERHOUSE" προσελήφθη από την "SWISS
FIRST BOSTON", από τους συμβούλους, δηλαδή, τους οποίους ορίσαμε για την ιδιωτικοποίηση, προκειμένου να δείξει στο show room το οποίο θα γίνει
στους υποψήφιους επενδυτές τα στοιχεία. Και αυτό πρέπει να γίνει. Δεύτερον, στην "ΡRICE WATERHOUSE" ανετέθη να κάνει πρόχειρο
ισολογισμό με πρώτο τρίμηνο ή πρώτο εξάμηνο του 2000, προκειμένου να προστεθεί στα στοιχεία αυτά. Αυτό είναι αυτό το οποίο κάνει. Δεν καταλαβαίνω, εμείς θα βγάλουμε τους πάντες διάτρητους;
Κυρίες και κύριοι συνάδελφοι, πιστεύω ότι βρισκόμαστε στην απαρχή μιας εντονότατης πολιτικής ευθύνης από την πλευρά της Νέας Δημοκρατίας, που θα βρίσκει διάφορα προσχήματα κάθε στιγμή. Πιστεύω ότι όσοι ήσασταν εδώ το 1989, θα έχετε τη δυνατότητα να αποτιμήσετε ότι εκείνο το κλίμα, εκείνη η περίοδος, εκείνη η πολιτική ιδεολογία κόστισε στον τόπο. Ας μην επιτρέψουμε, λοιπόν, να μπούμε πάλι σ' αυτήν την ατμόσφαιρα.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος της Νέας Δημοκρατίας κ. Παπαληγούρας έχει το λόγο.
Γνωρίζετε ότι δικαιούσθε μόνο δέκα λεπτά να μιλήσετε, γιατί μίλησε ο Αρχηγός σας.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Κυρίες και κύριοι συνάδελφοι, το αίτημα της Νέας Δημοκρατίας για σύσταση εξεταστικής επιτροπής με αντικείμενο την κατάσταση διάλυσης της Ολυμπιακής Αεροπορίας δεν αποτελεί αβασάνιστη επιλογή. Είναι προφανές ότι η πολιτική προσφυγή σε διαδικασίες τέτοιου τύπου ρίχνει ένα δυσοίωνο φως στο δημόσιο βίο. Αλλά έχουμε την πίστη ότι καθώς κυριαρχεί κλίμα που βαραίνει τελικά τον πολιτικό κόσμο στο σύνολό του, πλήττοντας αδιάκριτα δίκαιους και αδίκους, υπεύθυνους και ανεύθυνους, ενόχους και αθώους, μόνη ουσιαστική απάντηση στην απαξίωση της πολιτικής είναι η καθίδρυση της διαφάνειας σε όλες τις πτυχές του
δημόσιου βίου.
'Εχουμε συνείδηση ότι το αίτημα για τη σύσταση εξεταστικής επιτροπής συνιστά ένα κατηγορητήριο ερώτημα σε βάρος της Κυβέρνησης για διασπάθιση του δημόσιου χρήματος και για την καταβαράθρωση του εθνικού αερομεταφορέα. Γιατί η ίδια η πορεία της Ολυμπιακής Αεροπορίας μέσα στα τελευταία χρόνια -πορεία οικονομικής χρεωκοπίας, διοικητικής διάλυσης και ηθικής απαξίωσης- στοιχειοθετεί την ανάγκη διαλεύκανσης. Καθ' όσον εγείρει κρίσιμα ερωτήματα, στα οποία ο Υπουργός δεν μπόρεσε σήμερα να δώσει απαντήσεις.
Βεβαίως, ο εισηγητής του ΠΑΣΟΚ αρνήθηκε την ύπαρξη ποινικών ευθυνών. Αλλά σημείωσα με ικανοποίηση ότι έστω έμμεσα κατ' αντιδιαστολή ανεγνώρισε την ύπαρξη πολιτικών ευθυνών. Και στο τέλος-τέλος δεν αισθάνεσθε την υποχρέωση απέναντι στον 'Ελληνα φορολογούμενο πολίτη, ο οποίος έχει πληρώσει το "μάρμαρο" με ένα τρισεκατομμύριο δρχ. περίπου, να εξετάσουμε σε βάθος την υπόθεση της Ολυμπιακής Αεροπορίας και τη διάλυση στην οποία έχει οδηγηθεί;
Μεταξύ 1994 και 1998 η Ολυμπιακή υπέστη τη θεραπεία δύο κατ' όνομα
εξυγιαντικών προγραμμάτων με την πολιτική επήνευση των Βρυξελλών. Η διπλή αυτή "εξυγίανση" όχι μόνο απέτυχε, αλλά στοίχισε, όπως είπα, περί το ένα τρισεκατομμύριο στον 'Ελληνα φορολογούμενο. 'Ενα εκατομμύριο στον αέρα, καθώς η εταιρεία συνέχισε να αθροίζει ελλείμματα και μετά το πρώτο, μα
και μετά το δεύτερο σχέδιο εξυγίανσης.
Ακολούθησε λεόντεια σύμβαση με τη "SPEEDWING". Αυτή η εγκληματικής ανοησίας σύμβαση:
Πρώτον, προέβλεπε πρωτοφανείς για τα διεθνή δεδομένα αμοιβές και
δαπάνες. Περίπου πέντε εκατομμύρια δολάρια αμοιβές συν τριάμισι για έξοδα της "SPEEDWING", αλλά και πριμ πλουσιοπάροχο τεσσάρων εκατομμυρίων δολαρίων για αμοιβή επιτυχίας, αλλά και πριμ ενάμισι εκατομμυρίου για μεταβατική επιτυχία. Δεύτερον, δεν προέβλεπε τον παραμικρό όρο για τη διασφάλιση των συμφερόντων του δημοσίου σε περίπτωση αποτυχίας. Δεν υπήρχε ούτε ένας όρος που να προβλέπει διαδικασίες έκπτωσης της διαχειρίστριας εταιρείας. Ούτε μια ποινική ρήτρα για τυχόν καθυστέρηση στην εκτέλεση του έργου. Ούτε ρήτρες στην περίπτωση μερικής ή συνολικής αποτυχίας του εγχειρήματος. Κυρίως, όμως -τρίτον- η επίμαχη σύμβαση όχι μόνο δεν έδινε στη "SPEEDWING" κίνητρο να καταστήσει την Ολυμπιακή κερδοφόρο -όπως είπε ο Αρχηγός της Νέας Δημοκρατίας δεν προέβλεπε ούτε την επένδυση μιας λίρας στην εταιρεία- αλλά αντίθετα την κινητροδοτούσε να την ζημιώσει περισσότερο, αφού της παραχωρούσε δικαίωμα προαίρεσης -option- για αγορά των μετοχών της Ολυμπιακής στην τρέχουσα τιμή τους κατά το χρόνο της αγοράς. 'Εδινε, δηλαδή, κίνητρα στους Εγγλέζους να ρίξουν έξω την εταιρεία για να την αγοράσουν φθηνότερα!
Τα στοιχεία είναι καταλυτικά. Το σωρευμένο έλλειμμα της Ολυμπιακής
διογκώθηκε από σαράντα οκτώ δισεκατομμύρια το 1994, σε εξήντα τέσσερα δισεκατομμύρια το 1998, σε εβδομήντα τρία δισεκατομμύρια το 1999 και θα προσεγγίσει τα εκατόν είκοσι δισεκατομμύρια στο τέλος τρέχοντος του χρόνου.
Κατά τη διάρκεια των τριών τελευταίων χρόνων σημειώνεται μείωση της
πληρότητας των πτήσεων της Ολυμπιακής από 67% σε 63%.
Και μεταξύ 1997 και 1999 μειώνεται η επιβατική κίνηση εξωτερικού κατά 7%, μειώνεται και η επιβατική κίνηση εσωτερικού κατά 16%.
Δεν είναι ερώτημα, αγαπητοί συνάδελφοι -προς όλες τις πτέρυγες απευθύνομαι- γιατί και με ευθύνη ποιων ωθήθηκε η Ολυμπιακή σε μια τέτοια καταστροφική σύμβαση στο πλαίσιο άλλωστε της οποίας ολοκληρώθηκε η απαξίωσή της; Ποιοι ευθύνονται για τη δημιουργία των νέων ελλειμμάτων; Κανείς;
Δεν είναι αλήθεια, κύριε Υπουργέ, ότι η εταιρεία λειτούργησε χωρίς θεωρημένα βιβλία τα τελευταία χρόνια; Δεν απαντήσατε. Δεν είναι αλήθεια ότι οι σύμβουλοι "COOPERS" και η "PRICE WATER HOUSE" αναφέρονται σε έκθεσή τους σε σωρείες οικονομικών ατασθαλιών; Δεν είναι αλήθεια ότι μόλις πριν από λίγο απαλλάξατε των καθηκόντων τους τους διευθυντές προμηθειών γενικού υλικού και τεχνικού υλικού για λόγους παραβάσεων του κανονισμού προμηθειών; Δεν είναι αλήθεια ότι εκκρεμούν επιβαρυντικά πορίσματα της οικονομικής επιθεώρησης για τα οποία δεν υπήρξε καμία αντίδραση;
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών): Μου επιτρέπετε κύριε Παπαληγούρα, μία λέξη;
ΑΝΑΣΤΑΣHΣ ΠΑΠΑΛΗΓΟΥΡΑΣ: Παρακαλώ,κύριε Υπουργέ.
Κύριε Πρόεδρε, να μου κρατηθεί ο χρόνος.
ΠΡΟΕΔΡΕΥΩΝ (Κωνσταντίνος Γείτονας): 'Οπως γνωρίζετε στις διακοπές δεν κρατείται ο χρόνος αλλά εν πάση περιπτώσει ας δώσει μία σύντομη απάντηση ο κύριος Υπουργός.
ΝΙΚΟΛΑΟΣ ΓΚΕΛΕΣΤΑΘΗΣ: 'Εχετε δύο μέτρα και δύο σταθμά για τις
διακοπές.
ΠΡΟΕΔΡΕΥΩΝ (Κωνσταντίνος Γείτονας):Δέχθηκε ο ομιλητής τη διακοπή και ενέκρινα.
Ορίστε, κύριε Υπουργέ, έχετε το λόγο.
ΧΡΗΣΤΟΣ ΒΕΡΕΛΗΣ (Υπουργός Μεταφορών και Επικοινωνιών):Υπήρξαν πραγματικά δύο εκθέσεις σωστά το αναφέρει ο κ. Παπαληγούρας και ήρθα να σας ενημερώσω, ξέχασα να το πω προηγουμένως ότι και οι δύο ήδη από μιας εβδομάδας τώρα είναι στον εισαγγελέα.
ΑΝΑΣΤΑΣΗΣ ΠΑΠΑΛΗΓΟΥΡΑΣ:Θα μπορούσατε να τα πείτε στη δευτερολογία
σας. 'Ελεγα ότι αμφισβητείτε αυτά που είπα.
ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Παπαληγούρα. ΑΝΑΣΤΑΣΗΣ ΠΑΠΑΛΗΓΟΥΡΑΣ: Σήμερα δεν θα υπεισέλθω περισσότερο στο
βάσιμα διαγραφόμενο κίνδυνο να τιναχθεί στον αέρα το χρονοδιάγραμμα λειτουργίας των Σπάτων παρά τις προχθεσινές φιέστες, καθώς οι ίδιοι οι κατασκευαστές της τεχνικής βάσης της Ολυμπιακής δηλώνουν αδυναμία να παραδοθεί προς χρήση μέσα στο χρόνο που η Κυβέρνηση διαδηλώνει ότι θα λειτουργήσει το καινούριο αεροδρόμιο.
Μια τελευταία ακόμη φράση ότι οπωσδήποτε στη γενικότερη εικόνα διάλυσης της Ολυμπιακής παραπέμπει το ατύχημα του πρωθυπουργικού FALCON που προκάλεσε θανάτους αλλά και το εξευτελιστικό επεισόδιο με την απαγόρευση της διέλευσης του αεροσκάφους στο οποίο επέβαινε ο Πρωθυπουργός πάνω από τη Γιουγκοσλαβία.
Πώς αλήθεια να μη διερωτηθεί κανείς, κύριοι συνάδελφοι, και ο πιο καλόπιστος πολίτης κάτω από τον ίσκιο των παραπάνω μήπως τελικά τα όσα έγιναν στην Ολυμπιακή ήταν από την αρχή μεθοδευμένα; Μήπως ορισμένοι κυβερνητικοί παράγοντες είχαν εξ αρχής ως ανομολόγητο στόχο -απεργάστηκαν με άλλα λόγια- την απαξίωση του εθνικού μας αερομεταφορέα ώστε να καταστεί ευκολότερη λεία για τους επίδοξους διαπλεκόμενους και μη διαμελιστές του; Μήπως η διοικητική και διαχειριστική διάλυση της Ολυμπιακής συντελέστηκε βάσει σχεδίου κάποιων ώστε να ξεπουληθεί έναντι πινακίου φακής σε κάποια συμφέροντα που αποτελούν φοβούμαι και την αφανή Κυβέρνηση αυτού του τόπου; Και δεν θα λογοδοτήσει κανείς για την κατασπατάληση ενός τρισεκατομμυρίου (1.000.000.000.000) δραχμών; Κανείς δεν ευθύνεται για τίποτα στον τόπο μας;
ΠΡΟΕΔΡΕΥΩΝ (Κωνσταντίνος Γείτονας):Παρακαλώ ολοκληρώστε.
ΑΝΑΣΤΑΣΗΣ ΠΑΠΑΛΗΓΟΥΡΑΣ: Θέλω να ολοκληρώσω με τη φράση ότι ζητάμε τη σύσταση εξεταστικής επιτροπής, κύριε Υπουργέ και κύριοι συνάδελφοι, για να φωτίσουμε το πρόσφατο παρελθόν και κυρίως να διασφαλίσουμε το μέλλον της Ολυμπιακής Αεροπορίας. Aν οι παλινωδίες σας οι ανεύθυνοι πειραματισμοί σας, η παραλυτική σας αδράνεια μέχρι σήμερα συνεχιστεί, φοβούμαι ότι η σημερινή Κυβέρνηση, η Κυβέρνηση του κ. Σημίτη θα βρεθεί στη θέση του σύνδικου πτώχευσης της Ολυμπιακής. Χρωστάμε μπρος στον ίσκιο που βαραίνει συνολικά τον πολιτικό κόσμο σήμερα, φως, χρωστάμε να διαλευκάνουμε αυτήν την υπόθεση ντροπής της Ολυμπιακής Αεροπορίας. 
(Χειροκροτήματα από την πτέρυγα της Νέας Δημοκρατίας).
ΠΡΟΕΔΡΕΥΩΝ (Κωνσταντίνος Γείτονας):Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά Θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Πεντακόσια χρόνια έντυπης παράδοσης του Νέου Ελληνισμού" τριάντα επτά μαθητές και δύο συνοδοί-δάσκαλοι του 96ου Δημοτικού Σχολείου Αθηνών.
Η Βουλή τους καλωσορίζει.
(Χειροκροτήματα από όλες τις πτέρυγες)
Επίσης, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει τις εκθέσεις της στα σχέδια νόμου του Υπουργείου Περιβάλοντος, Χωροταξίας και Δημοσίων 'Εργων:
α) Κύρωση της από 30 Ιουνίου 2000 Πράξης Νομοθετικού Περιεχομένου "Δημιουργία Μονάδας Μηχανικής Διαλογής, Κομποστοποίησης και Χώρου Υγειονομικής Ταφής Απορριμμάτων και Μονάδας Συμπίεσης, Δεματοποίησης και Προσωρινής Αποθήκευσης Απορριμμάτων στο Δήμο Ακρωτηρίου Ν. Χανίων" (ΦΕΚ
152Α'/30.6.2000).
β) Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Αλβανίας για την κατασκευή νέας διασυνοριακής (οδικής) γέφυρας μεταξύ των δύο χωρών στην περιοχή του συνοριακού φυλακίου Μερτζάνι-Τρι Ουράτ".
Ο Κοινοβουλευτικός Εκπρόσωπος του ΠΑΣΟΚ κ. Ροβέρτος Σπυρόπουλος έχει το λόγο.
ΡΟΒΕΡΤΟΣ ΣΠΥΡΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, θα προσπαθήσω να αποτυπώσω με τον πιο ευκρινή και ειλικρινή λόγο τη συνισταμένη βούληση και τη συνισταμένη εκτίμηση και της παράταξής μας και θέλω να πιστεύω και της πλατιάς πλειοψηφίας του ελληνικού λαού που στις 9 του Απρίλη γνωμοδότησε και έκρινε πολιτικά και το ΠΑΣΟΚ και την Κυβέρνησή του και βέβαια δεν γνωμοδότησε και έκρινε πολιτικές πράξεις της τριετίας που προίσχυσε αλλά επιδοκίμασε και τον προγραμματικό του λόγο για την ερχόμενη τετραετία. Και θα τολμήσω να το κάνω αυτό αξιοποιώντας αν θέλετε μια διαδικασία που δεν στοχεύει αυτά τα χαρακτηριστικά. Δεν στοχεύει κανείς να αναδειχθούν πολιτικά χαρακτηριστικά μια διαδικασία πολιτικού διαλόγου μέσα από μια διαδικασία όπου καλείται το Σώμα να κρίνει αν θα πρέπει ή όχι να συγκροτήσουμε μια εξεταστική επιτροπή.
Τι προσδοκούσαν αυτοί που σχεδίασαν αυτήν την πολιτική κίνηση της Νέας Δημοκρατίας; Φαίνεται ότι μέσα από αυτήν τη μεθόδευση αποκαλύπτουν το γενικότερο σχέδιο της πολιτικής τακτικής ελπίζω όχι στρατηγικής που θα ακολουθήσουν τους επόμενους μήνες. Λέμε όχι στο πεδίον της πολιτικής αναμέτρησης, λέμε όχι στο πεδίον του πολιτικού κοινοβουλευτικού ελέγχου με όρους πολιτικούς και λέμε ναι στο πεδίον της πολιτικής αναμέτρησης με βάση την παραπολιτική, τη φημολογία, τη διατροπολογία με βάση, δηλαδή, μία τακτική η οποία σε πολύ κρίσιμες περιόδους και με ιδιαίτερη φειδώ θα πρέπει να ασκείται από το κόμμα της Αξιωματικής Αντιπολίτευσης σε περιόδους, δηλαδή, κρίσης όπου πια διαπιστώνεται μία προφανέστατη οιονεί απειλή όπου στο τέλος της πολιτικής είναι η διαπλοκή.
Είμαστε σε αυτό το σημείο σήμερα; Πιστεύω, αγαπητοί συνάδελφοι, ότι ο ελληνικός λαός δεν πιστεύει -και σωστά και ευτυχώς- ότι είμαστε σε μία τέτοια φάση. Και δεν το πιστεύει γιατί ο ελληνικός λαός παρακολουθεί όλων μας τις προσπάθειες να ωριμάσει να διευρυνθεί να εμπαιδωθεί η κοινοβουλευτική μας δημοκρατία. Παρακολουθεί τις προσπάθειες όλων μέσα σε αυτήν την αγχωμένη διαδικασία που έχουμε να αντιστοιχίσουμε στον ευρωπαϊκό χώρο ένα ανταγωνιστικό πολιτικό σύστημα. 'Ε, μην δηλητηριάζετε αυτήν την αισιοδοξία και αυτήν την προσπάθεια. Αισιοδοξία που έχει ο ελληνικός λαός και την προσπάθεια που καταβάλει για να υλοποιήσουμε
αυτήν την προοπτική. Μη θυσιάζετε αυτήν την εξέλιξη με πολιτικές τακτικές που στην αρχή της μιας τετραετίας σε καμία περίπτωση δεν θα απολήξουν, κομματικά ή μικροκομματικά ή και πολιτικά οφέλη στη Νέα Δημοκρατία. Αυτό βέβαια είναι θέμα δικό σας.
Θέμα δικό μας είναι άλλο. Να μιλήσουμε πολιτικά, να πούμε την
άποψή μας να επιχειρήσουμε να αναπτύξουμε μαζί ένα διάλογο προκειμένου ο καθείς εξ'ημών, από τη θέση που ο ελληνικός λαός τον έχει θέσει, να αναλάβει τις ευθύνες του.
Η επιλογή να οδηγήσει η Νέα Δημοκρατία το θέμα της Ολυμπιακής στο
θέμα της εξεταστικής επιτροπής δεν βοηθά ούτε την Ολυμπιακή. Ξέρετε πολύ καλά -και είστε έμπειροι- ότι η Ολυμπιακή Αεροπορία είναι σε μία φάση ιδιαίτερα κρίσιμη για το μέλλον της και την προοπτική της. Ξέρετε πολύ καλά ότι το περιβάλλον που διαμορφώνεται στον ευρωπαϊκό χώρο δεν επιτρέπει ολιγωρίες στις αεροπορικές εταιρείες. Ξέρετε ακόμα πολύ καλά ότι η διαδικασία μεταρρύθμισης ή προσαρμογής των μεγάλων δημόσιων οργανισμών και επιχειρήσεων στα νέα δεδομένα που εκ των ων ουκ άνευ δημιουργεί ο αδυσώπητος ή ο πραγματικός ανταγωνισμός στο χώρο της Ευρώπης προϋποθέτει και μία ανταγωνιστική λειτουργία σε επίπεδο υπευθυνότητας του πολιτικού μας συστήματος γιατί ως πολιτικό σύστημα μπορούμε να διαμορφώσουμε φερέγγυους όρους, παραγωγικούς όρους, γρήγορους όρους και αποδοτικούς όρους για τη θεσμική μεταρρύθμιση των μεγάλων δημόσιων επιχειρήσεων και οργανισμών.
Βέβαια η πολιτική είναι παρούσα και οι πολιτικές είναι παρούσες με τη διαφορά ότι από τις εκλογές και μετά έχουμε πάψει να μιλάμε πολιτικά μεταξύ μας. Και ξέρετε γιατί Γιατί θαρρώ ότι έχετε υποβαθμίσει και την
πολιτική σας ευθύνη σε διαχειριστικό ακόμα επίπεδο να ελέγχετε πολιτικά την Κυβέρνηση. Ούτε αυτό πράττετε.
Θέλω να σταθώ σε ένα ακόμα σημείο. Θέλω να μιλήσω λίγο για την
Ολυμπιακή Αεροπορία. Αν ανατρέξουμε στο παρελθόν μπορούμε να θυμηθούμε το ρόλο και την μετεξέλιξη των δημόσιων επιχειρήσεων. Οι πιο πολλές από αυτές ξεκίνησαν αμέσως μετά τον πόλεμο σαν ιδιωτικές επιχειρήσεις. Στη δεκαετία του '50 έγιναν δημόσιες και βέβαια σήμερα κάτω από τους νέους όρους που οικοδομούνται στην οικονομία τα πράγματα αναδιαρθρώνονται και πάλι.
Σας θυμίζω -για να μην το ξεχνάμε σε αυτήν την Αίθουσα- ότι η
Ολυμπιακή ξεκίνησε σαν ιδιωτική και κατέστη δημόσια με μία κατά την άποψή μου μάλλον χαριστική απόφαση της Νέας Δημοκρατίας προς τον τότε ιδιοκτήτη. Είστε γεννήτορες ενός αδιεξόδου. Και δεν είστε μόνο γεννήτορες αυτού του αδιεξόδου αλλά είστε γεννήτορες και άλλων αδιεξόδων. Και ενδεχομένως εμείς κάποια στιγμή μπορεί να είχαμε την ευθύνη ή να είχαμε και εμείς ευθύνες για τη μη γρήγορη προσαρμογή εάν θέλετε. Τέτοιο διάλογο να κάνουμε μεταξύ μας, αλλά αυτός ο διάλογος προϋποθέτει την πολιτική παρούσα και την παραπολιτική και τη σκανδαλολογία απούσες. Τολμάτε να μπούμε σε αυτήν τη λογική; Θαρρώ πως όχι. 'Εχετε αυτοπαγιδευτεί σε μία ανέξοδη -έτσι νομίζετε- τακτική που θέλει την πολιτική απούσα.
Να σας πω και μερικά πράγματα για τις μεγάλες δημόσιες επιχειρήσεις και για τους εργαζόμενους σε αυτές γιατί η αναδιάρθρωση της Ολυμπιακής προϋποθέτει παρόντες και τους εργαζόμενους. Και εδώ πολύ φοβούμαι ότι χωρίς να το σκεφθόμαστε καλά πότε ο ένας και πότε ο άλλος απαξιώνουμε και το ρόλο των εργαζομένων θέτοντας σε πρώτο επίπεδο ευθύνες που μπορεί να 
έχουν, αλλά η τακτική των εργαζομένων προσδιορίζεται σε ένα περιβάλλον. Και το περιβάλλον της Ολυμπιακής είναι περιβάλλον αστάθειας για πολλά χρόνια, περιβάλλον ανασφάλειας για πολλά χρόνια, περιβάλλον εργασιακής
και επιχειρησιακής ανασφάλειας για πολλά χρόνια. Ας κάνουμε μία συμφωνία μεταξύ μας να αφήσουμε τους εργαζόμενους την ανασφάλειά τους να μην πατάμε πάνω σε αυτούς και να συνεννοηθούμε για το μέλλον της Ολυμπιακής Αεροπορίας.
Πιστεύω ότι το Κομμουνιστικό Κόμμα συνεχίζει να έχει μία εμμονή ότι μπορούν τα πάντα να είναι δημόσια. Και εμείς ως σοσιαλιστές, ως κόμματα του δημοκρατικού σοσιαλισμού, επανακαθορίσαμε τις σχέσεις του δημοσίου με τα κόμματα, με την Κυβέρνηση με το κράτος. Νομίζω ότι το 1989, ο Δεκέμβρης του 1989 με το Γενάρη του 1990 δεν απέχει ένα μήνα, αλλά απέχει έναν αιώνα. Πολλά πράγματα ανακαθορίστηκαν, πολλά πράγματα άλλαξαν και σαφέστατα αυτοί που πιστεύουν στο δημοκρατικό σοσιαλισμό, αυτοί που πιστεύουν στην αριστερά αναζητούν δρόμους όπου τα οράματά τους θα είναι βιώσιμα και στη νέα πραγματικότητα που οικοδομείται και με δυνάμεις που είναι πάνω αυτές, αλλά και με τις δυνάμεις τις παρούσες. Με τις δυνάμεις της αριστεράς, δηλαδή, και με τις δυνάμεις του δημοκρατικού σοσιαλισμού παρούσες σε αυτήν την εξέλιξη. Και αλλίμονο εάν δεν ήταν παρούσες. 
Πιστεύω ότι ο ρόλος, λοιπόν, και αυτή η πορεία του μετασχηματισμού
των μεγάλων δημόσιων επιχειρήσεων θα έχει μπροστά της μία εικοσαετή περίοδο όπου θα δοκιμαστεί και το δόγμα της ύπαρξης αυτών των επιχειρήσεων σε καθεστώς ενός αδυσώπητου ανταγωνισμού. Εκεί θέλουμε να οδηγήσουμε την Ολυμπιακή Αεροπορία. Δεν μπορούμε να κάνουμε διαφορετικά. Πρέπει να δοκιμάσουμε τις αντοχές μας σε αυτό το περιβάλλον και να δοκιμάσουμε και την πολιτική μας.
Εμείς σαν σοσιαλιστές συνθηκολογούμε με αυτήν την προοπτική και θα διερευνήσουμε τους ρόλους μας και την πολιτική μας έκφραση και έκφανση μέσα σε αυτήν την αδήριτη πραγματικότητα. Δεν υποτασσόμαστε σε αυτή, συνθηκολογούμε με αυτήν την εξέλιξη και καλούμε τους εργαζόμενους να συνθηκολογήσουν σε αυτήν την εξέλιξη γιατί δεν μπορούμε να κάνουμε διαφορετικά. Τους καλούμε όμως να αγαπούν πάντα την επιχείρηση σαν να ήταν κρατική, σαν να ήταν δημόσια. Και τους καλούμε επιπρόσθετα να πιστέψουν ότι ό,τι είναι παραγωγικό σε αυτήν τη χώρα είναι δημόσιο και κοινωνικό.
Και βέβαια θα δοκιμάσουμε μέσα από τη δημιουργική σχέση που είχαμε,
που έχουμε και πάντα θα έχουμε με τις δυνάμεις εργασίας και το λαό το ρόλο μας και την προοπτική μας και δεν συνθηκολογούμε.
Τακτικά, είμαστε υποχρεωμένοι, γιατί θέλουμε να ασκούμε την εξουσία
για το καλό αυτού του τόπου, για το καλό του λαού, να δοκιμάζουμε τις πολιτικές μας απόψεις μέσα από ένα δημοκρατικό διάλογο σε αυτήν την Αίθουσα. Καλούμε, λοιπόν, τους εργαζόμενους και το λαό να μας ακούσει γιατί ξέρει πολύ καλά ότι ιστορικά, αγωνιστικά μέσα σε μία ολόκληρη διαδρομή γι'αυτόν αγωνιστήκαμε, γι'αυτόν υπήρξαμε. Και βέβαια δεν λέμε ότι έχουμε το μονοπώλιο αυτής της ευθύνης. 'Οχι. Κάποτε κάναμε και αυτό το λάθος. Πιστεύω ότι συναγωνιζόμαστε σε αυτήν τη διαδικασία και σας καλούμε να συναγωνιστούμε σε αυτήν τη διαδικασία. Και βέβαια σας καλούμε να συναγωνιστούμε σε αυτήν τη διαδικασία, όχι μέσα από την παραπολιτική, όχι μέσα από τη διαπλοκή, όχι μέσα από μία διαδικασία που απαξιώνει την πολιτική.
Θα μπορούσε κανείς πολλά να πει με αυτήν την ενδιαφέρουσα για μας
πρωτοβουλία της Νέας Δημοκρατίας, φεύγοντας από την πολιτική και κρίνοντας το θέμα της Ολυμπιακής σε επίπεδο παραπολιτικής.
Βέβαια οι μέρες επιβάλλουν, όσο βαρύ και να είναι το φορτίο αυτό, να πει ο Κοινοβουλευτικός Εκπρόσωπος του ΠΑΣΟΚ και μερικά πράγματα για το διάσημο πια και επίκαιρο φαινόμενο της διαπλοκής, που υπήρξε, αναστήθηκε και πήρα μία διάσταση τρομακτική και σαρκοβόρα σε σχέση με ζώντα πρόσωπα και μεταπρατική απέναντι σε θανόντα πρόσωπα.
Ανακαλύψαμε ότι οι πολιτικές στο Αιγαίο δεν ήταν σωστές, όταν υπήρχαν ογδόντα νεκροί. Ανακαλύψαμε ότι η απειλή του καμποτάζ ενδεχομένως δεν πρέπει να μας βρει με ισχυρούς επιχειρηματικούς ομίλους, αλλά με δεκάδες, κατακερματισμένες, μικρές εταιρείες. Ανακαλύψαμε λάθη στην πολιτική που άσκησε η Κυβέρνηση για αρκετά χρόνια και που ενδεχομένως και εσείς θα ασκούσατε έτσι περίπου ή έτσι ακριβώς.
Και σε ένα χώρο, που θα κριθεί σε δύο-τρία σε ένα πολύ σκληρό και αδυσώπητο ανταγωνισμό, οικοδομούμε από τώρα, και από αυτήν την εβδομάδα, αδιέξοδα. Και τα αδιέξοδα αυτά οδήγησαν μία σειρά εταιρείες που στο σύνολό τους είπαν χθες και είπαν ότι δεν θέλουν άλλη προστασία, να μη θίξουμε τα συμφέροντα του Αιγαίου. Και το είπαν σε μας, που μιλάγαμε για μερικούς εξ αυτών. Μαζεύτηκαν όλοι και είπαν "όχι".
Πιστεύω, κύριοι συνάδελφοι, ότι η πολιτική δεν αφορά νέους και παλιούς, όπως είπε ο σεβαστός κ. Αναγνωστόπουλος. Αφορά αυτούς που γνωρίζουν -σε όποιο κόμμα και αν είναι- για ποιο λόγο είναι εδώ, ποιος είναι ο ρόλος τους, πώς είναι ταγμένοι να υπηρετήσουν μέσα από την ιδεολογία τους και τις αρχές τους το εθνικό συμφέρον. Και εγώ πιστεύω
ότι σε αυτήν την Αίθουσα στο σύνολό μας είμαστε τέτοιοι. Νομίζω όμως ότι εδώ και αρκετό καιρό έχουμε αποδυθεί σε ένα φοβερό αγώνα απαξίωσης της εθνικής μας εντολής. 'Ελεος. Ο λαός λέει "ως εδώ".
Για να μπω, όμως, σε αυτό το κρίσιμο θέμα και να πω πράγματα που δεν θα τολμούσα να πω ούτε σε τηλεοπτικό παράθυρο -και βέβαια δεν θα μιλήσω ποτέ εκεί για τα θέματα της διαπλοκής- μπορώ να πω το εξής: Πρέπει να κατανοήσουμε -και νομίζω ότι όλοι το κατανοούμε- τα απλά και τα αυτονόητα.
Να κατανοήσουμε ότι αυτή η χώρα έχει ανάγκη από επιχειρηματίες. Και έχει ανάγκη από επιχειρηματίες που να εδράζουν την επιχειρηματική τους προοπτική σε δύο δεδομένα: είτε εντίμως επιχειρούν σε αυτήν τη χώρα είτε ανεντίμως, κοινός παρονομαστής είναι ότι περίπου όλοι είναι ανέντιμοι. Εν πάση περιπτώσει, θα είναι ο οποιοσδήποτε από τους επιχειρηματίες ανέντιμος, αν πει: "Ξέρετε κάτι; Εγώ είμαι έντιμος". Τότε όλοι θα λέγαμε: "Νάτος ο φταίχτης".
Αυτό πρέπει να το σβήσουμε, γιατί διαφορετικά θα σβήσουμε τις δυνατότητες της χώρας και να υποδέχεται και να ευνοεί και να δημιουργεί προϋποθέσεις ανάπτυξης της οικονομίας. Αυτό είναι καταστροφικό. Αυτό μπορεί να μας οδηγήσει σε αδιέξοδο.
Και θα σας πω και κάτι άλλο: 'Ημουν εργαζόμενος στον ΟΤΕ, όταν ο κ. Φλωράκης, ο κ. Μητσοτάκης και ο αείμνηστος Ανδρέας Παπανδρέου πήραν μια
απόφαση για τις ψηφιακές παροχές στον ΟΤΕ. Ξέρετε τι λέγαμε τότε στον ΟΤΕ; 'Οτι αυτή ήταν μία εθνική απόφαση. Ξέρετε τι πιστεύουμε; 'Οτι αν δεν είχε παρθεί εκείνη η απόφαση, σήμερα δεν θα υπήρχαν τηλεπικοινωνίες ή έστω θα υπήρχαν τηλεπικοινωνίες με δεδομένη τη δυσμενή θέση του ΟΤΕ σε αυτόν τον ανταγωνισμό. Ο ΟΤΕ θα ήταν απών.
Και ξέρετε και κάτι άλλο; Εκείνο τον καιρό λέγαμε και κάποια άλλα
πράγματα, που δεν μπορούμε να τα πούμε σήμερα. Αν θα τα πω, θα με ταυτίσουν με συμφέρον. Και πώς να πείσω ότι δεν είχα, δεν έχω ούτε θα έχω
σύνδεση με άλλο συμφέρον παρά με ένα και μόνο: με τη συνείδησή μου. Κανείς Γερμανός εργαζόμενος δεν θεωρεί ποτέ τη μεγάλη του εταιρεία,
που για πάρα πολλά χρόνια έχει την ευθύνη της παραγωγής του τηλεπικοινωνιακού υλικού, σαν μια εταιρεία η οποία θα είναι απούσα από τις βασικές επενδύσεις των τηλεπικοινωνιών του. Βέβαια η Γερμανία συμβίωσε με την ανάπτυξη του καπιταλισμού.
Και βέβαια έχουν δημιουργηθεί πολύ σκληροί όροι για το τι σημαίνει
"εθνική συνείδηση" και πώς μέσα στην εθνική συνείδηση είναι και η συνείδηση σε σχέση με την οικονομία. Μην εμποδίζουμε, όμως, σε αυτήν τη χώρα να υπάρχει και τέτοια συνείδηση. Και ας μην εμποδίζουμε να υπάρχουν επιχειρηματίες που έχουν επιχειρηματικά και ταυτόχρονα εθνικά σχέδια.
Ας μη δηλητηριάζουμε τα πράγματα κάτω από την προσωπική μας αντιπαλότητα στο επίπεδο της επόμενης εκλογικής αναμέτρησης -ας έρθει αυτή και όπως έρθει. Να σας πω κάτι; Πιστεύω ότι η δημοκρατία σαφώς διευρύνεται, όταν με πολύ καθαρούς όρους γίνονται οι λαϊκές κρίσεις και είτε εναλλάσσονται τα κόμματα είτε εναλλάσσονται οι πολιτικές. 'Ετσι βαθαίνει η δημοκρατία, αυτό χρειαζόμαστε.
Και δεν θα ήταν όλα καταστροφικά ούτε εγώ θα ένιωθα άσχημα, αν ήμουνα Βουλευτής της Αντιπολίτευσης και εσείς ήσασταν Κυβέρνηση. Και δεν πιστεύω ότι θα αντιδρούσα, όπως αντιδρούν αρκετοί Βουλευτές του κόμματός σας. 
Πιστεύω ότι κάθε φορά με όσο δυσμενείς, αν θέλετε, σχεδιασμούς και αν
φτιάχνουμε μία πολιτική κίνηση, υπάρχει η δυνατότητα να σκεφτούμε διαφορετικά.
Κύριοι συνάδελφοι, είμαι νέος Βουλευτής, με την έννοια ότι αυτή είναι η δεύτερη θητεία μου. Πιστεύω, όμως, ότι σε αυτήν την επιβεβλημένα γρήγορη πορεία εμπέδωσης και εμβάθυνσης της δημοκρατίας μας και στην τελική προσπάθεια αντιστοίχησης με τα τεκταινόμενα στην Ευρώπη, όλοι έχουμε ευθύνες. Και οι ευθύνες δεν αφορούν μόνο την Κυβέρνηση. Αφορούν κυρίως και πρωτίστως την Κυβέρνηση.
Είμαι σίγουρος ότι θα προσπαθήσουμε από τη δική μας τη μεριά να γίνουμε καλύτεροι. Αλλά πρέπει και εσείς, από τη δική σας τη μεριά, από τώρα να διαμορφώσετε τις προϋποθέσεις, να δείξετε ότι εσείς οραματίζεστε μία ακόμα καλύτερη διακυβέρνηση της χώρας, με διακριτές βέβαια τις ιδεολογικές μας διαφορές. Με τον τρόπο που επιχειρείτε να παρουσιάσετε τα πράγματα...
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, ολοκληρώστε, κύριε
Σπυρόπουλε.
ΡΟΒΕΡΤΟΣ ΣΠΥΡΟΠΟΥΛΟΣ: ...με φέρνετε στο 1988. Οπλίζομαι στη λογική του 1989. Οριοθετούμαι πολιτικά στο κόμμα μου και στην παράταξή μου με εκείνη τη λογική, μία λογική περίπου δέκα χρόνων πριν. 'Ετσι λοιπόν θα έρθετε να κυβερνήσετε; Θαρρώ πως όχι. Ανατρέψτε αυτήν τη λογική. Οι ευθύνες όλων μας είναι μεγάλες.
Η καταψήφιση της πρότασης της Νέας Δημοκρατίας είναι μία καταψήφιση η οποία βοηθάει όχι μόνο την Ολυμπική Αεροπορία, αλλά τη συνολική μας πορεία, για να βαθύνει, να διευρυνθεί, να εμπεδοθεί, να προχωρήσει η δημοκρατία μας.
Ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο κ. Μαντέλης έχει το λόγο.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
ΑΝΑΣΤΑΣΙΟΣ ΜΑΝΤΕΛΗΣ: Κύριοι συνάδελφοι, ακούσαμε τον κ. Καραμανλή και μερικούς από τους Βουλευτές της Νέας Δημοκρατίας να στρέφονται κατά των Υπουργών Μεταφορών των τελευταίων έξι χρόνων, μεταξύ των οποίων ήμουν κι εγώ.
Μου επιτρέπετε, κυρία Πρόεδρε, να σας παρακαλέσω κάτι; Βλέπω στο ρολόι απέναντι ότι έχω πέντε λεπτά. 'Ενα μεγάλο μέρος όμως όλης της συζήτησης που έγινε αναφέρθηκε στη δική μου θητεία. Ιδιαίτερη αναφορά στη δική μου θητεία έκανε και ο Πρόεδρος της Νέας Δημοκρατίας. Θα ήθελα, λοιπόν, να μου δώσετε περισσότερο χρόνο. 'Εχετε το δικαίωμα να μου τον δώσετε, έχετε το δικαίωμα να μη μου τον δώσετε. Το θέτω ως αίτημα και ακούω την κρίση σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ξεκινήστε, κύριε Μαντέλη, και
θα υπάρξει μία μικρή ανοχή, αλλά όχι πολύ μεγάλη. Εντάξει;
ΑΝΑΣΤΑΣΙΟΣ ΜΑΝΤΕΛΗΣ: Θα ήθελα να ξέρω το χρόνο που θα μου δώσετε, για να κανονίσω τη δομή του λόγου μου.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Πόσο χρόνο θέλετε, κύριε
Μαντέλη; Για να ακούσω. Πώς το αντιλαμβάνεσθε;
ΑΝΑΣΤΑΣΙΟΣ ΜΑΝΤΕΛΗΣ: Θα ήθελα δέκα-δεκαπέντε λεπτά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): 'Οχι, κύριε Μαντέλη, δεν γίνεται αυτό. Λυπάμαι πάρα πολύ. Επτά λεπτά σας δίνω, αν θέλετε. 
ΑΝΑΣΤΑΣΙΟΣ ΜΑΝΤΕΛΗΣ: Εν πάση περιπτώσει, μου αφαιρείτε το λόγο. Είναι
ακριβώς το πρόβλημά σας.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Δεν σας αφαιρώ καθόλου το λόγο. 'Ολα λέγονται με την κατάλληλη σύνθεση.
ΑΝΑΣΤΑΣΙΟΣ ΜΑΝΤΕΛΗΣ: 'Ακουγα επί τριάντα λεπτά και επομένως θα μου
δώσετε έξι ή επτά λεπτά, για να απαντήσω στα τριάντα λεπτά.
Κύριοι συνάδελφοι, εκ του ασφαλούς επετέθη ο κ. Καραμανλής κατά των προηγούμενων Υπουργών Μεταφορών, από αυτούς που ξεκίνησαν από τα τέλη του 1994 την προσπάθεια να διορθώσουν τα πράγματα, να εξυγιάνουν και να αποκαταστήσουν το ρόλο της Ολυμπιακής Αεροπορίας σαν εθνικού αερομεταφορέα στο παγκόσμιο σύστημα, που λειτουργεί απόλυτα ανταγωνιστικά.
Γιατί αυτοί οι Υπουργοί ανέλαβαν κυριολεκτικά να σηκώσουν επάνω τους το σύνολο μιας ανορθόδοξης πολιτικής, που δημιουργήθηκε σε δύο κρίσιμα χρονικά σημεία, τα οποία δεν είναι χρονικά σημεία σε σχέση με κυβερνήσεις, αλλά ποιοτικά στοιχεία των αερομεταφορών. Ανέλαβαν να σηκώσουν το βάρος, το σύνολο των λαθών και το σύνολο αυτής της πολιτικής, που έχει δύο σταθερά σημεία, όπως σας είπα προηγουμένως, που ετελέσθησαν και τα εγκλήματα.
Είναι το έγκλημα που ετελέσθη, όταν αγοράστηκε από το κράτος η
Ολυμπιακή Αεροπορία, επειδή ο ιδιοκτήτης της δεν είχε πού να την πουλήσει και δεν ήθελε να πληρώνει άλλο γι' αυτήν. Δεν ήθελε να πληρώνει άλλα ελλείμματα.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Και αγοράστηκε χωρίς να υπάρξει καμία πρόνοια τότε και στα επόμενα
χρόνια, για να διορθωθεί εκείνη η κατάσταση. Γιατί αγοράστηκε με μία νοοτροπία ότι θα φύγουμε από τον ιδιοκτήτη τότε της Ολυμπιακής Αεροπορίας, για να πάμε στο κράτος, να πληρώνει τα ελλείμματά μας και να πληρώνει επίσης και τις ιδιομορφίες μας.
Θα ήθελα να αναφέρω και ένα μικρό περιστατικό, για να συνειδητοποιήσουμε περί τίνος επρόκειτο.
Η διαπραγμάτευση τότε, κύριοι συνάδελφοι, δεν έγινε με τον Υπουργό
Μεταφορών ή με τον Υπουργό Οικονομικών εκείνης της περιόδου. Η πίεση ασκήθηκε μέσα από τον Υπουργό Εργασίας εκείνης της περιόδου. Το έτος, κατά το οποίο ξεφορτώθηκε ο ιδιοκτήτης την Ολυμπιακή με όλα της τα προβλήματα και τα ανέθεσε στο κράτος, είναι το έτος 1975. Δεν έγινε τίποτε ούτε το 1975 ούτε το 1976, δεν έγινε τίποτε για να διορθωθεί η κατάσταση. Και εκείνα που δημιουργήθηκαν τότε, συνεχίζουν να υπάρχουν μέχρι σήμερα.
Δεύτερο χρονικό σημείο είναι το σημείο που απελευθερώνονται οι αερομεταφορές, απελευθερώνονται πλήρως. 'Εχουμε έναν πλήρη ανταγωνισμό. Και το ερώτημα είναι: τι κάναμε, είτε πριν ξεκινήσει η πλήρης απελευθέρωση ή όταν ξεκίνησε η πλήρης απελευθέρωση, για να προστατεύσουμε την Ολυμπιακή Αεροπορία, για να μπορεί να σταθεί στο παγκόσμιο ανταγωνιστικό σύστημα.
Θα σας θυμίσω ότι για τις τηλεπικοινωνίες κάνουμε μια μεγάλη προσπάθεια όλα αυτά τα χρόνια, για να είναι έτοιμες την 1.1.2001. Για παράδειγμα. Ψηφιακοποιήσαμε το δίκτυο, ή κάναμε rebalancing των τιμών, για να ετοιμάσουμε τον ΟΤΕ, ώστε να μην υποστεί από τον ανταγωνισμό μια πίεση από το παγκόσμιο σύστημα, για να μπορεί να αντέξει ως εθνική επιχείρηση, εθνική όχι με όρους κράτους, αλλά εθνική με όρους συνείδησης, όπως την περιέγραψε ο συνάδελφος Ροβέρτος Σπυρόπουλος προηγουμένως.
Τι έγινε τότε; Δεν έγινε τίποτα, κύριοι συνάδελφοι. Ούτε πριν ούτε
κατά ούτε μετά την απελευθέρωση. Και θέλετε να σας πω και κάτι άλλο; Εκείνη την περίοδο ακριβώς επιβαρύνεται η Ολυμπιακή Αεροπορία από το σύνολο του χρέους, για το οποίο σήμερα μας κατηγορεί ο κ. Καραμανλής, με πάνω από τριακόσια δισεκατομμύρια δραχμές.
Και η περίοδος που έγινε η απελευθέρωση των αερομεταφορών ήταν το
έτος 1992. Ούτε το 1990 ούτε το 1991 ούτε το 1992, ούτε το 1993 έγινε τίποτα. Τίποτα απολύτως. Ας βρεθεί κάποιος να πει τι έγινε εκείνη την
περίοδο. Το μόνο που θα υπάρξει σαν διαπίστωση, είναι ότι το 1993 μόνο, με τιμές του έτους 1993, το έλλειμμα της Ολυμπιακής Αεροπορίας έφτασε τα 145 δισεκατομμύρια δραχμές, μόνο εκείνη τη χρονιά.
Σε σημερινές τιμές θα ήταν πάνω από 200, 250 δισεκατομμύρια. Και δεν ελήφθη κανένα μέτρο. Εστάλη και ένα πρόγραμμα εξυγίανσης της Ολυμπιακής στις Βρυξέλλες στις 15 Ιουνίου 1993 και μετά από τρεις - τέσσερις μήνες η Ευρωπαϊκή Επιτροπή το απέρριψε ως ακατάλληλο. 'Ηρθαν όλοι οι υπόλοιποι Υπουργοί Μεταφορών, όλοι οι υπόλοιποι Υπουργοί Εθνικής Οικονομίας, όλες οι υπόλοιπες κυβερνήσεις, να σηκώσουν το βάρος εκείνων των καταστάσεων. 
Και μπορείτε εκ του ασφαλούς να χτυπάτε και να μιλάτε για ένα
τρισεκατομμύριο χρέος. Δεν είναι ένα τρισεκατομμύριο βέβαια, όπως έχει επισημανθεί. Συνολικά είναι 491 δισεκατομμύρια. Είναι το χρέος το προ του 1993, εκ των οποίου πάνω από 300 έγιναν σε τρία χρόνια δικά σας και 55 δισεκατομμύρια είναι το κεφάλαιο που ανέλαβε να πληρώσει το κράτος, το νέο κεφάλαιο της Ολυμπιακής.
Αυτό εσείς το κάνατε 1 τρισεκατομμύριο -με γεια σας με χαρά σας- για να μπορείτε να στηρίξετε το λαϊκισμό σας, για να μπορείτε να σπεκουλάρετε, για να μπορείτε να δικαιολογήσετε τη στάση σας. Αυτά λοιπόν τα χρήματα που προέκυψαν εκείνη την περίοδο, ήταν τα δικά σας χρέη. Και αναλάβαμε εμείς να διορθώσουμε μια κατάσταση, την οποία δημιουργήσατε επί δεκαπέντε και πλέον χρόνια με αυτήν την τακτική.
Και όχι μόνο αυτό, έχουμε και μια ιδιαίτερη ευαισθησία, κύριοι συνάδελφοι. Εμείς κατηγορούμεθα, ο νυν Υπουργός Μεταφορών, εγώ, οι προηγούμενοι από εμένα, διότι οποιαδήποτε στιγμή είδαμε ότι πάει να υπάρξει μία απόκλιση, σπεύσαμε αμέσως να λάβουμε μέτρα. Δεν αφήσαμε να δημιουργηθεί η κατάσταση, που δημιουργήθηκε ακριβώς την κρίσιμη περίοδο της απελευθέρωσης των αερομεταφορών που σας είπα ότι τίναξε την Ολυμπιακή στον αέρα. Δηλαδή την περίοδο 1990-1993.
Κύριοι συνάδελφοι, οποιαδήποτε στιγμή παρουσιάστηκε πρόβλημα απόκλισης, εμείς λάβαμε μέτρα, για να μην έχουμε την ίδια κατάσταση, γιατί θέλαμε και την Ολυμπιακή Αεροπορία να σώσουμε, όπως και ό,τι κάνουμε είναι για να σώσουμε την Ολυμπιακή Αεροπορία, αλλά και ταυτόχρονα να μη χάσει κανένας εργαζόμενος τη θέση του και να συνεχίσει να πετάει η Ολυμπιακή στους ελληνικούς αιθέρες και στους διεθνείς αιθέρες.
Θα ήθελα να αναφέρω πιο συγκεκριμένα, κύριοι συνάδελφοι, ότι πρώτα από όλα με κατηγορήσατε για το ότι το πρόγραμμα, το οποίο έγινε επί των ημερών μου, απέτυχε. Από πού και ως πού απέτυχε; Με ποια στοιχεία βγάλατε ότι απέτυχε; Καθόλου δεν απέτυχε.
Θα πρέπει να σας πω ότι το 1998 είχε κέρδος 1,5 δισεκατομμύριο δραχμές. Κατορθώσαμε τον κίνδυνο που πήγε να δημιουργηθεί, να τον προλάβουμε αμέσως. Κατορθώσαμε το 1999 να έχουμε ένα έλλειμμα, το οποίο περιορίστηκε περίπου στα 8 δισεκατομμύρια δραχμές σε μία χρονιά κατά την οποία κάναμε επενδύσεις για αγορά τέσσερα airbus, αυτά που πετούν σήμερα στην Αυστραλία και στη Νέα Υόρκη, μία χρονιά κατά την οποία ξεκίνησαν οι επενδύσεις για τη μετεγκατάσταση στα Σπάτα και μπήκαν οι εργολάβοι και δουλεύουν έκτοτε στα Σπάτα, μία χρονιά κατά την οποία είχαμε βαριές ανατιμήσεις στην ισοτιμία μεταξύ δραχμής και δολαρίου, μια χρονιά κατά την οποία οι διεθνείς αερομεταφορές εμφανίζουν κάμψη.
Παρατηρήστε, παρακαλώ, όλους τους ισολογισμούς όλων των μεγάλων αερομεταφορέων, των κολοσσών, για να δείτε ότι παρουσιάζουν έλλειμμα οι περισσότεροι κατά το 1999. Και εμείς μπορέσαμε και την κρατήσαμε και μπορούμε να πούμε με βεβαιότητα και με υπερηφάνεια ότι την Ολυμπιακή Αεροπορία την κρατήσαμε μέχρι σήμερα και την κρατάμε και κανείς εργαζόμενος δεν έχασε τη δουλειά του.
Δεύτερον, κύριοι συνάδελφοι...
ΠΡΟΔΡΕΥΩΝ (Παναγιώτης Σγουρίδης): Συντομεύετε, σας παρακαλώ, κύριε
συνάδελφε.
ΑΝΑΣΤΑΣΙΟΣ ΜΑΝΤΕΛΗΣ: Να με σταματήσετε όπου θέλετε, κύριε Πρόεδρε.
Ερχόμαστε σε αυτά που είπε ο κ. Καραμανλής και που λέει η Νέα
Δημοκρατία για τη σύμβαση που υπογράψαμε. Τη σύμβαση που υπογράψαμε σας την έδωσα. Στις 28 Ιουνίου, την ημέρα που υπεγράφη, ταυτόχρονα σας την έδωσα, την ίδια ημέρα. 'Εστειλα όλον το φάκελο, ένα φάκελο μεγάλο με όλα τα έγγραφα της προδικασίας και της διαδικασίας, με τις επιλογές, με τις διαδικασίες, με τις προκηρύξεις, με τις αναγγελίες στις εφημερίδες, τα δημοσιεύματα των εφημερίδων. 'Ολη η διαδικασία διάφανη πέρα ως πέρα,
διεθνής διαγωνισμός με όλους τους κανόνες, τους οποίους διενήργησαν δύο τράπεζες διεθνούς κύρους η ΕΤΕΒΑ και η SALOMON SWITCH BARNEY. Σας τα έδωσα και μάλιστα τον Ιανουάριο, όταν έγινε εδώ συζήτηση σε άλλη επερώτηση της Νέας Δημοκρατίας, κατέθεσα και στη Βουλή το φάκελο. 
Ουδέποτε τολμήσατε να πείτε ότι συγκεκριμένα υπάρχει πρόβλημα, που να
έχει αυτή η σύμβαση ή που να έχει η διαδικασία. 'Ελαβαν μέρος δεκαοκτώ οίκοι, οι περισσότεροι από τους οποίους ήταν εταιρείες αερομεταφορών, μεγάλες εταιρείες αερομεταφορών. 'Εγινε σκληρή διαπραγμάτευση και πήραμε εκείνον, που είχε τους καλύτερους όρους.
Κατά την τελευταία φάση των διαπραγματεύσεων ακριβώς, για να πάρει τη δουλειά η "BRITISH AIRWAYS", έκανε προσφορά για δυνατότητα συμμετοχής
στο κεφάλαιο κατά 20%. Βλέπω ότι στην πρόθεση της Νέας Δημοκρατίας είναι να το περνάμε έτσι, στην πλάκα, δήθεν ότι ήταν μια προαίρεση που τη χαρίσαμε στη Νέα Δημοκρατία.
Δεν είναι τόσο εύκολα, κύριοι συνάδελφοι, αυτά τα πράγματα. Από τους δεκαοκτώ ενδιαφερόμενους στο διαγωνισμό, κανείς δεν είχε κάνει πρόταση για να συμμετάσχει στο κεφάλαιο της Ολυμπιακής Αεροπορίας. Προέκυψε κατά την τελευταία σκληρή φάση των διαπραγματεύσεων.
ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, σας παρακαλώ τελειώστε με μία φράση. Δεν έχετε χρόνο. Είναι οργανωμένη συζήτηση. 
ΑΝΑΣΤΑΣΙΟΣ ΜΑΝΤΕΛΗΣ: Η σύμβαση είναι στη διάθεσή σας, είναι απόλυτα
στη διάθεσή σας.
ΠΡΟΕΔΡΕΥΩΝ (Παναγιώτης Σγουρίδης): Καλώς.
ΑΝΑΣΤΑΣΙΟΣ ΜΑΝΤΕΛΗΣ: Και θα ήθελα να πω ότι αυτή...
ΠΡΟΔΡΕΥΩΝ (Παναγιώτης Σγουρίδης): Σας παρακαλώ, κύριε Μαντέλη.
ΑΝΑΣΤΑΣΙΟΣ ΜΑΝΤΕΛΗΣ: Θα τελειώσω, κύριε Πρόεδρε. Αν θέλετε να κατέβω, κατεβαίνω, αλλά ξέρετε ότι μου αφαιρείτε το λόγο σε ένα πολύ ευαίσθητο ζήτημα.
ΠΡΟΕΔΡΕΥΩΝ (Παναγιώτης Σγουρίδης): Ξέρω ότι αυτήν τη στιγμή ουσιαστικά εσείς κρίνεστε, γι'αυτό και υπάρχει μία ανοχή.
ΑΝΑΣΤΑΣΙΟΣ ΜΑΝΤΕΛΗΣ: Γι'αυτό ακριβώς το είπα, κύριε Πρόεδρε. ΠΡΟΕΔΡΕΥΩΝ (Παναγιώτης Σγουρίδης): Τελειώστε, όμως, γιατί είναι
οργανωμένη η συζήτηση, το ίδιο θα πουν και άλλοι συνάδελφοι.
ΑΝΑΣΤΑΣΙΟΣ ΜΑΝΤΕΛΗΣ: Ναι, αλλά οι άλλοι συνάδελφοι, δεν είναι στη
θέση τη δική μου, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Το ξέρω, όμως ...
ΑΝΑΣΤΑΣΙΟΣ ΜΑΝΤΕΛΗΣ: Εν πάση περιπτώσει, κύριοι συνάδελφοι, περιείχε τις ρήτρες ασφαλείας. Ρήτρα ασφαλείας ήταν ο μηνιαίος έλεγχος -γιατί βλέπω ότι δίνει έμφαση η Νέα Δημοκρατία σε αυτό- και δεν πληρωνόταν, όπως και δεν πληρωνόταν η "BRITISH AIRWAYS" αν δεν εγκρινόταν η μηνιαία λογοδοσία, εξασφάλιση πολύ καλύτερη από όλα όσα λέτε ότι θα έπρεπε να είχαν ενδεχόμενα μπει. Θεωρητικά βέβαια τα λέτε. Και η σύμβαση αυτή, κύριοι συνάδελφοι, έγινε με το μεγαλύτερο αερομεταφορέα του κόσμου και η σύμβαση αυτή οδήγησε αρχές Νοεμβρίου, τρεις μήνες μετά την εγκατάσταση της Ολυμπιακής να έλθει η Βritish Airways να προσφερθεί να συμμετάσχει στο κεφάλαιο της Ολυμπιακής Αεροπορίας κατά 20%, να μας εντάξει στη διεθνή συμμαχία, να, να ... Για όλα αυτά βέβαια μετά τις εκλογές η "BRITISH AIRWAYS" άλλαξε στάση. Αλλά έτσι είναι οι διεθνείς συναλλαγές και δεν μπορούμε να κατακρίνουμε ούτε τον προηγούμενο Υπουργό Μεταφορών, ούτε το νυν Υπουργό Μεταφορών, επειδή λειτουργεί το σύστημα της ιδιωτικής οικονομίας στις αερομεταφορές.
'Oπως ξέρετε η "BRITISH AIRWAYS" έκανε διαπραγματεύσεις με την "KLM" και οι διαπραγματεύσεις δεν τελείωσαν. 'Ηλθε κανείς στην Ολανδία ή στην Αγγλία να κατακρίνει την Κυβέρνηση γιατί οι συζητήσεις μεταξύ των δύο οίκων δεν κατέληξαν σε τελική συμφωνία; Ο καθένας κοιτάζει τα συμφέροντά του. Και ο νυν Υπουργός Μεταφορών κοιτάζει τα ελληνικά, τα εθνικά συμφέροντα και τα συμφέροντα της Ολυμπιακής Αεροπορίας.
ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, σας παρακαλώ,
φέρνετε σε δύσκολη θέση το Προεδρείο.
ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, σε ένα λεπτό κλείνω.
ΠΡΟΕΔΡΕΥΩΝ (Παναγιώτης Σγουρίδης): Κύριε Μαντέλη, κλείστε με μία
φράση.
ΑΝΑΣΤΑΣΙΟΣ ΜΑΝΤΕΛΗΣ: Κλείνω με μία φράση.
'Ο,τι αφορά σ' όλη την περίοδο για την οποία αναφέρθηκε ο κ. 
Καραμανλής και ιδιαίτερα στη σύμβαση διαχείρισης που συνήφθη, θα πρέπει να σας πω ότι είναι απόλυτα διαφανή έγιναν προς το συμφέρον και του
δημοσίου και της Ολυμπιακής Αεροπορίας και το κυριότερο ήταν η καλύτερη συμφωνία που μπορούσε να γίνει για την Ολυμπιακή με τον ισχυρότερο σύμμαχο που μπορούσε να βρει η Ολυμπιακή στη διεθνή αγορά.
ΠΡΟΕΔΡΕΥΩΝ (Παναγιώτης Σγουρίδης): Καλώς. Η κ. Μαριέττα Γιαννάκου-Κουτσίκου έχει το λόγο.
Κυρία Κουτσίκου, πεντάλεπτα είναι, θα μιλήσετε από το έδρανο και
κακώς εδόθη ο χρόνος, αλλά και ο λόγος από το Βήμα στον κ. Μαντέλη. ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Αυτά δεν τα προβλέπει ο Κανονισμός,
κύριε Πρόεδρε. Από όπου θέλει μιλάει ο Βουλευτής.
ΠΡΟΕΔΡΕΥΩΝ (Παναγιώτης Σγουρίδης): 'Οχι, ο Κανονισμός λέει ότι πάνω
από δεκάλεπτο ανεβαίνετε στο Βήμα.
Ορίστε, κυρία Κουτσίκου.
ΜΑΡΙΕΤΤΑ ΓΙΑΝΝΑΚΟΥ-ΚΟΥΤΣΙΚΟΥ: Κύριε Πρόεδρε, στο αίτημα της Νέας Δημοκρατίας για την εξεταστική επιτροπή εδόθησαν διάφορες απαντήσεις για να δικαιολογηθεί η άρνηση από την πλευρά του ΠΑ.ΣΟ.Κ. και επικεντρώθησαν σε τρία κυρίως ζητήματα: Ο Υπουργός μας είπε ότι για όλα φταίνε οι συντεχνίες -βέβαια όλοι γνωρίζουμε ποιός έφτιαξε και τροφοδότησε τις συντεχνίες- και η Ολυμπιακή θα πτωχεύσει αν δεν μπορέσουμε να βρούμε λύση ιδιωτικοποίησης ή αν δεν μεταφέρουμε το παθητικό στο λογαριασμό του κράτους.
'Αλλοι μας είπαν ότι αφού ο λαός εψήφισε στις 9 Απριλίου, δεν έχουμε χρεία μαρτύρων. Ο ελληνικός λαός εγνώριζε καλώς, λοιπόν, τί είχε
γίνει και ενέκρινε -λέει- και αυτά που έγιναν και αυτά που θα γίνουν στο 
μέλλον και που δεν ξέρουμε ποιά είναι. Και άλλοι μας είπαν, όπως ο κ. Μαντέλης, ότι φταίει η κρατικοποίηση της Ολυμπιακής.
Αν θέλετε να συζητήσουμε γενικότερα περί κρατικοποίησης, να
προκαλέσει το Προεδρείο συζήτηση και μάλιστα ιδεολογικού χαρακτήρα για
την αποκρατικοποίηση. Η ουσία είναι ότι αυτοί οι οποίοι διετέλεσαν Υπουργοί θα έπρεπε αφού ισχυρίζονται ότι όλα είναι εντάξει να επιθυμούν την εξεταστική επιτροπή. Και η εξεταστική επιτροπή δεν είναι τίποτα φοβερό. Σε όλα τα κοινοβούλια του κόσμου οι εξεταστικές επιτροπές γίνονται δεκτές και σε πολλά θεωρείται λόγος τιμής να γίνουν δεκτές οι εξεταστικές επιτροπές που ζητάει η Αντιπολίτευση.
Εδώ τί έχουμε, κύριε Πρόεδρε; Στις 7 Οκτωβρίου 1994 η επιτροπή
ενέκρινε μία οικονομική βοήθεια προς την Ολυμπιακή -η οποία βρισκόταν στην κατάσταση που όλοι γνωρίζουμε- 378.000.000 δολάρια μέχρι και 31η Δεκεμβρίου 1997 υπό μορφήν δανείου, με στόχο την εφαρμογή ενός προγράμματος αναδιάρθρωσης υπό την αίρεση της συμμόρφωσης της Ελλάδος. 
Στις 14 Οκτωβρίου 1998 η ελληνική κυβέρνηση επανέρχεται και ζητά
παροχή περαιτέρω οικονομικής στήριξης της Ολυμπιακής. Η περίοδος αναδιάρθρωσης επεκτείνεται μέχρι το 2002 καθώς και η χρήση των αντιστοίχων κεφαλαίων. Η απόφαση 1999/332 στηρίχθηκε, λοιπόν, σε ένα πλάνο αναδιάρθρωσης για τη χρονική περίοδο των τεσσάρων ετών που θα εξασφάλιζε -υποτίθεται- με βάση το ελληνικό αίτημα τη βιωσιμότητα της εταιρείας. Αυτό συμπεριελάμβανε και την απόκτηση δώδεκα αεροσκαφών για 980.000.000 δολάρια, τη μετεγκατάσταση στα Σπάτα για 75 δισεκατομμύρια και την επένδυση σε υποδομές 10 δισεκατομμυρίων ετησίως.
Στις 17 Ιουλίου 2000 η ελληνική Κυβέρνηση ενημερώνει την Ευρωπαϊκή Επιτροπή ότι έχει ήδη δώσει δάνεια 210.000.000 δολαρίων για τέσσερα "Air Bus 340" και ότι υπάρχει το θέμα της μετεγκατάστασης για το οποίο δίνεται έγκριση στην ελληνική Κυβέρνηση από τα παλαιά δάνεια και τις εγγυήσεις του 1994. Ο Υπουργός επανακάμπτων εκ των Βρυξελλών δηλώνει άλλα αντί άλλων. Ενώ η μόνη απόφαση που ελήφθη ήταν ακριβώς η μεταφορά στα Σπάτα. 
Και, βεβαίως, η Ευρωπαϊκή Επιτροπή θεωρεί ότι αυτό μπορεί να βοηθήσει
την εταιρεία και ζητά να μην αγοραστούν τα υπόλοιπα αεροπλάνα. Και εδώ υπάρχει ένα ερώτημα, αν η βιωσιμότητα της εταιρείας εξασφαλίζεται χωρίς να αγοραστούν τα υπόλοιπα αεροπλάνα.
Το ζήτημα κύριε Πρόεδρε, είναι ότι είτε η Ολυμπιακή Αεροπορία
κατέληξε εδώ λόγω του διεθνούς ανταγωνισμού -κάτι που θα έπρεπε να είχε προβλεφθεί-είτε λόγω των συντεχνιών που είναι κλασική παραγωγή του κυβερνώντος κόμματος σήμερα είτε για οποιαδήποτε άλλο λόγο, έχετε τη διακυβέρνηση της χώρας, επί όσα χρόνια την έχετε -από το 1981 μέχρι σήμερα- και τη διαχείριση της Ολυμπιακής η όποια είναι, άρα και την ευθύνη.
Εμένα αν με ρωτήσετε ως επιβάτη, που επί είκοσι πέντε χρόνια ταξιδεύω από δύο έως τέσσερις φορές το μήνα με την Ολυμπιακή, θα σας πω ότι
παρακολούθησα την εξαθλίωσή της ως προς τη σχέση της με το επιβατικό κοινό και κατάλαβα πάρα πολλά, όπως κατάλαβε και όλη η πελατεία. Και αν αγωνίζεται σήμερα το προσωπικό και κάνει την ύστατη προσπάθεια, γιατί έχει αντιληφθεί πού πηγαίνει η Ολυμπιακή, αυτό δεν σώζει την παλιά κατάσταση.
Δεν σας θεωρεί κανείς κατηγορούμενους, ζητάμε να εξετασθεί το θέμα. Με ποιά κοινοβουλευτική λογική αρνείσθε να εξετασθεί το θέμα; Μήπως
επειδή στις 9 Απριλίου ο λαός ψήφισε και σας έδωσε carta bianca για την
όποια διαχείριση θέλετε να κάνετε στο μέλλον; Αυτό δεν ισχύει στην Κοινοβουλευτική Δημοκρατία. Ευχαριστώ, κύριε Πρόεδρε.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κυρία Γιαννάκου.
'Ησασταν περιεκτική και συνεπής στο χρόνο σας.
Ο κ. Αντωνακόπουλος έχει το λόγο.
ΠΑΝΑΓΙΩΤΗΣ ΑΝΤΩΝΑΚΟΠΟΥΛΟΣ: Κύριε Πρόεδρε, αγαπητοί συνάδελφοι, έχω την αίσθηση ως πολίτης ότι καταβάλλεται μία προσπάθεια να δημιουργηθεί ένα κλίμα που από το παρελθόν έχουμε εμπειρία. Και αυτό το κλίμα είχε 
παγώσει πολύ τότε την ελληνική κοινωνία και δεν θέλει να το θυμάται. 'Ετσι, λοιπόν, διαπιστώνουμε ότι ξεκινά μία διαδικασία υποβολής προτάσεων
για σύσταση εξεταστικών επιτροπών με πρώτο θέμα την Ολυμπιακή, με το θέμα του ναυαγίου και έχουν προαναγγελθεί σε άλλες διαδικασίες εκτός Βουλής ότι έπονται και άλλες τέτοιες προτάσεις.
Πιστεύω ότι η συζήτηση είναι χρήσιμη και βεβαίως προβλέπονται διαδικασίες οι οποίες δεν έχουν αξιοποιηθεί για το πολιτικό περιεχόμενο αυτών των θεμάτων. Από την άλλη, η ύπαρξη δικαστικού αντικειμένου σε αυτές τις υποθέσεις πιστεύω ότι είναι χρέος της δικαιοσύνης και ή εμπιστευόμαστε ή δεν εμπιστευόμαστε τη δικαιοσύνη, που ήδη έχει εμπλακεί σε αρκετές από αυτές τις υποθέσεις.
'Οσον αφορά στην πολιτική διάσταση της υποψίας που σήμερα γίνεται προσπάθεια να βαραίνει το χώρο του ΠΑ.ΣΟ.Κ., πιστεύω ότι στην πολιτική
η υποψία είναι σε βάρος του κατηγορουμένου -στα δικαστήρια είναι υπέρ του- και επειδή είναι γεγονός οι πολίτες σκέφτοναι και με βάση αυτά τα κριτήρια έχουν πρόσφατα δώσει ψήφο εμπιστοσύνης για μια ακόμα φορά στην Κυβέρνηση.
Από την άλλη πλευρά η Αξιωματική Αντιπολίτευση πρέπει να ξεκαθαρίσει αν εμπιστεύεται ή όχι τη δικαιοσύνη, γιατί σε άλλες προαναγγελόμενες προτάσεις για σύσταση τέτοιων επιτροπών προσφεύγει, ενώ σε άλλες προτάσεις, που έχει υποβάλει, αφήνει υποψίες ότι μπορεί να συγκαλυφθούν τέτοιες ευθύνες. Και από πού να συγκαλυφθούν; Από τη δικαιοσύνη που ήδη ασχολείται; Και ομιλώ για την υπόθεση του ναυαγίου.
'Οσον αφορά στο θέμα της Ολυμπιακής, σχετικά με έναν οργανισμό ή οποιοδήποτε φορέα παραγωγής υπηρεσιών, είναι γνωστό ότι η ποιότητα των υπηρεσιών καθορίζεται από τον ανθρώπινο παράγοντα, από τα στελέχη αυτού του οργανισμού, από την υλικοτεχνική υποδομή, από τους διατιθέμενους προσφερόμενους πόρους και βεβαίως από την κατάσταση αγοράς στον τομέα στον οποίον παράγει υπηρεσίες ο οργανισμός αυτός. Κύριος βέβαια παράγων είναι η διοίκηση και η διαχείριση αυτού του φορέα.
Εάν πιστεύουμε ότι μόνο η διοίκηση είναι υπεύθυνη για την παραγωγή υπηρεσιών ή της ποιότητάς τους από οποιονδήποτε φορέα, τότε κάνουμε ένα μεγάλο λάθος. Εάν δεν το πιστεύουμε αυτό, πρέπει στη συγκεκριμένη περίπτωση να αναλογιστούμε πόσο ευθύνονται οι υπόλοιποι εταίροι στην παραγωγή αυτού του προϊόντος, που λέγεται αερομεταφορέας, στην Ελλάδα. 
Αγαπητοί συνάδελφοι, πιστεύω ότι το άνοιγμα της αγοράς, ο ενιαίος
ευρωπαϊκός χώρος και η παγκοσμιοποίηση, δημιουργούν νέα δεδομένα όχι μόνο στην οικονομία αλλά και στην πολιτική και στην κοινωνία. Αν κάθε φορά που επιχειρείται μία προσαρμογή ή αξιοποίηση των νέων πλαισίων που διαμορφώνονται στην οικονομία, αντιμετωπίζει κάθε πολιτικός φορέας αυτόν το φορέα που διαχειρίζεται τα πράγματα εκείνη την ώρα ως συνωμότη, ως διαπλεκόμενο ή ως οτιδήποτε άλλο ύποπτο, πιστεύω ότι δεν θα μπορέσουμε να προχωρήσουμε. Η συγκυρία στη χώρα δεν επιτρέπει να εμπεδωθεί τέτοιο πολιτικό κλίμα. Πιστεύω ότι είναι αρκετά τα προβλήματα που δημιουργούνται από τα δικαιώματα που δίνουμε σε άλλα κέντρα έξω από τη χώρα να μας επισυνάπτουν κατηγορίες για τέτοιου είδους συμπεριφορές.
Πιστεύω ότι η πρόκληση των Ολυμπιακών Αγώνων, ο εκσυγχρονισμός της
οικονομίας, της κοινωνίας και του κράτους, απαιτούν τουλάχιστον μια ελάχιστη εμπιστοσύνη μεταξύ μας. Δεν μπορεί η κάθε υπογραφή, η κάθε πρωτοβουλία, να αποτελεί αντικείμενο προσφυγής στη δικαιοσύνη ή να απολογούμαστε να αποδείξουμε αυτό που δεν είμαστε.
Σας ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Γκελεστάθης έχει το λόγο. ΝΙΚΟΛΑΟΣ ΓΚΕΛΕΣΤΑΘΗΣ: Κύριε Πρόεδρε, την 1η Νοεμβρίου του 1990 το
ΠΑΣΟΚ υπέβαλε μία πρόταση συστάσεως εξεταστικής των πραγμάτων επιτροπής στη Βουλή για τα θέματα της Ολυμπιακής Αεροπορίας. Η Κυβέρνηση της Νέας Δημοκρατίας από τις 8 Απριλίου 1990 ήταν μόλις επτά μήνες στην εξουσία. Απεδέχθημεν αμέσως την πρόταση αυτή, ήμουνα τότε Υπουργός Μεταφορών και Επικοινωνιών, την οποία μάλιστα για να τη συμπληρώσουμε υποβάλαμε και οι Βουλευτές της Νέας Δημοκρατίας μία σχετική πρόταση. Συνεστήθη η εξεταστική των πραγμάτων επιτροπή, ασχολήθηκε με τα θέματα αυτά και παράλληλα η διοίκηση της ΟΣΠΑ -μέλη της οποίας τότε ήταν και μέλη της Κεντρικής Επιτροπής του ΠΑΣΟΚ- είχε υποβάλει μια μηνυτήρια αναφορά στον εισαγγελέα εφετών. Βάσει αυτής της αναφοράς ασκήθηκε ποινική δίωξη και τελικά έγινε μία τακτική ανάκριση από εφέτες για απιστία σε βάρος του δημοσίου σε βαθμό κακουργήματος. Στη συνέχεια εξεδόθη ένα ομόφωνο βούλευμα του Συμβουλίου Εφετών Αθηνών που έλεγε ότι δεν υπάρχει θέμα το οποίο επικυρώθηκε και από τον 'Αρειο Πάγο. Και με το θέμα αυτό της εξεταστικής επιτροπής ασχολήθηκε η Βουλή στην Ολομέλειά της στις 4 Φεβρουαρίου 1991.
Τώρα τι φοβάται η Κυβέρνηση των "εκσυγχρονιστών" Υπουργών του κυρίου Σημίτη να συσταθεί αυτή η επιτροπή, να εξετάσει τα θέματα τα οποία έχουν δημιουργηθεί;
Ψηφίστηκε το 1994 στην Αίθουσα αυτή ο πρώτος νόμος για την
εξυγίανση της Ολυμπιακής Αεροπορίας και απεδείχθη ένα φιάσκο, διότι αντί να γίνει οποιαδήποτε εξυγίανση, επιβαρύνθηκε η θέση της Ολυμπιακής Αεροπορίας. 'Ερχεται η Κυβέρνηση του κ. Σημίτη, των "εκσυγχρονιστών" Υπουργών του κ. Σημίτη, το 1998 και φέρνει δεύτερο νομοσχέδιο στη Βουλή. Ψηφίστηκε δεύτερος νόμος, ο οποίος μάλιστα επιγράφηκε "για τη συμπλήρωση της εξυγίανσης της Ολυμπιακής Αεροπορίας", λες και προηγουμένως είχε γίνει κάποια εξυγίανση. Και απεδείχθη και αυτός ο νόμος φιάσκο, διότι η ίδια η Κυβέρνηση τον κατακρεούργησε και έφερε την Ολυμπιακή Αεροπορία σ' αυτήν τη δεινή θέση.
Ειπώθηκε προηγουμένως αναληθέστατα ότι το 1990-1993 δημιουργήθηκαν τα ελλείμματα της Ολυμπιακής Αεροπορίας. Πού λέγονται αυτά τα πράγματα;
Από το 1981 μέχρι το 1989 δημιουργήθηκαν οι προϋποθέσεις για τη
χρεοκοπία της Ολυμπιακής Αεροπορίας. Και σας λέω τηλεγραφικά: Το 1981 η Κυβέρνηση του ΠΑΣΟΚ παρέλαβε την Ολυμπιακή Αεροπορία με οκτώμισι χιλιάδες εργαζόμενους και το 1989 την παρέδωσε με δωδεκάμισι χιλιάδες εργαζόμενους. 'Εγιναν τέσσερις χιλιάδες παράνομες, αλόγιστες προσλήψεις στα οκτώ χρόνια. Παρέλαβε το "Olympic Catering" το 1981 με χίλιους εργαζόμενους και το παρέδωσε το 1989 με τρισήμισι χιλιάδες εργαζόμενους. 
Κύριε Πρόεδρε, να μην αναφερθώ μέσα σ' αυτό το μικρό χρόνο των πέντε
λεπτών που έχω στη διάθεσή μου σε λεπτομέρειες πώς δημιουργήθηκαν τα τοκοχρεολύσια με τις αγοραπωλησίες απεροπλάνων. Και ήλθαν τα τοκοχρεολύσια αυτά να εξυπηρετηθούν επί ημερών της Κυβερνήσεως της Νέας Δημοκρατίας. Τι αναληθέστατα είναι αυτά που ειπώθηκαν στην Αίθουσα αυτή προηγουμένως;
Είναι γεγονός αναμφισβήτητο ότι εδώ υπάρχουν παρατράγουδα με το θέμα της μετεγκατάστασης της Ολυμπιακής Αεροπορίας στα Σπάτα. Υπάρχει ένα σοβαρό θέμα για τον τρόπο με τον οποίο ανετέθη στη θυγατρική εταιρεία της "BRITISH AIRWAYS" να ασχοληθεί με τα θέματα της Ολυμπιακής Αεροπορίας και με τη διαδικασία που ακολούθησε και τα αποτελέσματα χρεωκοπίας.
Μιλάμε, κύριε Πρόεδρε -και μην κάνετε λάθος, κύριοι συνάδελφοι-
συνολικά για ένα τρισεκατομμύριο δραχμές. Δεν πρέπει επιτέλους να γίνει μία έρευνα αν υπάρχουν πολιτικές ευθύνες; Ας αφήσουμε τώρα τις ποινικές ευθύνες που ασφαλώς υπάρχουν. Επτάμισι χρόνια από τον Οκτώβριο του 1993 που έγιναν οι εκλογές είναι κυβέρνηση του ΠΑΣΟΚ στην εξουσία. Υγεία να έχουν, οκτώ Υπουργοί πέρασαν. Επτά Διοικήσεις πέρασαν από την Ολυμπιακή Αεροπορία. Δεν πρέπει να γίνει μια έρευνα, εάν υπάρχουν πολιτικές ευθύνες, να καταλογιστούν και να υπάρξουν συνέπειες; Διότι μας είπε η Κυβέρνηση των "εκσυγχρονιστών" του κ. Σημίτη για το "Γιάκοβλεφ" -ο
Κυβερνητικός Εκπρόσωπος και Υπουργός Τύπου Μέσων Μαζικής Ενημέρωσης- ότι βεβαίως υπάρχουν πολιτικές ευθύνες τις οποίες αναλαμβάνει η Κυβέρνηση. Μα, δεν έγινε κανένας καταλογισμός των ευθυνών. Δεν υπήρξε καμία
συνέπεια. Τα ίδια και χειρότερα για το "FALCON" και για τα άλλα περιστατικά.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Εδώ τώρα υπάρχει ένα σύνθημα το οποίο θολώνει την πολιτική ατμόσφαιρα
στον τόπο μας. Δεν πρέπει, λέει, να ποινικοποιείται η πολιτική ζωή. Δηλαδή εμείς οι ίδιοι στην Αίθουσα αυτή θα συμπράξουμε για το ακαταδίωκτο των Υπουργών και των Βουλευτών; Είναι αυτός ισχυρισμός που μπορεί να προβάλλεται μέσα σ' αυτό το πολύτιμο πολυκομματικό δημοκρατικό πολίτευμα που έχουμε, που κατοχυρώθηκε με θυσίες όλου του ελληνικού λαού στον τόπο μας; Τι πάει να πει "δεν θα ποινικοποιηθεί η πολιτική ζωή του τόπου" όταν πρέπει να ασκηθεί ποινική δίωξη;
Κύριε Πρόεδρε, αυτά τα οποία ακούγονται είναι απαράδεκτα. Σας εξομολογούμαι αγαπητές κυρίες και κύριοι συνάδελφοι, ότι έχουμε βρεθεί σε δύσκολη θέση εμείς οι Βουλευτές. 'Εξω ο κόσμος ξέρετε τι σχόλια κάνει για την πολιτική ζωή, όπως έχει διαμορφωθεί τα τελευταία χρόνια. Τα μέσα ενημερώσεως, εκείνα τα οποία θέλουν να διαβάλουν το πολιτικό μας σύστημα, να αποδυναμώσουν την πολιτική μας ζωή, ξέρετε πώς παροτρύνουν τον κόσμο
με τα γνωστά μολυσμένα συνθήματα που εξαπολύουν ορισμένες τηλεοράσεις και ορισμένες εφημερίδες.
Εμείς, λοιπόν, θα συμπράξουμε μαζί τους για να έχουν το δικαίωμα να
λένε "μα το ίδιο είσαστε όλοι"; Δεν είμαστε το ίδιο.
Η Νέα Δημοκρατία δέχτηκε αμέσως τη σύσταση της εξεταστικής των πραγμάτων επιτροπής για τα θέματα της Ολυμπιακής Αεροπορίας. Τώρα εσείς γιατί, κύριοι Υπουργοί, δεν δέχεσθε να γίνει μια έρευνα; Την πλειοψηφία διαθέτετε και θα ελέγξετε το αποτέλεσμα της επιτροπής. Αλλά να γίνει μια έρευνα, για να ακούσει και ο κόσμος έξω τι έχει γίνει. 'Ενα τρισεκατομμύριο δραχμές έχει αναλωθεί.
ΠΡΟΕΔΡΕΥΩΝ (Παναγιώτης Σγουρίδης): Καλώς! Αιτιολογήσατε γιατί πρέπει να γίνει εξεταστική επιτροπή. Εντάξει! Δεν έχετε άλλο επιχείρημα. 
ΝΙΚΟΛΑΟΣ ΓΚΕΛΕΣΤΑΘΗΣ: Σας παρακαλώ, κύριε Πρόεδρε, να τελειώσω τη
φράση μου.
ΠΡΟΕΔΡΕΥΩΝ (Παναγιώτης Σγουρίδης): 'Ερχομαι σε δύσκολη θέση.
ΝΙΚΟΛΑΟΣ ΓΚΕΛΕΣΤΑΘΗΣ: Δεν βλάπτεται ο Κανονισμός, όταν οι Βουλευτές
έχουν ένα ή δύο λεπτά παραπάνω. Μακάρι να έρχονται και να μιλάνε. ΠΡΟΕΔΡΕΥΩΝ (Παναγιώτης Σγουρίδης): 'Οταν επαναλαμβάνουν όμως τα ίδια
πράγματα, κύριε Γκελεστάθη, δεν νομίζω ότι πρέπει να έχουν χρόνο. Περιμένω να τελειώσετε τη φράση σας.
ΝΙΚΟΛΑΟΣ ΓΚΕΛΕΣΤΑΘΗΣ: Αγαπητοί συνάδελφοι, υπενθυμίζω ότι πριν τέσσερα χρόνια έγινε μια διαδήλωση από μετανάστες στις Βρυξέλλες. 'Ενας αστυφύλακας πήρε ένα μαξιλάρι, βούλωσε το στόμα ενός διαδηλωτή και ο διαδηλωτής πέθανε.
ΠΡΟΕΔΡΕΥΩΝ (Παναγιώτης Σγουρίδης): Κύριε Γκελεστάθη, δεν είναι αυτό το θέμα.
ΝΙΚΟΛΑΟΣ ΓΚΕΛΕΣΤΑΘΗΣ: Ο Υπουργός Εσωτερικών του Βελγίου παραιτήθηκε αυθημερόν. 'Εχει εκλείψει αυτή η ευαισθησία στην πολιτική μας ζωή; 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι τη συνεδρίαση μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", τριάντα ένας μαθητές και πέντε συνοδοί-δάσκαλοι από το Δημοτικό Σχολείο 'Ανω Λεχωνίων Μαγνησίας.
(Χειροκροτήματα από όλες τις πτέρυγες της Βουλής)
O κ. Αλογοσκούφης έχει το λόγο.
ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, κυρίες και κύριοι συνάδελφοι, ο σοφός λαός μας λέει: "Καθαρός ουρανός αστραπές δεν φοβάται". Εγώ άκουσα με ιδιαίτερη προσοχή και τους εισηγητές της Πλειοψηφίας και τον Υπουργό και τον πρώην Υπουργό. Θα ήθελα να είχα ακούσει και τους άλλους πρώην Υπουργούς, οι οποίοι δεν μας έκαναν την τιμή να έρθουν στο Σώμα, για να μας ενημερώσουν. Τα επιχειρήματά τους μπορούν να συνοψιστούν στα εξής:
Το πρώτο επιχείρημα ήταν ότι έκαναν ό,τι καλύτερο μπορούσαν, ό,τι ήταν δυνατόν να γίνει.
Το δεύτερο ότι όλα έγιναν με απόλυτη διαφάνεια.
Το τρίτο ότι το εκλογικό σώμα ήξερε όλα τα δεδομένα και παρόλα αυτά
ψήφισε ΠΑ.ΣΟ.Κ.
Το τέταρτο ότι η Νέα Δημοκρατία σκανδαλολογεί. Μας απευθύνατε
βαρύτατες κατηγορίες, όσον αφορά στο πολιτικό σκηνικό.
Το πέμπτο ότι με το να ανακινούμε το ζήτημα της Ολυμπιακής, της
κάνουμε κακό.
Το έκτο ότι δεν σας κάνουμε προτάσεις. Είπε ο κύριος Υπουργός ότι
"τώρα που φέραμε την κατάσταση στο απροχώρητο, πείτε μας τι να κάνουμε". Κάτι τέτοιο είπε από το Βήμα, όταν μίλησε.
Κυρίες και κύριοι της Κυβέρνησης και της Πλειοψηφίας, εφόσον τα
πράγματα είναι έτσι, γιατί αρνείστε -και η Κυβέρνηση και το ΠΑ.ΣΟ.Κ,
όπως φάνηκε από τους εισηγητές της Πλειοψηφίας- τη σύσταση της εξεταστικής επιτροπής;
Είναι ή δεν είναι αλήθεια ότι έχει υπάρξει τεράστια συνεισφορά των
φορολογουμένων, για να καλυφθούν τα ελλείμματα της Ολυμπιακής τα τελευταία χρόνια; Είναι ή δεν είναι αλήθεια ότι εκτροχιάστηκαν από το 1994 μέχρι σήμερα τρεις προσπάθειες εξυγίανσης της Ολυμπιακής, δηλαδή τα δύο προγράμματα εξυγίανσης και η τελευταία προσπάθεια με την ανάληψη Διοικήσεως από την "SPEEDWING"; Είναι ή δεν είναι αλήθεια ότι η Ολυμπιακή βρίσκεται σήμερα σε βαθιά κρίση;
Ο ίδιος ο Υπουργός σήμερα μίλησε πρώτη φορά για το ενδεχόμενο της πλήρους κατάρρευσης της Ολυμπιακής, της πτώχευσής της στην ουσία. Είναι αλήθεια ότι η Ολυμπιακή σήμερα δυσκολεύεται και τους μισθούς να πληρώσει και τις λειτουργικές της δαπάνες, είναι αλήθεια ότι έχει πρόβλημα να χρηματοδοτήσει τη μεταφορά στα Σπάτα και ότι έχει υποστεί μια μεγάλη μείωση του κύκλου των εργασιών της.
Είναι ή δεν είναι αλήθεια ότι τα τελευταία χρόνια υπήρξαν επτά Υπουργοί και αντίστοιχες διοικήσεις της Ολυμπιακής; Γιατί άλλαζαν με τέτοια μεγάλη συχνότητα οι Υπουργοί, όταν όλα πήγαιναν τόσο καλά, όταν όλα γίνονταν με απόλυτη διαφάνεια και όταν όλα γίνονταν με τον καλύτερο δυνατό τρόπο; Είναι ή δεν είναι αλήθεια ότι άλλα υποστήριζε προεκλογικά η Κυβέρνηση -ο κ. Μαντέλης δηλαδή - σε σχέση με τη διαχείριση από την "SPEEDWING" και άλλα υποστήριζε και υποστηρίζει μετεκλογικά ο κύριος Βερελής; Είναι ή δεν είναι αλήθεια αυτά;
Εάν δεν φοβάστε την εξεταστική επιτροπή, εάν δεν φοβάστε να χυθεί άπλετο φως στην υπόθεση και να δικαιωθείτε στο κάτω-κάτω για όλα τα καλά που κάνατε στην Ολυμπιακή και στη χώρα, δεχθείτε -και αν δεν το δεχθείτε εσείς της Κυβέρνησης ή της πρώην κυβέρνησης, ας το δεχθούν οι Βουλευτές της Πλειοψηφίας, οι Βουλευτές του ΠΑΣΟΚ, οι οποίοι έχουν κάθε συμφέρον να στηρίξουν τουλάχιστον την παράταξή τους- να γίνει μια εξεταστική επιτροπή, διότι εάν γίνει μια εξεταστική επιτροπή, θα λάμψει η αλήθεια. 
Πώς θα λάμψει η αλήθεια; Κατά την Κυβέρνηση η αλήθεια είναι ότι έγινε
το καλύτερο δυνατό. Θα το δείξει αυτό η εξεταστική επιτροπή, εάν πραγματοποιηθεί. Η Κυβέρνηση υποστηρίζει ότι όλα έγιναν με απόλυτη διαφάνεια. Εάν όλα έγιναν με απόλυτη διαφάνεια, θα το δείξει η εξεταστική επιτροπή.
Η Κυβέρνηση υποστηρίζει ότι το εκλογικό σώμα ήξερε τα πάντα προεκλογικά. Ε, δεν μπορεί να ήξερε τα πάντα. Ας μάθει και κάτι παραπάνω το εκλογικό σώμα, γιατί δεν ήξερε τα πάντα προεκλογικά. Στο εκλογικό σώμα η Κυβέρνηση έλεγε προεκλογικά: "Εμείς έχουμε αυτήν την καταπληκτική σύμβαση με τη "SPEEDWING", που θα βγάλει την Ολυμπιακή από την κρίση" και μετεκλογικά άλλαξαν όλα τα δεδομένα.
Εάν σκανδαλολογούμε και δεν υπάρχει τίποτα μεμπτό, θα αποκαλυφθεί και η ανευθυνότητα, κατ' εσάς, της Αντιπολίτευσης. Εάν κάνουμε κακό στην Ολυμπιακή με το να ανασκαλεύουμε το θέμα, προς τι οι επισημάνσεις του
κ. Βερελή ότι η Ολυμπιακή βρίσκεται στα πρόθυρα της πτώχευσης;
Δεν υπάρχει κανένα μα κανένα σοβαρό επιχείρημα. Και κανένα από τα επιχειρήματα που χρησιμοποιήθηκαν σήμερα δεν ισχύει για να αρνηθεί ο οποιοσδήποτε καλόπιστος Βουλευτής τη σύσταση της εξεταστικής επιτροπής, για να διευρευνήσει ένα από τα μείζονα κοινωνικά και πολιτικά θέματα που έχουν ανακύψει στη χώρα μας τα τελευταία χρόνια. Μιλάμε για διαχείριση ενός τρισεκατομμυρίου, για συσσωρευμένα ελλείμματα μισού τρισεκατομμυρίου. Μιλάμε για χιλιάδες εργαζόμενους που σήμερα νιώθουν ότι κινδυνεύει η θέση τους. Μιλάμε για τη δυνατότητα της Ελλάδος να έχει μια μεγάλη εθνική αεροπορική εταιρεία.
Κυρίες και κύριοι συνάδελφοι -και απευθύνομαι στους συναδέλφους της
Πλειοψηφίας- δεν βρίσκω κανένα λόγο για να μην ψηφίσετε να γίνει η εξεταστική επιτροπή και να λάμψει η αλήθεια.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης):Ο κ. Βασιλείου έχει το λόγο. ΘΕΟΦΙΛΟΣ ΒΑΣΙΛΕΙΟΥ: Κύριε Πρόεδρε, κυρίες και κύριοι συνάδελφοι, ένας
νέος πολιτικός, που δεν έχει απογαλακτιστεί ακόμα από την κοινωνία εισερχόμενος μέσα σε αυτόν το ναό της δημοκρατίας και παρακολουθώντας το πλήθος των συζητήσεων, ειδικότερα δε αυτή που αφορά στη σύσταση εξεταστικής των πραγμάτων επιτροπής για την Ολυμπιακή Αεροπορία, δεν αισθάνεται ευτυχισμένος για όσα άκουσε σήμερα εδώ.
Ειλικρινά, πέρα από κάθε διάθεση αντιπολιτευτικής τακτικής, οφείλω να κατανοήσω με επάρκεια ορισμένες διαπιστώσεις και αλληλοαναιρέσεις, οι οποίες εκφράστηκαν εδώ σήμερα. Με δεδομένη την άρνηση της Κυβέρνησης για τη σύσταση της εξεταστικής των πραγμάτων επιτροπής, έχω την εντύπωση ότι αδικώντας η ίδια τον εαυτό της μόνο ενοχή συνεισφέρει σε αυτό για την ίδια.
Μάλιστα πολλοί αγορητές της Πλειοψηφίας τόνισαν ότι πρόκειται για ένα είδος προανακριτικής επιτροπής διερεύνησης ποινικών ευθυνών. Γιατί το ανέφεραν; Είναι σαφής και ο στόχος και η γραμματική διάταξη και το πνεύμα του κανονισμού, όσον αφορά στις εξεταστικές επιτροπές. Γιατί αρνείται η Κυβέρνηση -εγώ ως νέος Βουλευτής ρωτάω- τη σύσταση εξεταστικής των πραγμάτων επιτροπής; Γιατί αρνείται τη διερεύνηση των πολιτικών ευθυνών; Είναι η απορία ενός απλού Βουλευτή, που ήρθε χθες εδώ από την κοινωνία. Τι μπορεί να απαντήσει ο Υπουργός και η Κυβέρνηση στην κοινωνία; Γιατί την αρνείσθε; Πέρα από κάθε είδους επιχειρηματολογία γιατί την υπέβαλε η Αντιπολίτευση; Γιατί αναφέρονται ορισμένα σημεία και έχουν μείνει ως αναπάντητα ερωτήματα;
Επιτέλους, θα είναι τιμή για το Κοινοβούλιο να υπάρξει μια σαφής και συγκεκριμένη απάντηση από την ειδική του Κοινοβουλίου επιτροπή. Τι φοβάται αυτή η Κυβέρνηση; Φοβάται και δεν το λέει; Υπάρχουν πολιτικοί ένοχοι και δεν το δέχεται προκειμένου να αποφύγει την πολιτική ευθύνη και έρχεται να πει η Κυβέρνηση ότι αυτήν την πολιτική ευθύνη την παρέγραψε ο ελληνικός λαός στις 9 Απριλίου;
Είναι γνωστό ότι ο ελληνικός λαός στις 9 Απριλίου ψήφισε με την
εικονική πραγματικότητα, η οποία επικράτησε εκείνες τις ημέρες. Εκείνη η θαυμάσια Ελλάδα μέσα σε μια οργιάζουσα -στην ανάπτυξη- Ευρωπαϊκή 'Ενωση, μετατράπηκε μόλις προχθές από τον Πρωθυπουργό, τον κ. Σημίτη, στην μίζερη Ελλάδα που ξέρουμε όλοι. Εγώ ντρέπομαι ως Βουλευτής του ελληνικού Κοινοβουλίου να ακούω αυτά τα πράγματα μέσα στο ναό της δημοκρατίας.
Επτά σημεία δίνει η πρόταση για σύσταση της εξεταστικής των πραγμάτων επιτροπής.
Παρακολούθησα όλη τη συνεδρίαση,αλλά δεν πήρα απάντηση γιατί
συνέβησαν όλα αυτά τα προηγούμενα χρόνια. Μήπως θέλετε να πάμε πίσω στο 1975 ή και πιο πίσω και να λέμε ότι φταίνε ο Παπάγος και ο
Κολοκοτρώνης ; Δεν είναι ντροπή σε όλα τα θέματα να γυρίζουμε πίσω; Η κοινωνία απαιτεί από εμάς τους πολιτικούς να λύνουμε τα προβλήματα του σήμερα και να προβλέπουμε τα προβλήματα του αύριο. Δεν σημαίνει πως ό,τι έγινε χθες αποτελεί πιστοποιητικο απαλλαγής των ευθυνών μας για το σήμερα και για το αύριο.
Εάν πιστεύουμε ότι έγινε το καλύτερο δυνατόν από αυτά που λέει η Κυβέρνηση για την εξυγίανση της Ολυμπιακής Αεροπορίας τότε έχω την εντύπωση ότι και εσείς αδικείτε του εαυτούς σας και παράλληλα αδικείτε και τη δυνατότητα της Ολυμπιακής Αεροπορίας και το πνεύμα του 'Ελληνα, ο οποίος έχει διαπρέψει όπου γης. Λυπάμαι γι' αυτό, αλλά δεν μπορώ να δεχθώ ότι εσαεί θα θίγουμε το φιλότιμο και τη δημιουργική προσπάθεια του 'Ελληνα.
Γι' αυτό ως νέος πολιτικός ζητώ από τους συναδέλφους της Πλειοψηφίας πέρα από κάθε πολιτική και κομματική γραμμή σε οποιαδήποτε περίπτωση και από οποιονδήποτε όταν ζητείται εξέταση πολιτικών ευθυνών με σύσταση εξεταστικής των πραγμάτων επιτροπής, να λέμε όλοι, ναι, για να αποκατασταθεί το κύρος της πολιτικής στην κοινωνία, διότι άλλως η θέση μου ως Βουλευτού στο ελληνικό Κοινοβούλιο και στην ελληνική κοινωνία δεν είναι αυτή που επίστευα ότι μπορεί να είναι, δηλαδή μια νέα πολιτική κατάσταση σ' αυτόν τον τόπο.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Στυλιανίδης έχει το λόγο.
ΕΥΡΙΠΙΔΗΣ ΣΤΥΛΙΑΝΙΔΗΣ: Δεν υπάρχει χαρακτηριστικότερο παράδειγμα κυβερνητικής αποτυχίας από την Ολυμπιακή Αεροπορία. Από εκεί εκπέμπεται κακοδιοίκηση, προχειρότητα και κομματισμός σε όλο του το μεγαλείο.
Θα σας υπενθυμίσω την περίοδο 1990-1993 όταν για πρώτη φορά η Νέα
Δημοκρατία άρχισε να συζητά το θέμα της ιδιωτικοποίησης ξεκινώντας απο την "Olympic Catering" όταν απαιτούνται τέσσερις υπάλληλοι για να γεμίζουν ένα δίσκο. Η κυβέρνηση τότε μιλούσε γα ξεπούλημα, για να έρθει να αυτοαναιρεθεί προσφάτως απο την ίδια τη σύζυγο του κυρίου Πρωθυπουργού, η οποία επιστρέφοντας από ταξίδι από τη Νέα Υόρκη ζήτησε φρέσκα ψάρια από τη Σίφνο. Οποία διάκριση!
Οι συνάδελφοι αναφέρθηκαν στους νόμους οι οποίοι ρύθμισαν τα χρέη
δηλαδή και στον ν. 2271 με τα 700 δισεκατομμύρια και στο ν.2602 με 41,5 δισεκατομμύρια. Θα καταθέσω μόνο για τα Πρακτικά την απόφαση του κ. Δρυ, για να σβήσει τα χρέη 41,5 δισεκατομμυρίων το 1999.
(Στο σημείο αυτό ο Βουλευτής κ. Ευριπίδης Στυλιανίδης καταθέτει για τα Πρακτικά την προαναφερθείσα απόφαση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα αρχίσω από τα 38,9 δισεκατομμύρια έλλειμμα που παρουσιάζει ο
ισολογισμός του 1998, απευθύνοντας κάποια ερωτήματα προς τον κύριο Υπουργό, τα οποία παραπέμπουν στα στοιχεία που μας κατηγόρησε ότι δεν έχουμε. Είναι ή δεν είναι αλήθεια ότι άλλαξαν επτά ηγεσίες, ότι η εθελουσία έξοδος στέρησε από την Ολυμπιακή Αεροπορία τα καλύτερα στελέχη της, ότι κατά μέσο όρο το λογιστήριο της Ολυμπιακής κάνει έξι ως οκτώ μήνες να εισπράξει χρήματα που βρίσκονται στην αγορά ανεκμετάλλευτα, ότι ο προγραμματισμός είναι πρόχειρος και παραβιάζεται συχνά από 
συντεχνιακούς εκβιασμούς; Σας παραπέμπω στο χαρακτηριστικό παράδειγμα της μισθοδοσίας των πιλότων, όπου τα χρήματα που παραλαμβάνουν είναι πολύ περισσότερα από τα χρήματα που αναφέρονται στη σύμβαση.
Υπάρχει μηχανισμός ελέγχου στις υπερπρομήθειες ή και οι πράκτορες συνεργάζονται μεταξύ τους, για να καλύπτουν το μπόνους και να παίρνουν
το 9% εις βάρος του ταμείου της Ολυμπιακής; Υπάρχει αναλυτική καταγραφή κόστους ανά εταιρική μονάδα στην τεχνική διεύθυνση της αεροπλοίας και της αεροπορίας; Πριν τρία χρόνια είχατε αγοράσει ένα μηχάνημα προγραμματισμού και καταγραφής των αναταλλακτικών το "maxi merlin", το οποίο βρίσκεται ακόμα αχρησιμοποίητο, γιατί, όπως λένε οι ίδιοι οι υπάλληλοι της Ολυμπιακής υπολογίζουν ότι έχουν κλαπεί αφαιρεθεί ή χαθεί είκοσι χιλιάδες κομμάτια ανταλλακτικών.
Κατηγορούσατε τη Νέα Δημοκρατία όταν μετέτρεψε σε πρωθυπουργικό αεροπλάνο με 2,5 δισεκατομμύρια ένα "727". Αντίστοιχο ήταν το κόστος της μετατροπής του 727 το 1994 σε αεροπλάνο τσάρτερ. Τότε χάθηκε ένας κινητήρας, κύριε Υπουργέ, αλλά υπήρξε ΕΔΕ από την πλευρά της κυβέρνησης για να συγκαλυφθεί το θέμα.
Ο κομματισμός αποδεικνύεται από την απόφαση του ΑΣΕΠ να παραπέμψει είκοσι έξι στελέχη της Ολυμπιακής Αεροπορίας στο δικαστήριο. Επεβλήθη σε αυτούς φυλάκιση τεσσάρων έως οκτώ μηνών. Ανάμεσα σε αυτούς ήταν ο κ. 
Τσαγκαράκης και η κ. Κανελλοπούλου ή Βεργίδη, σύζυγος τέως συναδέλφου. Συνεπής η κυβέρνηση προς τον κ. Τσαγκαράκη μετά την καταδικαστική απόφαση
τον έκανε γενικό διευθυντή πτητικής εκμετάλλευσης.
(Στο σημείο αυτό ο Βουλευτής κ. Ευριπίδης Στυλιανίδης καταθέτει για τα Πρακτικά το προαναφερθέν κατηγορητήριο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Σε όλα αυτά πρέπει να προστεθεί η πρόσφατη παραχώρηση του μάνατζμεντ της Ολυμπιακής προς τη "SPEEDWING". Δέκα χρόνια πέρασαν για να βγει ο Υπουργός Εθνικής Οικονομίας και να παραδεχθεί ότι είναι αναγκαία η ιδιωτικοποίηση. Χρειαζόντουσαν δέκα χρόνα για να αντιληφθείτε το ορθόν της πρότασης που σας έκανε η Νέα Δημοκρατια από το 1990; Και επειδή αναφερθήκατε και σε συγκριτικά στοιχεία με ξένες εταιρείες, σας ρωτώ αν γνωρίζετε ότι η "BRITISH AIRWAYS" τα 185 εκατομμύρια στερλίνες κέρδος του 1993 τα έχει αυξήσει για τον εαυτόν της στα 640 εκατομμύρια, ενώ το 1990 βρισκόταν σε αντίστοιχη φάση με την Ολυμπιακή.
Γνωρίζετε ότι η "ALITALIA" τις δεκάχρονες ζημιές μετά από μεταρρυθμίσεις τις έχει μετατρέψει σε 163 δισεκατομμύρια λιρέτες κέρδη απο το 1997 και μετά; Γνωρίζετε ότι η "IMBERIA" εξυγιαίνεται και η "LUFTHANSA" μέσα σε ένα χρόνο τα 221 εκατομμύρια μάρκα ζημία του 1992 ,
το 1993 τα έκανε 50 εκατομμύρια ζημία και σήμερα μιλάμε για κέρδη; Γνωρίζετε ότι οι εξυγιαντικές προσπάθεις της "SWISSAIR" και οι στρατηγικές συμμαχίες έχουν προχωρήσει;
Εάν τα γνωρίζετε όλα αυτά, γιατί χειάστηκαν δέκα χρόνια για να
αναγνωρίσετε το ορθόν της πρότασης που σας έκανε από το 1990 η Νέα Δημοκρατία; Μήπως δεν έχετε την απόλυτη πολιτική ευθύνη γι' αυτήν την καθυστέρηση; Το συμπέρασμα είναι ότι η Ολυμπιακή Αεροπορία είναι το χαακτηριστικότερο παράδειγμα της διαφθοράς αλλά και της ανικανότητας αυτής της Κυβέρνησης.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο. 
ΒΥΡΩΝ ΠΟΛΥΔΩΡΑΣ: Κύριε Πρόεδρε, διαβάζω σήμερα στην "ΚΑΘΗΜΕΡΙΝΗ": "Τα
τρία επιθανάτια σενάρια για την Ολυμπιακή Αεροπορία. Το προσωπικό θα επιλέξει τον πλέον ανώδυνο, ανεπαίσχυντο και ειρηνικό." Είναι από την ακολουθία άμωμοι εν οδώ.
Επίσης η "ΚΑΘΗΜΕΡΙΝΗ" στην πρώτη σελίδα γράφει ότι όλοι στο ΠΑΣΟΚ
απαρνούνται τον Σαλαλέ. Βλέπω σήμερα την άρνηση της κυβερνητικής πλειοψηφίας να ψηφίσει την πρόταση για σύσταση εξεταστικής των πραγμάτων επιτροπής. Των πραγμάτων, όχι των προσώπων ή των κομμάτων. In rem. 
Προβλέπω το τι θα γίνει. Θα την καταψηφίσετε και ύστερα από έναν
εύλογο χρόνο θα τσακωθείτε στην Κεντρική Επιτροπή σας ή στην Εκτελεστική Επιτροπή σας για το τι έγινε με τον επιθανάτιο ρόγχο της Ολυμπιακής. Ετσι γίνεται πάντα. Παραιτήθηκε ο συνάδελφος Καστανίδης και έκανε υπαινιγμούς για τις προμήθειες. Είχε υποβάλει και σχετική πρόταση νόμου που κατ' αρχήν είχε γίνει δεκτή από τον κ. Σημίτη, αλλά στην επόμενη φάση εκρίθη ότι είναι συνταγματικό και νομικό παράδοξο. Από την ίδια τη συζήτηση συνάγεται ότι έχετε συνηθίσει στις λευκές ρητορικές, δηλαδή ότι χωρίς περιεχόμενο κάνουμε ανάληψη των πολιτικών μας ευθυνών. Πώς εκφράζεται αυτό;
Κύριε Πρόεδρε, από τον κ. Αποστολίδη -και είναι το κεντρικό σημείο
της παρεμβάσεώς μου- ειπώθηκε ότι γίνεται απόσβεση των πολιτικών χρεών με τις εκλογές.
Ο κ. Βούγιας είπε ότι οι πολιτικές ευθύνες συμψηφίζονται. Αυτό το καταγγέλλω εγώ τουλάχιστον ως παράξενη αντίληψη περί κοινοβουλευτικής δημοκρατίας.
Οι εκλογές δεν είναι μαιευτήριο για παρθενογενέσεις πολιτικών και κυβερνήσεων. Τα θέματα έχουν την ιστορία τους. Είστε υπεύθυνοι για την κατάντια και για την επιθανάτια αγωνία της Ολυμπιακής.
Και για να έχουμε το κοινοβουλευτικό ήθος, αίρω μόνος μου αυτό που
σας καταγγέλλω ευθέως, το ότι είσαστε υπεύθυνοι και το μετατρέπω και λέω: ελάτε να δούμε τι συνέβη. Αυτό είναι η ουσία της προτάσεώς μας.
Μας καλεί ο Υπουργός κ. Βερελής και ο Κοινοβουλευτικός Εκπρόσωπος κ. Σπυρόπουλος και λένε: "ελάτε να κοιτάξουμε μπροστά". Βεβαίως! Αλλά η αλήθεια σώζει. Θέλω να ξέρω από πού προέρχομαι, τι έχει γίνει στον ενδιάμεσο δρόμο, για να πάω ένα βήμα πιο μπροστά. Αυτό είναι η λογική και η ηθική των πραγμάτων και προπαντός της κοινοβουλευτικής δημοκρατίας
κατά τη γνώμη μου.
'Αλλωστε για το συμψηφισμό των πολιτικών ευθυνών που συντελείται με τις εκλογές -μιλήσατε πάνω σ' αυτήν τη βάση της παράξενης θεωρίας-είπατε την αλήθεια στο λαό; Είπατε δηλαδή την αλήθεια για την κατάσταση της Ολυμπιακής, ότι είναι στα τρία επιθανάτια σενάρια;
Είπατε στο λαό για το χρηματιστήριο; Είπατε για τους Ολυμπιακούς Αγώνες; Είπατε για το μονοπώλιο του ναυαγίου; Είπατε για τον Σαλαλέ; Ποια είναι η εικόνα που δώσατε;
Ελέχθη από προηγούμενο συνάδελφο ότι εδώ έχουμε την ισχυρή Ελλάδα, η οποία κατάντησε προχθές Ελλάδα του ναυαγίου, με την οποία μας κάλεσε ο Πρωθυπουργός εμμέσως πλην σαφώς να συμφιλιωθούμε. 'Οχι! Και λέω πάλι, επί των πραγμάτων είναι παράδοση σ' αυτόν τον τόπο η εκδοχή του Κοινοβουλίου να κάνουμε την κομματική συσπείρωση. Δεν θέλω να εννοήσω ότι όλο το ΠΑΣΟΚ πιστεύει στο "ας τα κουκουλώσουμε", ας επιδείξουμε την κομματική μας αλληλεγγύη, για να βουλιάξει το σύμπαν εδώ. Δεν θέλω να το διανοηθώ. 'Αλλωστε το άρθρο 60 του Συντάγματος λέει ότι ψηφίζουν με ελεύθερη και αβίαστη γνώμη. 'Ετσι σας καλούμε εμείς επί των πραγμάτων.
Τι θα γίνει με τα σενάρια για τα οποία ευθύνονται τα συνδικάτα, τα οποία είναι άσχετα από το ΠΑΣΟΚ; Τώρα βρέθηκα και κυρίαρχος των συνδικάτων ως Νέα Δημοκρατία. Κάθε μέρα έκαναν απεργία οι ελεγκτές
εναέριας κυκλοφορίας με καθοδήγηση του ΠΑΣΟΚ επί Νέας Δημοκρατίας και τώρα σπείρατε ανέμους και θερίζεται θύελλες με τα συνδικάτα σας. Είσαστε σαν το μάγο του Φάουστ, που άπλωσε τα μαγικά του και δεν μπορούσε να τα μαζέψει. Χρειάζεται λοιπόν λίγο ευσυνειδησία και αίσθηση ευθύνης. Κανείς 
δεν παραιτείται εδώ, όλα είναι καλά και όλα είναι ωραία. Η σύμβαση του κ. Μαντέλη ήταν η αρίστη σύμβαση και ύστερα την καταγγέλλει ο ίδιος ο κ. Βερελής. Βρείτε τα μεταξύ σας επιτέλους! Αυτή είναι η ουσία της
εξεταστικής των πραγμάτων επιτροπής. Κανείς δεν είναι υπόδικος, αλλά
είναι και μία ευκαιρία να αποδείξετε το αμόλυντο της πολιτικής διοίκησής σας. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Ο κ. Φλωρίνης έχει το λόγο.
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κυρίες και κύριοι συνάδελφοι, σαν παλιός αεροπόρος, αλλά και σαν απλός 'Ελληνας πολίτης, θεώρησα σκόπιμο
και υποχρέωσή μου να εκθέσω και εγώ τις απόψεις μου πάνω στο θέμα που συζητούμε.
Τονίστηκε από τους προλαλήσαντες, ότι η κατάσταση στην Ολυμπιακή Αεροπορία είναι δραματική. Αυτό το ομολόγησαν κατ' επανάληψη και το ομολογούν οι Υπουργοί αλλά και πολλά στελέχη της Ολυμπιακής Αεροπορίας. Η πραγματικότητα όμως είναι ότι η Ολυμπιακή Αεροπορία έχει περιέλθει σε κατάσταση διάλυσης. Δυστυχώς ο αερομεταφορέας, για τον οποίον κάποτε όλοι οι 'Ελληνες ήμασταν υπερήφανοι, σήμερα πνέει τα λοίσθια. Τι έφταιξε όμως για να περιέλθει σ' αυτήν την τραγική κατάσταση, η οποία εκτός των άλλων καταρρακώνει το κύρος της χώρας μας και μας διασύρει διεθνώς; Ανεύθυνες 
και σοβαρές πολιτικές πράξεις και παραλείψεις, συχνές αλλαγές διοικήσεων. Ακούσαμε για εννέα διοικήσεις έξι χρόνια, ρεκόρ για το βιβλίο Γκίνες. 
Ακόμη, χωρίς ίχνος εθνικής υπερηφάνειας καλέσαμε 'Αγγλο μάνατζερ για
να λύσουμε τα προβλήματά μας, λέτε και δεν υπάρχουν 'Ελληνες ικανοί, με πτυχία, με ντοκτορά, να λύσουν τα προβλήματα. Θέληση δεν υπήρχε.
Είχαμε συνεχείς αλλαγές Υπουργών, έξι Υπουργούς αλλάξαμε, οι οποίοι
μάλιστα κρατούσαν για τον εαυτόν τους τη δική τους φιλοσοφία. Υπήρχε αδιαφορία και, ας μου επιτραπεί η λέξη, υπήρξε ζαμανφουτισμός από κάθε πλευρά και απ' όλους γενικά. Βόλεμα υμετέρων. Χιλιάδες οι αργόσχολοι και 
οι αργόμισθοι, περισσότεροι από τους εν ενεργεία στην Πολεμική Αεροπορία. Υπήρχε χρησιμοποίηση του στόλου της Ολυμπιακής Αεροπορίας για εκτέλεση δρομολογίων χωρίς αντίτιμο.
Η επιλογή σε θέσεις προϊσταμένων και διευθυντών γινόταν με κομματικά
κριτήρια κατά την προσφιλή βέβαια μέθοδο του ΠΑΣΟΚ. Γίνονταν μισθώσεις
και αγορές αεροσκαφών και υποστηριζόντων μέσων χωρίς προγράμματα, χωρίς διαφανείς διαδικασίες, χωρίς οικονομοτεχνικές μελέτες. Σπατάλες και μίζες στο έπακρον. Συγκάλυψη από τους κυβερνώντες σφαλμάτων, καταχρήσεων, παραλείψεων κλπ. Με δυο λόγια έλειψαν οι βασικοί κανόνες οργάνωσης, λειτουργίας και διοίκησης του εθνικού αερομεταφορέα. 'Ελειψε το νοικοκυριό, έλειψαν υπεύθυνα, ικανά πολιτικά και άλλα στελέχη, έλειψε το αίσθημα αγάπης προς τον αερομεταφορέα. 'Ετσι ο εκσυγχρονισμός τον οποίον επιδιώκατε έγινε αφανισμός του αερομεταφορέα.
Λίγα όσον αφορά το "FALCON". Το τραγικό αυτό δυστύχημα είναι, όσον
αφορά τη διερεύνησή του, από τα πιο απλά. Τα πιο δύσκολα συνήθως παίρνουν τρεις μήνες. Εδώ περάσαμε τους δεκατέσσερις μήνες για ένα απλό αεροπορικό δυστύχημα ανεξάρτητα από τα αποτελέσματά του και ακόμα δεν έχει εκδοθεί το πόρισμα. Ξέρετε γιατί; Γιατί και εδώ επιδιώκεται συγκάλυψη των υπευθύνων.
Δεν υπάρχει καμιά αμφιβολία και κανείς δεν πρέπει να είναι ευτυχής
για τον εξευτελισμό και διασυρμό που οδηγήθηκε η Ολυμπιακή Αεροπορία. Δεν υπάρχει καμία αμφιβολία ότι υπάρχουν ευθύνες και πρωτίστως υπάρχουν πολιτικές ευθύνες. Ως εκ τούτου,αν θέλουμε εμείς να επιφέρουμε αλλαγή στο πολιτικό προσκήνιο, θα πρέπει όλοι να υπερψηφίσουμε την πρόταση της Νέας Δημοκρατίας.
Τελικά απευθύνομαι στους νέους Βουλευτές της Αντιπολίτευσης: θα
πρέπει να σηκώσουν τη σημαία της απεξάρτησης από την κομματική πειθαρχία. Ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση
επί της προτάσεως του Προέδρου της Κοινοβουλευτικής Ομάδας της Νέας Δημοκρατίας κ. Κώστα Καραμανλή και των Βουλευτών του κόμματός του, για
σύσταση Εξεταστικής Επιτροπής, προκειμένου να ερευνήσει σε βάθος προβλήματα, πράξεις και παραλείψεις που οδήγησαν την Ολυμπιακή Αεροπορία στο σημερινό αδιέξοδο.
Κύριοι συνάδελφοι, έχει υποβληθεί αίτηση ονομαστικής ψηφοφορίας Βουλευτών της Νέας Δημοκρατίας επί της προτάσεως, της οποίας το κείμενο έχει ως εξής:
"Προς τον Αξιότιμο κύριο Πρόεδρο
της Βουλής
Κύριε Πρόεδρε,
Οι υπογράφοντες ζητούμε μετά από το πέρας της συζήτησης για σύσταση
Εξεταστικής Επιτροπής με αντικείμενο την έρευνα της κατάστασης της Ολυμπιακής Αεροπορίας, τη διεξαγωγή Ονομαστικής σχετικής ψηφοφορίας.
Α. Παπαληγούρας.
Ν. Νεράντζης.
Θ. Σκρέκας.
Δ. Κωστόπουλος.
Ε. Παπανικολάου.
Κ. Καραμπίνας.
Γ. Βλάχος.
Γ. Καλός.
Ε. Χαϊτίδης.
Α. Φλωρίνης.
Ε. Στυλιανίδης.
Α. Ανδρεουλάκος.
Δ. Σιούφας.
Ν. Γκελεστάθης.
Μ. Τσαρουχά.
Γ. Κωνσταντόπουλος.
Ν. Κορτσάρης.
Χ. Ζώης.
Γ. Αλογοσκούφης.
Β. Πολύδωρας.
Α. Χειμάρας.
Θα αναγνώσω και τον κατάλογο των υπογραφόντων την αίτηση της
ονομαστικής ψηφοφορίας, για να διαπιστωθεί αν υπάρχει ο απαιτούμενος από τον Κανονισμό αριθμός για την υποβολή της.
Ο κ. Παπαληγούρας. Παρών.
Ο κ. Νεράντζης. Παρών.
Ο κ. Σκρέκας. Παρών.
Ο κ. Κωστόπουλος. Παρών.
Ο κ. Παπανικολάου. Παρών.
Ο κ. Καραμπίνας. Παρών.
Ο κ. Βλάχος. Παρών.
Ο κ. Καλός. Παρών.
Ο κ. Χαϊτίδης. Απών.
Ο κ. Φλωρίνης. Παρών.
Ο κ. Στυλιανίδης. Παρών.
Ο κ. Ανδρεουλάκος. Παρών.
Ο κ. Σιούφας. Παρών.
Ο κ. Γκελεστάθης. Παρών.
Η κ. Τσαρουχά. Παρούσα.
Ο κ. Γ. Κωνσταντόπουλος. Παρών.
Ο κ. Κορτσάρης. Παρών.
Κύριοι συνάδελφοι,υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών.
Προχωρούμε λοιπόν, στη διεξαγωγή της ονομαστικής ψηφοφορίας.
Οι αποδεχόμενοι τη σύσταση εξεταστικής επιτροπής λέγουν "ΝΑΙ".
Οι μη αποδέχομενοι τη σύσταση εξεταστικής επιτροπής λέγουν "ΟΧΙ".
Οι αρνούμενοι ψήφο λέγουν "ΠΑΡΩΝ".
Καλούνται επί του καταλόγου...
ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, να διακόψουμε για λίγο μέχρι να
έρθουν όλοι οι συνάδελφοι.
ΠΡΟΕΔΡΕΥΩΝ (Παναγιώτης Σγουρίδης): Θα αρχίσουμε την ανάγνωση του καταλόγου αργά, γιατί, όπως ξέρετε, υπάρχουν συνάδελφοι που θέλουν να φύγουν. Θα δοθεί ο χρόνος, ώστε και οι υπόλοιποι συνάδελφοι να έρθουν. Εξάλλου ειδοποιήσαμε τους συναδέλφους Βουλευτές να είναι εδώ για την
ψηφορορία στις 15.30'.
ΔΗΜΗΤΡΙΟΣ ΣΙΟΥΦΑΣ: Μα η συζήτηση θα τελείωνε στις 16.00. 'Ετσι είπε ο κύριος Πρόεδρος.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Πρόεδρος, κύριε Σιούφα,
όπως ξέρετε πολύ καλά, μετράει τα λόγια του. Είπε "την ώρα που θα τελειώσουμε" και ό,τι ώρα τελειώσουμε.
ΔΗΜΗΤΡΙΟΣ ΣΙΟΥΦΑΣ: Δεν είπε αυτό κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Καλούνται λοιπόν επί του καταλόγου ο κ. Μάτης από το ΠΑΣΟΚ και ο κ. Στυλιανίδης από τη Νέα Δημοκρατία.
Παρακαλώ να αρχίσει η ανάγνωση του καταλόγου.
(ΨΗΦΟΦΟΡΙΑ)
(ΜΕΤΑ ΚΑΙ ΤΗ ΔΕΥΤΕΡΗ ΑΝΑΓΝΩΣΗ ΤΟΥ ΚΑΤΑΛΟΓΟΥ)
ΠΡΟΕΔΡΕΥΩΝ (Παναγιώτης Σγουρίδης): Υπάρχει κάποιος από τους κυρίους
συναδέλφους που δεν άκουσε το όνομά του;
Κανείς.
Κηρύσσεται περαιωμένη η ψηφοφορία και παρακαλώ τους κυρίους ψηφολέκτες να προβούν στην καταμέτρηση των ψήφων και την εξαγωγή του αποτελέσματος.
(ΚΑΤΑΜΕΤΡΗΣΗ)
(ΜΕΤΑ ΤΗΝ ΚΑΤΑΜΕΤΡΗΣΗ)
ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, έχω την τιμή να ανακοινώσω προς το Σώμα το αποτέλεσμα της διεξαχθείσης ονομαστικής ψηφοφορίας.
Ψήφισαν συνολικά 262 Βουλευτές.
Απόντες ήταν 38 Βουλευτές.
Υπέρ της πρότασης για σύσταση εξεταστικής επιτροπής, δηλαδή "ΝΑΙ",
ψήφισαν 121 Βουλευτές.
Κατά της πρότασης για σύσταση εξεταστικής επιτροπής, δηλαδή "ΟΧΙ", ψήφισαν 141 Βουλευτές, σύμφωνα με το παρακάτω πρωτόκολλο ονομαστικής ψηφοφορίας:
(Το σχετικό πρωτόκολλο υπάρχει στο τεύχος των Πρακτικών της Βουλής).
ΠΡΟΕΔΡΕΥΩΝ (Παναγιώτης Σγουρίδης): Συνεπώς η πρόταση της Νέας Δημοκρατίας για σύσταση εξεταστικής επιτροπής απορρίπτεται.
'Εχω την τιμή να ανακοινώσω προς το Σώμα ότι, όπως γνωρίζετε, η
προθεσμία για την υποβολή της έκθεσης της Επιτροπής Αναθεώρησης του Συντάγματος λήγει στις 15 Οκτωβρίου. 'Ηδη διαπιστώνεται η ανάγκη για παράταση της προθεσμίας αυτής προκειμένου η επιτροπή να ολοκληρώσει το έργο της. Η Επιτροπή με κατά πλειοψηφία απόφασή της, που ελήφθη κατά τη συνεδρίαση της 10ης Οκτωβρίου, ζητεί παράταση της προθεσμίας για την υποβολή της έκθεσης μέχρι τις 23 Οκτωβρίου 2000 και παρακαλεί για την έγκριση του αιτήματός της από την Ολομέλεια της Βουλής.
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το Σώμα ενέκρινε.
Κυρίες και κύριοι συνάδελφοι, έχω την τιμή να ανακοινώσω στο Σώμα, σύμφωνα με το άρθρο 153, παράγραφος 4 του Κανονισμού της Βουλής, ότι η Εισαγγελία Πρωτοδικών Αθηνών διαβίβασε μηνυτήρια αναφορά κατά του Υφυπουργού Πολιτισμού κ. Γεωργίου Φλωρίδη.
Κυρίες και κύριοι συνάδελφοι, δέχεστε στο σημείο αυτό να λύσουμε τη
συνεδρίαση;
ΟΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 16.30', λύεται η συνεδρίαση για
αύριο, ημέρα Παρασκευή 13 Οκτωβρίου 2000 και ώρα 10.00', με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων, β) συζήτηση και ψήφιση, σύμφωνα με τις διατάξεις του άρθρου 76 του Συντάγματος, της πρότασης του Προέδρου της Βουλής "Για την τροποποίηση διατάξεων του Κανονισμού της Βουλής", σύμφωνα με την ειδική ημερήσια διάταξη και γ) νομοθετική εργασία: Ι) Ψήφιση στο σύνολο του σχεδίου νόμου: "Δικαστική προστασία κατά το στάδιο που προηγείται της σύναψης συμβάσεων φορέων οι οποίοι λειτουργούν στους τομείς του ύδατος, της ενέργειας, των μεταφορών και των τηλεπικοινωνιών σύμφωνα με την οδηγία 92/13/ΕΟΚ", ΙΙ) Συνέχιση της συζήτησης επί του σχεδίου νόμου "Ρύθμιση θεμάτων ερασιτεχνικού και επαγγελματικού αθλητισμού και άλλες
διατάξεις", σύμφωνα με τη συμπληρωματική ημερήσια διάταξη που έχει διανεμηθεί.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ

