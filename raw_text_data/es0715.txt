      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Γ΄
      ΣΥΝΕΔΡΙΑΣΗ Η΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      Τρίτη 15 Ιουλίου 2003
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ.
      2. Ορκωμοσία της Βουλευτού Μάρως Κοντού σε αντικατάσταση του Αλέξανδρου Λυκουρέζου, σελ.
      3. Ανακοινώνεται: α) η επανένταξη του Βουλευτή κ. Αλέξανδρου Χρυσανθακόπουλου στην Κοινοβουλευτική Ομάδα του ΠΑΣΟΚ., σελ.
      β) ότι η Εισαγγελία Πρωτοδικών Αθηνών υπέβαλε δύο δικοκραφίες: η μία κατά του Υπουργού Μεταφορών και Επικοινωνιών και άλλων προσώπων, σελ.
      γ) ότι τη συνεδρίαση παρακολουθεί ο Υπουργός Βιομηχανίας Ενέργειας και Φυσικών Πόρων της Πολιτειακής Κυβέρνησης της Βικτόριας της Αυστραλίας κ. Θάνος Θεοφάνους, σελ.
      δ) Κυβερνητική μεταβολή, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Συζήτηση επικαίρων ερωτήσεων:
      α) Προς τον Υπουργό Ανάπτυξης, σχετικά με την επιλογή και τοποθέτηση Διευθυντή στο Υποκατάστημα της Δημόσιας Επιχείρησης Ηλεκτρισμού στο Ηράκλειο, σελ.
      β) Προς τον Υπουργό Μεταφορών και Επικοινωνιών, σχετικά με τις αναθέσεις μελετών και λοιπών έργων σε υπαλλήλους και συμβούλους Υπουργείου κλπ., σελ.
      γ) Προς τους Υπουργούς Εργασίας και Κοινωνικών Ασφαλίσεων, Οικονομίας και Οικονομικών, σχετικά με την απελευθέρωση του ωραρίου λειτουργίας των καταστημάτων και την κατάργηση της κυριακάτικης αργίας, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Κατάθεση έκθεσης Διαρκούς Επιτροπής:
      Η Διαρκής Επιτροπή Παραγωγής και Εμπορίου κατέθεσε την έκθεσή της στο σχέδιο νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις», σελ.
      2. Ψήφιση επί της αρχής των άρθρων και του συνόλου του σχεδίου  νόμου του Υπουργείου Δικαιοσύνης: «Κύρωση της Σύμβασης για την αναγνώριση και εκτέλεση αποφάσεων σχετικών με υποχρεώσεις διατροφής», σελ.
      3. Ψήφιση στο σύνολο του σχεδίου νόμου του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις», σελ.
      4. Συνέχιση της συζήτησης και ψήφιση επί των άρθρων και τροπολογιών του σχεδίου νόμου του Υπουργείου Υγείας και Πρόνοιας: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις», σελ.
      5. Κατάθεση σχεδίων νόμων:
      α). Οι Υπουργοί Μεταφορών και Επικοινωνιών, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης Ανάπτυξης και Εργασίας και Κοινωνικών Ασφαλίσεων κατέθεσαν σχέδιο νόμου: «Τροποποίηση του νόμου 2668/1998 (ΦΕΚ Α΄ 282), εναρμόνιση με την οδηγία 2002/39/ΕΚ, ρυθμίσεις θεμάτων του Οργανισμού ΕΛΛΗΝΙΚΑ ΤΑΧΥΔΡΟΜΕΙΑ (ΕΛΤΑ) και άλλες διατάξεις», σελ.
      β. Οι Υπουργοί Εμπορικής Ναυτιλίας, Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Ναυτιλιακή Εταιρεία Πλοίων Αναψυχής και άλλες διατάξεις», σελ.
      γ. Οι Υπουργοί Οικονομίας και Οικονομικών, Γεωργίας, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων και Υγείας και Πρόνοιας κατέθεσαν σχέδιο νόμου: «Κύρωση της Σύμβασης Ρόττερνταμ περί διαδικασίας συναίνεσης μετά από ενημέρωση για ορισμένα επικίνδυνα χημικά προϊόντα και προϊόντα φυτοπροστασίας στο διεθνές εμπόριο», σελ.
      δ. Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένωνν πληροφοριών», σελ.
      ε. Οι Υπουργοί Πολιτισμού, Οικονομίας και Οικονομικών και Εξωτερικών κατέθεσαν σχέδια νόμων: i) «Κύρωση της Συνθήκης του Παγκόσμιου Οργανισμού Διανοητικής Ιδιοκτησίας για την Πνευματική Ιδιοκτησία», σελ.
      ii). «Κύρωση της Συνθήκης του Παγκόσμιου Οργανισμού Διανοητικής Ιδιοκτησίας για τις εκτελέσεις και τα φωνογραφήματα», σελ.
      ΟΜΙΛΗΤΕΣ
Α. Επί των επικαίρων ερωτήσεων:
ΚΑΛΑΦΑΤΗΣ Α. σελ.
ΠΑΠΑΘΑΝΑΣΙΟΥ Ι., σελ.
ΣΤΡΑΤΑΚΗΣ Ε., σελ.
ΣΤΡΙΦΤΑΡΗΣ Σ., σελ.
ΣΧΟΙΝΑΡΑΚΗ-ΗΛΙΑΚΗ Ε., σελ.
ΤΖΙΩΛΑΣ Ε., σελ.
Β. Επί του σχεδίου νόμου του Υπουργείου Υγείας και Πρόνοιας:
ΒΡΕΤΤΟΣ Κ., σελ.
ΓΚΑΤΖΗΣ Ν., σελ.
ΚΑΚΛΑΜΑΝΗΣ Ν., σελ.
ΚΕΔΙΚΟΓΛΟΥ Β., σελ.
ΚΡΕΜΑΣΤΙΝΟΣ Δ., σελ.
ΚΡΗΤΙΚΟΣ Π., σελ.
ΚΩΝΣΤΑΝΤΟΠΟΥΛΟΣ Γ., σελ.
ΛΕΒΟΓΙΑΝΝΗΣ Ν., σελ.
ΜΑΝΤΕΛΗΣ Α., σελ.
ΜΑΤΖΑΠΕΤΑΚΗΣ Σ., σελ.
ΝΑΣΙΩΚΑΣ Ε., σελ.
ΠΑΥΛΙΔΗΣ Α., σελ.
ΣΚΟΥΛΑΚΗΣ Ε., σελ.
ΣΤΕΡΓΙΟΥ Σ., σελ.
ΣΤΕΦΑΝΗΣ Κ., σελ.
ΣΦΥΡΙΟΥ Κ., σελ.
ΤΖΕΚΗΣ Α., σελ.
ΤΣΙΠΛΑΚΗΣ Κ., σελ.
      
      ΠΡΑΚΤΙΚΑ  ΒΟΥΛΗΣ
      Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
      ΣΥΝΟΔΟΣ  Γ΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2003
      ΣΥΝΕΔΡΙΑΣΗ  Η΄
      Τρίτη 15 Ιουλίου 2003
      Αθήνα, σήμερα στις 15 Ιουλίου 2003, ημέρα Τρίτη και ώρα 18.42΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
      	Κυρίες και κύριοι συνάδελφοι, πριν εισέλθουμε στην ημερήσια διάταξη θα προβούμε στην ορκωμοσία της συναδέλφου κ. Μάρως Κοντού σε αντικατάσταση του κ. Αλέξανδρου Λυκουρέζου, ο οποίος απώλεσε τη βουλευτική του ιδιότητα σύμφωνα με την υπ’ αριθμόν 11/3-7-2003 απόφαση του Ανώτατου Ειδικού Δικαστηρίου.
      	Καλείται η Βουλευτής κ. Μάρω Κοντού να προσέλθει και να δώσει το νενομισμένο όρκο ενώπιον του εκπροσώπου της Εκκλησίας.
      	(Στο σημείο αυτό προσέρχεται η Βουλευτής κ. Μάρω Κοντού και δίνει τον παρακάτω όρκο:
      	«Ορκίζομαι στο όνομα της Αγίας και Ομοούσιας και Αδιαίρετης Τριάδος να είμαι πιστή στην πατρίδα και το δημοκρατικό πολίτευμα, να υπακούω στο Σύνταγμα και τους νόμους και να εκπληρώνω ευσυνείδητα τα καθήκοντά μου»)
      (Χειροκροτήματα από όλες τις πτέρυγες της Βουλής)
      ΠΡΟΕΔΡΟΣ (Απόστολος Κακλαμάνης): Άξια, άξια!
      ΟΛΟΙ ΟΙ ΒΟΥΛΕΥΤΕΣ: Άξια, άξια!
      ΠΡΟΕΔΡΟΣ (Απόστολος Κακλαμάνης): Συγχαρητήρια και σας εύχομαι καλή θητεία.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από την κ. Ευαγγελία Σχοιναράκη-Ηλιάκη, Βουλευτή Ηρακλείου, τα ακόλουθα:
      ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Δήμος Μακρυχωρίου ζητεί τη λήψη μέτρων για τη διάθεση της παραγωγής καρπουζιών της περιοχής του.
      2) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η κυρία Μαρία Ρούπακα η οποία είναι ιδιοκτήτρια αγροτεμαχίου στην Περιοχή Αιγάλεω Αττικής ζητεί την επίλυση ιδιοκτησιακού της προβλήματος.
      3) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία ο Σύνδεσμος Τ.Ε.Δ.Κ. Βορείου Αιγαίου, ζητεί την άμεση λήψη μέτρων για την αναβάθμιση του χώρου του Βορείου Αιγαίου.
      4) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Νομαρχιακή Αυτοδιοίκηση Τρικάλων, ζητεί ως προς την κατασκευή της σήραγγας ΓΚΡΟΠΑΣ την αυστηρή τήρηση του χρονοδιαγράμματος υλοποίησης του έργου, την ενημέρωση της Ν.Α. για τις μέχρι τώρα ενέργειες καθώς και την ένταξη του έργου στο Γ΄Κ.Π.Σ. και την άμεση δημοπράτησή του.
      5) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δήμος Σφακίων Χανίων ζητεί η έδρα του διαχειριστικού φορέα του Εθνικού Δρυμού Λευκών Ορέων (Σαμαριάς) να είναι εντός των ορίων του Δήμου Σφακίων.
      6) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά με την οποία το Παράρτημα Θεσσαλονίκης της Πανελλήνιας Ομοσπονδίας Νεφροπαθών ζητεί στις ευεργετικές διατάξεις περί αποσπάσεων εκπαιδευτικών, να συμπεριληφθούν και οι πάσχοντες από χρόνια νεφρική ανεπάρκεια που έχουν υποστεί μεταμόσχευση νεφρού.
      7) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά με την οποία το Παράρτημα Θεσσαλονίκης της Πανελλήνιας Ομοσπονδίας Νεφροπαθών ζητεί την παράταση ισχύος του διαγωνισμού για την προμήθεια φίλτρων πέραν της 31/7/2003 με σκοπό την εξεύρεση του καταλληλότεροι και πιο σύγχρονου φίλτρου.
      8) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία ο Δήμος Αστακού Αιτωλοακαρνανίας ζητεί να μην εγκατασταθούν νέες μονάδες ιχθυοκαλλιέργειας στην περιοχή του καθώς και τη σταδιακή μετεγκατάσταση των ήδη υπαρχουσών.
      9) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Ελληνικών Συλλόγων Γονέων και Κηδεμόνων Βόρειας Ρηνανίας-Βεστφαλίας καταγγέλλει την παρέμβαση του συντονιστή εκπαίδευσης στα όργανα των Συλλόγων Γονέων στη Γερμανία.
      10) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Εργατοϋπαλληλικό Κέντρο Ορεστιάδας, ζητεί την ολοκλήρωση της κατασκευής της Εγνατίας Οδού κ.λπ..
      11) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ κατέθεσε αναφορά με την οποία ο Σύνδεσμος Βιομηχανιών Βορείου Ελλάδος, ζητεί το συντονισμό και περιορισμό των πολυάριθμων οργάνων ελέγχου στις επιχειρήσεις τροφίμων.
      12) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Σύλλογος Πολυτέκνων Λαρίσης και περιχώρων ζητεί το διορισμό όλων των πολύτεκνων εκπαιδευτικών.
      13) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία ο Δήμος Μελιβοίας Λάρισας ζητεί την αποζημίωση των αγροτών της περιοχής του, που οι καλλιέργειές του καταστράφηκαν από χαλαζόπτωση.
      14) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμος Αχαρνών Αττικής ζητεί τη λήψη μέτρων για την εύρυθμη λειτουργία του Ειρηνοδικείου Αττικής.
      15) Ο Βουλευτής Αττικής κ. ΗΛΙΑΣ ΠΑΠΑΗΛΙΑΣ κατέθεσε αναφορά με την οποία ο Δήμος Ελευσίνας Αττικής καταγγέλλει την παρακράτηση εσόδων των Δήμων, από το Υπουργείο Ανάπτυξης.
      16) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Ελυμνίων Εύβοιας ζητεί την οικονομική ενίσχυση για την αποκατάσταση των ζημιών που προκλήθηκαν από έντονα καιρικά φαινόμενα στην περιοχή του.
      17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί την άμεση στελέχωση των Υπηρεσιών του Ο.Α.Ε.Δ. Σαντορίνης.
      18) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύνδεσμος Εργοληπτών Δημοσίων Έργων Φθιώτιδας διαμαρτύρεται, για τον τρόπο διενέργειας των διαγωνισμών για την ανάθεση των Δημοσίων Έργων.
      19) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Ελυμνίων Εύβοιας ζητεί οικονομική επιχορήγηση για την αποκατάσταση ζημιών που προκλήθηκαν στην περιοχή του από την κακοκαιρία.
      20) Ο Βουλευτής Ευβοίας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Σύλλογος των εν Αττικής Κυμαίων ζητεί την αξιοποίηση του λιμένα της Κύμης.
      21) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μεσσαπίων Εύβοιας ζητεί οικονομική επιχορήγηση, για την κάλυψη αναγκών πυροπροστασίας των δασών της περιοχής του.
      22) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Αθανάσιος Στυλιαράς, κάτοικος Θεολόγου ζητεί την καταβολή επιδοτήσεων για εκτάσεις που καλλιεργεί.
      23) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο κ. Αθανάσιος Στυλιαράς, κάτοικος Θεολόγου ζητεί την παράταση της διάρκειας του σχεδίου βελτίωσης εκμετάλλευσής του.
      24) Ο Βουλευτής Ευβοίας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Νομού Ευβοίας ζητεί την αποκατάσταση της επαρχιακής οδού, Άγιος Δημήτρης-Καλλιανοί και την αποπεράτωση της νέας γέφυρας στους Καλλιανούς.
      25) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Νομού Εύβοιας ζητεί τη χορήγηση πιστώσεων, για την αποπεράτωση του οδικού δικτύου του Δήμου του.
      26) Ο Βουλευτής Εύβοιας κ. ΕΛΕΥΘΕΡΙΟΣ ΠΑΠΑΓΕΩΡΓΟΠΟΥΛΟΣ κατέθεσε αναφορά με την οποία ο Δήμος Μαρμαρίου Εύβοιας ζητεί την επαναλειτουργία του κτηνιατρείου Καρυστίας.
      27) Ο Βουλευτής Πειραιά κ. ΕΜΜΑΝΟΥΛΗΛ ΜΠΕΝΤΕΝΙΩΤΗΣ κατέθεσε αναφορά με την οποία ο Δήμος Αίγινας ζητεί την επίλυση του προβλήματος υδροδότησης της Αίγινας.
      28) Ο Βουλευτής Κοζάνης κ. ΝΙΚΟΛΑΟΣ ΤΣΙΑΡΤΣΙΩΝΗΣ κατέθεσε αναφορά με την οποία ο Αγροτικός Συνεταιρισμός Κοζάνης και Σερβίων ζητεί την εξεύρεση πόρων για αποζημιώσεις σε καπνά εσοδείας 2003.
      29) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Έπαρχος Θήρας ζητεί τη δρομολόγηση πλοίου, στα προγραμματισμένα επιδοτούμενα δρομολόγια των νησιών της επαρχίας Θήρας.
      30) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Κοινότητα Φολέγανδρου ζητεί τη δρομολόγηση πλοίου στα δρομολόγια Ε/Γ-Ο/Γ Παναγία Τήνου.
      31) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Κύθνου Κυκλάδων διαμαρτύρεται για τη μη προσέγγιση των Η/S  στο λιμάνι της Κύθνου.
      32) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία το Σωματείο Ξενοδόχων Φολέγανδρου ζητεί την επίλυση ακτοπλοϊκού προβλήματος της νήσου Φολεγάνδρου.
      33) Ο Βουλευτής Χανίων κ. ΣΗΦΗΣ ΒΑΛΥΡΑΚΗΣ κατέθεσε αναφορά με την οποία ο Δήμος Σφακίων Χανίων ζητεί να ληφθεί υπόψη απόφαση του Δημοτικού Συμβουλίου του Δήμου, σχετικά με τη σύσταση του φορέα διαχείρισης Εθνικού Δρυμού Λευκών Ορέων.
      34) Ο Βουλευτής Λάρισας κ. ΓΕΩΡΓΙΟΣ ΓΑΡΟΥΦΑΛΙΑΣ κατέθεσε αναφορά με την οποία η Νομαρχιακή Αυτοδιοίκηση Λάρισας ζητεί τη ρύθμιση χρεών προς την Α.Τ.Ε. του Αγροτικού Συνεταιρισμού Επεξεργασίας και Πωλήσεων Οπωροκηπευτικών της Επαρχίας Αγιάς. 
      35) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύλλογος Κτηνοτρόφων Κοντοβουνίων Μεσσηνίας ζητεί να υπάρξει δυνατότητα διάθεσης και πιστοποίησης προϊόντων βιολογικής κτηνοτροφίας, που παράγουν οι κτηνοτρόφοι του νομού Μεσσηνίας.
      36) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία κάτοικοι του Οικισμού Πεταλιδίου Νομού Μεσσηνίας διαμαρτύρονται για την εγκατάσταση εντός του οικισμού τους κεραίας κινητής τηλεφωνίας.
      37) Ο Βουλευτής ’Εβρου κ. ΛΕΩΝΙΔΑΣ ΛΥΜΠΕΡΑΚΙΔΗΣ κατέθεσε αναφορά με την οποία οι Σύνδεσμοι Βιομηχανιών – Βιοτεχνιών Θράκης διαμαρτύρονται για τις τροποποιήσεις διατάξεων του Αναπτυξιακού Νόμου 2601/98.
      38) Οι Βουλευτές κύριοι ΑΝΤΩΝΙΟΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Στερεάς Ελλάδας ζητεί τον τεχνικό έλεγχο των Πυροσβεστικών Οχημάτων.
      39) Οι Βουλευτές κύριοι ΣΠΥΡΙΔΩΝ ΣΤΡΙΦΤΑΡΗΣ και ΑΝΤΩΝΙΟΣ ΣΚΥΛΛΑΚΟΣ κατέθεσαν αναφορά με την οποία η Ένωση Υπαλλήλων Πυροσβεστικού Σώματος Περιφέρειας Ηπείρου, ζητεί την επίλυση προβλημάτων που απασχολούν το πυροσβεστικό προσωπικό σε όλη την Ελλάδα, αλλά και στην Ήπειρο. 
      40) Ο Βουλευτής Μεσσηνίας κ. ΙΩΑΝΝΗΣ ΓΙΑΝΝΑΚΟΠΟΥΛΟΣ κατέθεσε δημοσίευμα εφημερίδας που αφορά  στην ίδρυση φυλακών και Εφετείου σε Τρίπολη και Πάτρα.
      41) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Νομάρχης Δράμας ζητεί τη χρηματοδότηση των εργασιών του προγράμματος των αναγκαστικών αναδασμών. 	
      42) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ένωση Δικαστών και Εισαγγελέων ζητεί την άμεση μεταστέγαση του Ειρηνοδικείου και του Πταισματοδικείου Αθηνών.
      43) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η Ο.Δ.Υ.Ε. ζητεί την κάλυψη 500 νέων οργανικών θέσεων επιμελητών δικαστηρίων εντός του 2003.
      44) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία  η κυρία Τερέζα Κρητικού, κάτοικος Κεχριών Ευβοίας ζητεί να της χορηγηθεί σύνταξη γήρατος από τον Ο.Γ.Α..
      45) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Κατίνα Υφαντίδου, κάτοικος Κυργίων Δράμας, ζητεί να τις χορηγηθεί σύνταξη γήρατος από τον ΟΓΑ. 
      46) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Στέφανος Κουπουσούζογλου, ζητεί να του χορηγηθεί πολυτεκνικό επίδομα από τον ΟΓΑ.
      47) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Βασιλική Κατσακίδου, κάτοικος Κ. Νευροκοπίου, ζητεί να της εγκριθεί σύνταξη γήρατος από τον ΟΓΑ.
      48) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα που αναφέρει τον εντοπισμό αμίαντου στο κτίριο του Υπουργείου Εξωτερικών.
      49) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα στο οποίο καταγγέλλεται η κλοπή σπάνιου βιβλίου από τη Φιλοσοφική Σχολή του ΑΠΘ κατά τη διάρκεια της αντισυνόδου.
      50) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα το οποίο αναφέρεται στους δεκαπέντε (15) παράνομους όρους που διαπίστωσε το Εφετείο στη χορήγηση των στεγαστικών δανείων. 
      51) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε δημοσίευμα στο οποίο ζητείται να μην τοποθετηθούν ταμειακές μηχανές στις αντλίες των πρατηρίων καυσίμων.
      52) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία ο κ. Αθανάσιος Τσαγκάρης, κάτοικος Θεσσαλονίκης ζητεί το διοικητικό προσωπικό των ΑΕΙ να έχει τη δυνατότητα ένταξης σε θέση Λέκτορα. 
      53) Ο Βουλευτής Φθιώτιδας κ. ΔΗΜΗΤΡΙΟΣ ΑΛΑΜΠΑΝΟΣ κατέθεσε αναφορά με την οποία το Εργατικό Κέντρο Νομού Φθιώτιδας ζητά την ένταξη του Νομού Φθιώτιδας στη Δ΄ ζώνη κινήτρων του αναπτυξιακού νόμου.
      54) Ο Βουλευτής Δωδεκανήσου κ. ΒΑΣΙΛΗΣ ΠΑΠΑΝΙΚΟΛΑΣ κατέθεσε αναφορά με την οποία η Ένωση Ξενοδόχων Ρόδου ζητεί να ενταχθεί η Σχολή Ξεναγών Ρόδου ως τμήμα στη λειτουργούσα Ανωτέρα Σχολή Τουριστικής Εκπαίδευσης.
      55) Ο Βουλευτής Φωκίδας κ. ΝΙΚΟΛΑΟΣ ΓΚΕΛΕΣΤΑΘΗΣ κατέθεσε αναφορά με την οποία ο Δήμος Παρνασσού Φωκίδας δηλώνει πως συμφωνεί με τις προτάσεις και τα αιτήματα του Σωματείου Εργαζομένων στην κυνηγετική περιοχή Παρνασσίδας του Νομού Φθιώτιδας.
      56) Ο Βουλευτής Σερρών κ. ΚΩΝΣΤΑΝΤΙΝΟΣ ΤΣΙΠΛΑΚΗΣ κατέθεσε αναφορά με την οποία η Ένωση Επαγγελματιών – Βιοτεχνών – Εμπόρων Αλιστράτης Σερρών ζητεί να μην κατασκευασθεί πεζογέφυρα στον ποταμό Αγγίτη κοντά στο Σπήλαιο Αλιστράτης.
      57) Ο Βουλευτής Αθηνών κ. ΒΥΡΩΝ ΠΟΛΥΔΩΡΑΣ κατέθεσε αναφορά με την οποία ο κ. Θεόδωρος Αποσκίτης, επαγγελματίας καλαθοσφαιριστής ζητεί την επίλυση εργασιακού και οικονομικού του προβλήματος.
      58) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ  κατέθεσε αναφορά με την οποία ο Δήμος Αμπελοκήπων Θεσσαλονίκης ζητεί οικονομική ενίσχυση για την κατασκευή κτιρίου που θα στεγάσει Πολιτιστικό Κέντρο.
      59) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ κατέθεσε αναφορά με την οποία ο Δήμος Αμπελοκήπων Θεσσαλονίκης ζητεί τη χρηματοδότηση των έργων συντήρησης των κτιρίων πολιτισμού.
      60) Ο Βουλευτής Θεσσαλονίκης κ. ΑΝΑΣΤΑΣΙΟΣ ΣΠΗΛΙΟΠΟΥΛΟΣ  κατέθεσε αναφορά με την οποία ο Δήμος Αμπελοκήπων Θεσσαλονίκης ζητεί οικονομική ενίσχυση για την αποπεράτωση της ανακαίνισης νεοκλασσικού κτιρίου που θα στεγάσει τη Δημοτική του Βιβλιοθήκη.
      61) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Σύνδεσμος Προσωπικού Αστικού και Υπεραστικών Συγκοινωνιών Μεσσηνίας ζητεί να χορηγηθούν στο υπεραστικό ΚΤΕΛ Μεσσηνίας 10 άδειες λεωφορείων.
      62) Ο Βουλευτής Λακωνίας κ. ΛΕΩΝΙΔΑΣ ΓΡΗΓΟΡΑΚΟΣ κατέθεσε αναφορά με την οποία ζητεί τη λήψη μέτρων, για την αποτροπή τροχαίων ατυχημάτων από τη χρήση κινητού τηλεφώνου, κατά την ώρα της οδήγησης.
      63) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία η Ένωση Πυροσβεστικών Υπαλλήλων Κρήτης διαμαρτύρεται για την έλλειψη Εναέριων Μέσων Δασοπυρόσβεσης στην Περιφέρεια Κρήτης.
      64) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Γουβών Ν. Ηρακλείου ζητεί την ένταξη των Δ.Δ. Καλού Χωριού, Κάξαρης και Χαρασσού στο πρόγραμμα για ολοκληρωμένες παρεμβάσεις ανάπτυξης σε ειδικές αγροτικές περιοχές και τη χρηματοδότηση του Δήμου Γουβών, για την πραγματοποίηση των παρεμβάσεων αυτών.
      65) Η Βουλευτής Ηρακλείου κυρία ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία ο Δήμος Αρκαλοχωρίου Ηρακλείου ζητεί την ένταξη περιοχών του Δήμου, στα προγράμματα ανάπτυξης του αγροτικού χώρου.
      66) Ο Βουλευτής Αττικής κ. ΘΕΟΔΩΡΟΣ ΚΑΤΣΙΚΗΣ κατέθεσε αναφορά με την οποία ο Δήμος Ελευσίνος Αττικής ζητεί την άμεση αναβάθμιση του Θριάσιου Νοσοκομείου  σε όλα τα επίπεδα λειτουργίας του.)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Τμήμα τα εξής:
      Ο Πρόεδρος του Πανελληνίου Σοσιαλιστικού Κινήματος κ. Κώστας Σημίτης με επιστολή του στον Πρόεδρο της Βουλής αναφέρει ότι ο Βουλευτής Αλέξανδρος Χρυσανθόπουλος επανεντάσσεται στην Κοινοβουλευτική Ομάδα του ΠΑΣΟΚ.
      Επίσης η Εισαγγελία Πρωτοδικών Αθηνών υπέβαλε στη Βουλή σύμφωνα με το άρθρο 86 του Συντάγματος και το ν. 326/2003 δύο δικογραφίες, η μία εκ των οποίων στρέφεται κατά του Υπουργού Μεταφορών και Επικοινωνιών και άλλων προσώπων.
      Επίσης θα ήθελα να σας ανακοινώσω ότι η Διαρκής Επιτροπή Παραγωγής και Εμπορίου καταθέτει την έκθεσή της στο σχέδιο νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις».
      Οι Υπουργοί Μεταφορών και Επικοινωνιών, Οικονομίας και Οικονομικών, Εσωτερικών, Δημόσιας Διοίκησης και Αποκέντρωσης, Ανάπτυξης και Εργασίας και Κοινωνικών Ασφαλίσεων κατέθεσαν σχέδιο νόμου: «Τροποποίηση του νόμου 2668/1998 (ΦΕΚ Α’ 282), εναρμόνιση με την Οδηγία 2002/39/ΕK, ρυθμίσεις θεμάτων του Οργανισμού ΕΛΛΗΝΙΚΑ ΤΑΧΥΔΡΟΜΕΙΑ (ΕΛΤΑ) και άλλες διατάξεις».
      Παραπέμπεται στην αρμόδια Διαρκή Επιτροπή.
      ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Πρώτη είναι η με αριθμό 24/10.7.2003 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη – Ηλιάκη προς τον Υπουργό Ανάπτυξης, σχετικώς με την επιλογή και τοποθέτηση Διευθυντή στο υποκατάστημα της Δημόσιας Επιχείρησης Ηλεκτρισμού στο Ηράκλειο.
      Η επίκαιρη ερώτηση της κ. Σχοιναράκη έχει ως εξής:
      «Γνωρίζετε ότι στη ΔΕΗ Ηρακλείου, υπηρεσία με αυξημένες επιχειρησιακές ευθύνες σε όλον το νομό, δεν έχει ολοκληρωθεί η διαδικασία επιλογής και τοποθέτησης Διευθυντή μετά την αποχώρηση του προηγούμενου λόγω συνταξιοδότησης.
      Χρέη Διευθυντή εκτελούν περιστασιακά Διευθυντές άλλων περιοχών, οι οποίοι δεν έχουν τη δυνατότητα της καθημερινής παρουσίας στην υπηρεσία με συνέπεια να δημιουργούνται προβλήματα αποσυντονισμού που, σε συνδυασμό με την έλλειψη του αναγκαίου προσωπικού, συντελούν στη μείωση της ποιότητας παροχής υπηρεσιών στους πολίτες σε μια περιοχή και σε μια χρονική περίοδο αυξημένων καταναλωτικών απαιτήσεων. 
      Επειδή έχει δημιουργηθεί εύλογη δυσαρέσκεια στους καταναλωτές αλλά και στους εργαζόμενους, με συνέπεια να θίγεται η αποτελεσματικότητα της κεντρικής διοίκησης:
      Ερωτάσθε, κύριε Υπουργέ:
      Πότε θα ολοκληρωθεί η διαδικασία της επιλογής και τοποθέτησης Διευθυντή στη ΔΕΗ Ηρακλείου.»
      Ο Υφυπουργός Ανάπτυξης κ. Καλαφάτης, έχει το λόγο.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητή συνάδελφε, με αφορμή την ερώτησή σας, θέλω να σας κάνω μία γενική ενημέρωση για τα ζητήματα της στελέχωσης της ΔΕΗ.
      Η εταιρεία από τη στιγμή που μετατράπηκε σε ανώνυμη έγινε και η απελευθέρωση της αγοράς ενέργειας, υποχρεώθηκε, προκειμένου να μπορέσει να ανταποκριθεί στο διεθνές ανταγωνιστικό περιβάλλον, να προβεί σε ριζική αναδιοργάνωση και αναδιάρθρωση όλων των δραστηριοτήτων της.
      Η σχετική απόφαση έχει ληφθεί περίπου εδώ και δυόμισι χρόνια. Το νέο οργανωτικό σχήμα είναι προσαρμοσμένο πλήρως στις απαιτήσεις του νέου θεσμικού πλαισίου. Σύμφωνα με αυτό έχουν δημιουργηθεί τέσσερις βασικές επιχειρησιακές μονάδες, που λειτουργούν ως κέντρα κόστους και κέρδους, δύο επιτελικές γενικές διευθύνσεις για τη διαχείριση και ανάπτυξη του ανθρώπινου δυναμικού και για την οικονομική διαχείριση, όπως επίσης και δύο υποστηρικτικές επιχειρησιακές μονάδες.
      Η ανανέωση του στελεχικού δυναμικού της επιχείρησης χωρίς κλυδωνισμούς, η οποία κατέστη αναγκαία μετά τη διαμόρφωση των νέων δεδομένων, καθώς και η διατήρηση της συνέχειας, όπου αυτό κρίθηκε αναγκαίο, ήταν ένας από τους πρώτους και κυρίαρχους στόχους της διοίκησης.
      Η διαδικασία επιλογής μετά από προκήρυξη όλων των θέσεων και η τοποθέτηση όλων των στελεχών έχει θεσμοθετηθεί με σχετικές αποφάσεις της Γενικής Διεύθυνσης και έχει εφαρμοστεί σε όλες τις αναθέσεις καθηκόντων και δεν έχει αμφισβητηθεί ατομικά ή συλλογικά μέχρι σήμερα.
      Στη διαδικασία επιλογής για όλα τα επίπεδα συμμετείχαν, εκτός των στελεχών της διοίκησης και εκπρόσωποι των συνδικαλιστικών οργανώσεων. Μέχρι σήμερα έχει ολοκληρωθεί η διαδικασία αξιολόγησης σε τέσσερα επίπεδα.
      Πρώτον, στο επίπεδο των γενικών διευθυντών.
      Δεύτερον, στο επίπεδο των διευθυντών των βασικών οργανικών κλιμακίων.
      Τρίτον, στους βοηθούς διευθυντές.
      Τέταρτον, στους τομεάρχες και διευθυντές περιοχών διανομής, που είναι ισοδύναμοι με τους τομεάρχες βασικών οργανικών κλιμακίων.
      Λίγες από τις ως άνω θέσεις, κυρίως στο τρίτο και τέταρτο επίπεδο, δεν έχουν καλυφθεί ακόμη. Μέσα σε αυτές είναι και ο διευθυντής Ηρακλείου. Η επιχείρηση σε αυτές τις περιπτώσεις έχει αναθέσει προσωρινά και εκτός των διαδικασιών αξιολόγησης καθήκοντα σε ικανά στελέχη της, προκειμένου να υπάρχει εύρυθμη λειτουργία των αντίστοιχων υπηρεσιών.
      Σχετικά με το ερώτημά σας για το προσωπικό σας πληροφορούμε ότι η πολιτική της επιχείρησης στοχεύει στην καλύτερη εξυπηρέτηση του καταναλωτικού κοινού, όχι μέσω της αύξησης του προσωπικού της αλλά και μέσω της αποδοτικότερης οργάνωσής του, της ορθολογικής και αποτελεσματικότερης οργάνωσης των δράσεών της και της αξιοποίησης των εργαλείων της τεχνολογίας.
      Σε σχέση με τη ΔΕΗ του Ηρακλείου σας πληροφορούμε ότι προβλέπεται η ενίσχυση του προσωπικού μέσω προσλήψεων μόνιμου, εποχικού αλλά και από μετάταξη προσωπικού με δεκατρία συνολικά άτομα.
      ΠΡΟΕΔΡΟΣ (Απόστολος Κακλαμάνης): Το λόγο έχει η κ. Σχοιναράκη.
      ΕΥΑΓΓΕΛΙΑ ΣΧΟΙΝΑΡΑΚΗ-ΗΛΙΑΚΗ: Κύριε Πρόεδρε, κύριε Υπουργέ, κατ’ αρχήν σας ευχαριστώ για την ενημέρωση, σχετικά με το νέο οργανωτικό σχήμα, κάτι που δεν είναι καινούργιο σε μένα, αφού αυτή η ενημέρωση υπάρχει ήδη και για το στελεχικό δυναμικό και για το γεγονός της επιλογής σε όλες τις άλλες περιοχές εκτός του Ηρακλείου και μίας ακόμα περιοχής, αν δεν κάνω λάθος, στην Αττική.
      Αυτό, όμως, δεν είναι το ερώτημά μου. Το ερώτημά μου είναι γιατί, ενώ η διαδικασία υποβολής αιτήσεων για την αξιολόγηση και τοποθέτηση διευθυντών έχει από τον Αύγουστο του 2002 ξεκινήσει, ενώ ο διευθυντής διανομής Ηρακλείου έχει συνταξιοδοτηθεί από τα τέλη Νοέμβρη, τόσους μήνες δεν τοποθετείται διευθυντής, χωρίς να αμφισβητείται κανένα από τα ικανά, όπως είπατε, στελέχη σας στα οποία έχετε αναθέσει προσωρινά την εύρυθμη λειτουργία των περιοχών; Πώς γίνεται ένας άνθρωπος, στον οποίον έχετε αναθέσει τη λειτουργία της ΔΕΗ Ηρακλείου, του συγκεκριμένου τμήματος, να είναι στην Αθήνα; Αλήθεια, πείτε μου πόσο εύρυθμη είναι η λειτουργία και πώς ο συγκεκριμένος διευθυντής μπορεί να ελέγχει σε καθημερινή βάση τη λειτουργία της υπηρεσίας;
      Υπάρχει ένα πρόβλημα, στο οποίο νομίζω ότι πρέπει να απαντήσετε άμεσα με την τοποθέτησή σας, αφού, όπως είπα και προηγουμένως και το τονίζω ξανά, είναι η μοναδική περιοχή του Ηρακλείου που δεν έχει τοποθετηθεί διευθυντής διανομής. Υπάρχει μία ακόμα περιοχή στην Περιφέρεια της Αττικής.
       Αυτό είναι το ερώτημά μου και σε αυτό το ερώτημα δεν απαντήσατε ούτε και τώρα.
      ΠΡΟΕΔΡΟΣ (Απόστολος Κακλαμάνης): Το λόγο έχει ο κύριος Υπουργός.
      ΑΛΕΞΑΝΔΡΟΣ ΚΑΛΑΦΑΤΗΣ (Υφυπουργός Ανάπτυξης): Αγαπητή συνάδελφε, απάντησα εμμέσως και επαναλαμβάνω και τώρα ότι αυτή η διαδικασία συνεχίζεται και βρισκόμαστε στη διαδικασία επιλογής. Οι ανάγκες της ΔΕΗ του Ηρακλείου ικανοποιούνται και νομίζω ότι σύντομα το ερώτημά σας θα απαντηθεί εν τη πράξει.
      ΠΡΟΕΔΡΟΣ (Απόστολος Κακλαμάνης): Θα συζητηθεί η δεύτερη με αριθμό 27/10-7-2003 επίκαιρη ερώτηση του Βουλευτή της Νέας Δημοκρατίας κ. Ιωάννη Παπαθανασίου προς τον Υπουργό Μεταφορών και Επικοινωνιών, σχετικώς με τις αναθέσεις μελετών και λοιπών έργων σε υπαλλήλους και συμβούλους Υπουργείου κλπ.
      Η επίκαιρη ερώτηση του κυρίου συναδέλφου έχει ως εξής:
      «Το Υπουργείο Μεταφορών και Επικοινωνιών χρησιμοποιεί με εντολή του ΥΜΕ το αποθεματικό της Εθνικής Επιτροπής Τηλεπικοινωνιών και Ταχυδρομείων για να προβαίνει σε ανάθεση μελετών και λοιπών έργων με σύσταση ομάδων εργασίας σε υπαλλήλους του, σε συμβούλους του Υπουργείου ή τρίτους.
      Ερωτάται ο κύριος Υπουργός:
      1. Πόσες μελέτες, έργα, προμήθειες έχουν ανατεθεί και σε ποιους υπαλλήλους και συμβούλους κατά την τελευταία τριετία από το ΥΜΕ και πόσες από αυτές έχουν αξιοποιηθεί;
      2. Τι ποσά έχουν αντληθεί κατ’ εντολή Υπουργού για θέματα τηλεπικοινωνιών από το αποθεματικό της ΕΕΤΤ;»
      Θα απαντήσει ο Υφυπουργός Μεταφορών και Επικοινωνιών κ. Στρατάκης.
      Κύριε συνάδελφε, προτού απαντήσει ο Υπουργός, θα ήθελα να παρατηρήσω ότι η διαδικασία των επικαίρων ερωτήσεων πρέπει να χρησιμοποιείται για επίκαιρα θέματα. Είναι προφανές ότι εδώ δεν πρόκειται για ένα επίκαιρο θέμα. Ας το έχει υπόψη του ο συνάδελφος αλλά και όλοι μας αυτό.
      Ορίστε, κύριε Υπουργέ, έχετε το λόγο.
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
      Κατ’ αρχάς, θέλω να πω όσον αφορά την ερώτηση του κυρίου συναδέλφου ότι η ανάθεση τέτοιων μελετών και έργων και η καταβολή των αμοιβών που προβλέπεται από το αποθεματικό της ΕΕΤΤ γίνεται σύμφωνα με τις διατάξεις του άρθρου 13 παράγραφος 8 του ν. 2867/2000, που αναφέρεται στην οργάνωση και λειτουργία των τηλεπικοινωνιών.
      Η λειτουργία των ομάδων αυτών -που θα έλεγα ότι είναι ομάδες εργασίας εντελώς απαραίτητες για πολλά και σημαντικά ζητήματα που απασχολούν το Υπουργείο, όπως είναι ο συντονισμός των συχνοτήτων του HELLAS SAT, όπως είναι η εκπόνηση των συχνοτήτων ραδιοφωνίας, όπως είναι η εξέταση των τεχνικών φακέλων των υποψηφίων προς αδειοδότηση ραδιοφωνικών σταθμών κλπ.- προβλέπεται και πραγματοποιείται κατά κανόνα εκτός του κανονικού ωραρίου εργασίας των υπηρεσιών του Υπουργείου μας.
      Οι μελέτες, όπως είναι κατανοητό στον καθέναν από εμάς, απαιτούν διαρκή ενασχόληση και παρακολούθηση των αντίστοιχων εξελίξεων σε άλλες χώρες εντός και εκτός της Ευρωπαϊκής Ένωσης και διεθνή Fora, όπως η Διεθνής ‘Ενωση Τηλεπικοινωνιών, η Ευρωπαϊκή Διάσκεψη Ταχυδρομείων και Τηλεπικοινωνιών, το Ευρωπαϊκό Γραφείο Ραδιοεπικοινωνιών και το Ευρωπαϊκό Ινστιτούτο Τηλεπικοινωνιακών Προτύπων, πράγμα που σημαίνει επίμονη και διαρκή αναζήτηση στο διαδίκτυο και μελέτη ειδικών εκδόσεων. 
      Σε πολλές περιπτώσεις, όπως είναι οι διαδικασίες διεθνούς συντονισμού δορυφορικών δικτύων απαιτούνται συνεχείς ανταλλαγές αλληλογραφίας με μερικές δεκάδες άλλων χωρών. Εξάλλου είναι γνωστό ότι τα δορυφορικά δίκτυα που γειτονεύουν από πλευράς γεωστατικής θέσης με τις τριάντα μοίρες από όπου λειτουργεί ο HELLAS SAT ανέρχονται σε αρκετές δεκάδες, όπως και η παρακολούθηση εβδομαδιαίων εκδόσεων της Διεθνούς Ένωσης Τηλεπικοινωνιών που δημοσιεύουν όλα τα νέα δορυφορικά δίκτυα και ο εντοπισμός εκείνων που ενδέχεται να δημιουργήσουν προβλήματα στον HELLAS SAT, αλλά και οι πολύπλοκοι υπολογισμοί που βασίζονται σε πολύ εξειδικευμένες γνώσεις πάνω στις διαστημικές επικοινωνίες.
      Επίσης, για να εκπονηθούν οι χάρτες συχνοτήτων Ραδιοφωνίας και Τηλεόρασης χρειάζεται η εφαρμογή πολύπλοκων προγραμμάτων εναρμόνισης εκατοντάδων συχνοτήτων με αντίστοιχες συχνότητες όμορων χωρών, καθώς και με όλα τα συστήματα πλοήγησης αεροσκαφών και αερεπιγείων τηλεπικοινωνιών που χρησιμοποιούν γειτονικές ζώνες συχνοτήτων.
      Πολλά από τα ανωτέρω είναι πέρα από τη γνωστή εξειδίκευση των υπαλλήλων του Υπουργείου και νομίζω ότι αυτό γίνεται αντιληπτό στον καθέναν, δεδομένου ότι αυτές οι τεχνολογίες είναι νέες τεχνολογίες και ασφαλώς επιστήμονες που υπηρετούν στο Υπουργείο δεν έχουν τη δυνατότητα να έχουν αυτήν την ενημέρωση αυτήν την περίοδο.
      Η επιτροπή του HELLAS SAT για παράδειγμα πλαισιώθηκε πέραν των άλλων από δύο καθηγητές του Εθνικού Μετσόβιου Πολυτεχνείου που ασχολούνται με αυτά τα θέματα και έχουν εξειδίκευση και ασφαλώς και οι άλλες ομάδες από ειδικούς που αναφέρονται σε επί μέρους προγράμματα κλπ.
      Έρχομαι στο δεύτερο σκέλος της ερώτησης. Θέλω να πω ότι τα συνολικά ποσά που δαπανήθηκαν από το αποθεματικό της ΕΕΤΤ για αμοιβή των ανωτέρω επιτροπών ανέρχονται περίπου σε 250.000 ευρώ για τα τρία τελευταία έτη, όπως αναφέρονται στην ερώτηση, ένα ποσόν που αποτελεί μόνο το 1/5 των πληρωμών από το αποθεματικό της Επιτροπή Τηλεπικοινωνιών για το 2000 και μόνο. Αν λογαριάσουμε αυτό το ποσό και για τα τρία έτη, είναι κάτω από το 1/10 του συνολικού ποσού του προϋπολογισμού για την διετία 2000-2002. Τα υπόλοιπα ποσά, όπως είναι γνωστό, διατίθενται στους σκοπούς που προβλέπονται από το νόμο και νομίζω ότι δεν υπάρχει καμία αμφισβήτηση γι’ αυτό. 
      Ευχαριστώ πολύ.
      ΠΡΟΕΔΡΟΣ (Απόστολος Κακλαμάνης): Ο κ. Παπαθανασίου έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ: Κύριε Υπουργέ, αυτό το οποίο είναι γνωστό είναι ότι σε όλα τα Υπουργεία, τα ειδικά ταμεία και ειδικά στο Υπουργείο Μεταφορών, χρησιμοποιούνται κατά τρόπο όχι τόσο διάφανο όσο μας παρουσιάσατε. Γιατί μιλούμε για αναθέσεις σε συγκεκριμένους υπαλλήλους και αρκετές φορές οι μελέτες δεν αφορούν ούτε καν συγκεκριμένο αντικείμενο. Σε μία περίπτωση δε, επρόκειτο για μελέτη περί μεταφοράς οικοσκευής. Εάν εννοείτε ότι αυτό είναι θέμα του Υπουργείου Μεταφορών, τότε εντάξει. 
      Μιλούμε για αναθέσεις σε συγκεκριμένους συμβούλους, κοντά στο όριο των 50 εκατομμυρίων που σας δίνει ο νόμος και μόνο τον τελευταίο χρόνο έγιναν σαράντα πέντε τέτοιες αναθέσεις. Μπορείτε να με ενημερώσετε με ποια κριτήρια ανατέθηκε στο Ίδρυμα Τσάτσου η μελέτη για τα δικαιώματα διέλευσης της τηλεπικοινωνίας; Το Υπουργείο Μεταφορών και η Επιτροπή Τηλεπικοινωνιών δεν χρηματοδοτούνται για να κάνουν αυτήν τη δουλειά; Δεν έχουν την ικανότητα; Και σε τελική ανάλυση, παρέδωσε μια συγκεκριμένη μελέτη; Τι έγινε η μελέτη αξιοποιήθηκε; Σε πόσες απευθείας αναθέσεις που κάνατε η δική σας Επιστημονική Επιτροπή βρήκε παρατυπίες;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Είναι αλήθεια ότι τον τελευταίο χρόνο θεώρησε παράτυπες πάνω από πενήντα απευθείας αναθέσεις; Και σε αυτές πόσες διορθώσεις κάνατε; Είναι αλήθεια ότι κάνατε διορθώσεις μόνο σε δύο;  Ναι ή όχι; 
      Εγώ λέω να καταθέσετε στα Πρακτικά της Βουλής τις παρατηρήσεις της Επιστημονικής Επιτροπής για όλες αυτές τις απευθείας αναθέσεις. 
      Επειδή αναφερθήκατε πολλές φορές στην HELLAS SAT, θα ήθελα να σας ρωτήσω πόσες φορές και γιατί προκηρύξατε ξανά και ξανά τη μελέτη της HELLAS SAT μέχρι να την κατοχυρώσετε. Και τι γίνεται τώρα με το διαγωνισμό για την εκμετάλλευση του HELLAS SAT; Τι γίνεται με το πάρκο κεραιών στην Αττική και στο σύνολο της επικράτειας;
      ΠΡΟΕΔΡΟΣ (Απόστολος Κακλαμάνης): Κύριε συνάδελφε, υπάρχει ένας κανονισμός ο οποίος λέει ορισμένα πράγματα, τα οποία πρέπει όλοι να τα σεβόμαστε. 
      ΙΩΑΝΝΗΣ ΠΑΠΑΘΑΝΑΣΙΟΥ: Πότε τον παρέβην, κύριε Πρόεδρε;
      ΠΡΟΕΔΡΟΣ (Απόστολος Κακλαμάνης): Πρέπει να κλείσετε. Βλέπετε ότι έχει περάσει ο χρόνος σας.
      ΙΩΑΝΝΗΣ ΠΑΠΑΘΑΝΑΣΙΟΥ: Ναι, αλλά το μισό χρόνο τον φάγαμε στη συζήτηση μεταξύ μας. Ζητώ την κατανόησή σας γι’ αυτό. Τελειώνω.
      ΠΡΟΕΔΡΟΣ (Απόστολος Κακλαμάνης): Το χρόνο τον έχω υπολογίσει, κύριε Παπαθανασίου. 
      ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, δεν έχω αντιδικήσει ξανά μαζί σας. Λυπούμαι. Τελειώνω.
      ΠΡΟΕΔΡΟΣ (Απόστολος Κακλαμάνης): Μα, δεν πρέπει να αντιδικούμε. 
      ΙΩΑΝΝΗΣ ΠΑΠΑΘΑΝΑΣΙΟΥ: Δεν αντιδικώ μαζί σας. 
      Η δική μου άποψη, λοιπόν,  είναι ότι υπάρχει μια τεράστια διαφορά μεταξύ της διαφάνειας και της νομιμοφάνειας. Εφόσον θέλουμε τη διαφάνεια, θα πρέπει και εγώ περιμένω να καταθέσετε όλα τα στοιχεία αναλυτικά –όπως είπε και ο κύριος Πρόεδρος, θα καταθέσω και γραπτή ερώτηση- για το πόσες αναθέσεις έγιναν, σε ποιους δόθηκαν τα ποσά, πώς υλοποιήθηκαν, αν υλοποιήθηκαν και πώς αξιοποιήθηκαν. Και μετά από αυτό θα επανέλθω.
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 
      ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Κύριε Πρόεδρε, θα ήθελα να πω στον αγαπητό συνάδελφο, ότι όσα επικαλείται για τη διαφάνεια δεν έχουν καμία σχέση με την πραγματικότητα, ούτε οι αριθμοί που αναφέρονται στις επιτροπές και στις μελέτες, εκτός ενδεχομένως από τους υπαλλήλους που αναφέρει η ερώτησή του. Γιατί αν διαβάσουμε επί της ουσίας την ερώτηση λέει ποιες είναι οι μελέτες που ανατέθηκαν και σε ποιους υπαλλήλους, προκειμένου να γίνουν ορισμένα πράγματα στο Υπουργείο που τα έχει ανάγκη. Το σύνολό τους λοιπόν δεν υπερβαίνει τις δεκαεπτά.
      Δεν υπάρχει καμία παρατήρηση της Επιστημονικής Επιτροπής που να αμφισβητεί την τεκμηρίωση και την όποια δουλειά έχει γίνει από τις επιτροπές και αυτές τις ομάδες. Εξάλλου κάποιες από αυτές τις επιτροπές είναι στα πλαίσια υλοποίησης του συγκεκριμένου νόμου των τηλεπικοινωνιών για να φτιαχτούν τα προεδρικά διατάγματα και νομίζω ότι πραγματικά η σκοπιμότητα είναι πασιφανής, ότι θέλετε δηλαδή να δημιουργήσετε μόνο εντυπώσεις.
      Θέλω να σας πω επίσης ότι τα χρήματα τα οποία αναλώθηκαν από τον  προϋπολογισμό, από την ΕΕΤΤ και από το συγκεκριμένο λογαριασμό είναι υποπολλαπλάσια αυτών που θέλει η αγορά, που ζητάει η αγορά όταν δοθεί με άλλη διαδικασία, που εσείς ενδεχομένως θεωρείτε νομότυπη.
      Άρα, λοιπόν, όταν έχουμε υποδεκαπλάσιο κόστος σε όλες αυτές τις εργασίες που κάνουμε, με πολύ καλύτερα αποτελέσματα, διότι χρησιμοποιούμε εξειδικευμένους επιστήμονες, νομίζω ότι δεν πρέπει να μεμφόμεθα γι’ αυτό, αλλά αντίθετα να επαινούμεθα γιατί και το δημόσιο χρήμα διαφυλάσσουμε με τον καλύτερο τρόπο, αλλά επιπλέον κάνουμε και την καλύτερη δυνατή δουλειά, από επιστημονικής πλευράς, που νομίζω ότι είναι το κυρίαρχο στη συγκεκριμένη περίπτωση.
      Κύριε συνάδελφε, για ό,τι στοιχεία θέλετε είμαστε στη διάθεσή σας. Δεν θέλω όμως να χρησιμοποιείτε ψευδή στοιχεία που δεν αναφέρονται στο Υπουργείο μας. Δεν ξέρω ποια μελέτη λέτε για τις οικοσκευές, αλλά θεωρώ ότι αυτή η αναφορά γίνεται μόνο για λόγους εντυπώσεων και θα ήθελα να κάνετε γραπτή ερώτηση –έχετε τη δυνατότητα- για να σας απαντήσουμε με λεπτομέρειες σε όλα αυτά τα ζητήματα, γιατί πραγματικά όπως λειτουργούμε εμείς με διαφάνεια έτσι να μας ελέγχετε και εσείς με διαφάνεια και με σωστό τρόπο να μας κρίνετε. Ευχαριστώ πολύ.
      ΙΩΑΝΝΗΣ ΠΑΠΑΘΑΝΑΣΙΟΥ: Μόλις θα τα καταθέσετε θα επανέλθω και τότε θα δείτε.
      ΠΡΟΕΔΡΟΣ (Απόστολος Κακλαμάνης): Τρίτη είναι η με αριθμό 26/10-7-2003 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σπυρίδωνος Στριφτάρη προς τους Υπουργούς Εργασίας και Κοινωνικών Ασφαλίσεων, Οικονομίας και Οικονομικών, σχετικώς με την απελευθέρωση του ωραρίου λειτουργίας των καταστημάτων και την κατάργηση της κυριακάτικης αργίας. 
      Η επίκαιρη ερώτηση του κ. Στριφτάρη έχει ως εξής:
      «Αναστάτωση προκαλεί σε χιλιάδες εμποροϋπαλλήλους αλλά και μικρέμπορους και επαγγελματίες η πρωτοβουλία των Υπουργών Εργασίας και Κοινωνικών Ασφαλίσεων και Οικονομίας και Οικονομικών για απελευθέρωση του ωραρίου λειτουργίας των καταστημάτων και  για την κατάργηση της κυριακάτικης αργίας.
      Η απελευθέρωση του ωραρίου λειτουργίας των καταστημάτων με πρόσχημα την αύξηση της απασχόλησης ή τη διευκόλυνση του καταναλωτικού κοινού αποτελεί απάτη και τέχνασμα για να ικανοποιηθούν τα αιτήματα των μεγαλοκαταστημάτων και για να καταργηθεί κάθε δικαίωμα των εργαζομένων για μόνιμη και σταθερή δουλειά. Η απελευθέρωση θα οδηγήσει σε κλείσιμο των μικροεπιχειρήσεων και σε πέταγμα στο δρόμο χιλιάδων εργαζομένων σ’ αυτές.
      Ερωτώνται οι κύριοι Υπουργοί εάν είναι στις προθέσεις της Κυβέρνησης η νομοθετική ρύθμιση του ωραρίου καταστημάτων με την Κυριακή ως υποχρεωτική αργία και τρεις μέρες κλειστά τα απογεύματα, από τα οποία το ένα να είναι το Σάββατο».
      Ο Υφυπουργός Εργασίας και Κοινωνικών Ασφαλίσεων κ. Τζιόλας έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Ευχαριστώ, κύριε Πρόεδρε.
      Έχω απαντήσει ξανά σ’ αυτήν την ερώτηση και θα απαντήσω και σήμερα. Η αργία της Κυριακής και οι άλλες αργίες προσδιορίζονται από το διάταγμα 748/1966. Τα ωράρια λειτουργίας προσδιορίζονται από την κοινή υπουργική απόφαση 1162/1997. Το πενθήμερο προσδιορίζεται επακριβώς από τους νόμους 1892/1990 και 1957/1991.
      Αυτό το νομοθετικό, θεσμικό πλαίσιο βρίσκεται σε ισχύ. Είναι το νομοθετικό θεσμικό πλαίσιο είναι εκείνο με το οποίο λειτουργούν σήμερα τα καταστήματα. Αυτήν τη στιγμή δεν βρίσκεται σε εξέλιξη καμία κυβερνητική νομοθετική πρωτοβουλία μεταβολής αυτού του υφιστάμενου νομοθετικού πλαισίου. 
      Υπάρχουν από περιοχές της πατρίδας, από κοινωνικούς φορείς, από τοπικές ενώσεις δήμων και κοινοτήτων, ιδιαίτερα περιοχών τουριστικού ενδιαφέροντος, αιτήματα τα οποία σχετίζονται με το ωράριο λειτουργίας. Μάλιστα, σε ορισμένες περιοχές η ίδια η αγορά έχει ξεπεράσει τα ωράρια λειτουργίας που προσδιορίζονται από το νομοθετικό πλαίσιο που ανέφερα, δηλαδή υπάρχουν καταστήματα που κατά τις τουριστικές περιόδους λειτουργούν μετά τις εννιά το βράδυ. Στις έντεκα και στις δώδεκα το βράδυ μπορείτε να βρείτε σε τουριστικές περιοχές ανοιχτά καταστήματα. Αυτά τα αιτήματα αυτήν την κατάσταση δεν μπορούμε να μην τη λάβουμε υπόψη μας αλλά αυτήν τη στιγμή δεν υπάρχει καμία νομοθετική πρωτοβουλία αλλαγής του ωραρίου.
      Πού θα συζητηθεί αυτό το θέμα; Αυτό το θέμα θα συζητηθεί στην Εθνική Επιτροπή Απασχόλησης, η οποία για πρώτη φορά συνέρχεται στο τέλος αυτού του μήνα. Πρόκειται να εξετάσει το Εθνικό Σχέδιο Δράσης για την Απασχόληση, και βεβαίως, επειδή θα λειτουργεί με μόνιμο και θεσμικό τρόπο, σε επόμενη συνεδρίασή της μπορούν να συζητηθούν όλα αυτά τα θέματα που εισάγονται στην επιτροπή και από τους κοινωνικούς εταίρους.
      Εφόσον μέσα από τη διαδικασία αυτή διαπιστωθεί σύγκλιση, διαπιστωθεί κοινός τόπος και συμφωνία, θα προβούμε εν συνεχεία σε οποιοδήποτε νομοθετικό μέτρο. Δεν πρόκειται να αιφνιδιάσουμε κανέναν πάνω σ’ αυτό το θέμα. Αυτό το έχουμε πει πολλές φορές. Το δε θέμα του ολυμπιακού ωραρίου, που πολλές φορές συσχετίζεται με το θέμα αυτό, είναι ένα ανεξάρτητο ειδικό θέμα. Αφορά συγκεκριμένη χρονική περίοδο και θα καλύψει συγκεκριμένες ειδικές ανάγκες της περιόδου των Ολυμπιακών Αγώνων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Κλείνω λέγοντας ότι οποιοδήποτε ωράριο λειτουργίας δεν πρέπει να συγχέεται και δεν συγχέεται νομοθετικά και πραγματικά με τα ωράρια εργασίας. Άλλο το ωράριο λειτουργίας, και άλλο θέμα το ωράριο εργασίας.
      ΠΡΟΕΔΡΟΣ (Απόστολος Κακλαμάνης): Κύριε Τζιόλα, συνεχίζετε στη δευτερολογία σας.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Τα ωράρια εργασίας έχουν σαφή προσδιορισμό και οι εργαζόμενοι από τα ωράρια εργασίας έχουν σαφή δικαιώματα.
      ΠΡΟΕΔΡΟΣ (Απόστολος Κακλαμάνης): Οι χρόνοι ομιλίας είναι καθορισμένοι. Ας μην τους παραβιάζουμε.
      Ο κ. Στριφτάρης έχει το λόγο.
      ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, ή ο κύριος Υπουργός δεν είναι ενημερωμένος ή δεν λέει την αλήθεια. Έγιναν απανωτές συσκέψεις με πρωτοβουλία του Υπουργείου Οικονομικών και του κ. Χριστοδουλάκη με τη Συνομοσπονδία Ελληνικού Εμπορίου, με τη Γενική Συνομοσπονδία Επαγγελματοβιοτεχνών, με τους εμπορικούς συλλόγους και η πρόταση που τέθηκε ήταν αυτή.
      Μην έρχεσθε εδώ και μας λέτε ότι δεν υπήρξε. Υπήρξε και παραϋπήρξε. Υπήρξε μάλιστα και ακόμα ένα, ότι στη Θεσσαλονίκη με απόφαση του νομάρχη παρατείνεται το ωράριο λειτουργίας των καταστημάτων κατά μισή ώρα. Και μη μας λέτε ότι υπάρχει το θεσμικό πλαίσιο. Το θεσμικό πλαίσιο μπορεί να υπάρχει αλλά ποιος το τηρεί και αν θα διατηρηθεί είναι το ερώτημα.
      Γιατί παίρνετε μέτρα όταν δεν τηρούνται οι νόμοι, τουλάχιστον αυτοί που υπάρχουν μέχρι τώρα; Αν θέλετε να τους αλλάξετε είναι δική σας δουλειά, αλλά τουλάχιστον να μην έρχεστε εδώ και λέτε ότι δεν θα αιφνιδιάσουμε κανέναν ή δεν υπάρχει τέτοια πρόθεση. Με πρωτοβουλία του Υπουργείου γίνεται και μάλιστα ήταν εκπρόσωπος και του δικού σας Υπουργείου. Οι συσκέψεις που έκανε δεν ήταν μυστικές. 
      Το ερώτημα είναι αν παραβιάζεται αυτό το ωράριο. Και μη μας λέτε αυτά που λέει ο Σύλλογος Βιομηχάνων και οι ιδιοκτήτες των σούπερ μάρκετ, ότι το ωράριο των εργαζομένων είναι θεσμοθετημένο. Τους ταμίες τους απασχολούν μία ώρα την ημέρα. Αυτό είναι θεσμοθετημένο; Σας το έχουν μάλιστα καταγγείλει και αν θέλετε να σας φέρω ονόματα. Και την άλλη φορά το ίδιο κάνατε.
      Δεν απαντήσατε όμως στο ερώτημα αν είναι στις προθέσεις σας να αλλάξετε το ωράριο λειτουργίας των καταστημάτων,  αν αυτό που υπάρχει θα τηρηθεί και αν η Κυριακή θα είναι αργία. Σε αυτό να μας απαντήσετε. Όλα τα άλλα που λέτε είναι αυτά που λένε οι βιομήχανοι και αυτοί που θέλουν να απελευθερωθεί το ωράριο. Δεν είναι ούτε οι εργαζόμενοι ούτε οι μικρέμποροι.
      Επίσης να ξέρετε ότι προχθές στα Γιάννενα στη Γενική Συνέλευση Εμπόρων καθαιρέθηκε ο πρόεδρος γιατί ήλθε και σας είπε ψέματα. 
      ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Όσον αφορά την αργία, ξεκίνησα με αυτό στην πρωτολογία μου και διακόπηκα. Η αργία της Κυριακής και οι άλλες αργίες προσδιορίζονται από το διάταγμα 748/66. Το διάταγμα αυτό είναι εν ισχύι. Νομοθετική πρωτοβουλία αλλαγής του συγκεκριμένου διατάγματος δεν έχει αναληφθεί.
      Δεύτερον, υπάρχουν προθέσεις; Δίκη προθέσεων κάνουμε εδώ; Υπάρχουν πρωτοβουλίες νομοθετικές για να αλλάξει το ωράριο; Όχι. Θα υπάρξουν στο μέλλον; Απάντησα ευθέως. Θα υπάρξουν στο βαθμό που στα πλαίσια της θεσμοθετημένης εθνικής επιτροπής κοινωνικού διαλόγου για την απασχόληση προκύψει για το θέμα κοινός τόπος, κοινή συμφωνία, συντεταγμένη πορεία και τότε θα αναληφθεί πρωτοβουλία νομοθετική για οποιοδήποτε ωράριο λειτουργίας. Εξακολουθώ να επιμένω και να κάνω διάκριση ανάμεσα στο ωράριο λειτουργίας και στο ωράριο εργασίας, όχι για λόγους εντυπωσιασμού, όπως κάνετε εσείς, αγαπητέ συνάδελφε, αλλά για λόγους ουσίας. Γιατί το ωράριο εργασίας προσδιορίζει συγκεκριμένα δικαιώματα αμοιβών, δικαιώματα υπερεργασιών -πέρα από το ωράριο εργασίας- δικαιώματα υπερωριών, πέρα από την υπερεργασία, δικαιώματα αδειών κλπ. Δηλαδή προσδιορίζει τα δικαιώματα των εργαζομένων.
      Λέμε λοιπόν ότι σε οποιαδήποτε περίπτωση η αμετάθετη θέση μας είναι ότι το ωράριο εργασίας που προσδιορίζει όλη αυτήν τη σειρά δικαιωμάτων των εργαζομένων, δεν θα μεταβληθεί.
      Από την άποψη αυτή λοιπόν, πιστεύω ότι η ανησυχία η οποία σκορπίζεται με έντεχνο τρόπο από διάφορες πλευρές, δεν μπορεί και δεν πρέπει να συνεχίζεται…
      ΑΓΓΕΛΟΣ ΤΖΕΚΗΣ: Ε, όχι και σκορπίζεται.
      ΕΛΕΥΘΕΡΙΟΣ ΤΖΙΟΛΑΣ (Υφυπουργός Εργασίας και Κοινωνικών Ασφαλίσεων): Οι οποιεσδήποτε αλλαγές όταν θα ωριμάσουν θα γίνουν με τον πιο διαφανή και καθαρό τρόπο στην Αίθουσα αυτή.
      ΣΤΕΦΑΝΟΣ ΜΑΝΟΣ: Τους καταναλωτές τους ρωτάτε;
     ΠΡΟΕΔΡΟΣ (Απόστολος Κακλαμάνης): Παρακαλώ, μη διακόπτετε.
     Κύριοι συνάδελφοι, ολοκληρώθηκε η συζήτηση των επικαίρων ερωτήσεων.
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, 
     εισερχόμαστε στην ημερήσια διάταξη της
     ΝΟΜΟΘΕΤΙΚΗΣ ΕΡΓΑΣΙΑΣ
     Θα γίνει προεκφώνηση των νομοσχεδίων που είναι εγγεγραμμένα στη ημερήσια διάταξη.
     Υπουργείου Γεωργίας.
     Ψήφιση στο σύνολο του σχεδίου νόμου: «Ζώα συντροφιάς, αδέσποτα ζώα συντροφιάς και άλλες διατάξεις».
     Το νομοσχέδιο θα ψηφιστεί στο σύνολο στη συνέχεια.
     Υπουργείου Υγείας και Πρόνοιας.
     Συνέχιση της συζήτησης επί των άρθρων και του συνόλου του σχεδίου νόμου: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις».
     Η συζήτηση του νομοσχεδίου αυτού θα γίνει κατά τη σημερινή συνεδρίαση.
     Υπουργείου Ανάπτυξης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Αξιοποίηση του γεωθερμικού δυναμικού, τηλεθέρμανση και άλλες διατάξεις».
     Ερωτάται το Τμήμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
     Υπουργείου Εσωτερικών, Δημόσιας Διοίκησης και Αποκέντρωσης.
     Μόνη συζήτηση επί της αρχής, των άρθρων και του συνόλου του σχεδίου νόμου: «Μερική απασχόληση και υπηρεσίες κοινωνικού χαρακτήρα».
     Ερωτάται το Τμήμα: Γίνεται δεκτό το νομοσχέδιο;
     ΜΕΡΙΚΟΙ ΒΟΥΛΕΥΤΕΣ: Κρατείται.
     ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Δικαιοσύνης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Σύμβασης για την αναγνώριση και εκτέλεση αποφάσεων σχετικών με υποχρεώσεις διατροφής».
 	Το νομοσχέδιο έχει ψηφιστεί ομοφώνως στην αρμόδια επιτροπή. 
Ερωτάται το Τμήμα : Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
     ΠΡΟΕΔΡΟΣ (Απόστολος Κακλαμάνης): Συνεπώς το νομοσχέδιο του Υπουργείου Δικαιοσύνης: «Κύρωση της Σύμβασης για την αναγνώριση και εκτέλεση αποφάσεων σχετικών με υποχρεώσεις διατροφής» έγινε δεκτό ομοφώνως, σε μόνη συζήτηση, επί της αρχής, των άρθρων και του συνόλου και έχει ως εξής:
     (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
     ΠΡΟΕΔΡΟΣ (Απόστολος Κακλαμάνης): Επανερχόμεθα στην ψήφιση στο σύνολο του σχεδίου νόμου του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις». 
     Δεν υπάρχει καμία παρατήρηση από καμία πλευρά και ερωτάται το Τμήμα εάν γίνεται δεκτό και στο σύνολο όπως έχει ήδη διανεμηθεί. 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό.
     ΑΓΓΕΛΟΣ ΤΖΕΚΗΣ: Κατά πλειοψηφία. 
     ΠΡΟΕΔΡΟΣ (Απόστολος Κακλαμάνης): Το νομοσχέδιο έγινε δεκτό και στο σύνολο κατά πλειοψηφία.
     Συνεπώς το νομοσχέδιο του Υπουργείου Γεωργίας: «Ζώα συντροφιάς, αδέσποτα ζώα συντροφιάς και άλλες διατάξεις» έγινε δεκτό κατά πλειοψηφία, σε μόνη συζήτηση, επί της αρχής, των άρθρων και του συνόλου και έχει ως εξής:
     (Το κείμενο του ψηφισθέντος νομοσχεδίου βρίσκεται στο τεύχος των Πρακτικών της Βουλής)
     ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, παρακαλώ το Τμήμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών μέχρις αυτού του σημείου.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΟΣ (Απόστολος Κακλαμάνης): Το Τμήμα παρέσχε τη ζητηθείσα εξουσιοδότηση.
     Προχωρούμε τώρα στη συνέχιση της συζήτησης επί των άρθρων και του συνόλου του σχεδίου νόμου του Υπουργείου Υγείας και Πρόνοιας: «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις». 
     ‘Εχουν απομείνει προς συζήτηση τα άρθρα 20 και 21, καθώς και οι δύο υπουργικές τροπολογίες. Επίσης υπάρχουν δεκαπέντε εμπρόθεσμες τροπολογίες συναδέλφων. Θα συζητηθούν τώρα τα άρθρα 20 και 21 και εν συνεχεία οι τροπολογίες.
     Θα παρακαλέσω τώρα τον κύριο Υπουργό να κάνει τις όποιες διορθώσεις ή προσθήκες έχει στα άρθρα 20 και 21 πριν τη συζήτησή τους.
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Για το άρθρο 20 έχω τις εξής διορθώσεις, κύριε Πρόεδρε. 
     Στην παράγραφο Β. 1 του άρθρου 20  γίνεται αντιμετάθεση των περιπτώσεων (1) και (2) οι οποίες αναδιατυπώνονται ως εξής:
     «(1). Νομικό Σύμβουλο του Κράτους, ως Πρόεδρο, ο οποίος ορίζεται  με τον αναπληρωτή του,  από τον Πρόεδρο του Νομικού Συμβουλίου του Κράτους. 
     (2). Τον Πρόεδρο του Κεντρικού Συμβουλίου Υγείας (ΚΕ.Σ.Υ.), με αναπληρωτή του ένα μέλος της Εκτελεστικής Επιτροπής του ΚΕ.Σ.Υ. που υποδεικνύεται από την Εκτελεστική Επιτροπή του ΚΕ.Σ.Υ.»
     2. Το πρώτο εδάφιο της παραγράου Β. 2. β  του άρθρου 20 (στίχοι πέντε), αναδιατυπώνεται ως εξής:
     Κύριε Πρόεδρε αυτά τα έχω ξαναπεί αλλά τα επαναλαμβάνω  μια και συζητείται το άρθρο 20. 
     ΠΡΟΕΔΡΟΣ (Απόστολος Κακλαμάνης): ‘Ολες αυτές τις διορθώσεις τις έχετε διανείμει, κύριε  Υπουργέ.
ΚΩΝΣΤΑΝΤΙΝΟΣ ΣΤΕΦΑΝΗΣ ( Υπουργός Υγείας και Πρόνοιας): Μάλιστα.
     ΠΡΟΕΔΡΟΣ (Απόστολος Κακλαμάνης): Εφόσον έχουν διανεμηθεί, τότε είναι υπόψη του Τμήματος και δεν χρειάζεται να τα ξαναδιαβάσετε.
     ΚΩΝΣΤΑΝΤΙΝΟΣ ΣΤΕΦΑΝΗΣ ( Υπουργός Υγείας και Πρόνοιας):  Μια και άρχισα, κύριε Πρόεδρε, να τα ολοκληρώσω.
     2. Το πρώτο εδάφιο της παραγράφου Β. 2. β  του άρθρου 20 (στίχοι πέντε), αναδιατυπώνεται ως εξής: «β) Στα πανεπιστημιακά νοσοκομεία συνιστάται και θέση Αναπληρωτή Διοικητή Ακαδημαϊκών Υποθέσεων. Στη θέση αυτή τοποθετείται ο Πρόεδρος του Επιστημονικού Συμβουλίου του νοσοκομείου, ο οποίος πρέπει να είναι μέλος ΔΕΠ με βαθμό καθηγητή,  Διευθυντής τμήματος εργαστηρίου ή μονάδας του νοσοκομείου, που εκλέγεται από τα μέλη ΔΕΠ που υπηρετούν στο νοσοκομείο, με ανάλογη εφαρμογή των διατάξεων της υπ’ αριθμ. ΔΥ1δ/οικ 35327/27.11.2001 απόφασης του Υπουργού Υγείας και Πρόνοιας (ΦΕΚ Β’ 1579). Ο Αναπληρωτής Διοικητής Ακαδημαϊκών Υποθέσεων εξακολουθεί παράλληλα να κατέχει και την οργανική του θέση.»
     3. Στην παράγραφο Γ. 1 του άρθρου 20 (στίχος τρίτος), μετά τη λέξη «αποσπώνται» τίθεται κόμμα και προστίθεται η φράση «….μετά από γνώμη της Βουλής των Ελλήνων κατά τα οριζόμενα στον Κανονισμό αυτής,»
     ΑΡΙΣΤΟΤΕΛΗΣ ΠΑΥΛΙΔΗΣ:  Τι θα πει αυτό; 
     ΠΡΟΕΔΡΟΣ (Απόστολος Κακλαμάνης): Σας παρακαλώ. Δεν είναι σωστό αυτό που κάνετε μονίμως
     Κύριε Υπουργέ, οι Πρόεδροι των ΠεΣΥΠ  τοποθετούνται με γνώμη της αρμόδιας κοινοβουλευτικής επιτροπής;
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Μάλιστα. 
     ΠΡΟΕΔΡΟΣ (Απόστολος Κακλαμάνης): Οι Πρόεδροι, λοιπόν,  των ΠΕΣυ και οι Αναπληρωτές Γενικοί Διευθυντές των ΠεΣΥΠ  επιτρέπεται για κάλυψη υπηρεσιακών αναγκών να αποσπώνται  μετά γνώμη της αρμόδιας επιτροπής της Βουλής.
     ΑΡΙΣΤΟΤΕΛΗΣ ΠΑΥΛΙΔΗΣ: Για απόσπαση;
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Να εξηγήσω τους λόγους;
     ΠΡΟΕΔΡΟΣ (Απόστολος Κακλαμάνης):’Οχι. 
     Η τοποθέτηση γίνεται με γνώμη της Επιτροπής Κοινωνικών Υποθέσεων της Βουλής. Άρα και η απόσπαση θα γίνεται, αν και αυτό δεν είναι απαραίτητο, με γνώμη της αρμόδιας επιτροπής. 
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Αν μου επιτρέπετε, κύριε Πρόεδρε, να εξηγήσω τους λόγους.
     ΠΡΟΕΔΡΟΣ (Απόστολος Κακλαμάνης): Παρακαλώ.
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας):  Ο λόγος είναι ο εξής. Οι Πρόεδροι των ΠεΣΥ ορίζονται σ’ αυτήν τη θέση μετά από έγκριση της αρμόδιας Επιτροπής Κοινωνικών Υποθέσεων της Βουλής για το συγκεκριμένο ΠεΣΥ.
      Εφόσον λοιπόν είναι δυνατόν, ζητάμε να αποσπάται σε κάποιο άλλο ΠεΣΥ, επειδή υπάρχει η προηγουμένη απόφαση η οποία ορίζει ότι εμείς εγκρίναμε για το συγκεκριμένο ΠεΣΥ. Αυτός είναι ο λόγος.
     ΠΡΟΕΔΡΟΣ (Απόστολος Κακλαμάνης): Έχετε δίκιο, κύριε Υπουργέ.
     ΑΡΙΣΤΟΤΕΛΗΣ ΠΑΥΛΙΔΗΣ: Γιατί έχει δίκιο, κύριε Πρόεδρε;
     ΠΡΟΕΔΡΟΣ (Απόστολος Κακλαμάνης): Εντάξει τώρα, μην το κάνουμε θέμα. Έρχεται στην επιτροπή και συζητείται αν είναι κατάλληλος να πάει σε μια περιφέρεια, μετά ο Υπουργός θέλει να τον πάει σε μια άλλη περιφέρεια. Ας ζητηθεί η άδεια της επιτροπής.
     ΑΡΙΣΤΟΤΕΛΗΣ ΠΑΥΛΙΔΗΣ: Εμείς κρίνουμε την καταλληλότητα του προσώπου για την τάδε δραστηριότητα.
     ΠΡΟΕΔΡΟΣ (Απόστολος Κακλαμάνης): Ναι, αλλά κρίνετε για το συγκεκριμένο ΠεΣΥ.
     ΝΙΚΗΤΑΣ ΚΑΚΛΑΜΑΝΗΣ: Προφανώς ο κύριος Υπουργός ήθελε να εξηγήσει το εξής. Στο συγκεκριμένο άρθρο υπάρχει ταυτόχρονα τροπολογία.
     ΠΡΟΕΔΡΟΣ (Απόστολος Κακλαμάνης): Δεν θα συζητήσουμε αυτό τώρα.
     ΝΙΚΗΤΑΣ ΚΑΚΛΑΜΑΝΗΣ: Μα το αλλάζει το άρθρο. Αν το αλλάξει με βάση την τροπολογία, εμείς θα το ψηφίσουμε. Αν δεν το αλλάξει, δεν θα το ψηφίσουμε. Αυτό είναι το θέμα. Στο συγκεκριμένο άρθρο αυτό νομίζω θέλει να πει ο κύριος Υπουργός.
     ΠΡΟΕΔΡΟΣ (Απόστολος Κακλαμάνης): Οι τροπολογίες που αφορούν τα θέματα των άρθρων 20 και 21 συζητούνται μαζί με τα άρθρα αυτά. Αν λοιπόν δέχεστε κάποια εξ αυτών, κύριε Υπουργέ, πείτε το τώρα.
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Στον αριθμό 1601 και ειδικό αριθμό 87 στην αρχή της παραγράφου 6 διαγράφεται το γράμμα «α».
     ΠΡΟΕΔΡΟΣ (Απόστολος Κακλαμάνης): Κύριε Υπουργέ, υπάρχει μια σύγχυση. Ο κ. Κακλαμάνης μιλά για κάποια τροπολογία που έχει κάνει η Νέα Δημοκρατία.
     ΝΙΚΗΤΑΣ ΚΑΚΛΑΜΑΝΗΣ: Του Υπουργού είναι.
     ΠΡΟΕΔΡΟΣ (Απόστολος Κακλαμάνης): Τότε είναι αυτονόητο. Αυτή η τροπολογία συζητείται μαζί με το αντίστοιχο άρθρο στο οποίο αναφέρεται.
     ΝΙΚΗΤΑΣ ΚΑΚΛΑΜΑΝΗΣ: Στην αρχή είπατε ότι θα συζητηθούν χώρια οι τροπολογίες.
     ΠΡΟΕΔΡΟΣ (Απόστολος Κακλαμάνης): Όλες οι τροπολογίες, και του Υπουργού και Βουλευτών, που αναφέρονται σε συζητούμενο άρθρο συζητούνται μαζί ως γνωστόν. Θα συζητήσουμε τα άρθρα 20 και 21 και τις τροπολογίες που τα αφορούν.
     Παρακαλώ, το λόγο έχει ο κ. Ματζαπετάκης.
     ΣΤΕΛΙΟΣ ΜΑΤΖΑΠΕΤΑΚΗΣ:  Όλες τις τροπολογίες θα συζητήσουμε;
     ΠΡΟΕΔΡΟΣ (Απόστολος Κακλαμάνης): Έχουμε τα άρθρα 20 και 21 στο κείμενο της επιτροπής το οποίο έχετε υπ’ όψιν σας, για να συζητήσουμε. Τροπολογίες που αφορούν το περιεχόμενο των άρθρων 20 και 21 συζητούνται μαζί. Όσες άλλες τροπολογίες αφορούν άλλα θέματα θα συζητηθούν μετά τα άρθρα 20 και 21.
     ΣΤΕΛΙΟΣ ΜΑΤΖΑΠΕΤΑΚΗΣ: Θα συζητήσουμε δηλαδή συγχρόνως και για τις υπόλοιπες τροπολογίες, γιατί τα άρθρα 20 και 21 είναι τροπολογίες.
     ΠΡΟΕΔΡΟΣ (Απόστολος Κακλαμάνης): Όχι, κύριε Ματζαπετάκη. Τα άρθρα 20 και 21 είναι δύο άρθρα του νομοσχεδίου που έχετε υπ’ όψιν σας, όπως το επεξεργάστηκε η αρμόδια επιτροπή. Έχουν κατατεθεί και τροπολογίες. Όσες εξ αυτών αφορούν θέματα αυτών των άρθρων συζητούνται μαζί. Όσες αφορούν άλλα θέματα θα συζητηθούν, αφού ολοκληρωθεί η συζήτηση αυτών των άρθρων. Μιλάτε λοιπόν για τα άρθρα 20 και 21, για την τροπολογία 1601 που, όπως κατάλαβα αφορά το άρθρο 20 και ό,τι άλλο έχετε υπ’ όψιν σας.
     ΣΤΕΛΙΟΣ ΜΑΤΖΑΠΕΤΑΚΗΣ: Στο άρθρο 20 προβλέπονται τα πολύ σημαντικά που δυστυχώς δεν προέβλεπε η μέχρι σήμερα νομοθεσία. Τα μέτρα αυτά έρχονται, προκειμένου να προστατευθεί η δημόσια υγεία σε περιπτώσεις κινδύνου διάδοσης μεταδοτικού νοσήματος. Μπορεί να είναι αυστηρά αλλά είναι επιβεβλημένα και χρειάζονται οι φορείς τους τη νομοθετική κάλυψη που παρέχεται με αυτό το νομοσχέδιο.
     (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ) 
      Όπως τονίστηκε και στην αρχή, το νομοσχέδιο αυτό διακρίνεται γιατί μπορεί να περάσει μία ενιαία στρατηγική για την προστασία της δημόσιας υγείας. Αυτό έχει την εφαρμογή του σε αυτό το συγκεκριμένο άρθρο, όπου από την Κεντρική Διοίκηση μπορεί να δίνονται ενιαίες κατευθύνσεις σε περιφερειακό και αποκεντρωτικό επίπεδο.
      Στο ίδιο άρθρο προβλέπεται η σύσταση επιτροπής αξιολόγησης ανωτέρων στελεχών των υπηρεσιών δημόσιας υγείας και πρόνοιας, ενώ απαρτίζεται βέβαια από υψηλού κύρους στελέχη καθώς είναι πραγματικά απαραίτητο να κρίνονται και να επιλέγονται αξιοκρατικά τα στελέχη εκείνα που θα ασκήσουν σε ανώτατο επίπεδο τον τομέα δημόσιας υγείας.
      Άλλο στοιχείο του άρθρου αφορά την εκπαίδευση του ιατρικού και λοιπού προσωπικού, κάτι που αναφέραμε στα προηγούμενα άρθρα την προηγούμενη εβδομάδα. Δημιουργείται προς αυτήν την κατεύθυνση θέση αναπληρωτή διοικητή ακαδημαϊκών υποθέσεων με αρμοδιότητες που έχουν σαφή εκπαιδευτικό προσανατολισμό. Διαφαίνεται και σε αυτό το σημείο η προτεραιότητα που δίνει το νομοσχέδιο στον τομέα της εκπαίδευσης των στελεχών υπηρεσιών δημόσιας υγείας, κυρίως των ιατρών, λαμβάνοντας υπόψη τις διεθνείς προοπτικές στο χώρο της δημόσιας υγείας.
      Στη συνέχεια προβλέπονται αποσπάσεις και μετακινήσεις διοικητών προκειμένου να καλυφθούν οι εκάστοτε ανάγκες στις διάφορες υπηρεσίες της δημόσιας υγείας. 
      Επίσης, προβλέπεται η σύσταση περιφερειακών συμβουλίων επιλογής των ιατρών του ΕΣΥ ανά ειδικότητα. Κάτι τέτοιο είναι σημαντικό από τη στιγμή που δίνεται η δυνατότητα επιλογής του ιατρικού προσωπικού από περιφερειακά όργανα τα οποία οπωσδήποτε διαθέτουν καλύτερη γνώση του επιπέδου του προσωπικού που διαθέτει η περιοχή.
      Στο ίδιο άρθρο περιλαμβάνεται η πλήρωση κενών θέσεων πληρωμάτων ασθενοφόρων του ΕΚΑΒ μέσω μετατάξεων μονίμων υπαλλήλων ΔΕ Πληρωμάτων Ασθενοφόρων. Επίσης, προβλέπονται οργανικές θέσεις του κλάδου ΠΕ Φαρμακοποιών ο οποίος μετατρέπεται σε κλάδο ΠE Φαρμακοποιών Δημόσιας Υγείας του ΕΣΥ. Όπως και στην περίπτωση των ιατρών, και εδώ εξομοιώνεται το μισθολόγιο των φαρμακοποιών του ΕΣΥ με εκείνο του κλάδου των ΠE Φαρμακοποιών.
      Με το παρόν νομοσχέδιο δίνεται η δυνατότητα μεταφοράς –είναι το τελευταίο άρθρο- ακίνητης και κινητής περιουσίας του Εθνικού Οργανισμού Κοινωνικής Φροντίδας, του ΕΟΚΦ -ο οποίος καταργείται- είτε στο Υπουργείο Υγείας είτε στους Οργανισμούς Τοπικής Αυτοδιοίκησης Α;  Βαθμού, ανάλογα με την περίπτωση. Αυτή η μετατροπή δεν αποβλέπει στην εκμετάλλευση των οργανισμών αυτών. Αντίθετα, το πέρασμα της περιουσίας στο Υπουργείο Υγείας ή στην Τοπική Αυτοδιοίκηση εγγυάται μία βελτίωση στην παροχή υπηρεσιών και καλύτερη οργάνωση των φορέων αυτών.
      Στο τελευταίο άρθρο ρυθμίζονται θέματα των αναδόχων οικογενειών που μετά την κατάργηση του ΕΟΚΦ πρέπει να περιέλθουν σε αποκεντρωμένες μονάδες του ΠεΣΥΠ, καθώς και θέματα που έχουν να κάνουν με την περιουσία των καταργουμένων βρεφονηπιακών σταθμών Αθηνών, Θεσσαλονίκης και Λάρισας. Να σημειωθεί ότι όλες οι υποχρεώσεις των φορέων που περιέρχονται στο Υπουργείο Υγείας αναλαμβάνονται να καλυφθούν από το ίδιο το Υπουργείο.
      Τέλος, σημαντική επίσης είναι η αναφορά που προβλέπει την επίλυση ασφαλιστικών θεμάτων τετραπληγικών, παραπληγικών, αλλά και ακρωτηριασμένων, καθώς και τον καθορισμό των οικονομικών τους ενισχύσεων.
      Κύριε Πρόεδρε, θα μιλήσουμε και για την υπ’ αριθμ. 1601 τροπολογία;
      Εγώ θα προτιμούσα και θα κάνω την αναφορά μου γενικά για την 1601 όταν θα συζητηθούν οι τροπολογίες χωριστά.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, να διευκρινίσουμε το ζήτημα  για να είμαστε όλοι στην ίδια κατεύθυνση, στο ίδιο μήκος κύματος.
      Συζητούμε τα δύο άρθρα, το 20 και το 21. Ετέθη ζήτημα από τον κ. Νικήτα Κακλαμάνη και επιβεβαιώθηκε από τον κύριο Υπουργό ότι η νέα υπουργική τροπολογία που κατατέθηκε στη συνέχεια, και ενδεχομένως κατατεθειμένες εμπρόθεσμες τροπολογίες Βουλευτών, προβλέπουν τροποποιήσεις διατάξεων των 20 και 21.
      Αν είναι έτσι, τότε συζητούνται ταυτόχρονα με τα άρθρα οι σχετικές διατάξεις των τροπολογιών.
      ΝΙΚΗΤΑΣ ΚΑΚΛΑΜΑΝΗΣ: Έτσι είναι. 
      (Θόρυβος στην Αίθουσα)
      ΠΡΟΕΔΡΕΥΩΝ (Κωνσταντίνος Γείτονας): Ακριβώς αυτό είπα. Να με προσέχετε, κύριε Κεδίκογλου. Συνήθως δεν με προσέχετε, έχω παράπονο. 
      ΒΑΣΙΛΗΣ ΚΕΔΙΚΟΓΛΟΥ: Σας προσέχω, κύριε Πρόεδρε. 
      Άρα, η τροπολογία δεν αφορά το άρθρο.
      ΠΡΟΕΔΡΕΥΩΝ (Κωνσταντίνος Γείτονας): Επομένως έχουν δικαίωμα οι συνάδελφοι να αναφερθούν και σε αυτές τις τροπολογίες διότι δεν είναι δυνατόν να ψηφίσουμε τα άρθρα όπως είναι και να έρθουμε στη συνέχεια να κάνουμε συζήτηση επί διατάξεων τροπολογιών, που τροποποιούν προηγουμένως ψηφισθέντα άρθρα. Αυτό να είναι σαφές.
      ΣΤΕΛΙΟΣ ΜΑΤΖΑΠΕΤΑΚΗΣ: Εδώ με την υπουργική τροπολογία 1601 επιτρέπεται η πρόωρη λήξη της θητείας των προέδρων των ΠεΣΥΠ, των αναπληρωτών γενικών διευθυντών για σπουδαίο λόγο. Βεβαίως συμφωνώ διότι υπάρχουν ορισμένα θέματα τα οποία δημιουργούν μία δυσλειτουργία αλλά θα έλεγα ότι θα έπρεπε να γίνει πιο σαφές σχετικά με το ποιος είναι ο σπουδαίος λόγος για τον οποίον πρέπει να γίνει αυτή η πρόωρη λήξη. Και θα έλεγα, αν θα μπορούσαμε στο άρθρο 6α στη δεύτερη παράγραφο που λέει «ο Υπουργός Υγείας και Πρόνοιας, όταν συντρέχει σοβαρός λόγος», να προστεθεί «που συνεπάγεται τη μη εύρυθμη λειτουργία του αντιστοίχου ΠεΣΥΠ». Να είναι πιο σαφές ότι μόνο κατόπιν τούτου μπορεί να επιβάλει το μέτρο της αναστολής άσκησης των καθηκόντων του προέδρου του ΠεΣΥΠ. Να τονιστεί δηλαδή ότι ο σοβαρός λόγος έχει να κάνει με την εύρυθμη λειτουργία του συγκεκριμένου ΠεΣΥΠ.
      Θα έλεγα επίσης και στην περίπτωση της τροπολογίας που είχαμε κάνει μαζί με τον κ. Σκουλάκη και η οποία έχει ενσωματωθεί στην τροπολογία του Υπουργείου, ότι πρόκειται για ένα πολύ σημαντικό θέμα που τα θετικά του νομίζω πως θα έχουν άμεση ανταπόκριση και αποτέλεσμα στη λειτουργία των νοσηλευτικών ιδρυμάτων, που δυστυχώς από τις διάφορες εγγενείς δυσκολίες δεν είναι δυνατόν να προσληφθεί προσωπικό για να καλύψουν τις ανάγκες τους με αποτέλεσμα να υπολειτουργούν ορισμένα ιδίως τμήματα. Με αυτήν την τροπολογία δίνεται η δυνατότητα πρόσληψης επικουρικού προσωπικού μέσω των ΠεΣΥΠ. Και να αναφέρουμε τη διαδικασία με την οποία καταρτίζονται οι κατάλογοι επικουρικού προσωπικού, δηλαδή πώς γίνονται οι προσλήψεις των εκτάκτων, πώς γίνεται κάθε χρόνο περί το Δεκέμβριο η κατάσταση των υποψηφίων να προσληφθούν, πολλές σημαντικές δηλαδή λεπτομέρειες που τελικά δίδουν τη λύση στο πρόβλημα.
      Εδώ όμως θα ήθελα, κύριε Πρόεδρε, να τονίσω ότι αυτή η τροπολογία γίνεται ακριβώς για να διευκολυνθεί το όλο σύστημα και να καλυφθούν γρηγορότερα οι καλύψεις κενών θέσεων. Βλέπω όμως ότι στη συγκεκριμένη τροπολογία προς το τέλος αναφέρεται ότι, αντί να κινείται η διαδικασία που διευκολύνει πραγματικά, φαίνεται ότι όλες αυτές οι διαδικασίες γίνονται με απόφαση των Υπουργών Οικονομίας και Οικονομικών, Υγείας και Πρόνοιας. Δηλαδή προστίθεται και το Υπουργείο Οικονομικών που κάνει δυσχερέστερη τη λειτουργία.
      Αλλά κυρίως εγώ θα ήθελα να τονίσω κάτι άλλο, κύριε Υπουργέ, ότι δεν καταλαβαίνω γιατί θέλουμε να διαφοροποιήσουμε ένα νόμο προσθέτοντας τη φράση «καθώς και του επικουρικού προσωπικού της παραγράφου 22 και 23 του άρθρου 11 του ν. 2889/2001 όπως ισχύει» τη στιγμή που ο νόμος αυτός ισχύει και μάλιστα λειτουργεί άψογα. Για ποιον λόγο να αναφερόμαστε και να συγχέουμε αυτήν την τροπολογία που κάνουμε και που έχει να κάνει με το επικουρικό προσωπικό, με τους γιατρούς;
      Δυσκολεύουμε την κατάσταση. Εγώ θα έλεγα ότι θα πρέπει να εξαιρεθεί αυτό και να κάνουμε σαφή αναφορά μονάχα στην πρόσληψη του επικουρικού προσωπικού. Να εξαιρεθεί το θέμα που έχει να κάνει με τη συσχέτιση προσωπικού και γιατρών.
      Εγώ βέβαια, όπως σας είπα και στην αρχή, θεωρώ ότι καλό θα είναι να αφαιρεθεί πλήρως το ότι θα πρέπει να υπάρχει η συμμετοχή του Υπουργείου Οικονομίας και Οικονομικών, μια που οι προσλήψεις γίνονται κατευθείαν από τα ΠεΣΥ, με ευθύνη των ΠεΣΥ και με δαπάνες των ΠεΣΥ.
      Στις υπόλοιπες τροπολογίες θα αναφερθώ όταν θα έρθει η ώρα της συζήτησης των τροπολογιών.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Κύριοι συνάδελφοι, έχω την τιμή να ανακοινώσω στο Τμήμα ότι:
      Οι Υπουργοί Εμπορικής Ναυτιλίας, Οικονομίας και Οικονομικών, Ανάπτυξης και Δικαιοσύνης κατέθεσαν σχέδιο νόμου: «Ναυτιλιακή Εταιρεία Πλοίων Αναψυχής και άλλες διατάξεις».
      Επίσης, οι Υπουργοί Οικονομίας και Οικονομικών, Γεωργίας, Εξωτερικών, Ανάπτυξης, Περιβάλλοντος, Χωροταξίας και Δημοσίων Έργων και Υγείας και Πρόνοιας κατέθεσαν σχέδιο νόμου: «Κύρωση της Σύμβασης Ρόττερνταμ περί διαδικασίας συναίνεσης μετά από ενημέρωση για ορισμένα επικίνδυνα χημικά προϊόντα και προϊόντα φυτοπροστασίας στο διεθνές εμπόριο».
      Οι Υπουργοί Εθνικής Άμυνας, Εξωτερικών και Οικονομίας και Οικονομικών κατέθεσαν σχέδιο νόμου: «Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λετονίας για την αμοιβαία προστασία διαβαθμισμένων πληροφοριών».
      Οι Υπουργοί Πολιτισμού, Οικονομίας και Οικονομικών και Εξωτερικών κατέθεσαν σχέδια νόμων:
      Α. «Κύρωση της Συνθήκης του Παγκόσμιου Οργανισμού Διανοητικής Ιδιοκτησίας για την Πνευματική Ιδιοκτησία».
      Β. «Κύρωση της Συνθήκης του Παγκόσμιου Οργανισμού Διανοητικής Ιδιοκτησίας για τις εκτελέσεις και τα φωνογραφήματα».
      Παραπέμπονται στις αρμόδιες Διαρκείς Επιτροπές.
      Επίσης, ο Πρωθυπουργός με επιστολή του προς τον Πρόεδρο της Βουλής γνωστοποίησε την πρόσφατη κυβερνητική μεταβολή. Η σχετική επιστολή θα καταχωρισθεί στα Πρακτικά της σημερινής συνεδρίασης.
      (Η προαναφερθείσα επιστολή καταχωρίζεται στα Πρακτικά και έχει έχει ως εξής:
«Ο ΠΡΩΘΥΠΟΥΡΓΟΣ

Αθήνα,   15  Ioυλίου   2003
	Αριθμ. Πρωτ.  Υ391

ΠΡΟΣ : Τον Πρόεδρο  
						                 της Βουλής των Ελλήνων

ΘΕΜΑ :    Κυβερνητική μεταβολή.
         Κύριε Πρόεδρε,
Παρακαλώ να ανακοινώσετε στο Σώμα ότι:
α)   	Με το υπ΄ αριθ.    218/7-7-2003 Προεδρικό Διάταγμα, που δημοσιεύθηκε στο ΦΕΚ  184/7-7-2003 (τ. Α΄), έγιναν  αποδεκτές οι παραιτήσεις που υπέβαλαν οι:
1. Μιχαήλ Χρυσοχοϊδης του Βασιλείου, από τη θέση του Υπουργού Δημόσιας Τάξης,
2. Γεώργιος Ανωμερίτης του Δημητρίου, από τη θέση του Υπουργού Εμπορικής Ναυτιλίας,
3. Γεώργιος Πασχαλίδης του Παναγιώτου, από τη θέση του Υπουργού Μακεδονίας-Θράκης,
4. Γεώργιος Φλωρίδης του Διαμαντή, από τη θέση του Υφυπουργού Οικονομίας και Οικονομικών,
5. Λουκάς Αποστολίδης του Θωμά, από τη θέση του Υφυπουργού Εθνικής Άμυνας,
6. Σταύρος Μπένος του Θεοδώρου, από τη θέση του Υφυπουργού Εσωτερικών, Δημόσιας Διοίκησης και Αποκέντρωσης,
7. Χρήστος Θεοδώρου του Αλεξάνδρου, από τη θέση του Υφυπουργού Ανάπτυξης,
8. Ελένη Κούρκουλα του Κωνσταντίνου, από τη θέση του Υφυπουργού Εθνικής Παιδείας και Θρησκευμάτων και
9. Δημήτριος Θάνος του Ιωάννου, από τη θέση του Υφυπουργού Υγείας και Πρόνοιας και τους απαλλάσσουμε από τα καθήκοντά τους.

β)	Με το υπ΄ αριθ.  219/7-7-2003 Προεδρικό   Διάταγμα, που δημοσιεύθηκε στο ΦΕΚ    184/7-7-2003 (τ. Α΄), διορίσθηκαν:
1.  Υπουργός Δημόσιας Τάξης ο  Γεώργιος Φλωρίδης του Διαμαντή,
2. Υπουργός Εμπορικής Ναυτιλίας ο Γεώργιος Πασχαλίδης του Παναγιώτου,
3. Υπουργός Μακεδονίας-Θράκης ο Χαράλαμπος Καστανίδης του Γεωργίου,
4. Υπουργός Επικρατείας ο Αλέξανδρος Ακριβάκης του Δημητρίου,
5. Υφυπουργός Οικονομίας και Οικονομικών ο Νικόλαος Φαρμάκης του Ιωάννου,
6. Υφυπουργός Εθνικής Άμυνας ο Θεόδωρος Κοτσώνης του Θρασύβουλου,
7. Υφυπουργός Εσωτερικών, Δημόσιας Διοίκησης και Αποκέντρωσης ο Νικόλαος Μπίστης του Μιχαήλ,
8. Υφυπουργός Ανάπτυξης ο Κίμων Κουλούρης του Αριστοτέλη,
9. Υφυπουργός Εθνικής Παιδείας και Θρησκευμάτων ο Γεώργιος Θωμάς του Πέτρου και
10. Υφυπουργός Υγείας και Πρόνοιας ο Βασίλειος Κοντογιαννόπουλος του Νικολάου.
Ο ΠΡΩΘΥΠΟΥΡΓΟΣ
ΚΩΝΣΤΑΝΤΙΝΟΣ Γ. ΣΗΜΙΤΗΣ»)
     ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα ήθελα να ανακοινώσετε τις διατάξεις εκείνες που αναφέρονται στην τροπολογία 1601 και συμπληρώνονται ή τροποποιούνται διατάξεις των άρθρων 20 και 21. Παρακαλώ να τις ανακοινώσετε για να είναι σαφές πριν ο εισηγητής της Αξιωματικής Αντιπολίτευσης πάρει το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Για μας είναι σαφές.
      ΠΡΟΕΔΡΕΥΩΝ (Κωνσταντίνος Γείτονας): Καλώς, αλλά υπήρξε μια σύγχυση στο Τμήμα και καλύτερα να διευκρινιστεί.
      Ορίστε, κύριε Υπουργέ, έχετε το λόγο.
     ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριοι συνάδελφοι, στην τροπολογία με γενικό αριθμό 1601 και ειδικό 87:
	1. Στην αρχή της παραγράφου 6 διαγράφεται το γράμμα «α». Στην ίδια παράγραφο, στίχος έκτος, η πρόταση «…ύστερα από γνώμη του Ειδικού Υπηρεσιακού Συμβουλίου» αντικαθίσταται ως εξής: «…ύστερα από γνώμη της Επιτροπής Αξιολόγησης και Επιλογής Ανώτερων Στελεχών Υπηρεσιών Υγείας και Πρόνοιας, η οποία ορίζεται ως υπηρεσιακό συμβούλιο για όλα τα θέματα υπηρεσιακής κατάστασης των ανωτέρω προσώπων.	Η διάταξη της παραγράφου 16 του άρθρου 13 του ν. 2955/2001 καταργείται.»
	2. Στην παράγραφο 6, στίχος έβδομος, η φράση «…του Ειδικού Υπηρεσιακού Συμβουλίου» αντικαθίσταται με τη φράση «…της Επιτροπής Αξιολόγησης και Επιλογής Ανώτερων Στελεχών Υπηρεσιών Υγείας και Πρόνοιας…».
	ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, αυτά που ανακοινώσατε προστίθενται ως διατάξεις, παράγραφοι ή εδάφια στα άρθρα 20 και 21;
	ΒΑΣΙΛΗΣ ΚΕΔΙΚΟΓΛΟΥ: Προφανώς.
	ΠΡΟΕΔΡΕΥΩΝ (Κωνσταντίνος Γείτονας): Σε ποιες συγκεκριμένες παραγράφους των άρθρων 20 και 21 προστίθενται; Να το διευκρινίσουμε για να μη γίνει κανένα λάθος.
	ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Η τροπολογία 1601/87 εντάσσεται στο σχέδιο νόμου ως άρθρο 23 εκτός από:
	Α. Την παράγραφο 4α και 4β, η οποία τίθεται στην παράγραφο Δ του άρθρου 20 ως υποπαράγραφος 4α και 4β.
Β. Η παράγραφος 6 εντάσσεται ως τρίτη υποπαράγραφος στην παράγραφο γ΄ του άρθρου 20.
      ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, θα ήθελα να διευκρινίσω το εξής: Οι διατάξεις της τροπολογίας που θα συζητήσουμε στη συνέχεια και θα ψηφίσουμε ως πρόσθετο άρθρο δεν μας αφορούν. Θα τις συζητήσουμε, όταν θα τελειώσουμε με τα άρθρα 20 και 21. 
      Αυτό που μας αφορά για την ψηφοφορία, είναι ποιες από τις διατάξεις της τροπολογίας 1601 εντάσσονται στις διατάξεις των άρθρων 20 και 21 και πού ακριβώς εντάσσονται. Αυτό σας παρακαλώ να μας πείτε για να ενσωματωθούν. Επιμένω σε αυτό για να μη γίνει κανένα λάθος.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Το έχω πει ήδη. Η παράγραφος 4α΄ και 4β΄ η οποία τίθεται στην παράγραφο δ΄ του άρθρου 20 ως νέα παράγραφος 4α΄ και 4β΄.
      ΠΡΟΕΔΡΕΥΩΝ (Κωνσταντίνος Γείτονας): Η παράγραφος 4α΄ και 4β΄, λοιπόν, πηγαίνει ως…
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Πηγαίνει ως παράγραφος δ΄ του άρθρου 20 ως υποπαράγραφος του 4α΄ και 4β΄. Νομίζω ότι είναι κατανοητό.
      Στη συνέχεια η παράγραφος 6 εντάσσεται ως τρίτη υποπαράγραφος στην παράγραφο γ΄ του άρθρου 20.
      (Στο σημείο αυτό ο Υπουργός Υγείας και Πρόνοιας κ. Κωνσταντίνος Στεφανής καταθέτει για τα Πρακτικά τα σχετικά έγγραφα, τα οποία έχουν ως εξής:
      «Προσθήκες - Διορθώσεις
      Στο σχέδιο νόμου «Οργάνωση και εκσυγχρονισμός των υπηρεσιών δημόσιας υγείας και άλλες διατάξεις», όπως διαμορφώθηκε από τη Διαρκή Επιτροπή Κοινωνικών Υποθέσεων.
      Α. Διορθώσεις στο άρθρο 20
      1. Στην παρ. Β.1 του άρθρου 20, γίνεται αντιμετάθεση των περιπτώσεων (1) και (2), οι οποίες αναδιατυπώνονται ως εξής:
      «(1). Νομικό Σύμβουλο του Κράτους, ως Πρόεδρο, ο οποίος ορίζεται, με τον αναπληρωτή του, από τον Πρόεδρο του Νομικού Συμβουλίου του Κράτους.
      (2). Τον Πρόεδρο του Κεντρικού Συμβουλίου Υγείας (ΚΕ.Σ.Υ), με αναπληρωτή του ένα μέλος της Εκτελεστικής Επιτροπής του ΚΕ.Σ.Υ που υποδεικνύεται από την Εκτελεστική Επιτροπή του ΚΕ.Σ. Υ.»
      2. Το πρώτο εδάφιο της παρ. Β. 2. β του άρθρου 20 (στίχοι πέντε), αναδιατυπώνεται, ως εξής: «β) Στα πανεπιστημιακά νοσοκομεία συνιστάται και θέση Αναπληρωτή Διοικητή Ακαδημαϊκών Υποθέσεων. Στη θέση αυτή τοποθετείται ο Πρόεδρος του Επιστημονικού Συμβουλίου του νοσοκομείου, ο οποίος πρέπει να είναι μέλος ΔΕΠ με βαθμό καθηγητή, Διευθυντής τμήματος εργαστηρίου ή μονάδας του νοσοκομείου, που εκλέγεται από τα μέλη ΔΕΠ που υπηρετούν στο νοσοκομείο, με ανάλογη εφαρμογή των διατάξεων της υπ’ αριθ. ΔΥ1δ/οικ.35327/27-11-2001 απόφασης του Υπουργού Υγείας και Πρόνοιας (ΦΕΚ Β΄1579). Ο Αναπληρωτής Διοικητής Ακαδημαϊκών Υποθέσεων εξακολουθεί παράλληλα να κατέχει και την οργανική του θέση.»
      3. Στην παρ. Γ.1 του άρθρου 20 (στίχος τρίτος), μετά τη λέξη «αποσπώνται» τίθεται κόμμα και προστίθεται η φράση «…. μετά από γνώμη της Βουλής των Eλλήνων κατά τα οριζόμενα στον κανονισμό αυτής,»
      Β. Τροπολογία με Γεν. αριθμό 1600 και Ειδικό αριθμό 86
      1. Στην αρχή της παραγράφου που προστίθεται στο άρθρο 3 του Π.Δ. 52/2001 με την παρ. 2 της ανωτέρω τροπολογίας, μετά τα εισαγωγικά και τον αριθμό 3 προστίθεται: «3. Το Διοικητικό Συμβούλιο…..»
      Στην ίδια παράγραφο, οι ημερομηνίες: 1/1/2003 (στίχος πέμπτος), 31/12/2002 (στίχος έκτος) και 1/1/2003 (στίχος δέκατος) αντικαθίστανται με την ημερομηνία 1/7/2001.
      2. Στην παρ. 5 (στίχος έβδομος ), η φράση «…με αποφάσεις του Υπουργού Οικονομίας και Οικονομικών» αντικαθίσταται με τη φράση «με κοινές αποφάσεις των Υπουργών Οικονομίας και Οικονομικών και Υγείας και Πρόνοιας.»
      3. Οι παρ. 3 και 6 του άρθρου 1 αποσύρονται και οι παρ. 4 και 5 αναριθμούνται σε 3 και 4 αντίστοιχα.
      Σημείωση:
      Η τροπολογία 1600/86 εντάσσεται στο σχέδιο νόμου ως άρθρο 22.
      Ειδικότερα το άρθρο 1 της τροπολογίας εντάσσεται ως παράγραφος Α του άρθρου 22 και το άρθρο 2 εντάσσεται ως παράγραφος Β του άρθρου 22.
      Γ. Τροπολογία με Γενικό αριθμό 1601 και Ειδικό αριθμό 87.
      1. Στην αρχή της παρ. 6 διαγράφεται το γράμμα «α». Στην ίδια παράγραφο (στίχος έκτος) η πρόταση «.... ύστερα από γνώμη του ειδικού υπηρεσιακού συμβουλίου» αντικαθίσταται ως εξής: «…. ύστερα από γνώμη της Επιτροπής Αξιολόγησης και Επιλογής Ανώτερων Στελεχών Υπηρεσιών Υγείας και Πρόνοιας, η οποία ορίζεται ως υπηρεσιακό συμβούλιο για όλα τα θέματα υπηρεσιακής κατάστασης των ανωτέρω προσώπων. Η διάταξη της παρ. 16 του άρθρου 13 του Ν.2955/2001 καταργείται.»
      2. Στην παρ. 6 (στίχος έβδομος) η φράση «… του Ειδικού Υπηρεσιακού Συμβουλίου» αντικαθίσταται με τη φράση «.. ..της Επιτροπής Αξιολόγησης και Επιλογής Ανώτερων Στελεχών Υπηρεσιών Υγείας και Πρόνοιας…»
      3. Στην παρ. 7, η παράγραφος που προστίθεται στο τέλος του άρθρου 8 του σχεδίου νόμου αναδιατυπώνεται ως εξής: «Η αρμοδιότητα της επιδημιολογικής επιτήρησης των λοιμωδών νοσημάτων ασκείται και συντονίζεται από το Κέντρο Ελέγχου Ειδικών Λοιμώξεων (ΚΕΕΛ) το οποίο συνεργάζεται με τις Διευθύνσεις Δημόσιας Υγείας της Περιφέρειας και κάθε άλλο αρμόδιο φορέα για την εκπλήρωση του σκοπού αυτού.»
      4. Στην παρ. 8 (στίχος έκτος) μετά τη φράση «ειδικότητας οδηγού αυτοκινήτου» διαγράφεται το διαζευκτικό «ή» τίθεται κόμμα και προστίθεται «.. ... ΔΕ Βοηθών Ιατρικών και Βιολογικών Εργαστηρίων, ΔΕ Χειριστών Εμφανιστών,»
      5. Στην παρ. 8 (στίχος όγδοος) η λέξη «ραδιολογίας» αντικαθίσταται ως εξής: «.....Ραδιολογίας - Ακτινολογίας»
      6. Στην παρ. 8 (στίχος δέκατος) μετά τη φράση «… των Κέντρων Υγείας» προστίθεται η φράση «Ειδικών Κέντρων Υγείας,»
      Σημείωση:
      Η τροπολογία 1601/87 εντάσσεται στο σχέδιο νόμου ως άρθρο 23 εκτός από:
      α) Την παρ. 4.α και 4.β η οποία τίθεται στην παρ. Δ του άρθρου 20 ως υποπαράγραφος 4.α και 4.β.
      β) Την παρ. 6, η οποία εντάσσεται ως τρίτη υποπαράγραφος στην παρ. Γ. του άρθρου 20.
      γ) Την παρ. 7, η οποία προστίθεται στο τέλος του άρθρου 8.
      Η παράγραφος 8 της τροπολογίας αναριθμείται σε 5.
      Ο ΥΠΟΥΡΓΟΣ
      ΥΓΕΙΑΣ ΚΑΙ ΠΡΟΝΟΙΑΣ
      Κ. ΣΤΕΦΑΝΗΣ»)
      ΠΡΟΕΔΡΕΥΩΝ (Κωνσταντίνος Γείτονας): Φεύγει, λοιπόν, το α΄ και η παράγραφος αυτή εντάσσεται ως παράγραφος γ΄ του άρθρου 20. Ωραία!
      Κύριε Κωνσταντόπουλε, έχετε το λόγο.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, και η συζήτηση που γίνεται αυτήν τη στιγμή επιβεβαιώνει πως στο νομοσχέδιο αυτό στα άρθρα 20 και 21 έχουμε ένα διαρκές «ράβε- ξήλωνε», το οποίο γίνεται ήδη τους τελευταίους δώδεκα μήνες στο Υπουργείο Υγείας. Για περισσότερο από ένα χρόνο διέρρεαν στον Τύπο από το Υπουργείο Υγείας πληροφορίες ότι κοσκινίζει ένα νομοσχέδιο-σκούπα, το οποίο θα είχε σκοπό να συμπληρώσει τη μεταρρύθμιση που είχε επιχειρήσει ο πρώην Υπουργός Υγείας κ. Αλέκος Παπαδόπουλος.
      Ο κύριος Υπουργός κατέθεσε στις 27 Ιουνίου την τροπολογία με γενικό αριθμό 1578 και ειδικό 70, όπου στο κεφάλαιο γ΄ στην παράγραφο 3 αναφερόταν στην πρόωρη λήξη της θητείας των προέδρων των ΠεΣΥΠ, των αναπληρωτών γενικών διευθυντών και διοικητών των ΠεΣΥΠ και των αναπληρωτών διοικητών των νοσοκομείων του ΕΣΥ.
      Δεν ξέρω εάν ο ανασχηματισμός προ δύο εβδομάδων ανάγκασε τον κύριο Υπουργό να αφαιρέσει την παράγραφο 3, ώστε στην ενσωματωμένη πλέον τροπολογία ως άρθρο 20 να απουσιάζει στην παράγραφο γ’ αυτή η παράγραφος που σας προανέφερα.
      Ξαφνικά αντί για τις πέντε σειρές στη σελίδα 7 της τροπολογίας 1578 μας έρχεται στις 4 Ιουλίου η τροπολογία με γενικό αριθμό 1601. Πριν από λίγα λεπτά έγινε σαφές ότι στο άρθρο 20 στο κεφάλαιο γ΄ στις παραγράφους 1και 2 προστίθεται και παράγραφος 3 για τους προέδρους και τους αναπληρωτές γενικούς διευθυντές των ΠεΣΥΠ.
      Εμείς δεν έχουμε αντίρρηση. Συμφωνούμε και επικροτούμε τη νέα ρύθμιση και τη νέα τροπολογία, η οποία ενσωματώνεται στο άρθρο 20.
      Αλλά δεν μπορούμε να καταλάβουμε γιατί αυτό το συνεχές «ράβε - ξήλωνε». Στη 1578 υπάρχει ρύθμιση για τους διοικητές των νοσοκομείων. Αυτή η ρύθμιση φεύγει και έρχεται στον 1601. Σας είπα ότι θα την ψηφίσουμε μετά χαράς, αλλά αυτό το διαρκές «ράβε ξήλωνε» δεν το  καταλαβαίνω. Και αν δεν μας δώσετε αυτήν την εξήγηση εμείς πολύ ευχαρίστως θα την ψηφίσουμε. 
      Στο άρθρο 20 υπάρχουν και ορισμένες φωτογραφικές διατάξεις, όπως είναι το Ζ1 και Ζ2, για τα έργα μέχρι 80.000 ευρώ. Οι εξηγήσεις που μας δώσατε στην επιτροπή δεν κρίνονται ικανοποιητικές. Υπάρχει κίνδυνος μεγάλα έργα εκατοντάδων χιλιάδων ευρώ να «σπάσουν» και να ανατεθούν χωρίς διαγωνισμούς. Όσον αφορά το Ζ2 σας κάναμε μια έκκληση να γίνει μέχρι 31.12.2003 τα προβλεπόμενα για το ειδικό μητρώο ιατροτεχνολογικών προϊόντων. Δεν το δεχθήκατε. Επαναλαμβάνουμε ότι πρόκειται για φωτογραφική διάταξη.
      Ψηφίζουμε το άρθρο 20,αλλά στο άρθρο 21 αποτελειώνεται ότι είχατε ξεκινήσει με το ν 3106. Και αν εκεί δεν τολμήσατε να κάνετε τις μεγάλες ρήξεις, εδώ δημιουργείται τεράστιο θέμα με την περιουσία του ΠΙΚΠΑ. Πρόκειται για τεράστιο πολιτικό ζήτημα. Ζητάμε να μας πείτε πόση είναι η περιουσία του ΠΙΚΠΑ. Έχετε κάνε κάποια εκτίμηση; Υπάρχει κάποια σύγχρονη καταγραφή; Υπάρχουν συγκεκριμένες δωρεές και κληροδοτήματα,τα οποία έγιναν για την ενίσχυση του ΠΙΚΠΑ. Με μια σειρά πράξεων προκαλέσατε οικονομική αιμορραγία στο ΠΙΚΠΑ. Ναρκοθετήσατε όμως και διοικητικά την πορεία του ΠΙΚΠΑ. Δεν φροντίσατε να το ενδυναμώσετε τα τελευταία χρόνια. Το αποδυναμώνετε συνεχώς με βάση ένα συγκεκριμένο χρονοδιάγραμμα. Φροντίσατε για τη στελέχωσή του τα τελευταία χρόνια; Πήρατε γιατρούς ειδικοτήτων για το ΠΙΚΠΑ; Τα τελευταία χρόνια δεν έχει γίνει κανένας διορισμός. Οι γιατροί συνταξιοδοτούνται χωρίς να αναπληρώνονται.
      Δημιουργήσατε τον Εθνικό Οργανισμό Κοινωνικής Φροντίδας, στον οποίο συγχωνεύθηκαν οι οργανισμοί ΠΙΚΠΑ, ΕΟΦ, Οργανισμός Προνοίας και Ίδρυμα Μητέρα. Με τον 3106 διαλύσατε τον ΕΟΚΦ. Σήμερα, αφού τα ενσωματώνετε στα ΠεΣΥΠ, που τα φτιάξατε για να πετύχετε την περιθωριοποίηση του συστήματος της κοινωνικής φροντίδας, με την ενσωματωθείσα τροπολογία στο άρθρο 21 μεταβιβάζετε την περιουσία του ΠΙΚΠΑ. Δεν φανταζόμασταν ότι θα φθάνατε σε αυτό. «Η κυριότητα και κάθε άλλο εμπράγματο δικαίωμα  επί του συνόλου τους κινητής και ακίνητης περιουσίας του ΕΟΚΦ που χρησιμοποιείται από τις μονάδες αυτού που αναφέρονται στην παράγραφο 2 του άρθρου 1 του 3106 περιέρχονται αυτοδικαίως χωρίς την τήρηση οποιουδήποτε τύπου, πράξης ή συμβολαίου και χωρίς αντάλλαγμα στα ΠεΣΥΠ, στα οποία υπάγονται οι παραπάνω μονάδες».
      Διασφαλίζονται με αυτήν τη διατύπωση οι όροι των κληροδοτημάτων; Στα μικρά νησιά –παράδειγμα στην Ερμούπολη της Σύρου που έχει περιουσία- όπου έγιναν κληροδοτήματα προκειμένου οι ανασφάλιστοι κάτοικοι, που δεν μπορούν να κτυπήσουν την πόρτα του ΙΚΑ, διασφαλίζονται αυτοί οι άνθρωποι;
      Σας είπα το παράδειγμα του ΠΙΚΠΑ στην πλατεία Αμερικής και της παιδοκλινικής στον Πειραιά. Με άλλο άρθρο πιο κάτω λέτε ότι όλα αυτά πλέον καταργούνται και ενσωματώνονται σε υπηρεσίες που θα παρέχουν τα περιφερειακά συστήματα υγείας και πρόνοιας. 
      Θέλω να μου πείτε τι θα γίνει με τους ανασφάλιστους. Ήδη ξέρετε τι γίνεται στα εξωτερικά ιατρεία παιδιατρικής τόσο του Νοσοκομείου Παίδων «Αγλαϊας Κυριακού» όσο και του «Αγία Σοφία». Γνωρίζετε τις τριτοκοσμικές συνθήκες που αντιμετωπίζει ο κάθε ασφαλισμένος. Όχι ο ανασφάλιστος! Ο ασφαλισμένος ο οποίος θα προσέλθει στα νοσοκομεία αυτά σε μέρα εφημερίας βρίσκει ένα χάος. Αν πάτε μια Πέμπτη πρωί -που γίνεται εξωτερικό ιατρείο- στο ΠΙΚΠΑ της πλατείας Αμερικής, θα δείτε κόσμο περιθωριοποιημένο, ο οποίος έχει γευτεί στην πράξη τι σημαίνει κοινωνικός και πολιτικός αποκλεισμός. Είναι άνθρωποι που ζουν κάτω από το όριο της φτώχειας και βρίσκουν εκεί, στις παιδοκλινικές του ΠΙΚΠΑ, ένα καταφύγιο. Τι θα γίνουν αυτοί οι άνθρωποι; Θα συνωστιστούν; Θα δημιουργήσουν ακόμη μεγαλύτερο πρόβλημα στα ήδη επιβαρημένα εξωτερικά ιατρεία των νοσοκομείων και ιδιαίτερα στην παιδοκλινική του ΠΙΚΠΑ στον Πειραιά;
      Χωρίς, λοιπόν, να λύσετε όλα αυτά τα προβλήματα έρχεστε και καταργείτε το ΠΙΚΠΑ. Του παίρνετε την περιουσία, την οποία θα τη χρησιμοποιήσουν τα περιφερειακά συστήματα υγείας και πρόνοιας για τους σκοπούς –λέτε- που αναφέρονται στο ΠΙΚΠΑ.
      Κύριε Υπουργέ, σκεφθείτε πολύ καλά τι πάτε να κάνετε. Εμείς υπολογίζουμε ότι η περιουσία του ΠΙΚΠΑ είναι της τάξης τρισεκατομμυρίων. Ανέρχεται στα έξι ή εφτά τρισεκατομμυρία. Αυτή είναι μια πρώτη εκτίμηση που κάναμε, με βάση την κατάσταση που κυκλοφορεί στο Υπουργείο σας.
      Εμείς πιστεύουμε ότι η υπηρεσία του ΠΙΚΠΑ θα καλύψει τις μαύρες τρύπες που υπάρχουν στα περιφερειακά συστήματα υγείας και πρόνοιας. Τίποτα λιγότερο. Τίποτα περισσότερο. Αυτό είναι σαφές. Θα τιναχτεί στον αέρα αυτή η περιουσία και θα χαθεί. Δεν διασφαλίζονται οι άνθρωποι, οι οποίοι έχουν πραγματικά ανάγκη αυτά τα κληροδοτήματα.
      Ο αντίλογός σας είναι ότι χρησιμοποιούνται έναντι ευτελούς ενοικίου. Εσείς έχετε κάνει αυτές τις συμβάσεις. Πολυκατοικίες ολόκληρες στο κέντρο της Αθήνας και σε άλλα αστικά κέντρα ενοικιάζονται έναντι ευτελούς ενοικίου. Λέτε ότι θα προχωρήσετε σε νέα αξιολόγηση και σε νέα αξιοποίηση αυτής της περιουσίας. Όμως, δεν μας πείθετε.
      Σας είπα και στην επιτροπή ότι θα συνεχίσουμε να φωνάζουμε. Όσο έχουμε φωνή θα συνεχίσουμε να φωνάζουμε ότι αυτό που πάτε να κάνετε πάνω απ’ όλα είναι αντισυνταγματικό. Γι’ αυτό το άρθρο δεν υπάρχει έκθεση της Επιστημονικής Υπηρεσίας της Βουλής. Με τον Κανονισμό της Βουλής –ίσως- έχετε το δικαίωμα. Κατεβάσατε την τροπολογία. Την ενσωματώσατε. Δεν πήρατε έκθεση της Επιστημονικής Υπηρεσίας της Βουλής για το συγκεκριμένο άρθρο 21. Εμείς, όσο κι αν φωνάξαμε, δεν πετύχαμε τίποτα. Χωρίς, λοιπόν, να υπάρχει έκθεση, προχωρείτε. Προχωρείτε σε μια αντισυνταγματική ρύθμιση. Κυριολεκτικά βάζετε βόμβα σ’ ένα θεσμό τον οποίο οφείλουμε να τον βελτιώσουμε και όχι να τον καταργήσουμε και να τον διαλύσουμε!
      Οφείλουμε να βελτιώσουμε τα ΠΙΚΠΑ. Μπορεί να έχουν ελλείψεις και να μη λειτουργούν όπως όφειλαν. Όμως, οι ευθύνες είναι κυρίως –το επαναλαμβάνω- του Υπουργείου Υγείας και Πρόνοιας, αφού τα αποδυνάμωσε, τα έκανε να αιμορραγήσουν και τα διέλυσε. Τα ΠΙΚΠΑ πλέον δεν έχουν προσωπικό. Πείτε μου πότε έχει προσληφθεί ο τελευταίος παιδίατρος, πότε έγιναν προσλήψεις υποειδικοτήτων παιδιατρικής εδώ στην Αθήνα, για να μην αναφερθώ σε άλλες περιφέρειες της χώρας, στα αστικά κέντρα άλλων νομών.
      Πότε προσλήφθηκε τελευταία φορά παιδίατρος στο ΠΙΚΠΑ της Αθήνας, το οποίο μάλιστα παίζει έναν ουσιαστικό ρόλο: εμβολιάζει παιδιά, τα οποία δεν έχουν καμία τύχη να εμβολιαστούν από το υπάρχον σύστημα υγείας. Τι θα γίνει με όλον αυτόν τον κόσμο; 
      Πιστεύω ότι αυτή η τροπολογία-φωτιά, που ενσωματώθηκε στο άρθρο 21 είναι το «ζουμί» αυτού του νομοσχεδίου. Είναι η ουσία αυτού του νομοσχεδίου. Κάνω, λοιπόν, μια έκκληση στο Τμήμα: Να μην ψηφιστεί το άρθρο 21. Να αποσυρθούν όλα όσα αναφέρονται στην περιουσία του πρώην Εθνικού Οργανισμού Κοινωνικής Φροντίδας, στο  ΠΙΚΠΑ και στη «ΜΗΤΕΡΑ». Να αποσυρθούν αυτές οι διατάξεις. Να ευνοηθούν αυτά τα ιδρύματα, αντί να προχωρήσουμε στην κατάργησή τους και πάνω απ’ όλα στην κλοπή της περιουσίας του Πατριωτικού Ιδρύματος Κοινωνικής Πρόνοιας και Αντίληψης, του ΠΙΚΠΑ, και στην αξιοποίηση της περιουσίας τους υπέρ της ενδυνάμωσης του περιφερειακού συστήματος υγείας και πρόνοιας, όπως το οραματίζεται η πολιτική ηγεσία του Υπουργείου Υγείας.
      Ευχαριστώ.
      ΠΡΟΕΔΡΕΥΩΝ (Κωνσταντίνος Γείτονας):  Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Για το άρθρο 20 είχαμε τονίσει και στη συζήτηση στην επιτροπή και όσον αφορά τις περιπτώσεις εμφάνισης κινδύνου διάδοσης μεταδοτικού νοσήματος και αυτά που προτείνει μέσα, θεωρούμε ότι είναι θετικό εκείνο που έχει αλλάξει το Υπουργείο που λέει ότι η εκδίκαση των αντιρρήσεων γίνεται και βέβαια τώρα με την παρουσία με αντιπρόσωπο δηλαδή του αντιλέγοντος. Αυτό είναι θετικό. 
      Παραμένει βέβαια σε εμάς να εντοπίσουμε για μια ακόμη φορά ότι δεν υπάρχει ένα συγκεκριμένο σχέδιο μέχρι τώρα. Βλέπουμε ότι με κοινή απόφαση των Υπουργείων εδώ, Εσωτερικών, Δημόσιας Διοίκησης, Υγείας και Πρόνοιας, Δημόσιας Τάξης, Μεταφορών και Επικοινωνιών, θα εξειδικεύσουν τα μέτρα, θα ορίσουν τα αρμόδια όργανα και τη διαδικασία επιβολής τους. Δηλαδή, ενώ αντιμετωπίζουμε το γνωστό ζήτημα που αντιμετωπίζεται και παγκόσμια, βλέπουμε ότι μέχρι τώρα παρ’ όλο ότι μας λέγατε ότι έχουν παρθεί κάποια μέτρα, βλέπουμε ότι με κοινές υπουργικές αποφάσεις θα οριστούν αυτά τα συνολικότερα δηλαδή ζητήματα.
      Επίσης, θέλουμε να τονίσουμε το εξής: Εδώ χρεώνετε τους οργανισμούς, δηλαδή τον ασθενή θα τον χρεώσουμε. Εδώ πρέπει να πάρει όλα τα μέτρα δημόσια και δωρεάν. Μιλάμε για τη δημόσια υγεία. Δεν μπορούμε να καλούμε δηλαδή τον καθέναν να πληρώσει γι’ αυτές τις εξετάσεις που θα γίνουν, που είναι υποχρεωμένο δηλαδή το κράτος να τις κάνει. Δεν μπορούμε όλα να τα ρίχνουμε στους ασφαλιστικούς οργανισμούς. 
      Ένα άλλο θέμα το οποίο θίξαμε και δεν είδαμε να παίρνει θέση το Υπουργείο ή μάλλον την πήρε, αλλά δεν μας ικανοποίησε είναι τι γίνεται με αυτούς, οι οποίοι λόγω θρησκεύματος ή και συνείδησης αρνούνται να υποστούν αυτές τις εξετάσεις; Θα γίνει με τη βία; Θα χρησιμοποιήσουν δηλαδή βία για να γίνουν αυτές οι εξετάσεις ή θα έχουμε ένα συγκεκριμένο χώρο για να τους ξαναγυρίσουμε πίσω; Τι θα κάνουμε με αυτές τις περιπτώσεις; Πρέπει δηλαδή το νομοσχέδιο να απαντάει και σ’ αυτές τις περιπτώσεις. 
      Βέβαια για την Επιτροπή Αξιολόγησης δεν γεννάται θέμα. Είναι μια επιτροπή, η οποία ορίζεται και ελέγχεται από την Κυβέρνηση.
      Έρχομαι όμως στο Γ΄. Κάνετε μια θετική και εδώ αλλαγή ύστερα από την επισήμανση που σας κάναμε ότι οι πρόεδροι των ΠεΣΥ δεν μπορεί να αποσπώνται εάν δεν περάσουν μέσα από τη Βουλή. Εδώ δεν δίνουμε γνώμη εμείς. Εσείς προτείνετε και η Βουλή αποφασίζει από ό,τι θυμάμαι τον Κανονισμό. Πρέπει να το δούμε αυτό να είμαστε εντάξει. Δηλαδή έτσι όπως μας το λέτε εσείς, μας φέρνετε εδώ ότι θέλω να πάω εκεί και δίνει μια απλή γνώμη. Δεν είναι ζήτημα γνώμης, είναι ζήτημα απόφασης της Βουλής.
      Θα συμφωνήσουμε βέβαια με το Ε1 που λέει ότι γίνονται οι μετατάξεις μονίμων υπαλλήλων κατόπιν αιτήσεών τους στις διάφορες μονάδες –για τους τεχνικούς μιλάει και τους οδηγούς- αλλά στο Ζ΄ όμως έχουμε σοβαρές αντιρρήσεις και σας το είχαμε τονίσει αυτό. Δεν εννοείται να δίνουμε το δικαίωμα μέχρι 80.000 ευρώ σ’ ένα νομικό πρόσωπο ιδιωτικού δικαίου μη κερδοσκοπικού χαρακτήρα –και εδώ θα πρέπει να μας εξηγήσετε ποια είναι αυτά τα μη κερδοσκοπικού χαρακτήρα- κατά παρέκκλιση των διατάξεων του προεδρικού διατάγματος να εγκρίνονται. Και σας είπα ότι υπάρχει η τακτική της κατάτμησης των έργων. Ένα έργο δηλαδή μπορεί να είναι 500.000 ευρώ και με την τακτική της κατάτμησης να γίνονται μικρότερα έργα σ’ ένα συνολικότερο όμως πρόγραμμα.
      Εδώ γίνεται μεγάλος λόγος για τη διαφάνεια. Με αυτόν τον τρόπο δεν έχουμε διαφάνεια. Αδιαφανείς διατάξεις ψηφίζουμε, έστω και αν μας φαίνεται το ποσόν των 80.000 ευρώ μικρό. Με την κατάτμηση βέβαια μπορεί αυτό το έργο να είναι πολύ μεγάλο και δεν έχει το δικαίωμα κανείς να ξεφεύγει έξω από διατάξεις διαφάνειας και ελέγχου όπως είναι το προεδρικό διάταγμα.
      Για το άρθρο 21 οι περισσότερες διατάξεις αναφέρονται στο ν. 3106/03 και αποδεικνύεται έτσι πώς νομοθετεί η Κυβέρνηση. Δυστυχώς αναιρούν τη συζήτηση που έγινε πριν από λίγους μήνες εδώ στη Βουλή. Βέβαια το μεγάλο ζήτημα είναι ότι γίνεται μια μεταφορά μεγάλης ακίνητης και κινητής περιουσίας μονάδων του Εθνικού Οργανισμού Φροντίδας και αναφερόμαστε στο ΠΙΚΠΑ που διαθέτει μεγάλη ακίνητη περιουσία χωρίς καμία άλλη διαδικασία. Καμία πράξη κανένα συμβόλαιο χωρίς αντάλλαγμα πηγαίνουν στα ΠεΣΥ. Δηλαδή ο πρόεδρος και το Δ.Σ. θα έχουν τη δικαιοδοσία να αξιοποιούν αυτήν την τεράστια περιουσία;
      Εμείς όταν συζητήθηκε ο νόμος αναφερθήκαμε στην πρωτοβάθμια φροντίδα, μιλήσαμε για το ρόλο του ΠΙΚΠΑ και άλλων τέτοιων οργανισμών. Όμως δεν μπαίνω σε εκείνη τη συζήτηση. Εδώ όμως έχουμε μια μεγάλη ακίνητη περιουσία όχι μόνο του ΠΙΚΠΑ, αλλά και άλλων τέτοιων ιδρυμάτων. Δεν έχει το δικαίωμα κανένας πρόεδρος κανενός ΠεΣΥ να έχει στη δικαιοδοσία του τέτοια μεγάλη ακίνητη περιουσία. Εξάλλου είναι στις προθέσεις της Κυβέρνησης η αξιοποίηση της δημόσιας ακίνητης περιουσίας που σημαίνει ότι μέσα από την «Ελληνικά Ακίνητα» ανώνυμη εταιρεία μπορεί να βγάλει σε πλειστηριασμό αυτήν την περιουσία προκειμένου να καλύψει μεγάλα δημοσιονομικά ελλείμματα. Αφήνει και την κινητή περιουσία μπορεί να έχει και ρευστό και εδώ πιστεύουμε ότι θα γίνει αξιοποίηση με το γνωστό τρόπο μέσω του Χρηματιστηρίου κλπ.
      Έχουμε, λοιπόν, σοβαρές αντιρρήσεις και γι’ αυτό λέμε πως πρέπει να το αποσύρετε. Δεν μπορεί στη συζήτηση του ν. 3106/03 να μην αναφερθεί κάτι τέτοιο και έρχεται τώρα με μια τροπολογία η Κυβέρνηση, που συζητήσαμε στην επιτροπή και έγινε άρθρο του νομοσχεδίου, να λέμε ότι θα φέρουμε σε πέρας αυτό που αφήσαμε πριν από μερικούς μήνες.
      Στην παράγραφο 2 βάζουμε και ένα γενικότερο ζήτημα για την υιοθεσία και διαδοχή που λέτε ότι με υπουργικές αποφάσεις θα αναλάβουν οργανισμοί την όλη διαδικασία. Εδώ το ΠΙΚΠΑ και το «ΜΗΤΕΡΑ» και άλλοι τέτοιοι οργανισμοί έχουν μια πλούσια εμπειρία. Γιατί δεν έχουν το δικαίωμα να συνεχίσουν να έχουν και αυτές τις αρμοδιότητες;
      Οι υπάλληλοι του ΠΙΚΠΑ έχουν καταθέσει ένα υπόμνημα για τα γνωστά ιατροκοινωνικά κέντρα και παιδικές πολυκλινικές του ΠΙΚΠΑ που μεταφέρονται στο ΠεΣΥ και αναφέρονται στον τρόπο που πρέπει να εξακολουθούν να λειτουργούν. Εμείς λέμε ότι η εμπειρία αυτών των ιδρυμάτων δεν μπορεί να μην αξιοποιηθεί στην πορεία.
      Όσο για την ακίνητη περιουσία εδώ έχουμε κληροδοτήματα. Ρωτήθηκαν αυτοί που τα έδωσαν αν θέλουν τη λύση που προτείνει η Κυβέρνηση; Εμείς επαναλαμβάνω λέμε ότι πρέπει να αποσυρθεί.
      Κύριε Πρόεδρε, αναφέρομαι τώρα σε ορισμένα όπως το άρθρο 12 που μιλάει για την ανικανότητα των χανσενικών και πρέπει να πω ότι συμφωνούμε. Επίσης και για τα ζητήματα με μονό ακρωτηριασμό επίσης συμφωνούμε. Είναι θετικές διατάξεις όμως δεν μπορούμε να ψηφίσουμε το άρθρο, γιατί πραγματικά με την πρώτη και δεύτερη διάταξη που έχει αφορά ουσιαστικές αλλαγές, που εμείς ζητάμε να αποσυρθούν. Η ευθύνη θα βαρύνει την Κυβέρνηση ιδίως με την ακίνητη μεγάλη περιουσία.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Στεργίου εκ μέρους του Συνασπισμού της Αριστεράς των Κινημάτων και της Οικολογίας.
      ΙΩΑΝΝΑ ΣΤΕΡΓΙΟΥ: Κύριε Πρόεδρε, μπορώ να μιλήσω αργότερα ως Κοινοβουλευτικός Εκπρόσωπος;
      ΠΡΟΕΔΡΕΥΩΝ (Κωνσταντίνος Γείτονας): Δεν έχω καμία αντίρρηση, κυρία Στεργίου.
      Το λόγο έχει ο κ. Σφυρίου.
      ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
      Κύριε Πρόεδρε, κυρίες και κύριοι συνάδελφοι, θα ήθελα να δηλώσω ότι με βάση το αρχικό κείμενο, αλλά και τις τροποποιήσεις που έγιναν στα άρθρα 20 και 21, συμφωνώ με το περιεχόμενό τους και ψηφίζω τα άρθρα αυτά.
      Επειδή όμως στη συζήτησή μας περιλαμβάνεται και η επεξεργασία των τροπολογιών, θα ήθελα να σταθώ ιδιαίτερα στην κυβερνητική τροπολογία 1601/87, με την οποία συμφωνώ και την οποία ψηφίζω, και να σχολιάσω ειδικότερα την παράγραφο 1, η οποία έρχεται να αντιμετωπίσει τα οξυμένα προβλήματα που εμφανίζονται σε περιοχές απομεμακρυσμένες, με γεωγραφικές ιδιαιτερότητες – και αναφέρομαι κυρίως σε μακρινούς οικισμούς της χώρας μας και ειδικότερα νησιωτικούς οικισμούς. Η διάταξη, λοιπόν, αυτή της παραγράφου 1 δίνει τη δυνατότητα στην πολιτεία να ιδρύσει πολυδύναμα περιφερειακά ιατρεία.
      ΠΡΟΕΔΡΕΥΩΝ (Κωνσταντίνος Γείτονας): Κύριε συνάδελφε, με συγχωρείτε για τη διακοπή. Προηγουμένως έκανα γι’ αυτό ακριβώς το θέμα, την επανάληψη μιας συζήτησης που είχε ξεκινήσει ο Πρόεδρος κ. Κακλαμάνης. Θέλω πάλι να διευκρινίσω ότι: συζητούμε τα άρθρα 20 και 21…
      ΚΟΣΜΑΣ ΣΦΥΡΙΟΥ: Και τις τροπολογίες.
      ΠΡΟΕΔΡΕΥΩΝ (Κωνσταντίνος Γείτονας): Όχι. Συζητούμε μόνο εκείνες τις διατάξεις που από την τροπολογία 1601 ενσωματώθηκαν στις διατάξεις των άρθρων 20 και 21, τις οποίες διάβασε ο κύριος Υπουργός. Η παράγραφος 1 της 1601 τροπολογία, θα συζητηθεί μετά, στη συζήτηση των τροπολογιών.
      ΚΟΣΜΑΣ ΣΦΥΡΙΟΥ: Κύριε Πρόεδρε, ευχαριστώ για τη διευκρίνιση. Συνέβη, όταν μπήκα στην Αίθουσα και έκανα την εγγραφή μου στον κατάλογο, να είχε τελειώσει ο Πρόεδρος της Βουλής αυτές τις εισαγωγικές παρατηρήσεις που έκανε και έτσι λυπούμαι που δεν ήμουν από την αρχή εδώ και δεν άκουσα τη συζήτηση. Είχαμε με τον Υπουργό Γεωργίας μια συζήτηση…
      ΠΡΟΕΔΡΕΥΩΝ (Κωνσταντίνος Γείτονας): Σας διευκρινίζω απλώς πώς έχουν τα πράγματα.
      ΚΟΣΜΑΣ ΣΦΥΡΙΟΥ: … και δεν είχα ενημερωθεί. Θα πάρω επομένως το λόγο στη συζήτηση των τροπολογιών.
      ΠΡΟΕΔΡΕΥΩΝ (Κωνσταντίνος Γείτονας): Σύμφωνοι. Εάν τώρα έχετε να πείτε κάτι για τα άρθρα 20 και 21, όπως τροποποιήθηκαν από τον Υπουργό, ορίστε.
      ΚΟΣΜΑΣ ΣΦΥΡΙΟΥ: Όχι, κύριε Πρόεδρε, επιφυλάσσομαι για τις τροπολογίες.
      ΠΡΟΕΔΡΕΥΩΝ (Κωνσταντίνος Γείτονας): Καλώς.
      Το λόγο έχει ο κ. Παυλίδης, επί των άρθρων 20 και 21, όπως τροποποιήθηκαν από τον κύριο Υπουργό.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, ακόμη δεν άρχισα και μου αφαιρέσατε χρόνο τρία λεπτά;
      ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, ο χρόνος ήταν από τον προηγούμενο ομιλητή. Δεν σας αδικεί κανένας. Άλλωστε, δεν έχω πρόθεση ούτε και μπορεί εσάς να σας αδικήσει κανένας. Διεκδικείτε το δίκιο σας με ένταση πάντα.
      ΑΡΙΣΤΟΤΕΛΗΣ ΠΑΥΛΙΔΗΣ: Ευχαριστώ, κύριε Πρόεδρε.
      Θα ήθελα να πω στον κύριο Υπουργό ότι δεν πρόλαβα, κατά την τελευταία μας συνεδρίαση να εκφράσω το θαυμασμό μου για την ΠεΣΥάρχη που μας στείλατε στο νότιο Αιγαίο, και φαίνεται ότι τώρα με τη διάταξη του άρθρου 20 γ΄ θα την χάσουμε. Εκτός και αν έχουν ισχύ τα όσα κυκλοφόρησαν ότι η διάταξη αυτή έρχεται για να μετακινήσετε την ΠεΣΥάρχη νοτίου Αιγαίου. Διότι βλέπω εδώ ότι παραχωρείται το δικαίωμα να μετακινούνται σε άλλο νοσοκομείο περιφέρειας του ιδίου ΠεΣΥ όχι μονάχα οι διοικητές, αλλά παρομοίως και οι ΠεΣΥάρχες. Βεβαίως εφόσον δήλωσε η Νέα Δημοκρατία ότι ψηφίζει αυτό το άρθρο, θα το ψηφίσω και εγώ, με βαριά καρδιά όμως. Γιατί να χάσουμε όμως την ΠεΣΥάρχη μας; Για ξανασκεφτείτε το, σας παρακαλώ…
      Τώρα κυρίως θέλω να αναφερθώ στο εδάφιο ε΄, κύριε Υπουργέ.
      Εκεί λαμβάνεται ειδική μέριμνα για τα πληρώματα των ασθενοφόρων των αποκεντρωμένων και ανεξαρτήτων υπηρεσιακών μονάδων, των ΠεΣΥΠ. Ζητώ από τον κύριο Υπουργό Υγείας και Πρόνοιας, επ’ ευκαιρία του νομοσχεδίου κι επειδή υπάρχει σαφής αναφορά στα πληρώματα των ασθενοφόρων οχημάτων, να ασχοληθεί ιδιαίτερα. Δεν φθάνει μόνο η διάταξη που φέρνει. Και για να καταλάβετε ότι πρέπει να ασχοληθείτε, σας διαβάζω –θα ήθελα να το καταθέσω, γιατί υπάρχουν κι εκφράσεις οι οποίες πιθανόν δεν έπρεπε να ακουστούν, αλλά η ανάγκη με οδηγεί να το διαβάσω- από εφημερίδα ροδιακή του Σαββάτου: «Ντροπή σας, ρε!» Συγχωρείστε μου την έκφραση, διαβάζω την εφημερίδα. Ο πρώην Δήμαρχος Σύμης καταγγέλλει…
      ΒΑΣΙΛΗΣ ΚΕΔΙΚΟΓΛΟΥ: Δεν υπάρχουν κακές λέξεις. Κακές πράξεις υπάρχουν.
      ΑΡΙΣΤΟΤΕΛΗΣ ΠΑΥΛΙΔΗΣ: Ακούστε ποιες είναι οι κακές πράξεις που λέει ο κύριος συνάδελφος. Ο πρώην Δήμαρχος Σύμης καταγγέλλει το τι συμβαίνει στο αναζητείν οδηγούς ασθενοφόρου οχήματος. Το Υπουργείο σας -είναι το άμεσα ενδιαφερόμενο- προκηρύσσει διαγωνισμό για την πλήρωση δύο θέσεων. Ουδείς εμφανίσθηκε. Ο λόγος: ζήτησαν προσόντα, στη Σύμη –και λέει ο Δήμαρχος ότι το ίδιο συμβαίνει στο Καστελόριζο και στην Τήλο- να έχουν επαγγελματική άδεια οδήγησης, απολυτήριο λυκείου και να έχουν τελειώσει τη διετή σχολή φοιτήσεως στο ΕΚΑΒ Αθηνών. Πού να βρεθεί, κύριε Πρόεδρε, τέτοιος άνθρωπος στη Σύμη; Πού να βρεθεί στην Τήλο και στα άλλα νησάκια μας; 
      Πήγα το Σαββατοκύριακο στην Τήλο και άκουσα «τα εξ αμάξης» εκεί, διότι υπάρχει θέση γιατρού κενή σε αγροτικό ιατρείο και δεν την πληροί ακόμη το Υπουργείο. Έχουν παραδώσει στο δήμαρχο, που συμβαίνει να είναι και γιατρός, ολόκληρο το νησί και δεν ξέρω αν είναι σκόπιμο αυτό να ασχολείται με τα νησιά; Φαντασθείτε να μην υπήρχε, κύριοι συνάδελφοι, και συνταγματική διάταξη, η οποία επιβάλλει να λαμβάνεται ειδική μέριμνα για τα νησιά οσάκις υπογράφεται μία απόφαση.
     Πέρυσι τους οδηγούς ασθενοφόρων τους πήρατε διά του ΑΣΕΠ. Έκαμαν οκτώ μήνες περίπου. Υποθέτω πως την πρακτική τους άσκηση την έκαμαν ως οδηγοί ασθενοφόρου σ’ ένα νησάκι τόσο δα απέναντι στην Τουρκιά. Εφέτος παρεμβαίνει ο ΟΑΕΔ, τους δίνει 400 ευρώ το μήνα και είναι ανασφάλιστοι. Ζητάτε και από πάνω και χαρτί διετούς φοιτήσεως από τη σχολή που βγάζει τους εκπαιδευμένους για τα οχήματα του ΕΚΑΒ. Μα, είναι δυνατόν αυτά να υπογράφονται από μέλη ελληνικής Κυβερνήσεως, που υποτίθεται ότι γνωρίζουν γεωγραφικά –δεν λέω να έχουν γνώση σε λεπτομέρειες- ποια χώρα κυβερνούν; Τα της Τήλου σας τα είπα, τα της Σύμης σας το ανέφερα.
     Πάμε παρακάτω τώρα, για να δείτε στο νομοσχέδιό σας, το οποίο επαινέθηκε από ορισμένους, τι κάνετε. Ο κ. Σφυρίου, ο οποίος έλαβε το λόγο πριν από λίγο, κι εγώ το Σάββατο λάβαμε μέρος σε μία συνάντηση, την οποία αναγκάσθηκε να προκαλέσει ο Δήμαρχος της Καρπάθου, προκειμένου επιτέλους να συζητηθούν κι εκεί, αυτά που λέει το ωραίο φυλλάδιο που εξέδωσαν: «Υγεία στα ακριτικά νησιά». 
     Κύριε Υπουργέ, αναφέρεται στο άρθρο 21 το ειδικό ενδιαφέρον σας για κέντρα υγείας, στα οποία ενσωματώνονται και τα ιατροκοινωνικά κέντρα παιδικών πολυκλινικών με δραστηριότητες του ΠΙΚΠΑ. Πολύ καλά όλα αυτά. Πού αναπτύσσονται όμως; Στο λεκανοπέδιο Αττικής, στη Θεσσαλονίκη και κάπου σε άλλα αστικά κέντρα. Θα ασχοληθείτε με τα νησιά; Θα αποφασίσετε, ομιλούντες περί κέντρων υγείας να δείτε τις ιδιαιτερότητες των νησιωτικών κέντρων υγείας;
     ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, τα είπατε επί της αρχής αυτά. 
     ΑΡΙΣΤΟΤΕΛΗΣ ΠΑΥΛΙΔΗΣ: Δεν θα με λογοκρίνετε.
     ΠΡΟΕΔΡΕΥΩΝ (Κωνσταντίνος Γείτονας): Αφήστε τις μεγάλες κουβέντες. Το Προεδρείο είναι υποχρεωμένο να βοηθήσει τους συναδέλφους να εκφράζονται, ελευθέρως, αλλά όπως προβλέπει ο Κανονισμός. Αυτά τα είπατε επί της αρχής, ελάτε επί των άρθρων. Άκουσα για τα ασθενοφόρα, αναφερθήκατε σε συγκεκριμένο άρθρο.
     ΑΡΙΣΤΟΤΕΛΗΣ ΠΑΥΛΙΔΗΣ: Επειδή δεν γνωρίζετε το νομοσχέδιο και είναι πολύ φυσικό να μην το γνωρίζετε, σας λέγω…
     ΠΡΟΕΔΡΕΥΩΝ (Κωνσταντίνος Γείτονας): Κύριε Παυλίδη, αφήστε τα αυτά Παρακαλώ! Ελάτε επί των άρθρων με βάση τον Κανονισμό.
     ΑΡΙΣΤΟΤΕΛΗΣ ΠΑΥΛΙΔΗΣ: Στο άρθρο 21 Β΄1 γίνεται σαφής αναφορά ότι στα κέντρα υγείας –τα είπα προηγουμένως, τα λέω τώρα για σας, που υποθέτω ότι δεν είχατε την ευκαιρία να ενημερωθείτε- ενσωματώνονται και τα ιατροκοινωνικά κέντρα.
      Θέλετε άλλη εξήγηση; 
      ΠΡΟΕΔΡΕΥΩΝ (Κωνσταντίνος Γείτονας): Kύριε συνάδελφε…
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Υπουργέ, καλή αυτή η διάταξη, πρακτική ίσως, αλλά πρέπει να έχει και συνέχεια για άλλα κέντρα υγείας. Και παρά την δυσαρέσκεια του κυρίου Προέδρου, σας λέγω ότι το Κέντρο Υγείας Καρπάθου είναι επιβεβλημένο να αναδειχθεί εις νοσοκομείο, όπως συμβαίνει σε όλα τα επαρχεία του νομού μας. Εγώ για τα Δωδεκάνησα θα φωνάζω, ας φωνάζουν άλλοι για τους νομούς τους.
      Έχει Νοσοκομείο η επαρχία Καλύμνου, στην Κάλυμνο, έχει η επαρχία Κω και η επαρχία Καρπάθου πρέπει να αποκτήσει. Λίγες ειδικότητες ακόμη, υπό βασική προϋπόθεση τη μη εξάρτηση από τη Ρόδο. Δικό του δηλαδή, διοικητικό συμβούλιο όπως έχουν τα υπόλοιπα και προϋπολογισμό. Και εκεί, αν θέλετε, και εφόσον υπάρχει δραστηριότητα του ΠΙΚΠΑ –αν τη βρείτε εκεί στα παραμεθόρια νησιά- ας εντάξετε και τα όσα τώρα το νομοσχέδιό σας στο άρθρο 21ε΄ προβλέπει μέσα στο μικρό νοσοκομείο της Καρπάθου.
      Παραξενεύονται ορισμένοι που αναφέρομαι σε αυτά τα θέματα. Ένας εξ αυτών είστε εσείς, κύριε Πρόεδρε…..
      ΠΡΟΕΔΡΕΥΩΝ (Κωνσταντίνος Γείτονας): Ακούστε, κύριε συνάδελφε. Ακούστε με προσεκτικά.
      Αφήνετε συνεχώς αιχμές για το Προεδρείο, ενώ παρεμβαίνει μόνο για να τηρηθεί ο Κανονισμός. Αφήστε, λοιπόν, αυτά που λέτε, το ποιος ενοχλείται και ποιος δεν ενοχλείται. Το Προεδρείο ούτε ενοχλείται ούτε δυσαρεστείται. Είναι ευχαριστημένο όταν υπάρχει ελεύθερη έκφραση στην Αίθουσα, αλλά όλοι είμαστε υποχρεωμένοι να εκφραζόμαστε μέσα στο πλαίσιο του Κανονισμού.
      Παρακαλώ, λοιπόν συνεχίστε και αφήστε τις αιχμές για το Προεδρείο. 
      ΑΡΙΣΤΟΤΕΛΗΣ ΠΑΥΛΙΔΗΣ: Πριν μου δώσατε την αίσθηση ότι ενοχληθήκατε. Τώρα που δηλώνετε ότι δεν ενοχληθήκατε, πρέπει να δηλώσω ότι ανακαλώ. 
      Βέβαια, θα μου επιτρέψετε να επιμείνω ότι στα άρθρα 20 και 21 υπάρχουν θέματα, τα οποία επιχειρεί να τακτοποιήσει αυτό το νομοσχέδιο, τα τακτοποιεί όμως μερικώς, διότι φροντίζει να συμπληρώσει κενά, τα οποία παρουσιάζονται σε μεγάλες αστικές περιοχές και δεν εφρόντισε να κάνει αυτό που παρατηρήσατε και εσείς –ό,τι ανέφερα κατά την πρωτολογία μου ή μάλλον κατά την ομιλία μου επί της αρχής του νομοσχεδίου- ότι έχει υποχρέωση δηλαδή ο κύριος Υπουργός Υγείας και Πρόνοιας, το Υπουργείο γενικότερα, όπως το Σύνταγμα ορίζει, σε κάθε περίσταση να λαμβάνουν ειδική μέριμνα για την νησιωτική Ελλάδα.
      Και αυτός είναι ο λόγος, κύριε Πρόεδρε, που ζήτησα να γίνουν κάποιες συμπληρώσεις και παρακαλώ τον κύριο Υπουργό, όταν θα λάβει το λόγο, να με ενημερώσει εάν επ’ ευκαιρία αυτού του νομοσχεδίου προτίθεται ή δεν προτίθεται να προχωρήσει στην αποδοχή των ιδεών που προέβαλα.
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Ευχαριστώ, κύριε Πρόεδρε.
      Κύριε Πρόεδρε, το πρώτο που ακούμε εδώ συνέχεια είναι το Κέντρο Υγείας να γίνει νοσοκομείο, να γίνει άλφα να γίνει βήτα.
      Υπουργέ μου, δεν ξέρω κανέναν από όλους εμάς, σε περίπτωση που κοπεί το δάκτυλό του να πήγαινε σ’ ένα μικρό νοσοκομείο για να το θεραπεύσει ή θα ερχόταν στα μεγάλα νοσοκομεία. Το θέμα είναι να παρέχονται οι υπηρεσίες υγείας, όπως προβλέπονται από το Σύνταγμα. Τώρα το αν θα γίνει εκεί νοσοκομείο ή δεν θα γίνει είναι μία άλλη ιστορία. Μικρά νοσοκομεία δεν περνάνε πια και τελείωσε αυτή η ιστορία.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
      Αυτό που προέχει -και στο οποίο δεν έχετε προχωρήσει και ασχολείστε με μύρια όσα- είναι ότι δεν είναι στελεχωμένα τα κέντρα υγείας. Στελεχώστε τα κέντρα υγείας. Είναι δυνατόν η Ιστιαία από όπου κατάγομαι ένα παραγωγικό κέντρο από τα λίγα, να έχει το 1/3 των προβλεπομένων ιατρών, γιατί δεν θέλουν να πάνε οι γιατροί και να μην έχετε κίνητρα για να γεμίσει η περιοχή από σωστούς ιατρούς και να μιλάμε για νοσοκομεία στην Κάρπαθο ή οπουδήποτε αλλού; Θα κάνετε και εκεί νοσοκομεία, αν δεν έχετε άλλο τρόπο. Αλλά το πρώτο είναι να στελεχώσετε τα κέντρα υγείας.
      Το πιο σημαντικό, κύριε Πρόεδρε και κύριοι συνάδελφοι, είναι πως λέμε ότι αυτό το νομοσχέδιο κατοχυρώνει τη διαφάνεια και η διαφάνεια και η Κυβέρνηση και ο έλεγχος και όλα να έρθουν στο φως. Μα, τη διαφάνεια, κύριε Πρόεδρε, την ενταφίασε χθες ο Πρωθυπουργός, η αυτού Εξοχότης, όταν εγκαινίαζε Ελεγκτικό Συνέδριο στο γούπατο της Αθήνας, στο γούπατο, σ’ ένα στενό δρομάκι στην οδό Τσόχα. Έχετε πάει σε καμία χώρα και να δείτε μεγάλο δικαστήριο εγκατεστημένο σε ένα στενό;
       Εδώ βέβαια μετριάζεται η ευθύνη του εντιμοτάτου Πρωθυπουργού, διότι συμφώνησε τότε και ο Πρόεδρος του Ελεγκτικού Συνεδρίου για τον ενταφιασμό. Πήγε, συμφώνησε και είπε: «Ναι, είμαι δικαστής υπάλληλός σου». Πού ακούστηκε στον κόσμο Ελεγκτικό Συνέδριο, μέγα δικαστήριο, να είναι μια πολυκατοικία της καρακιτσαρίας, το χειρότερο κτίριο που θα μπορούσε να φανταστεί. Θα τρίζουν τα κόκκαλα του Τρίτση, του Δοξιάδη, του Κανδύλη και τόσων άλλων Ελλήνων αρχιτεκτόνων, που έχουν θριαμβεύσει. Αυτή λοιπόν τη διαφάνεια όπως την εννοεί ο εντιμότατός την έδειξε. «Να πως σας θέλω, στο γούπατο, να μην σας ξέρει κανένας». Κατά τα λοιπά μιλάμε για διαφάνεια.
      Δεύτερο θέμα που αναπτύσσεται επί πολύ, κύριε Πρόεδρε, είναι το θέμα του ΠΙΚΠΑ και της περιουσίας του ΠΙΚΠΑ και της περιουσίας του ΜΗΤΕΡΑ κλπ. Καθαρά πράγματα, κύριε Υπουργέ. Όλα αυτά όλα είναι γεννήματα του εμφυλίου πολέμου. Και το «ΠΙΚΠΑ» και το «ΜΗΤΕΡΑ» και πρέπει να φέρετε λύση ξεκάθαρη. Δεν μπορεί να υπάρχει κράτος κοινωνικής αντίληψης –τώρα μάλιστα που η συντηρητική πλευρά έχει δεχθεί την κοινωνική αντίληψη όχι ως έργο του καλού Σαμαρείτη, αλλά ως κρατική πολιτική- δεν μπορεί να υπάρχουν ΠΙΚΠΑ, ΜΗΤΕΡΑ και παρόμοιοι οργανισμοί. Όλα πρέπει να υπαχθούν κάτω από το δημόσιο έλεγχο. Και βέβαια όχι με τα «Ελληνικά Ακίνητα» και τις μετοχές στο Χρηματιστήριο. Προς Θεού! Να φέρετε γενικές διατάξεις.
      Και ένα τελευταίο, κύριε Πρόεδρε, και αγαπητέ κύριε Υπουργέ, και είναι αυτό που με ενόχλησε. Λέει σε κάποια διάταξη, για την κρίση θέσης παιδοκαρδιολογίας, παιδονευρολογίας, παιδοαιματολογίας, παιδογαστρεντολογίας, παιδονεφρολογίας… Τι χώρα είμαστε; Πεντακοσίων εκατομμυρίων κατοίκων; Εγώ αμφιβάλλω αν εσείς ακαδημαϊκός και καθηγητής στην πινακίδα του γραφείου σας γράφετε παραπέρα από ψυχίατρος κάτι άλλο. Ο μακαρίτης Δοξιάδης, έγραφε Θωμάς Δοξιάδης, γιατρός. Ο Μιχάλης ο Σέγας, γράφει, Μιχάλης Σέγας γιατρός. Τι είναι όλα τα υπόλοιπα; Για να δημιουργούμε δαπάνες διοικήσεως όταν αυτή η χώρα με τα δέκα εκατομμύρια υποφέρει από δαπάνες και εμείς δημιουργούμε θεσούλες και θέσεις;
      Θα μου πείτε τώρα ότι χρειάζονται αυτές οι επιμέρους ειδικότητες; Κάντε ένα ειδικό κέντρο και τοποθετείτε κάποιους από αυτούς αλλά όχι αυτά τα πράγματα για τον οποιοδήποτε.
      Αυτά Πρόεδρέ μου είναι θέματα που πρέπει να αντιμετωπιστούν και μπορώ να σας πω, κύριε Υπουργέ παρ’ όλη τη βαθιά εκτίμηση που έχω και στην προσωπικότητά σας και στο έργο σας ότι δεν τα αντιμετωπίζουν. Φέρτε νομοσχέδιο να αντιμετωπίσετε ριζικά το θέμα. Τα ΠεΣΥ ήταν μια ιδέα του Αλέκου Παπαδόπουλου που είχε κάποιο βάθος. Φοβούμαι ότι πριονίζονται συνεχώς με τις ανάγκες του κ. Χριστοδουλάκη να μπουν στο Χρηματιστήριο. ‘Ε, δεν γίνονται όλα Χρηματιστήριο!
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Κωνσταντίνος Βρεττός): Ο κ. Τσιπλάκης έχει το λόγο.
      ΝΙΚΟΛΑΟΣ ΓΚΑΤΖΗΣ: Δεν υπάρχει κατάλογος κύριε Πρόεδρε ;
      ΠΡΟΕΔΡΕΥΩΝ (Κωνσταντίνος Βρεττός): Με βάση τον κατάλογο δίνω το λόγο. Πρώτα είναι ο κ. Τσιπλάκης, μετά εσείς και μετά ο κ. Μαντέλης. 
      Ορίστε, κύριε Τσιπλάκη, έχετε το λόγο. 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Η κυβερνητική επίκληση περί αναδιοργάνωσης του συστήματος κοινωνικής φροντίδας είναι εντόνως και βασίμως αμφισβητούμενη από πλευράς Νέας Δημοκρατίας. Και οι συγκεκριμένοι λόγοι διατυπώθηκαν αναλυτικά και πλήρως. Επωφελούμαι να πω, κύριε Πρόεδρε, σε συνέχεια και της τοποθέτησής μου στην επί της αρχής συζήτηση ότι το άρθρο ειδικότερα 21, που αφορά το ΠΙΚΠΑ και τους λοιπούς προνοιακούς φορείς είναι ανεπιτυχές και πάσχει συνταγματικότητας. Διότι γνωρίζουμε πάρα πολύ καλά ότι και το ΠΙΚΠΑ, αλλά και οι λοιποί προνοιακοί φορείς επιτελούσαν χρόνια πολλά ένα συγκεκριμένο έργο και κυρίαρχα μια αναντικατάστατη εμείς πιστεύουμε προνοιακή πολιτική σε ομάδες του πληθυσμού, που δεν είχαν και τη δυνατότητα πρόσβασης στο ΕΣΥ. Είναι γνωστό το έργο που επιτελούσαν τα ιατροκοινωνικά κέντρα και οι παιδοκλινικές –το λέω ενδεικτικά- του ΠΙΚΠΑ. Πέραν μιας διαχρονικής συμπεριφοράς κυβερνητικής, συνειδητής η οποία αποσκοπούσε στην αποδυνάμωση και αποδιοργάνωση αυτών των προνοιακών φορέων και από πλευράς οικονομικής δυνατότητος, αλλά και από πλευράς εμψύχου δυναμικού, είναι γνωστό σε όλους μας ότι με το ν. 3106/2003 καταργήθηκαν αυτοί οι συγκεκριμένοι προνοιακοί φορείς και υπήχθησαν στα ΠεΣΥΠ και κατ’ επέκταση στο ελληνικό δημόσιο. Και αν τότε στα πλαίσια μιας αναλυτικής συζήτησης δεν μπόρεσε να περιέλθει νομοθετικά η περιουσία αυτών των προνοιακών φορέων στο ελληνικό δημόσιο, έρχεστε σήμερα ως Κυβέρνηση και αποπειράσθε να υλοποιήσετε αυτήν την περιέλευση της περιουσίας πραγματικά στα ΠεΣΥΠ και στο ελληνικό δημόσιο.
      Ως Νέα Δημοκρατία λέμε ότι αυτό είναι ανεπιτυχές και διότι αυτή η περιουσία είναι πάρα πολύ μεγάλη, ανερχόμενη σε επτά –και πλέον- τρισεκατομμύρια δραχμές, αποσκοπούσα όμως να υλοποιήσει συγκεκριμένο χρόνια τώρα έργο και κυρίαρχα με βάση τη θέληση των όσων κληροδότησαν ή παρέσχον δωρεές στα συγκεκριμένα νομικά πρόσωπα, αλλά και διότι τελικώς η αποπειρώμενη απαλλοτρίωση –εγώ θα έλεγα χαρακτηριστικά- αυτής της περιουσίας, που υπήρχε μια συγκεκριμένη –το λέω νομικά- βούληση αυτών των οποίων έδωσαν τις περιουσίες, γίνεται πραγματικά κατά παράβαση του Συντάγματος.
      Το λέγω τούτο με την έννοια ότι δεν μπορεί για νομικά πρόσωπα λειτουργούντα κατά τους κανόνες του ιδιωτικού δικαίου –και, επαναλαμβάνουμε, στο κυρίαρχο μέρος της περιουσιακής τους κατάστασης κατά τη βούληση των όσων παρέσχον αυτές τις περιουσίες- να γίνεται αυτήν τη στιγμή μεταβίβαση όλης αυτής της περιουσίας στο ελληνικό δημόσιο για συγκεκριμένο σκοπό, για κάλυψη των «τρυπών» -εγώ θα έλεγα- του κρατικού προϋπολογισμού, ο οποίος αναφέρεται σε αυτό το συγκεκριμένο τομέα, τον διαχειριζόμενο από πλευράς Υπουργείου Υγείας.
      Αυτά είναι αναμφισβήτητα και τα επικαλείται η Νέα Δημοκρατία και είχα καθήκον να τα επισημάνω επικαλούμενος -έστω την υστάτη στιγμή- να προβληματισθεί επ’ αυτής της συγκεκριμένης ρύθμισης η Κυβέρνηση. Και επωφελούμαι και για κάτι άλλο.
      Σας καταθέτω, κύριε Υπουργέ, και θα το καταθέσω στα Πρακτικά -και θέλω να πιστεύω ότι θα προβληματιστείτε με την έννοια του Υπουργείου ως συναρμοδίου με το Υπουργείο Εσωτερικών- το εξής: Υπάρχει ένα πρόβλημα, το οποίο στο συγκεκριμένο υπόμνημα αποτυπώνεται πλήρως και -θα έλεγα- με νομικά στοιχειοθετημένο τρόπο, κάποιων υπαλλήλων του πρώην Εθνικού Οργανισμού Πρόνοιας που μετετάγησαν εις ανύποπτο χρόνο επί τη βάσει συγκεκριμένων διατάξεων στις νομαρχιακές αυτοδιοικήσεις. Αυτοί κατ’ αριθμόν δεν υπερβαίνουν τους σαράντα πέντε ανά την Ελλάδα. Αυτήν τη στιγμή μισθολογικά έχουν διάφορη αντιμετώπιση άλλων συναδέλφων τους σε αυτούς τους φορείς κοινωνικής φροντίδας, οι οποίοι λόγω μεταβολών και μη –τότε- αποδοχής των δικών τους αιτήσεων μετατάξεων, λόγων νομοθετικών μεταβολών κατόρθωσαν -και το λέω συγκεκριμένα δυνάμει του ν. 2648/1998- να έχουν αυτήν τη στιγμή παροχή ενός συγκεκριμένου εφάπαξ -καταβαλλόμενου βοηθήματος του ν.103/1975- που δεν έχουν οι μεταταγέντες στις νομαρχιακές αυτοδιοικήσεις.
      Σας καταθέτω το συγκεκριμένο υπόμνημα. Επιζητώ να προβληματιστείτε και να συμπροβληματιστείτε με το συναρμόδιο Υπουργό Εσωτερικών. Είναι ένα ζήτημα που αφορά ελάχιστους και που για λόγους ισότητας επιβάλλει –θα έλεγα- μεταχείριση παρομοία με αυτούς, των οποίων –επαναλαμβάνω- λόγω τυχαίων περιστατικών δεν έγινε αποδεκτή –και αυτών- η συγκεκριμένη υποβληθείσα αίτηση μετάταξης σε χρόνο προγενέστερο βέβαια, σε χρόνο αναφερόμενο στην περίοδο που ίσχυσαν οι νόμοι που προεπικαλέσθηκα.
      Ευχαριστώ πολύ.
      (Στο σημείο αυτό ο Βουλευτής κ. Κωνσταντίνος Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Τμήμα ότι τη συνεδρίασή μας παρακολουθεί ο Υπουργός Βιομηχανίας, Ενέργειας και Φυσικών Πόρων της Πολιτειακής Κυβέρνησης της Βικτωρίας της Αυστραλίας, κ. Θάνος Θεοφάνους.
      Η Βουλή τον καλωσορίζει.
      (Χειροκροτήματα από όλες τις πτέρυγες της Βουλής)
      Ο κ. Γκατζής έχει το λόγο.
      ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
      Κύριε Πρόεδρε, μια Κυβέρνηση κρίνεται για την κοινωνική της πολιτική πρώτα-πρώτα από τις υπηρεσίες υγείας που παρέχει στους πολίτες και από την κοινωνική πρόνοια σαν εργαλείο ανακούφισης και ενίσχυσης των πασχόντων.
      Κύριοι συνάδελφοι, η μέχρι τώρα πολιτική της Κυβέρνησης στους τομείς αυτούς, εάν δούμε τους προϋπολογισμούς, για μεν την υγεία –ιδιαίτερα όπως αυτή εκφράζεται μέσα από τα κρατικά νοσοκομεία- η επιχορήγηση είναι στο 6% των λειτουργικών δαπανών των νοσοκομείων, ενώ τα υπόλοιπα είναι από χρήματα που εισπράττει το ίδιο το νοσοκομείο από τα ασφαλιστικά ταμεία και από τα έσοδα που εισπράττει με την καταβολή των νοσηλειών που πληρώνουν οι ασθενείς.
      Από την άλλη μεριά, η πρόνοια έχει γίνει πια ένα εργαλείο της Κυβέρνησης που θέλει να περικόψει ουσιαστικά από τον κρατικό προϋπολογισμό αυτές τις δαπάνες και να τις μεταφέρει στην Τοπική Αυτοδιοίκηση.
      Αυτό θα το δείτε με το πρόγραμμα «Επίσκεψη στο Σπίτι», με την «Οικογενειακή Φροντίδα», με το ένα, με το άλλο, κ.λπ., τα οποία, ναι, μεν με ορισμένες συμβάσεις και προγραμματικές συμφωνίες και ενισχύσεις δίνει για ένα, δύο και δυόμισι χρόνια, αλλά από εκεί και πέρα είναι υποχρεωμένη η Τοπική Αυτοδιοίκηση να αντιμετωπίσει όλες αυτές τις δαπάνες. Καταλαβαίνετε, μάλιστα, όταν υπάρχουν περικοπές στους ίδιους τους κρατικούς πόρους και δεν δίνονται οι θεσμοθετημένοι πόροι, ότι είναι αναγκασμένη εκ των υστέρων η Τοπική Αυτοδιοίκηση ή να βάλει φόρους και τέλη σε όλους τους πολίτες ή να βάλει ανταποδοτικά στους χρήστες. Αυτή είναι η πολιτική μέχρι σήμερα.
      Έρχεται, λοιπόν, τώρα η Κυβέρνηση με το άρθρο 20, να δώσει μία λύση -κατά την άποψή της- στα χρόνια προβλήματα που ήδη υπάρχουν και σ’ αυτά που μπορεί να εμφανιστούν στον τομέα της δημόσιας υγείας. Δεν ξέρω αν αυτά τα μέτρα λαμβάνονται για την αντιμετώπιση της άτυπης –δεν ξέρω πώς τη λένε- πνευμονίας ή όχι, αλλά αν σήμερα κάποιος το διαβάσει αυτό και αν δει την πραγματικότητα, κύριε Υπουργέ, θα πει το εξής: Μα, μέχρι σήμερα υπάρχει τίποτα;
      Σας θέτω εγώ το εξής ερώτημα: Στο Βόλο υπάρχει υγειονομική υπηρεσία. Αυτό το λέω, γιατί εδώ, στην πρώτη παράγραφο του άρθρου 20 αναφέρετε τα μέτρα τα οποία σκοπεύετε να πάρετε, στη δεύτερη παράγραφο το πώς αυτά θα υλοποιηθούν και στην τρίτη παράγραφο ποια θα είναι τα εκτελεστικά όργανα, τα οποία και θα εντοπίζουν και θα αντιμετωπίζουν.
      Αναφέρεστε και στις υπηρεσίες υγειονομικού. Ξέρετε ότι στο Βόλο η νομαρχιακή υγειονομική υπηρεσία απαρτίζεται μόνο από το διευθυντή και τον υποδιευθυντή και η υπηρεσία με βάση το οργανόγραμμα που έχει, στερείται οκτώ ελεγκτών δημόσιας υγείας εδώ και πέντε χρόνια; Δεν έχει ούτε έναν! Αυτό το λέτε εσείς, κύριε Υπουργέ, αντιμετώπιση της δημόσιας υγείας; Έρχεστε σήμερα και νομίζετε ότι θα το λύσετε αυτό;
      Στο Βόλο της Μαγνησίας, για παράδειγμα, πώς θα αντιμετωπιστεί το πρόβλημα της δημόσιας υγείας, όταν αυτές οι υπηρεσίες δεν υπάρχουν ουσιαστικά και ο διευθυντής και ο υποδιευθυντής εκεί δεν κάνουν τίποτα άλλο, παρά να υπογράφουν χαρτιά για ελέγχους δημόσιου ενδιαφέροντος –καταστήματα, κ.λπ.- που είναι υποχρεωμένοι να υπογράφουν.
      Κύριε Πρόεδρε, θέλω να πω ότι έτσι όπως η υγεία εμπορευματοποιείται από μέρα σε μέρα, έτσι όπως η δαπάνη της υγείας μεταφέρεται εξ ολοκλήρου στα ασφαλιστικά ταμεία και στους πολίτες, αυτό το μέτρο συνίσταται προς αυτήν την κατεύθυνση. Αυτό φαίνεται και με το πώς στελεχώνεται με τις επιτροπές που συστήνει το Υπουργείο –Επιτροπή Αξιολόγησης Ανωτέρων Στελεχών, κλπ- οι οποίες αναφέρονται παρακάτω.
      Έχουμε, όμως, και το παράδειγμα μέχρι σήμερα, γιατί και σήμερα υπάρχουν νόμοι και σήμερα η δημόσια υγεία έχει ένα αντικείμενο και ένα χάρτη βάσει του οποίου κινείται και αντιμετωπίζει τα προβλήματα της δημόσιας υγείας. Όμως, κύριε Υπουργέ, είναι τελείως, μα, τελείως απαξιωμένες και δείχνει το ενδιαφέρον της πολιτείας και για τη δημόσια υγεία.
     Από εκεί και πέρα, θα ήθελα, κύριε Υπουργέ, πριν αναφερθώ στο άρθρο 21,  επειδή ακριβώς έκανε εξαγγελίες και ο Υφυπουργός Υγείας για τη στελέχωση των κέντρων υγείας, να σας πω το εξής: Ξέρετε ότι τα Κέντρα Υγείας Βόλου –ιδιαίτερα της επαρχίας, γιατί αστικά κέντρα στα χαρτιά είχαν συνταχθεί, αλλά ποτέ δεν υλοποιήθηκαν- και αυτά των άλλων απομακρυσμένων περιοχών, όπως είναι της Ζαγοράς ή της Σκοπέλου ή της Σκιάθου, είναι πέρα για πέρα εγκαταλελειμμένα;
      Ξέρετε ότι γιατροί ειδικοτήτων έχουν να πατήσουν σε αυτά τα κέντρα υγείας πάνω από δύο χρόνια; Ξέρετε ότι στερούνται προσωπικού; Ξέρετε ότι η τηλεϊατρική της Σκοπέλου δεν λειτουργεί, γιατί το Υπουργείο δεν διαθέτει 3.000.000 για να γίνει προσαρμογή του μηχανήματος με τον εκσυγχρονισμό που έκανε εδώ το νοσοκομείο, που αυτό είναι το τερματικό για την επικοινωνία; Ξέρετε επίσης ότι αυτή η τηλεϊατρική δουλεύει μόνο μέχρι τις 2.00΄ το μεσημέρι; Από εκεί και πέρα απαγορεύεται να αρρωστήσει κάποιος.
      Λύστε αυτά τα απλά προβλήματα. Ο κόσμος εκεί κινδυνεύει. Είναι απομονωμένος, συγκοινωνίες δεν υπάρχουν. Οι γιατροί, όμως, είναι απαραίτητο να υπάρχουν, αλλά και αυτόν τον κανονισμό που έχετε θεσπίσει, τηρήστε τον. Να πηγαίνουν οι γιατροί ειδικοτήτων, όπως προβλέπεται. Να υπάρχει μία παρασκευάστρια, γιατί ο ασθενής είναι αναγκασμένος να φύγει είτε από τη Σκόπελο για να έλθει στο Βόλο είτε να κατέβει από τη Ζαγορά, χάνοντας μεροκάματα, δαπάνες, χρόνο κ.λπ. και υφίσταται επιπλέον ταλαιπωρία.
      Επίσης, κύριε Υπουργέ, θα ήθελα να σας πω λίγα λόγια και για το ΠΙΚΠΑ. Εγώ επειδή ήμουν για χρόνια δημοτικός σύμβουλος στο Βόλο, ξέρω ότι τα περισσότερα περιουσιακά στοιχεία του ΠΙΚΠΑ προέρχονται από δωρητές. Μάλιστα, πολλοί εξ αυτών λένε ότι σε περίπτωση μη λειτουργίας του ΠΙΚΠΑ, τα περιουσιακά στοιχεία τα οποία δωρίζουν, να πάνε στην Τοπική Αυτοδιοίκηση.
      Με ποιο δικαίωμα εσείς τα στερείτε τώρα και λέτε ότι δεν ισχύει τίποτα μέχρι σήμερα; Οι δωρητές οι οποίοι έδωσαν αυτά τα ακίνητα, είχαν και κάποια εντολή και έλεγαν ότι σε περιπτώσεις τέτοιες κ.λπ., θα πάνε στην Τοπική Αυτοδιοίκηση. Εσείς αγνοείτε τα πάντα. Με ποιο δικαίωμα; Εδώ δεν είναι «αποφασίζουμε και διατάσσουμε». Προσέξτε γιατί χρεώνεστε και για τις  δημοκρατικές πια διαδικασίες. 
Δεν μπορεί το Υπουργείο να αγνοεί τους δωρητές και να διαγράφει την επιθυμία τους, όταν διαθέτουν την περιουσία τους σ’ ένα ίδρυμα. Είναι πια και δημοκρατική ευαισθησία το να συμμερίζεται κανείς την εντολή του δωρητή. 
      Κύριε Υπουργέ, θα μου επιτρέψετε να πω ακόμα ότι οι υπηρεσίες υγείας δεν μπορεί να είναι μη κερδοσκοπικού χαρακτήρα και να ενισχύονται από την πολιτεία, γιατί καμία δεν είναι έτσι. Μπορείτε να μας αναφέρετε εσείς καμία μη κερδοσκοπικού χαρακτήρα; Ό,τι υπάρχει, είναι από μεγάλα ιδρύματα. Παραδείγματος χάρη, είναι το «Ωνάσειο» κ.λπ., το οποίο και αυτό δεν είναι μη κερδοσκοπικού χαρακτήρα. Εκεί πληρώνει κανείς με τα ασφάλιστρά του είτε πληρώνει κανονικά, όταν δεν έχει ασφάλιστρα. 
      Υπάρχουν αυτοί, όμως, οι οποίοι παίρνουν αυτές τις επιδοτήσεις. Και πολύ σωστά επεσήμανε ο συνάδελφος και σύντροφός μου κ. Τζέκης ότι μπορεί να γίνει διασπάθιση του έργου και να παρουσιαστούν 20, 30, 40 χιλιάδες ευρώ κ.λπ. και να γίνει ένα έργο, που να φτάσει τις εκατοντάδες εκατομμυρίων δραχμών. Αυτό πώς εξασφαλίζεται; Και μάλιστα δεν γίνεται κανένας έλεγχος. Αναλαμβάνει την ευθύνη αυτή το ίδρυμα. 
      Ο δημόσιος έλεγχος είναι απαραίτητος για τα πάντα, κύριε Υπουργέ, όταν πρόκειται μάλιστα για δημόσιο χρήμα που είναι ιερό. Η κυβέρνηση αυτή το σπαταλά χωρίς φειδώ, χωρίς να αντιλαμβάνεται ότι στερείται ο Έλληνας πολίτης το χρήμα αυτό, για να μπορέσει η πολιτεία να του παρέχει ιδιαίτερα τα συνταγματικά του δικαιώματα για την υγεία και πρόνοια, τα οποία εσείς καταστρατηγείτε.
      Γι’ αυτούς τους λόγους, όπως είπε ο εισηγητής μας, εμείς κύριε Πρόεδρε, θεωρούμε ότι αυτά τα μέτρα είναι για την παραπέρα υποβάθμιση της πρόνοιας, για την παραπέρα εμπορευματοποίηση της δημόσιας υγείας. Θεωρούμε ότι πρέπει να αλλάξει η πολιτική ιδιαίτερα σε αυτούς τους τομείς, αλλά αυτή η Κυβέρνηση ούτε θέλει ούτε μπορεί, γιατί ακολουθεί τις εντολές των μονοπωλιακών συμφερόντων και ιδιαίτερα των συμφερόντων αυτών που ασχολούνται με τους τομείς της υγείας και της πρόνοιας.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Μαντέλης.
      ΑΝΑΣΤΑΣΙΟΣ ΜΑΝΤΕΛΗΣ: Κύριε Πρόεδρε, εγώ θέλω να μιλήσω για την τροπολογία.
      ΠΡΟΕΔΡΕΥΩΝ (Κωνσταντίνος Βρεττός): Τότε θα πάρετε αργότερα το λόγο.
      Ο Υπουργός Υγείας και Πρόνοιας, ο κ. Κωνσταντίνος Στεφανής, έχει το λόγο.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Κύριε Πρόεδρε, κυρίες και κύριοι Βουλευτές, έχουν εγερθεί πολλές και ποικίλες αμφισβητήσεις για τις τροπολογίες που ενσωματώνονται στα άρθρα 20 και 21.
      Το ένα θέμα, που τέθηκε, ήταν αυτό της πρόωρης λήξης της θητείας των προέδρων ΠεΣΥ.
      Ο λόγος, για τον οποίον υπάρχει αυτή η συμπληρωματική διάταξη, δεν είναι γιατί εισάγεται κάτι καινούργιο. Απλούστατα γίνεται μία πιο σαφέστερη και αναλυτικότερη ρύθμιση, για να μην υπάρχουν αμφισβητήσεις. 
      Ο κ. Ματζαπετάκης έθεσε το θέμα για το αν και κατά πόσο θα έπρεπε στους «σοβαρούς λόγους» να γίνει μία περαιτέρω διευκρίνιση και να πούμε ότι «οι σοβαροί αυτοί λόγοι συνεπάγονται τη μη εύρυθμη λειτουργία των συγκεκριμένων ΠεΣΥ».
    Θέλω να σας πω ότι εμείς δεν θα είχαμε καμία αντίρρηση να προστεθεί.
    Τα θέματα, που αφορούν το όλο σύστημα υγείας, τη στελέχωση των νοσοκομείων και των κέντρων υγείας είναι γενικότερα θέματα και δεν περιλαμβάνονται στο προκείμενο νομοσχέδιο.
    Παρά ταύτα, επειδή τέθηκε ειδικότερα το θέμα της στελέχωσης των υγειονομικών υπηρεσιών των νομαρχιών, θα ήθελα να πω ότι έχει γίνει προκήρυξη διακοσίων ογδόντα οκτώ νέων θέσεων για επόπτες δημόσιας υγείας σε όλη την Ελλάδα, εκτός αυτών που ήδη υπάρχουν.
    ΝΙΚΟΛΑΟΣ ΓΚΑΤΖΗΣ: Κύριε Υπουργέ, αυτή ήταν η απάντηση Υπουργού σε ερώτησή μου πριν από δύο χρόνια. Είχα υποβάλει ερώτηση για την υπηρεσία του Βόλου.
    ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Η προκήρυξη έγινε την 1η Ιουνίου. 
    Ο κ. Παυλίδης δεν είναι εδώ. Θα ήθελα, όμως, να τον διαβεβαιώσω ότι η μέριμνα της Κυβέρνησης για τη νησιωτική Ελλάδα υφίσταται και οπωσδήποτε θα ενταθεί στο μέλλον και θα εκδηλωθεί με διάφορα μέτρα.
    Επίσης θα ήθελα να τον διαβεβαιώσω ότι και ο ίδιος, αλλά και οι κάτοικοι των νησιωτικών περιοχών θα είναι σε θέση σε σύντομο χρονικό διάστημα να διαπιστώσουν ότι η στελέχωση των διαφόρων μονάδων με άτομα από τα STAGE του ΟΑΕΔ για δεκαοκτώ μήνες θα συμβάλουν σημαντικά στην απόδοση αυτών των μονάδων. Αυτά τα άτομα δεν πρόκειται να αντικαταστήσουν ούτε το μόνιμο προσωπικό, το οποίο θα αυξηθεί ούτε πρόκειται να αντικαταστήσουν τους εποχικούς, οι οποίοι έχουν τη δυνατότητα να στελεχώσουν αυτές τις μονάδες. Υπήρχε μία καθυστέρηση, η οποία καλύπτεται με αυτά τα άτομα που ανήκουν σε αυτήν την κατηγορία. 
    Για το θέμα της διαφάνειας και για το ποσό των 80.000 ευρώ, που τίθεται ως ανώτατο όριο δαπάνης, εξήγησα ότι αυτό γίνεται κυρίως για ένα λόγο, για να διευκολυνθούν οι λειτουργίες των μονάδων ψυχικής υγείας, που αντιμετωπίζουν πάρα πολλά προβλήματα.
      Και ένα από τα προβλήματα που αντιμετωπίζουν, πέραν του γεγονότος ότι υπάρχει ένα πρόβλημα αντίδρασης από τις τοπικές κοινωνίες, είναι το πρόβλημα ότι πρέπει να περνάνε από πολλές γραφειοκρατικές διαδικασίες, ιδιαίτερα στις νομαρχίες και αυτός είναι ο λόγος για τον οποίο προβλέπεται κυρίως αυτή η δυνατότητα. Δε νομίζω ότι τα έργα αυτά, τα οποία είναι έργα μικρά, θα υπερβαίνουν το ποσό των 80.000 ευρώ. Δεν πρόκειται για μεγάλα έργα, πρόκειται ως επί το πλείστον για μικρά έργα, τα οποία είναι πολύ μικροτέρου κόστους.
      Το μεγάλο πρόβλημα που τέθηκε ως το σημαντικότερο στο άρθρο 21, σχετικά με το ΠΙΚΠΑ, αλλά και όλες τις άλλες υπηρεσίες κοινωνικής φροντίδας, η συζήτηση πάνω στο θέμα αυτό ήδη έχει γίνει και μάλιστα πάρα πολύ εκτεταμένη, όταν συζητιόταν το νομοσχέδιο 3106. Εκεί διατυπώνεται σαφώς τι έκαναν τα ΠεΣΥ στα οποία ενσωματώνονται όλες αυτές οι μονάδες κοινωνικής φροντίδας.
      Το διαβάζω: «Το ΠεΣΥ διαθέτει τα περιουσιακά στοιχεία των μονάδων κοινωνικής φροντίδας αυτού, για τα οποία υπάρχει δέσμευση από τις περί κληρονομιών, κληροδοσιών και δωρεών διατάξεις, ειδικά και αποκλειστικά για το σκοπό τον οποίο αφιερώθηκαν και με τους όρους που τέθηκαν με τις πράξεις εν ζωή ή αιτία θανάτου».
      ΝΙΚΟΛΑΟΣ ΓΚΑΤΖΗΣ: Δηλαδή, θα δοθούν στην Τοπική Αυτοδιοίκηση;
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Συνεπώς δεν πρόκειται να τεθεί εν αμφιβόλω η διαφύλαξη των σκοπών των διαθετών προς τις μονάδες κοινωνικής φροντίδας ούτε πρόκειται να γίνουν αντικείμενο εμπορικής εκμετάλλευσης. Απλούστατα -αλλά δεν θα συζητήσουν πάλι από την αρχή το ν.3106 που είναι νόμος πλέον- θεωρήθηκε και είναι πράγματι έτσι ότι με τον τρόπο αυτό υπάρχει ένας εξορθολογισμός του όλου συστήματος κοινωνικής φροντίδας. Όσον αφορά δε τις ιατροκοινωνικές υπηρεσίες στις οποίες αναφερθήκατε, αυτές εντάσσονται στην πρωτοβάθμια φροντίδα. Συνεπώς θα εξακολουθούν να παρέχονται αυτές οι υπηρεσίες κοινωνικού τύπου, αλλά θα παρέχονται από τις μονάδες πρωτοβάθμιας φροντίδας.
      ΝΙΚΟΛΑΟΣ ΓΚΑΤΖΗΣ: Αφού έκλεισε στο Βόλο το ΠΙΚΠΑ, κύριε Υπουργέ, τι φροντίδα θα παρέχετε; 
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Λέτε τι μπορεί να συμβεί. Να δούμε πρώτα τι θα γίνει και εκ των υστέρων να κάνουμε τον απολογισμό.
      ΝΙΚΟΛΑΟΣ ΓΚΑΤΖΗΣ: Δε λέω αυτό, λέω ότι έκλεισε.
      ΛΕΩΝΙΔΑΣ ΤΖΑΝΗΣ: Καλά έκανε και έκλεισε.
      ΚΩΝΣΤΑΝΤΙΝΟΣ ΣΤΕΦΑΝΗΣ (Υπουργός Υγείας και Πρόνοιας): Σε όσα έχουν κλείσει και δεν μπορούν να λειτουργήσουν, ασφαλώς θα διασφαλισθούν οι όροι εκείνοι που θα επιτρέψουν να παρέχονται στον αντίστοιχο πληθυσμό, όχι μόνο οι υπηρεσίες που παρείχαν αυτές οι μονάδες προηγουμένως, αλλά καλύτερες και ενσωματωμένες, ώστε να είναι λειτουργικές και αποδοτικές.
      Για το θέμα της γνώμης της Βουλής, αν θα έπρεπε να είναι γνώμη ή απόφαση της Βουλής, περί της μεταπήδησης, για υπηρεσιακούς λόγους, των προέδρων του ΠεΣΥ από το ένα ΠεΣΥ στο άλλο, ήθελα να σας πω ότι είναι ακριβώς η αντιγραφή του ν. 2889. Η γνώμη της Βουλής ζητείται και η γνώμη αυτή όταν είναι πλειοψηφική γίνεται σεβαστή. Είναι ακριβώς η διατύπωση του ν. 2889.
      Αυτές είναι οι γενικές παρατηρήσεις που ήθελα να κάνω. Νομίζω ότι τα άλλα θέματα τα οποία έχουν τεθεί από τον κ. Κεδίκογλου είναι γενικής φύσεως, που αφορούν στο όλο σύστημα υγείας και φυσικά δεν μπορώ να σχολιάσω το λόγο για τον οποίο έχει επιλεγεί αυτό το γούπατο σε κάποιο δρόμο της Αθήνας. Δεν είναι αντικείμενο του παρόντος νομοσχεδίου. 
      Επιφυλάσσομαι να σχολιάσω περαιτέρω εισηγήσεις ή σχόλια τα οποία θα γίνουν στη συζήτηση των τροπολογιών.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας έχει το λόγο.
      ΝΙΚΗΤΑΣ ΚΑΚΛΑΜΑΝΗΣ: Ευχαριστώ, κύριε Πρόεδρε.
      Επί του άρθρου 20 η θέση μας είναι ξεκάθαρη. Το ψηφίζουμε πλην τις παραγράφους ζ1  και ζ2 , δηλαδή τα 80.000 ευρώ και το μητρώο επιτρεπομένων ιατροτεχνολογικών προϊόντων. Το λέω αυτό απλά για να γραφεί στα Πρακτικά.
      Έρχομαι τώρα στο άρθρο 21. Κύριε Υπουργέ, εσείς βεβαίως μας διαβάσατε το αντίστοιχο άρθρο του ν. 3106/2003, αναφέρομαι στο ΠΙΚΠΑ και την περιουσία του. Πράγματι αυτό λέει ο νόμος, σημασία όμως έχει τώρα τι λέει το άρθρο που φέρνετε, το οποίο αντικαθιστά και συμπληρώνει εκείνο το άρθρο. Όταν, λοιπόν, εγώ διαβάζω:«…που χρησιμοποιείται από τις μονάδες αυτού που αναφέρονται στην παράγραφο 2 του άρθρου 1 του ν. 3106/2003, περιέρχεται αυτοδικαίως χωρίς την τήρηση οποιουδήποτε τύπου, πράξης ή συμβολαίου και χωρίς αντάλλαγμα στα ΠεΣΥ, στα οποία υπάγονται οι παραπάνω μονάδες του», εσείς τι μου λέτε τώρα; Πρόκειται για δήμευση.
      Κατηγορηματικά καταγράφουμε ως κόμμα την έντονη αντίθεσή μας και καταγράφουμε στα Πρακτικά της Βουλής ότι από μέρους μας θα αναζητηθούν πάσης φύσεως ευθύνες σε ό,τι αφορά τη συγκεκριμένη νομοθετική ρύθμιση την οποία εισάγετε. Θέλουμε να είμαστε απόλυτα σαφείς και απόλυτα έντιμοι απέναντί σας. Κατηγορηματικά έχουμε αντίθεση. Είχαμε και στο νόμο και έχουμε κυρίως με αυτό.
      Θεωρούμε πλήρη δήμευση της περιουσίας του ΠΙΚΠΑ, για την οποία παρεμπιπτόντως  σας υπενθυμίζω ότι ακόμη περιμένουμε, παρά την παρέλευση μηνών, να μας δοθεί επίσημη απάντηση –όχι σε εμάς μόνο, στο Κοινοβούλιο και στην Επιτροπή Κοινωνικών Υποθέσεων- για το σε πόσα τρισεκατομμύρια ανέρχεται η περιουσία του ΠΙΚΠΑ. 
      Ο κ. Θάνος μας είχε πει ότι είχε γίνει καταγραφή, αλλά η καταγραφή δεν αρκεί. Την καταγραφή την είχαμε και εμείς, από αίτηση κατάθεσης εγγράφων. Την οικονομική αξιολόγηση αυτής της καταγραφής περιμένουμε.
      Ακούγονται ιλιγγιώδη ποσά, κύριε Υπουργέ. Άλλος λέει 7 τρισεκατομμύρια, άλλος λέει 5 τρισεκατομμύρια. Δεν ξέρω πόση είναι. Πέρασαν, όμως, μήνες από τότε και ακόμα δεν έχουμε ενημερωθεί αν έχει κάνει το Υπουργείο τελικά την οικονομική αξιολόγηση της περιουσίας του ΠΙΚΠΑ, για να δούμε και για τι  ποσά μιλάμε δηλαδή.
      Ευχαριστώ.
      ΠΡΟΕΔΡΕΥΩΝ (Κωνσταντίνος Βρεττός): Η Κοινοβουλευτικός Εκπρόσωπος του Συνασπισμού της Αριστεράς των Κινημάτων και της Οικολογίας κ. Στεργίου, έχει το λόγο.
      ΙΩΑΝΝΑ ΣΤΕΡΓΙΟΥ: Και εμείς θα θέλαμε να εκφράσουμε τις ίδιες αντιρρήσεις περίπου.
      Όσον αφορά κατ’ αρχήν την πρόωρη λήξη της θητείας των προέδρων, εμείς βλέπουμε μία φωτογραφική διάταξη, προκειμένου να «αδειαστούν» κάποιοι πρόεδροι ΠεΣΥ και οι αναπληρωτές τους, που προφανώς είτε δεν έκαναν τα γούστα της Κυβέρνησης ή εν πάση περιπτώσει συγκρούστηκαν με τις διοικήσεις. Υπάρχουν τέτοια ζητήματα.
      Βέβαια η επιλογή των Πε.ΣΥαρχών  είναι θέμα της Κυβέρνησης και είναι δική της η ευθύνη, επειδή τους επιλέγει. Από κει και πέρα, όμως, θα πρέπει να διασφαλίζουν τουλάχιστον τα εργασιακά τους δικαιώματα και εν πάση περιπτώσει να μην «αδειάζονται» έτσι.
      Βέβαια, η επιλογή των ΠεΣΥ αρχών είναι της Κυβέρνησης και είναι δική της η ευθύνη της επιλογής. Όμως, από κει και πέρα τουλάχιστον πρέπει να διασφαλιστούν τα εργασιακά τους δικαιώματα και εν πάση περιπτώσει το να μην «αδειάζονται» έτσι.
      Το άλλο ζήτημα στο οποίο πρέπει πάλι να αναφερθώ –το είχαμε πει και στην επιτροπή- είναι το ζήτημα των ιατροκοινωνικών κέντρων του ΠΙΚΠΑ, τα οποία, όπως είπε ο Υπουργός, πηγαίνουν στα ΠεΣΥ. Υπάρχουν ορισμένα ιατροκοινωνικά κέντρα σε απομακρυσμένες περιοχές που έχουν σκοπό τον εμβολιασμό κυρίως των κατοίκων και ιδιαίτερα σε περιοχές όπως είναι η Θράκη.  Αυτό αφορά εμβολιασμούς μειονεκτικών ομάδων σε χωριά όπου βρίσκονται αυτά τα ιατροκοινωνικά κέντρα και τα οποία μεταφέρονται στα γενικά νοσοκομεία. Υπάρχει ένα που υπάγεται στο Γενικό Νοσοκομείο της Ξάνθης.
      Αυτά τα ιατροκοινωνικά κέντρα κλείνουν. Ο κόσμος που εξυπηρετείται σ’ αυτά σήμερα, δεν θα εξυπηρετείται πια. Αυτό είναι ένα ζήτημα. Γι’ αυτό, εμείς τουλάχιστον καταθέσαμε και μία τροπολογία που έχει την έννοια ότι αυτά τα ιατροκοινωνικά κέντρα θα πρέπει να διατηρήσουν την αυτονομία τους και ως προς το αντικείμενο της εργασίας τους και ως προς την έδρα τους.
      Το άλλο πολυσυζητημένο ζήτημα είναι το θέμα της περιουσίας, στο οποίο κι εμείς επανερχόμαστε. Εδώ το ζήτημα είναι ότι ερχόμαστε σα Βουλή να πάρουμε θέση για τη μεταβίβαση της περιουσίας του ΠΙΚΠΑ και των άλλων φορέων της Πρόνοιας, χωρίς να ξέρουμε ποια είναι αυτή η περιουσία, την οποία οι κληροδότες έχουν δεσμευμένη, δηλαδή μόνο για το σκοπό για τον οποίο έχουν γίνει τα κληροδοτήματα. Δεν ξέρουμε πόσα άλλα δεν έχουν κάποιον τέτοιο σκοπό και εν πάση περιπτώσει αυτά πιθανόν να μείνουν και ελεύθερα, εφόσον θα μεταφερθούν στα ΠεΣΥ και η χρήση τους θα είναι στη δικαιοδοσία του κάθε ΠεΣΥ.
      Βέβαια δεν έχουμε αντίρρηση στο να αυξηθούν τα έσοδα των ΠΕΣΥ από την εκμετάλλευση αυτών των περιουσιών, όμως, ποιος διασφαλίζει ότι η περιουσία αυτή δε θα χρησιμοποιηθεί για άλλους σκοπούς; Ούτε και για τα σπήλαια του Δυρού είχε γραφτεί πουθενά ότι θα πήγαιναν σε κάποια ιδιωτική εταιρεία για εκμετάλλευση. Σήμερα, όμως, δίνονται για εκμετάλλευση σε ιδιωτική εταιρεία. Εμείς λόγω των αντιρρήσεων  που έχουμε για τα συγκεκριμένα δύο άρθρα, δεν θα τα ψηφίσουμε.
      Σας ευχαριστώ πολύ.
      ΠΡΟΕΔΡΕΥΩΝ (Κωνσταντίνος Βρεττός): Θα ήθελε κανένας συνάδελφος να δευτερολογήσει; Κανείς.
      Κηρύσσεται περαιωμένη η συζήτηση για την ενότητα των άρθρων 20-21.
      Ερωτάται το Τμήμα: Γίνεται δεκτό το άρθρο 20 όπως τροποποιήθηκε από τον κύριο Υπουργό, με τις παραγράφους 4α΄, 4β΄  και 6 της τροπολογίας 1601/87;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 20 έγινε δεκτό κατά πλειοψηφία όπως τροποποιήθηκε από τον κύριο Υπουργό, με τις παραγράφους 4 α΄, 4β΄ και 6 της τροπολογίας 1601/87.
      Ερωτάται το Τμήμα: Γίνεται δεκτό το άρθρο 21 ως έχει;
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Κωνσταντίνος Βρεττός): Συνεπώς το άρθρο 21 έγινε δεκτό ως έχει κατά πλειοψηφία.
      Κυρίες και κύριοι συνάδελφοι, εισερχόμαστε τη συζήτηση των τροπολογιών.
      Θα συζητηθεί η τροπολογία με αριθμό 1600/86, που είναι τροπολογία των Υπουργών κυρίων Χριστοδουλάκη, Πετσάλνικου, Στεφανή, Σκανδαλίδη.
      Ο κ. Νασιώκας έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, θα ήθελα να κάνω κάποιες αναδιατυπώσεις στην τροπολογία με γενικό αριθμό 1600 και ειδικό 86. 
      Στην αρχή της παραγράφου που προστίθεται στο άρθρο 3 του π.δ. 52/2002 με την παράγραφο 2 της ανωτέρω τροπολογίας,  μετά τα εισαγωγικά και τον αριθμό 3 προστίθεται: «3. Το Διοικητικό Συμβούλιο…»
      Στην ίδια παράγραφο, οι ημερομηνίες : «1. 1.1.2003 (στίχος πέμπτος), 31.12.2002 (στίχος έκτος) και 1.1.2003 (στίχος δέκατος) αντικαθίσταται με την ημερομηνία 1.7.2001.
      Στην παράγραφο 5 (στίχος έβδομος), η φράση: «….με αποφάσεις του Υπουργού Οικονομίας και Οικονομικών» αντικαθίσταται με τη φράση «με κοινές αποφάσεις των Υπουργών Οικονομίας και Οικονομικών και Υγείας και Πρόνοιας». 
      Οι παράγραφοι 3 και 6 του άρθρου 1 αποσύρονται για να εξεταστούν στο επόμενο νομοσχέδιο  και οι παράγραφοι 4 και 5 αναριθμούνται σε 3 και 4 αντίστοιχα. 
      Η τροπολογία 1600/86 εντάσσεται στο σχέδιο νόμου ως άρθρο 22. 
      Ειδικότερα το άρθρο 1 της τροπολογίας εντάσσεται ως παράγραφος Α του άρθρου 22 και το άρθρο 2 εντάσσεται ως παράγραφος Β του άρθρου 22.
      ΠΡΟΕΔΡΕΥΩΝ (Κωνσταντίνος Βρεττός): Ο κ. Ματζαπετάκης έχει το λόγο.
      ΣΤΕΛΙΟΣ ΜΑΤΖΑΠΕΤΑΚΗΣ:  Κύριε Πρόεδρε, δεν ζήτησα το λόγο να δευτερολογήσω και δράττομαι της ευκαιρίας να ευχαριστήσω τον Υπουργό που έκανε αποδεκτή την προηγούμενη προσθήκη, την οποία θεωρώ σημαντική.
      ΄Οσον αφορά την τροπολογία με γενικό αριθμό 1600, αναφέρεται στη λειτουργία και στη δράση του ΟΠΑΔ και στις υποχρεώσεις του. Μέσω αυτής της τροπολογίας παρέχονται όλες οι δυνατότητες, τα προνόμια και οι απαλλαγές που είχαν να κάνουν με το δημόσιο. Γι’ αυτό το λόγο δίνει τη δυνατότητα στον ΟΠΑΔ με τη χρηματοδότησή του να αναλαμβάνει την πληρωμή και τις λοιπές υποχρεώσεις που είχε μέχρι πρότινος το δημόσιο, όπως επίσης αναλαμβάνει και διάφορες άλλες υποχρεώσεις και την επίλυση διαφορών που καλώς είπε ο Υπουργός προηγουμένως ότι πρέπει να αρχίζουν από την ημερομηνία που αναλαμβάνει, και όχι προγενεστέρως.
      Στο άρθρο 2 αναφέρεται στον τρόπο πληρωμής των φαρμακοποιών. Θα ήθελα δε να τονίσω ότι καλώς προσδιορίζεται μια σαφής ημερομηνία πληρωμής των υποχρεώσεων προς τους φαρμακοποιούς. Αλλά όσον αφορά την ημερομηνία των σαράντα πέντε ημερών που ικανοποιεί θα έλεγα όλους τους φαρμακοποιούς, υπάρχει μία σύγχυση γιατί στο άρθρο 2, παράγραφο 3 αναφέρεται ότι θα πληρώνονται μέσα σε σαράντα πέντε μέρες, αλλά από την άλλη μεριά παραπέμπει και στο προηγούμενο άρθρο που αφήνει να εννοηθεί ότι θα υπάρξει μία κοινή υπουργική απόφαση των Υπουργών Οικονομικών, Εσωτερικών και Δημόσιας Διοίκησης και Υγείας και Πρόνοιας για το ποιος θα είναι ο χρόνος έναρξης της ισχύος αυτής. Ναι, μεν λέμε σε σαράντα πέντε μέρες, αλλά δεν ξέρω αν με αυτήν τη διάταξη παραπέμπει σε μεταγενέστερες ημερομηνίες.
      Αυτό, κύριε Υπουργέ, θα ήθελα να γίνει πιο σαφές. Εν πάση περιπτώσει, θα ήθελα να ξέρω από πότε λογαριάζεται η ημερομηνία αυτή των σαράντα πέντε ημερών.
      Κατά τα άλλα νομίζω ότι όλες οι προτάσεις της τροπολογίας είναι σωστές και δίνουν μια ικανοποιητική λύση στα εκκρεμούντα προβλήματα.
      ΠΡΟΕΔΡΕΥΩΝ (Κωνσταντίνος Βρεττός): Το λόγο έχει ο κ. Κωνσταντόπουλος.
      ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ μας εκπλήσσετε ευχάριστα που αποσύρετε την παράγραφο 5 και 6 οι οποίες θεωρούσαμε ότι έχουν τεράστιες ασάφειες. Ιδιαίτερα η παράγραφος 3 του άρθρου 1 είχε πάρα πολλές ασάφειες και άνοιγε κάποια πόρτα συνεργασίας του ΟΠΑΔ εκτός από ιδιώτες γιατρούς και με ιδιωτικές εταιρείες που ασχολούνται στο χώρο της πρωτοβάθμιας περίθαλψης. Επίσης στην παράγραφο 6 για τους άλλους φορείς κοινωνικής ασφάλισης ναι μεν η εισηγητική έκθεση αναφέρει παραδείγματος χάρη τον ΟΓΑ, αλλά υπήρχαν ορισμένες ασάφειες τις οποίες υποσχεθήκατε ότι θα τις ξαναδείτε. Συμφωνούμε, λοιπόν, με το άρθρο 1. 
      Στο  άρθρο 2 το μόνο που έχουμε να σας ρωτήσουμε είναι αν υπάρχει σύμφωνη γνώμη του Πανελλήνιου Φαρμακευτικού Συλλόγου, διότι εδώ υπάρχουν ορισμένες μικρές διαφοροποιήσεις σχετικά με τα αιτήματά του. Τριάντα μέρες ζητάνε αυτοί, εσείς γράφετε σαράντα πέντε. Νομίζω ότι δεν υπάρχει μεγάλη διαφορά, εάν αυτό που αναφέρετε στο άρθρο 2 είναι με τη σύμφωνη γνώμη του Πανελλήνιου Φαρμακευτικού Συλλόγου ή άλλων φορέων των φαρμακοποιών.
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, στην παράγραφο 4 αναφέρεται ότι μόνο με κοινή υπουργική απόφαση των Υπουργών Οικονομίας και Οικονομικών, Εσωτερικών Δημόσιας Διοίκησης και Αποκέντρωσης και Υγείας και Πρόνοιας που δημοσιεύεται στην Εφημερίδα της Κυβερνήσεως καθορίζεται ο τρόπος, η διαδικασία, οι αρμοδιότητες, η κατανομή αυτών στην κεντρική και στις περιφερειακές υπηρεσίες, ο χρόνος έναρξης ισχύος της παραγράφου αυτής κλπ. Πιστεύουμε ότι η κοινή υπουργική απόφαση λύνει ουσιαστικά ζητήματα τα οποία εμείς δεν λαμβάνουμε γνώση και μάλιστα λέει, ότι θα καθορίσει το χρόνο έναρξης ισχύος της παραγράφου αυτής. Αυτό σημαίνει αν λάβουμε υπόψη την τακτική της Κυβέρνησης ότι θα μεταθέτει από χρόνο σε χρόνο την έκδοση αυτής της υπουργικής απόφασης, όπως και παρακάτω στην τροπολογία με τον ΟΚΑΝΑ μια υπουργική απόφαση που έπρεπε να βγει το 1993 παίρνει καινούρια παράταση το 2003.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ -ΨΑΡΟΥΔΑ) 
      Πιστεύουμε ότι με το άρθρο 2 λύνεται αυτό το απαράδεκτο φαινόμενο να μην πληρώνει το δημόσιο τους φαρμακοποιούς όπως και τους γιατρούς. Η παράγραφος όμως 2 που λέει ότι με απόφαση των Υπουργών καθορίζεται ο χρόνος διεκπεραίωσης συγκρούεται με τις σαράντα πέντε μέρες. Θέλουμε μια διευκρίνιση. Εφόσον καθορίζονται οι σαράντα πέντε μέρες, γιατί θα πρέπει η κοινή υπουργική απόφαση να καθορίζει το χρόνο της διεκπεραίωσης;
      Αυτά είχα να πω και θα ήθελα μια διευκρίνιση για το άρθρο 1 και την παράγραφο 4, κύριε Υπουργέ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κ. Στεργίου.
      ΙΩΑΝΝΑ ΣΤΕΡΓΙΟΥ: Θα ήθελα να κάνω την εξής παρατήρηση στο άρθρο 2 για τον τρόπο πληρωμής των φαρμακοποιών. Είναι θετικό το ότι ορίζετε τις σαράντα πέντε ημέρες, αλλά υπάρχει και ένα ζήτημα σχετικά με τους γιατρούς του δημοσίου και θα ήταν σκόπιμο να προσθέσετε ότι μέσα σε σαράντα πέντε μέρες πρέπει να πληρώνονται και οι γιατροί που είναι συμβεβλημένοι με το δημόσιο και η απόδοση των χρημάτων σ’ αυτούς ξεπερνά τους έξι μήνες. Επίσης, είναι και οι εργαστηριακοί γιατροί, οι βιοπαθολόγοι, οι κυτταρολόγοι και οι παθολογοανατόμοι που αντιμετωπίζουν και αυτοί το ίδιο πρόβλημα. Καλό θα ήταν σε αυτήν τη συγκεκριμένη διάταξη να προσθέσουμε και αυτές τις κατηγορίες, μια και αφορά το ίδιο αντικείμενο.
      Ένα άλλο ζήτημα αφορά τον έλεγχο των συνταγών. Έχετε θεσπίσει το θεσμό των ιατρών ελεγκτών που υπάγονται στις ΥΠΑΔ, αλλά υπάρχει ένα πολύ σοβαρό ζήτημα. Σε κάθε περιφέρεια κέντρου υγείας έχετε ορίσει έναν ελεγκτή ο οποίος είναι πολύ δύσκολο να καλύψει τις ανάγκες όλων των περιοχών.
      Εγώ θα σας πω ένα πρόβλημα της περιοχής Ωρωπού, όπου το 80% των κατοίκων της περιοχής, που είναι τα χωριά του Ωρωπού και του Καλάμου και ανήκουν στο Κέντρο Υγείας Καπανδριτίου, εξυπηρετούνται από 1ης Ιουλίου από ένα γιατρό, ο οποίος είναι στο περιφερειακό ιατρείο των Αθηνών, ένα χωριό που δεν έχει καμία σύνδεση με τα άλλα χωριά με αποτέλεσμα οι δημόσιοι υπάλληλοι που θέλουν να πάρουν μία έγκριση συνταγής να χρειάζεται να μετακινηθούν χάνοντας μία ολόκληρη ημέρα εργασίας, για δε τους συνταξιούχους δεν το συζητάμε. Είναι πάρα πολύ δύσκολο γι’ αυτούς, διότι δεν υπάρχει συγκοινωνία. Αναγκάζονται να παίρνουν ταξί, πράγμα επιβαρυντικό γι’ αυτούς από πλευράς οικονομίας.
      Πιστεύω ότι πρέπει να ξαναδείτε αυτό το θέμα, διότι ίσως δεν ήταν καλή η πληροφόρηση που είχαν οι υπηρεσίες σας. Θα έπρεπε να ορίσετε περισσότερους ιατρούς ελεγκτές κόβοντας ανάλογα τις αμοιβές που έχετε θεσπίσει για τον ένα συγκεκριμένο γιατρό. Να ισχύσει δηλαδή αυτό που ίσχυε στο παρελθόν, όπου χρέη ελεγκτή ιατρού έκαναν οι γιατροί των αγροτικών ιατρείων και μάλιστα χωρίς αμοιβή. Θα ήθελα να το δείτε και αυτό το θέμα, κύριε Υπουργέ.
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κυρία Πρόεδρε, αφού σας καλωσορίσω από τας διακοπάς λέγω ότι -πιστεύω να περάσατε ωραία στην Αστυπάλαια όπου ασφαλώς  θα είχατε την ευκαιρία εκεί να δείτε πώς λειτουργεί και το σύστημα υγείας, για το οποίο μιλούμε σήμερα, περί του οποίου κάμνω ειδική περιγραφή, έχων προκαλέσει την όχι θετική αντίδραση κάποιων σε αυτήν την Αίθουσα- αφού λοιπόν και πάλι σας καλωσορίσω, θέλω να πω στον κύριο Υφυπουργό τα εξής:
      Κύριε Υφυπουργέ, εφθάσατε στο σημείο, η Κυβέρνησή σας δι’ υμών, να φέρνει ειδική τροπολογία, μετά από είκοσι χρόνια στην Κυβέρνηση, για το πώς θα πληρώνονται τα φάρμακα στους φαρμακοποιούς. Είναι πρωτοφανές. Έπρεπε να ξεσηκωθούν οι φαρμακοποιοί, ο ξεσηκωμός των φαρμακοποιών να έχει σαν συνέπεια να ξεσηκωθούν οι «δικαιούχοι» και να φτάσετε στη συνέχεια να φέρετε αυτήν την τροπολογία για να τακτοποιήσετε τις πληρωμές. 
      Θυμάμαι τις εφημερίδες όταν ήταν σε έξαρση η αντίδραση των ενδιαφερομένων. Έλεγαν οι εφημερίδες: «Το μπαταξίδικο κράτος». «Μπαταξής» το κράτος! Ξέρετε ποιος είναι ο «μπαταξής»;
      Θεωρώ ότι είναι ήττα της Κυβερνήσεώς σας καθόσον αφορά στον ευαίσθητο χώρο της υγείας, το γεγονός ότι φέρνει σήμερα αυτήν την τροπολογία. Όμως εμείς υποχρεούμεθα να τη συζητήσουμε. Και επ’ ευκαιρία αυτής της συζητήσεως να κάνουμε και αναφορές σε θέματα σαν αυτό που έθιξε προηγουμένως η κυρία συνάδελφος του Συνασπισμού.
      Με τους φαρμακοποιούς φαίνεται ότι βρήκατε, μία μέση λύση: να είμεθα, δηλαδή, ολιγότερον «μπαταξήδες» σαν κράτος! Με τους γιατρούς, όμως, τι θα κάμετε; Πληροφορούμαι με χαρά ότι μεθαύριο θα επισκεφθείτε τα Δωδεκάνησα. Αν είναι ακριβής η πληροφορία τοπικής εφημερίδος που λέγει ότι και «Νέα επίσκεψη στα Δωδεκάνησα του Υφυπουργού Υγείας κ. Νασιώκα». Μάλιστα αναφέρει και το πρόγραμμά σας, «Κάλυμνος-Λέρος-Πάτμος». Μια άλλη εφημερίδα περισσότερο δεικτική ομιλεί περί «Μπαράζ επισκέψεων κυβερνητικών στα Δωδεκάνησα. Άτακτη προσπάθεια αναστροφής του αρνητικού κλίματος».
      Ασχέτως του ποιος είναι ο σκοπός της επισκέψεως στην Κάλυμνο, θα μάθετε ότι κόψατε τις «εφημερίες» των γιατρών σ΄ ένα παραμεθόριο νησί, οι οποίες θεωρήθηκαν και είναι με απόφαση της Κυβερνήσεώς σας σαν κίνητρο για να πάνε γιατροί στα νησάκια. Κάνετε οικονομία στους γιατρούς του Νοσοκομείου της Καλύμνου, κύριε Υφυπουργέ; Έχει αυτό λογική; Εμείς εδώ φωνάζουμε για το πώς θα πληρωθεί η θέση ενός αγροτικού ιατρείου και εσείς κάνετε ό,τι μπορείτε για να διώξετε τους νοσοκομειακούς.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Αυτά λέει η τροπολογία; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, όχι διάλογο. Θα πρέπει να τελειώσετε, κύριε Παυλίδη. Ολοκληρώστε και θα σας απαντήσει ο κύριος Υπουργός.
      Και εσείς, κύριε Υφυπουργέ, θα παρακαλέσω να μη διακόπτετε. Θα απαντήσετε μετά σε όλους.
      ΑΡΙΣΤΟΤΕΛΗΣ ΠΑΥΛΙΔΗΣ: Τελειώνω αμέσως.
      Ερώτημα του κυρίου Υφυπουργού: «Μα, αυτό λέει η τροπολογία»; Απάντηση: Δεν λέγει η τροπολογία αυτό. Εσείς αναφέρεσθε στη σχέση σας με τους φαρμακοποιούς. Κι εγώ θεωρώ υποχρέωσή μου να πω ότι υπάρχουν και άλλες σχέσεις με κάποιους άλλους, τους γιατρούς δηλαδή. 
      Κι επειδή μεθαύριο θα πάτε στην Κάλυμνο, θα έλεγα να προετοιμασθείτε, διότι θα τεθεί θέμα –για εμάς θέμα ουσίας, για εσάς δευτερεύον φαίνεται- ότι δεν πληρώνετε «εφημερίες» και άλλα -πώς τα αποκαλείτε στη γλώσσα σας- και οι γιατροί θα μας φύγουν, κύριε Υφυπουργέ και μάλιστα γιατρέ. Δεν το καταλαβαίνετε αυτό το πράγμα; Κοντός ψαλμός, αλληλούια. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε, κύριε Παυλίδη.
      Υπάρχει άλλος συνάδελφος να μιλήσει; Όχι. 
      Ο κύριος Υπουργός έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Με την τροπολογία 1600 λύνονται σημαντικά θέματα του ΟΠΑΔ. Κι εδώ, επειδή ο τελευταίος συνάδελφος ομιλητής ήταν πολύ δεικτικός, θέλω κι εγώ να διευκρινίσω μερικά πράγματα. 
      Ο ΟΠΑΔ, ο Οργανισμός Περίθαλψης Ασφαλισμένων του Δημοσίου, είναι ένας οργανισμός που έγινε τα τελευταία χρόνια. Ουσιαστικά αναπτύχθηκε τους τελευταίους μήνες, από την 1.1.2003 και χρειαζόταν αυτές τις διατάξεις. Το άρθρο 1 δίνει τη δυνατότητα να λύσει και διαδικαστικά θέματα, αλλά και την ουσιαστική δυνατότητα για την ανάπτυξή του.
      Για το άρθρο 2, με το οποίο θέλω να ξεκινήσω –όπου ρωτήθηκα από τους συναδέλφους εδώ αν είναι σύμφωνος ο φαρμακευτικός κόσμος- θέλω να πω ότι είναι μία κοινή συμφωνία που έγινε μεταξύ των φορέων των φαρμακοποιών, του Υπουργείου Οικονομικών και του Υπουργείου Υγείας. Με τη διάταξη όπως είναι, κατοχυρώνονται απολύτως οι σαράντα πέντε ημέρες. Προστίθεται βεβαίως η παράγραφος 3 γιατί πράγματι εκκρεμεί, σύμφωνα με την παράγραφο 4 του άρθρου 1,  στο οποίο αναφέρεται, το πότε θα ξεκινήσουν οι σαράντα πέντε ημέρες, με τη νέα διαδικασία, όμως. Διότι με την υπάρχουσα διαδικασία γίνεται σύντμηση του χρόνου. Θα ισχύει, λοιπόν, και μέχρι να βγει η κοινή υπουργική απόφαση. Και με την κοινή υπουργική απόφαση θα πληρωνόμαστε με τις καινούριες διαδικασίες, δηλαδή του δειγματοληπτικού ελέγχου των ΥΔΕ, σε σαράντα πέντε ημέρες. Θα ισχύει με την τωρινή διαδικασία, αλλά σε σαράντα πέντε ημέρες. Δηλαδή το «σαράντα πέντε» κατοχυρώνεται από τώρα. Γι’ αυτό μπαίνει η παράγραφος 3. 
      ΑΓΓΕΛΟΣ ΤΖΕΚΗΣ: Δηλαδή θα είναι και νωρίτερα;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Μπορεί. Εάν τελειώνουν οι διαδικασίες νωρίτερα, νωρίτερα. Το «σαράντα πέντε» είναι το ανώτερο. Μπορεί και νωρίτερα.
      ΑΓΓΕΛΟΣ ΤΖΕΚΗΣ: Αργότερα; 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Αργότερα, όχι. Γι’ αυτό υπάρχει η ρητή διάταξη ότι σαράντα πέντε ημέρες είναι η μέγιστη που μπορεί να γίνει. Μάλιστα με την παλαιά διαδικασία διακρίνεται ακριβώς και τονίζεται: Είκοσι ημέρες η μία διαδικασία, είκοσι η δεύτερη διαδικασία, πέντε η τρίτη,  τελειώσαμε, είναι σαράντα πέντε ημέρες. 
      Βεβαίως, η τροπολογία ήρθε με τη σύμφωνη γνώμη. Το Υπουργείο Οικονομίας και Οικονομικών υπέγραψε, έφτιαξε μαζί με τον ΟΠΑΔ. Είναι υπηρεσίες δικές τους. Δεν είναι υπηρεσίες του Υπουργείου Υγείας αυτές που ελέγχουν τις συνταγές που κατατίθενται για να πληρωθούν. 
      Πράγματι, μπαίνει το θέμα ο ΟΠΑΔ να φτιάξει έτσι τις υπηρεσίες του που να μπορεί σε αυτόν το χρόνο να πληρώνει για όλους τους συναδέλφους γιατρούς. Νομίζω ότι όσο μας αφορά –και μας αφορά και σαν Υπουργείο Υγείας και Πρόνοιας και σαν προϊστάμενοι του ΟΠΑΔ- θα κάνουμε ό,τι είναι δυνατόν. Δεν μπορούσαμε, βέβαια, σήμερα αυτό να το συμπεριλάβουμε σε νόμο. Αλλά αυτό δεν σημαίνει ότι δεν θα κάνουμε ό,τι είναι δυνατόν για να πληρώνονται το συντομότερο δυνατόν. 
      Για την παράγραφο 4 του άρθρου 1 μπορώ να πω ακόμη ότι δίνεται η δυνατότητα στον ΟΠΑΔ να αναπτυχθεί. 
      Και βεβαίως -αναφέρομαι τώρα στον κ. Τζέκη- επειδή βγαίνουν μέσα από κοινή υπουργική απόφαση κάποια θέματα, που δεν θα μπορούσε να τα προβλέψει ο νόμος, αυτό δεν σημαίνει ότι δεν θα είναι πάντα στη διάθεσή σας όποια στοιχεία θέλετε για το πώς θα αναπτυχθεί ο ΟΠΑΔ ή πόσες θέσεις θα γίνουν με την κατ’ εξουσιοδότηση κοινή υπουργική απόφαση που τώρα παίρνουμε με την παράγραφο 4 του άρθρου 1.
      Δύο, τρία πράγματα ακόμη, για την καλύτερη λειτουργία του ΟΠΑΔ. Ελέχθησαν εδώ, παρ’ όλο που δεν είναι θέματα ακριβώς της διάταξης. Θα πω μόνο ότι την παράγραφο 3 και την παράγραφο 6 τις αποσύραμε γιατί πράγματι είναι παράγραφοι που πρέπει να μελετηθούν πάρα πολύ. Είναι πολύ ουσιαστική η παρέμβαση όπως ήταν η πρώτη διατύπωση. Θεωρούμε ότι πρέπει να γίνει διάλογος και με πάρα πολλούς άλλους φορείς πριν αυτή την παράγραφο ή όποιες απ’ αυτές επαναφέρουμε, όπως τις επαναφέρουμε. 
      Έρχομαι τώρα να πω για τους ελεγκτές ιατρούς, για την καλύτερη δηλαδή εξυπηρέτηση των ασφαλισμένων του δημοσίου και νομίζω ότι και με αυτήν τη διάταξη που ψηφίζουμε, ότι μπορεί αυτό να γίνει όπως μπορούν και όχι ένας αλλά και περισσότεροι γιατροί των κέντρων υγείας (…) να γίνουν ελεγκτές εάν χρειάζεται. Όπως καταλαβαίνετε είναι η πρώτη εφαρμογή, ξεκινήσαμε από 1η Ιανουαρίου, τώρα στελεχώνεται, αντιμετωπίζει δυσκολίες, νομίζω ότι θα τις ξεπεράσουμε, δεχόμενοι και τη δική σας πρόταση. 
      Και θέλω να κλείσω, λέγοντας για τις επισκέψεις στη Δωδεκάνησο, επειδή τυχαίνει να πηγαίνω για δεύτερη φορά σε πολύ μικρό χρονικό διάστημα. Όλο το Υπουργείο Υγείας αλλά τώρα θα αναφερθώ σε μένα, να πω ότι με αυτές τις επισκέψεις και με αυτές που θα κάνω σ’ αυτό το δίμηνο –κάνω μία τουλάχιστον επίσκεψη σε κάθε νομό της πατρίδος μας αυτά τα χρόνια που είμαι Υφυπουργός- είναι επισκέψεις ουσίας διαλόγου. Και εκεί δεν πάμε να αλλάξουμε το κλίμα επειδή θα πάμε. Αν θα αλλάξουμε το κλίμα, θα το αλλάξουμε επειδή θα λύσουμε προβλήματα. Και αυτή η προσπάθεια είναι και θεμιτή και νομίζω δεν έχει κανένας αντίρρηση γι’ αυτό. Ευχαριστώ.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Κακλαμάνης, Κοινοβουλευτικός Εκπρόσωπος της Νέας Δημοκρατίας έχει το λόγο.
	ΝΙΚΗΤΑΣ ΚΑΚΛΑΜΑΝΗΣ: Ευχαριστώ πολύ.
	Κύριε Υφυπουργέ, με τη διευκρίνιση που δώσατε στο άρθρο 2 σχετικά με τον τρόπο πληρωμής των φαρμακοποιών, πιστεύω ότι ενδεχομένως –τώρα είναι και συνάδελφοι φαρμακοποιοί εδώ που ξέρουν καλύτερα- αίρονται κάποιες επιφυλάξεις του Πανελληνίου Φαρμακευτικού Συλλόγου σχετικά με τη διατύπωση, όπου εμένα μου εστάλη ως ομόφωνη απόφαση του Δ.Σ. η τροπολογία που έχω καταθέσει και υπάρχει διαφορά στην τελευταία φράση. Πιστεύω ότι με τη διευκρίνιση που κάνατε ως προς το σαράντα πέντε ημέρες, ότι καλύπτεται. Βέβαια το αίτημα του Πανελλήνιου Φαρμακευτικού Συλλόγου είναι για τριάντα ημέρες ότι ισχύει στα άλλα ταμεία, δεν είναι για σαράντα πέντε. Αλλά εν πάση περιπτώσει, ας στηριχθεί και το σαράντα πέντε με τη δυνατότητα που είπατε να μην εξαντλείται. 
	Εκεί, όμως, που θέλω να πω δύο κουβέντες, διότι εσείς, κύριε Υφυπουργέ, προς τιμήν σας αποσύρατε την παράγραφο 3 και την παράγραφο 6, αλλά η τροπολογία αυτή συνετάχθη από τον κ. Χριστοδουλάκη, εσείς την προσυπογράψατε ως Υπουργείο μαζί με άλλους δύο συναρμόδιους Υπουργούς και όφειλε εδώ να είναι ένας από τους τρεις ή και ο κ. Χριστοδουλάκης, αλλά ένας από τους τρεις, δεν ξέρω ποιος έχει την αρμοδιότητα, Υφυπουργούς, διότι δεν είναι καθόλου τυχαία ούτε η 6 ούτε η 3. 
	Και για να δείτε ότι δεν είναι καθόλου τυχαία, η μεν 6 θυμίζει κάποια φωτογραφία κάποιας εταιρείας που παρέχει σε ιδιωτικό επίπεδο παροχές ιατρικών υπηρεσιών στη Θεσσαλονίκη, ένα το κρατούμενο. Το δε δεύτερο είναι το άρθρο 6, εάν θα δείτε εις μεν την αιτιολογική έκθεση λέει: «Με την παράγραφο 6 παρέχεται η δυνατότητα στον οργανισμό να συνάπτει συμβάσεις με άλλους φορείς για παροχή υπηρεσιών υγειονομικής περίθαλψης π.χ. με τον ΟΓΑ για κοινούς ελεγκτές ιατρούς. 
      Εάν ήταν έτσι, κανείς δεν θα είχε αντίρρηση. Αλλά εάν θα πάτε τώρα πίσω, στην αιτιολογική έκθεση του Γενικού Λογιστηρίου δεν λέει αυτό το πράγμα, το αφήνει τελείως ελεύθερο. Λέει ότι παρέχεται η δυνατότητα στον ΟΠΑΔ να συμβάλλεται έναντι αμοιβής με άλλους φορείς κοινωνικής ασφάλισης –δεν διευκρινίζει αν είναι δημόσιοι ή ιδιωτικοί οι φορείς κοινωνικής ασφάλισης- για την παροχή ή λήψη υπηρεσιών υγειονομικής περίθαλψης. Λοιπόν, ναι μεν η τροπολογία τυπικά συνετάχθη στο Υπουργείο Οικονομίας, ναι μεν είναι απόψεις του κ. Χριστοδουλάκη προφανώς και των συνεργατών του. Επειδή όμως η παροχή υγειονομικής περίθαλψης έχει να κάνει άμεσα με το δικό σας Υπουργείο, καλό είναι να συνεννοηθείτε και σε πρώτη ευκαιρία να μας πείτε τι συμβαίνει. Θέλω να πιστεύω ότι εσείς έχετε άλλη γραμμή σαν Υπουργείο Υγείας. Αλλά το ότι υπάρχει και άλλη γραμμή στο Υπουργείο Οικονομίας είναι κατάφωρο εδώ, όποιος ξέρει να διαβάζει ελληνικά και ερμηνεύει την τροπολογία. Και να ξέρουμε τελικά ποια είναι η γραμμή της Κυβέρνησης. Διότι για μας οι καλοί Υπουργοί, οι κακοί Υπουργοί, οι ευαίσθητοι και οι αναίσθητοι Υπουργοί, δεν ισχύει. Για μας είναι καλή ή κακή η κυβέρνηση, ευαίσθητη ή αναίσθητη η κυβέρνηση και ευαίσθητος ή αναίσθητος Πρωθυπουργός ή καλός ή κακός Πρωθυπουργός. Λοιπόν, με πρώτη ευκαιρία, όχι σήμερα, θα θέλαμε να ξέρουμε ποια είναι η θέση της Κυβέρνησης επ’ αυτού. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν υπάρχει άλλος ομιλητής για την τροπολογία αυτή.
      Ορίστε, κύριε Υπουργέ, έχετε το λόγο.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δύο διευκρινίσεις θα ήθελα να κάνω. Η τροπολογία αυτή συνετάχθη από τον ΟΠΑΔ, ο οποίος, αφού γίνεται ένας ασφαλιστικός φορέας, προσπαθεί να βρει δυνατότητες ανάπτυξής του. Πολλές απ’ αυτές τις θέσεις είναι καλοπροαίρετες, αυτό  όμως δεν σημαίνει ότι είναι εφαρμόσιμες ή ότι δεν θα περάσουν τον απόλυτο έλεγχο των κανόνων της περίθαλψης, όπως αυτό ισχύει για τη χώρα. Βεβαίως τη βασική ευθύνη την έχει το Υπουργείο Υγείας.
	( Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ ) 
	Πράγματι, λοιπόν, δεν υπάρχουν κακοί και όχι ευαίσθητοι Υπουργοί. Υπάρχει η Κυβέρνηση, η οποία εκφράζεται μ’ αυτό που φέρνει εδώ και που ψηφίζει. Και εδώ συμφωνούμε ότι αυτές οι δύο παράγραφοι δεν έπρεπε να ψηφιστούν. Πρέπει να μελετηθούν πολύ περισσότερο, να συζητηθούν και τότε θα δούμε τη θέση της Κυβέρνησης που θα έρθει εδώ για να ψηφίσουμε αυτές τις παραγράφους ή όχι.
	Ως προς το άλλο, νομίζω ότι είναι μια τροπολογία που πραγματικά βοηθάει και τον ΟΠΑΔ να αναπτυχθεί, αλλά λύνει και ένα κοινωνικό πρόβλημα που αντιμετωπίζαμε μέχρι τώρα.
	Ευχαριστώ.
	ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, δεν υπάρχει άλλος εγγεγραμμένος να μιλήσει επί της τροπολογίας αυτής.
	Κηρύσσεται περαιωμένη η συζήτηση επί της τροπολογίας με γενικό αριθμό 1600 και ειδικό 86.
	Ερωτάται το Τμήμα: Γίνεται δεκτή η τροπολογία με γενικό αριθμό 1600 και ειδικό 86, όπως τροποποιήθηκε από τον κύριο Υπουργό;
	ΠΟΛΛΟΙ ΒΟΥΛΕΥΤΕΣ: Δεκτή, δεκτή.
	ΑΓΓΕΛΟΣ ΤΖΕΚΗΣ: Κατά πλειοψηφία.
	ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1600 και ειδικό 86 έγινε δεκτή κατά πλειοψηφία, όπως τροποποιήθηκε από τον κύριο Υπουργό και εντάσσεται στο νομοσχέδιο ως ίδιον άρθρο.
	Κύριοι συνάδελφοι, εισερχόμαστε στην τροπολογία με γενικό αριθμό 1601 και ειδικό 87 των κυρίων Στεφανή, Χριστοδουλάκη, Σκανδαλίδη και Ρέππα, για τη ρύθμιση θεμάτων του Υπουργείου Υγείας και Πρόνοιας πλην των παραγράφων 4α, 4β και 6, όπως ο κύριος Υπουργός έχει πει και εμείς ψηφίσαμε προηγουμένως.
	Ορίστε, κύριε Υπουργέ, έχετε το λόγο επί της τροπολογίας αυτής.
	ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Τις εντάξαμε στο άρθρο 20.
	Μιλάμε για την τροπολογία με γενικό αριθμό 1601 και ειδικό 87.
	Η παράγραφος 7 αναδιατυπώνεται ως εξής: «Η αρμοδιότητα της επιδημιολογικής επιτήρησης των λοιμωδών νοσημάτων ασκείται και συντονίζεται από το Κέντρο Ελέγχου Ειδικών Λοιμώξεων (ΚΕΕΛ), το οποίο συνεργάζεται με τις διευθύνσεις δημόσιας υγείας της περιφέρειας και κάθε άλλο αρμόδιο φορέα για την εκπλήρωση του σκοπού αυτού».
	Στην παράγραφο 8, στίχος έκτος, μετά τη φράση «ειδικότητας οδηγού αυτοκινήτου» διαγράφεται το διαζευκτικό «ή», τίθεται κόμμα και προστίθεται: «…ΔΕ Βοηθών Ιατρικών και Βιολογικών Εργαστηρίων, ΔΕ Χειριστών Εμφανιστών».
	Στην παράγραφο 8, στίχος όγδοος, η λέξη «ραδιολογίας» αντικαθίσταται ως εξής: «…Ραδιολογίας-Ακτινολογίας».
	Στην παράγραφο 8, στίχος δέκατος, μετά τη φράση «…των Κέντρων Υγείας» προστίθεται η φράση «Ειδικών Κέντρων Υγείας».
	Η τροπολογία 1601/87 εντάσσεται στο σχέδιο νόμου ως άρθρο 23.
	ΠΡΟΕΔΡΕΥΩΝ (Παναγιώτης Σγουρίδης): Υπάρχει κανείς εκ των συναδέλφων που θέλει να πάρει το λόγο επί της τροπολογίας αυτής;
	ΣΤΕΛΙΟΣ ΜΑΤΖΑΠΕΤΑΚΗΣ: Μάλιστα, κύριε Πρόεδρε.
	ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Ματζαπετάκη, έχετε το λόγο.
	ΣΤΕΛΙΟΣ ΜΑΤΖΑΠΕΤΑΚΗΣ: Κύριε Πρόεδρε, είχα την ευκαιρία προηγουμένως να αναφερθώ στα υπόλοιπα άρθρα και μάλιστα στην αρχική μου τοποθέτηση αναφέρθηκα και σε ένα σημείο που κανονικά θα πρέπει να συζητηθεί τώρα.
	Κατ’ αρχάς, ξεκινάει η τροπολογία αυτή με το άρθρο 6, που εξισώνει τους εργαζομένους υπαλλήλους του ΕΟΦ με τους αντίστοιχους του Γενικού Χημείου του Κράτους. Είναι μία σωστή πρόταση και λύνει μία αδικία.
	Όσον αφορά τώρα την παράγραφο 8 του άρθρου 2, στην οποίαν αναφέρθηκα και προηγουμένως, είναι ουσιαστικά αποδοχή της τροπολογίας που είχαμε καταθέσει με τον κ. Σκουλάκη, τον κ. Λεβογιάννη και τον κ. Φαρμάκη, σημερινό μάλιστα Υφυπουργό Οικονομικών. Και αυτό πρέπει να ληφθεί υπόψη. 
      Η τροπολογία  έχει περάσει σχεδόν όπως ήταν με κάποιες μικρές διαφορές, οι οποίες, όμως, κατά την άποψή μου είναι εξαιρετικά σημαντικές και γι’ αυτό θα ήθελα να τις επαναλάβω.
      Κατ’ αρχάς, αυτή η τροπολογία έγινε, γιατί πρέπει να καλύψει επείγουσες ανάγκες των νοσοκομείων, ιδίως σε νησιωτικές και προβληματικές περιοχές. Πρόκειται, λοιπόν, για έκτακτες ανάγκες, που απαιτούν ταχεία αντιμετώπιση.
      Όμως, στο τέλος προστίθεται μία παράγραφος, η οποία δεν υπάρχει στη δική μας τροπολογία που συντάχθηκε με ιδιαίτερη προσοχή. Η παράγραφος αυτή ουσιαστικά ανατρέπει τη λογική για την οποία έγινε η πρότασή μας. Η τροπολογία ποια ήταν; Γρήγορα να μπορούν σε νησιωτικές και δυσπρόσιτες περιοχές να αντιμετωπιστούν θέματα που έχουν σχέση με έλλειψη προσωπικού. Βάζοντας, όμως, την κοινή υπουργική απόφαση και του Υπουργείου Οικονομικών, το πράγμα αρχίζει και δυσκολεύει. Άρα θα πρέπει να εξαιρεθεί τελείως. 
      Επιπλέον οι προσλήψεις του προσωπικού καθώς και του επικουρικού προσωπικού των παραγράφων 22 και 23 του άρθρου 11 του ν. 2889/2001 όπως ισχύει διενεργούνται με κοινή υπουργική απόφαση. Τι θα πει αυτό; Ξαναγυρίζουμε δηλαδή σε μία απόφαση που έχει σχέση με τους γιατρούς; Μα ένα νόμο ο οποίος έχει δοκιμαστεί, έχει επιτύχει, λειτουργεί θαυμάσια θα  πρέπει να τον δυσχεράνουμε με αυτό το μέτρο;
      Θα σας παρακαλέσω, κύριε Υπουργέ, να εξαιρεθεί γενικώς το θέμα της κοινής υπουργικής απόφασης και για το προσωπικό για το οποίο συζητάμε σήμερα, αλλά οπωσδήποτε για τους γιατρούς. 
      Θα τελειώσω με το εξής: Στην παράγραφο 2 της δικής μας τροπολογίας, η οποία όπως τόνισα συντάχθηκε με ιδιαίτερη προσοχή, αναφέρεται ότι εφαρμόζονται οι διατάξεις του ν. 2190/1994.  Δεν αναφέρονται στην τροπολογία που υπάρχει εδώ, νομίζω όμως ότι είναι ένα σημαντικό θέμα, που θα πρέπει και αυτό να ληφθεί  υπόψη. Κυρίως, όμως, επιμένω στην πρώτη μου παρατήρηση.
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Ευχαριστώ.
      Κύριε Πρόεδρε, οι υπουργικές αποφάσεις καθυστερούν ακόμα και χρόνια να βγουν  και να επιλύσουν σοβαρά ζητήματα, όπως είναι η έλλειψη του Οργανισμού του ΟΚΑΝΑ. Από το 1993 έληξε στις 31-12-2001 και τώρα ερχόμαστε και πάλι να δώσουμε παράταση. 
      Πρέπει να μας δώσετε μια πειστική εξήγηση. Γιατί μέχρι τώρα δεν βγήκε ο  Οργανισμός του ΟΚΑΝΑ; Τι συμβαίνει; Γνωρίζουμε πολύ καλά –είχαμε κάνει και συζήτηση επί της αρχής- πώς πρέπει να αντιμετωπιστεί η μάστιγα των ναρκωτικών, πώς πρέπει να δούμε την οργάνωση του ΟΚΑΝΑ. Δεν ξέρω μήπως συνδέεται με την άλλη πολιτική που έχετε για τη μεθαδόνη. Περιμένω την εξήγησή σας. 
      Έρχομαι, κύριε Πρόεδρε, και στην παράγραφο 8 για την επέκταση του επικουρικού γιατρού και σε κάποιες άλλες ειδικότητες νοσηλευτικού παραϊατρικού προσωπικού, για την άμεση αντιμετώπιση των αναγκών που προκύπτουν σε νησιωτικές και γενικά δυσπρόσιτες περιοχές. Πιστεύω ότι και με αυτήν τη διάταξη φέρνετε τώρα και σ΄ αυτό τον ευαίσθητο τομέα τη μερική απασχόληση. Στις άγονες και στις άλλες περιοχές της χώρας μας εάν δεν πηγαίνουν οι γιατροί, είναι γιατί δεν τους εξασφαλίζετε. 
      Εμείς γνωρίζουμε ότι οι γιατροί αλλά και το υπόλοιπο νοσηλευτικό προσωπικό εκεί που πηγαίνουν καλύπτουν οργανικές θέσεις. Άρα αν θέλουμε να αναβαθμίσουμε τη δημόσια υγεία χρειάζεται πρώτα να διαπιστώσουμε πόσες θέσεις χρειαζόμαστε σε αυτές τις περιοχές και να προσλάβουμε το προσωπικό. Δεν πρέπει να το κάνουμε με μερική απασχόληση. Πρόκειται για απασχόληση ορισμένου χρόνου ιδιωτικού δικαίου. Απ’ ό,τι είδαμε στην επιτροπή έρχεται η μερική απασχόληση γενικότερα στο δημόσιο. Έχει φοβηθεί το μάτι μας. 
      Το σύστημα υγείας, κύριε Υπουργέ, πρέπει να το δούμε συνολικότερα. Εάν υπάρχουν ανάγκες στις παραμεθόριες περιοχές, στις νησιωτικές περιοχές αλλά και στα αστικά κέντρα πρέπει να καλύψουμε όλες τις οργανικές θέσεις. Αυτό είναι το αίτημα των φορέων του ιατρικού και του νοσηλευτικού προσωπικού. Αλλιώς αυτό το μεγάλο ζήτημα δεν θα μπορέσει να επιλυθεί. Γι’ αυτό δεν μπορούμε να δώσουμε την ψήφο μας σε αυτό το θέμα. Εξάλλου λέει ότι οι προσλήψεις θα γίνονται με υπουργικές αποφάσεις. 
      ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας υπενθυμίζω ότι αυτή η υπουργική τροπολογία έχει σχέση με τροπολογία που κατατέθηκε εμπροθέσμως με γενικό αριθμό 1574 και ειδικό 67, από τους κυρίους Σκουλάκη, Ματζαπετάκη, Λεβογιάννη, Φαρμάκη κλπ. Άρα εννοείτε ότι αυτές οι δύο τροπολογίες συνσυζητούνται.
      Η κ. Στεργίου έχει το λόγο.
      ΙΩΑΝΝΑ ΣΤΕΡΓΙΟΥ: Δεν έχω να προσθέσω κάτι, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σκουλάκης έχει το λόγο.
      ΕΜΜΑΝΟΥΗΛ ΣΚΟΥΛΑΚΗΣ: Όταν ψηφιζόταν ο θεσμός του επικουρικού γιατρού είχαμε προβλέψει ότι αυτή η διάταξη θα ήταν λυτρωτική για ορισμένες νησιωτικές και δυσπρόσιτες περιοχές. Πράγματι μέσα σ΄ ένα χρόνο εφαρμογής αυτού του θεσμού έχουν λυθεί τεράστια προβλήματα. Περιστατικά τα οποία εξέθεταν την πολιτεία έχουν αρχίσει να περιορίζονται ιδιαίτερα στα νησιά.
      Το Υπουργείο Υγείας βλέποντας τη χρησιμότητα αυτής της διάταξης άρχισε να σκέπτεται την καθιέρωση του θεσμού του επικουρικού νοσηλευτή και άλλου μη ιατρικού προσωπικού. Εμείς βλέποντας να υιοθετεί αυτήν την σκέψη το Υπουργείο μαζί με τους συναδέλφους Ματζαπετάκη, Φαρμάκη και Λεβογιάννη καταθέσαμε εμπρόθεσμα μία τροπολογία με την οποία προτείνουμε την καθιέρωση του θεσμού του επικουρικού νοσηλευτή και άλλου  μη ιατρικού προσωπικού για να καλύπτονται επείγουσες ανάγκες και ανάγκες που δεν μπορούν να καλυφθούν με άλλο τρόπο.
      Θα σας πω το εξής στατιστικό στοιχείο. Το 2001 προκηρύχθηκαν θέσεις νοσηλευτών και άλλου προσωπικού σε όλην την Ελλάδα. Στην περιφέρεια της Κρήτης προκηρύχθηκαν τετρακόσιες είκοσι τρεις θέσεις. Σήμερα είκοσι πέντε μήνες μετά ολοκληρώνεται ο διαγωνισμός. Καλύφθηκαν μόνο διακόσιες εξήντα επτά θέσεις. Πώς θα καλυφθούν αυτές οι ανάγκες και με ποια διαδικασία αν δεν  περάσει αυτή η διάταξη; Πόσες μονάδες θα μπορούσαν να λειτουργήσουν με αυτό το προσωπικό, που τελικά δεν διορίστηκε; Τελικά η μόνη λύση είναι ο θεσμός του επικουρικού νοσηλευτή. 
      Όμως έρχεται το Υπουργείο Οικονομικών απ’ ότι υποπτεύομαι και όχι το Υπουργείο Υγείας παρά το ότι συνυπογράφει ο Υπουργός Υγείας και υιοθετεί περίπου το ίδιο κείμενο. Έχω μια επιφύλαξη και θα σας πω τι μας έδωσε το ΑΣΕΠ για να είναι υλοποιήσιμη αυτή η διάταξη. 
      Έρχεται, λοιπόν, το Υπουργείο Οικονομικών και βάζει ένα φραγμό για να ελέγξει υποτίθεται τις δαπάνες ότι η απόφαση διορισμού του επικουρικού νοσηλευτή, αλλά και γιατρού θα γίνεται με κοινή υπουργική απόφαση του Υπουργού Υγείας και Οικονομικών.
      Κύριε Πρόεδρε, έχουμε πικρή εμπειρία απ’ αυτές τις ιστορίες. Δεν πρόκειται να διοριστεί επικουρικός νοσηλευτής. Η έγκριση του Γενικού Λογιστηρίου θα έλθει μετά από επτά μήνες και για τον ίδιο λόγο που δεν υπογράφονται οι συστάσεις θέσεων ή οργανισμοί και το Υπουργείο λιμνάζει από τέτοια πράγματα για τον ίδιο λόγο κόβονται αυτές οι εγκρίσεις και δεν πρόκειται να έχει κανένα αποτέλεσμα αυτή η διάταξη. Κύριε Πρόεδρε, είναι δώρο άδωρο.
      ΠΡΟΕΔΡΕΥΩΝ (Παναγιώτης Σγουρίδης): Θα συμπαρασύρει και τον επικουρικό γιατρό. 
      ΕΜΜΑΝΟΥΗΛ ΣΚΟΥΛΑΚΗΣ: Μην το ψηφίσετε, κύριε Υπουργέ. Αν το ψηφίσετε έτσι, εμείς θα φέρουμε άλλη τροπολογία και ας μην την εγκρίνει το Υπουργείο Οικονομικών.
      Κύριε Πρόεδρε, να εκφράσω και ένα παράπονο. Έχουμε καταθέσει εμπρόθεσμα την τροπολογία και έπρεπε να απαντήσει το Υπουργείο Οικονομικών με μία έκθεση. Η κοινοβουλευτική διαδικασία δεν υπάρχει; Το ΑΣΕΠ την υιοθετεί και όμως αδιαφορούν οι πάντες. Ρωτώ τη Βουλή και το Υπουργείο Οικονομικών: Το Υπουργείο Οικονομικών λέει ότι η έκθεση του Γενικού Λογιστηρίου απαγορεύεται. Τι είναι αυτά τα πράγματα;
      Εν πάση περιπτώσει καλό είναι οι οικονομικοί Υπουργοί όποιοι και αν είναι αυτοί να μη θεωρούν τις δαπάνες του Υπουργείου Υγείας ως μαύρη τρύπα του προϋπολογισμού. Καλό είναι να έρχονται μία φορά το εξάμηνο σ΄ ένα χώρο της υγείας ή της πρόνοιας ή σε ένα νησί ή σε μια μονάδα που δεν έχει ένα νοσηλευτή για να λειτουργήσει.
      Σας κάνω έκκληση να μην δεχτείτε την τροπολογία όπως είναι. Δεν την ψηφίζουμε αν δεν πάρετε πίσω το «κοινή υπουργική απόφαση». Τότε μόνο θα έχει νόημα. 
      Κύριε Πρόεδρε, να πω για την προσθήκη. Έτσι όπως την έχετε φέρει, κύριε Υπουργέ, δημιουργείτε πρόβλημα. Διαβάζω: Η προκήρυξη για την πρόσληψη του ανωτέρου προσωπικού εκδίδεται από τον πρόεδρο του οικείου Πε.ΣΥΠ για μια φορά το έτος. Κατά τα λοιπά εφαρμόζονται αναλόγως οι διατάξεις των παραγράφων 4-13, 15, 20 και 21 (πίνακες διετούς ή τριετούς ισχύος) του άρθρου 21 του ν. 2190/94 όπως ισχύει.
      Το καταθέτω για τα Πρακτικά.
      (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά την προαναφερθείσα τροπολογία και τον πίνακα του ΑΣΕΠ τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μαντέλης έχει το λόγο.
      ΑΝΑΣΤΑΣΙΟΣ ΜΑΝΤΕΛΗΣ: Με αφορμή την τροπολογία θέλω να θέσω στον κύριο Υπουργό υπόψη του την τροπολογία 1599 που αφορά τα φαρμακεία. Ως γνωστό είναι εμπορικά καταστήματα και μάλιστα από το 1947. Έως το 1994 εκαλύπτοντο από δικαιοστάσιο. Ο νόμος προέβλεπε συγκεκριμένους λόγους εξώσεως, περί εμπορικών μισθώσεων και όταν το Υπουργείο θέσπισε και πολύ σωστά τις αποστάσεις μεταξύ των φαρμακείων προέβλεψε να μην ισχύουν αυτές οι διατάξεις για τα φαρμακεία που λειτουργούν πάνω από πέντε χρόνια και τα οποία εξώνονται με βάση το νομικό πλαίσιο της εποχής που ήταν η κατεδάφιση και ανοικοδόμηση ή ιδιόχρηση.
      Και ήταν λογικό αυτό διότι απλούστατα όπως αντιλαμβάνεστε, κύριε Υπουργέ, οι φαρμακοποιοί αυτοί λειτουργούσαν για πάνω από πέντε χρόνια, είχαν την πελατεία τους και ενδεχόμενα αν τηρούντο οι διατάξεις περί αποστάσεων, όχι θα έφευγαν από τη γειτονιά τους αλλά θα έφευγαν ενδεχόμενα και από την πόλη τους. Όμως μετά το 1994 άλλαξε το νομικό καθεστώς και προστέθηκε και τρίτος λόγος εξώσεως. Είναι η πάροδος της δωδεκαετίας, είναι ταυτότητα λόγου. Υπάρχουν όμοια περιστατικά, υπάρχει κενό νομοθεσίας το οποίο μέχρι σήμερα καλύπτεται με αναλογική εφαρμογή. Το έχει πει η ολομέλεια του Νομικού Συμβουλίου του Κράτους και προσπαθεί να το εφαρμόσει έτσι. Όμως η αναλογική εφαρμογή, όπως ξέρετε, είναι η πιο ασθενής μορφή προστασίας των συναλλαγών. Και υπάρχουν σήμερα διενέξεις που δημιουργούνται μεταξύ φαρμακοποιών είτε νέων είτε παλαιών είτε στη μια γειτονιά είτε στην άλλη είτε μεταξύ ιδιοκτητών που εκμεταλλεύονται το γεγονός, ότι επικρατεί η ασθενής ερμηνεία της αναλογίας. Πρέπει να υπάρξει ευθεία ρύθμιση. Και γι’ αυτό ακριβώς το λόγο πιστεύω απόλυτα και είναι σύμφωνο και με την πρακτική που ακολουθεί το Υπουργείο και με την γνωμοδότηση της ολομέλειας την οποία σας θέτω υπόψη ώστε να ρυθμιστεί ρητά το θέμα. Στους υφιστάμενους λόγους που υπήρχαν το 1991 που πέρασε η διάταξη του νόμου, να προστεθεί και ο μεταγενέστερος λόγος που ψηφίστηκε το 1994. Παρακαλώ πρέπει να γίνει δεκτό για την οικονομία του θέματος. 
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Μαντέλη. 
      Οφείλω να πω ότι αναπτύχθηκε η τροπολογία η οποία έχει κατατεθεί από τον κ. Μαντέλη με γενικό αριθμό 1599 και ειδικό 85. 
      Ορίστε, κύριε Υπουργέ, έχετε το λόγο. 
      ΑΡΙΣΤΟΤΕΛΗΣ ΠΑΥΛΙΔΗΣ: Γιατί δεν μιλάτε στο τέλος; 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Επειδή αναπτύχθηκε αυτή η τροπολογία και μπήκε εμβόλιμη να πω δυο κουβέντες. 
      ΝΙΚΗΤΑΣ ΚΑΚΛΑΜΑΝΗΣ: Θα μιλήσουμε όλοι τότε. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Την διαδικασία την καθορίζει ο κύριος Πρόεδρος.
      ΠΡΟΕΔΡΕΥΩΝ (Παναγιώτης Σγουρίδης): Κύριε Κακλαμάνη, επί της τροπολογίας αυτής του κ. Μαντέλη θέλετε να πάρετε το λόγο; 
      ΝΙΚΗΤΑΣ ΚΑΚΛΑΜΑΝΗΣ: Σαφέστατα. Θέλω να ξέρω τι συζητάμε. 
      ΠΡΟΕΔΡΕΥΩΝ (Παναγιώτης Σγουρίδης): Τότε, κύριε Υπουργέ, θα απαντήσετε επί της τροπολογίας κανονικά στη σειρά της. 
      Ορίστε, κύριε Σφυρίου, έχει το λόγο.
      ΚΟΣΜΑΣ ΣΦΥΡΙΟΥ: Κύριε Πρόεδρε, θέλω να αναφερθώ στην τροπολογία 1601 για να κάνω ορισμένες παρατηρήσεις. 
      Πρώτα, πρώτα συμφωνώ απόλυτα με το κείμενο της τροπολογίας και θέλω να προτείνω ορισμένα πράγματα. Σε ό,τι αφορά την παράγραφο 1 την οποία ψηφίζω και που προβλέπει στις απομακρυσμένες περιοχές έστω και αν υπάρχει ένα κέντρο υγείας στο οποίο υπάγεται ένα αγροτικό περιφερειακό ιατρείο, να δίνεται δυνατότητα στην πολιτεία, με κοινή υπουργική απόφαση, να το μετατρέψει σε πολυδύναμο περιφερειακό ιατρείο. Με βάση αυτό, θέλω να πω, εφόσον το ψηφίσουμε θα αποσύρω την παράγραφο α΄ της τροπολογίας 1598/84, την οποία έχω καταθέσει, είναι εμπρόθεσμη και θα τη συζητήσουμε αργότερα. 
      Όμως, κύριε Υπουργέ, θα ήθελα να τονίσω με την ευκαιρία ότι πρέπει να ενισχύσουμε τα κίνητρα, οικονομικά, διοικητικά και εξέλιξης των γιατρών που καταλαμβάνουν θέσεις στα πολυδύναμα περιφερειακά ιατρεία, ώστε αυτό το οποίο θα κάνουμε να αποκτήσει και ουσιαστικό περιεχόμενο. 
      Τώρα σχετικά με τους διορισμούς των γιατρών, επειδή έχετε την παράγραφο 4 α΄ και 4β΄ που μιλάει για τους επιμελητές και τους διευθυντές, θα ήθελα να επισημάνω με την ευκαιρία ότι υπάρχει απόλυτη ανάγκη, όχι τώρα αλλά σε ένα προσεχές νομοσχέδιο, να κάνουμε τροποποίηση της παραγράφου 3 του άρθρου 5 του ν. 2345/95, για τον τρόπο με τον οποίο τελικά ειδοποιούνται οι γιατροί από τον πίνακα των επιτυχόντων.
Τώρα ειδοποιείται ο ένας. Περιμένουμε αν αποδεχθεί ή όχι. Αφού αποποιηθεί ειδοποιείται ο δεύτερος, ο τρίτος. Έτσι, οδηγούμεθα σε ένα «Γολγοθά» απερίγραπτο μέχρι να επιλεγεί ο γιατρός.
      Τι προτείνω, κύριε Υπουργέ; Προτείνω να ειδοποιούνται όλοι ταυτόχρονα επί του αποτελέσματος, να ξέρουν τη σειρά στην οποία αξιολογήθηκαν. Και να καλούνται μέσα σε ένα μήνα να δηλώσουν αν θα αποδεχθούν -σε περίπτωση που ο πρώτος δεν αποδέχεται ή και οι άλλοι που προηγούνται- ώστε να έχουμε μέσα σε ένα μήνα τις απαντήσεις όλων. Να ξέρουμε ποιοι αποδέχονται και ποιοι όχι. Και απ’ αυτούς που αποδέχονται να επιλέγεται εκείνος που προηγείται στη σειρά αξιολόγησης. Με τον τρόπο αυτό δεν θα περιμένουμε τις διαδοχικές ειδοποιήσεις και δεν θα χάνουμε μερικά χρόνια! μέχρις ότου επιλεγεί ο γιατρός, ο οποίος επιλέγεται τελικά από το διαγωνισμό. Αυτό που προτείνω θα το επαναφέρω, όταν φέρουμε άλλο νομοσχέδιο. Παρακαλώ, όμως, να εξεταστεί, κύριε Υπουργέ. 
      Τέλος θέλω να επικροτήσω την παράγραφο 5, με την οποία δίνετε τη δυνατότητα να επιχορηγούνται τα ΠεΣΥ. Και αυτά, με τη σειρά τους, να μπορούν να επιχορηγούν της απομακρυσμένες μονάδες που υπάγονται σε αυτά. Φαντάζομαι ότι θα αναφέρεστε στα περιφερειακά ιατρεία. Ενδεχομένως και στα κέντρα υγείας και σε άλλες μονάδες. Αυτό θα ήθελα να το διευκρινίσετε. Αναφέρεστε και σ΄ αυτά; Γιατί ασφαλώς αυτό συνδέεται με την οικονομική ευχέρεια που θα έχουν να αντιμετωπίζουν προβλήματα στις περιοχές τους. Θα μιλήσουμε πιο κάτω σε άλλη τροπολογία γι’ αυτά. 
      Ευχαριστώ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Λεβογιάννης. 
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, συμφωνώ κι εγώ με αυτήν την τροπολογία του Υπουργού και με τα σημεία που έχουμε επισημάνει στην τροπολογία που έχουμε καταθέσει μαζί με άλλους συναδέλφους. Νομίζω ότι πρέπει να διευκρινιστεί πως η ίδρυση πολυδύναμων περιφερειακών ιατρείων θα γίνει σε απομακρυσμένες περιοχές και νησιών. Γιατί υπάρχουν και μεγάλα νησιά που έχουν μεγάλες αποστάσεις. Δεν ξέρω αν χρειάζεται να διευκρινιστεί. Πάντως θα πρέπει να ληφθεί αυτό υπόψη. 
      Σημαντική είναι και η ρύθμιση σε ό,τι αφορά τη θητεία των προέδρων και των διοικητών των νοσοκομείων κτλ., γιατί έχουν αρχίσει να παρουσιάζονται προβλήματα. Η διοίκηση και το Υπουργείο θα πρέπει να έχουν τη δυνατότητα να διορθώνουν ορισμένα πράγματα. Υπάρχουν αρκετές τέτοιες περιπτώσεις που τις γνωρίζει το Υπουργείο. 
      Σημαντική είναι επίσης, και η δυνατότητα μετακίνησης διοικητών νοσοκομείων. Αυτή η τροπολογία νομίζω ότι μιλάει για απόσπαση. Νομίζω ότι θα πρέπει να δοθεί και η δυνατότητα μετάθεσης ενός διοικητή νοσοκομείου από ένα νοσοκομείο σ΄ άλλο. 
      Σε ό,τι αφορά τον επίκουρο γιατρό, που είναι ένας καλός θεσμός, νομίζω ότι η πρόταση που έχει γίνει με πρωτοβουλία του συναδέλφου Μανώλη Σκουλάκη, σωστό είναι να επεκταθεί και σ΄ άλλα μέλη του ιατρικού και παραϊατρικού προσωπικού -υπάρχουν πραγματικά πάρα πολλές ελλείψεις- σε συνάρτηση με την ανάγκη, ομολογουμένως, να περιοριστεί η γραφειοκρατία και να μπορούν τα ΠεΣΥ να διεξάγουν τις διαδικασίες. Πράγματι μεσολαβεί πάρα πολύς χρόνος, για να υλοποιηθεί μια πρόσληψη. 
      Ακόμη και μέσω των προγραμμάτων του ΟΑΕΔ, βλέπει κανείς αιτήσεις από τη Λάρισα και τα Τρίκαλα για το Κέντρο Υγείας της Νάξου και της Σαντορίνης. Όμως, την επόμενη μέρα της πρόσληψης θα ζητήσουν να φύγουν και μάλιστα θα βάλουν «μέσο» -εμάς τους ίδιους πολλές φορές- για να φύγουν. Γι’ αυτό, λοιπόν, το θέμα της εντοπιότητας θα πρέπει να εξεταστεί. Σε μερικές περιπτώσεις οι δήμοι από τη νομοθεσία έχουν τη δυνατότητα να βάζουν στην προκήρυξη όρο ότι «απαραίτητη προϋπόθεση πρόσληψης είναι η εντοπιότητα ή το να είσαι δημότης». Μήπως θα πρέπει να το δείτε κι αυτό; 
      Ή να μην είναι απαραίτητη προϋπόθεση, επειδή δεν έχουμε και μεγάλο αριθμό, αλλά εν πάση περιπτώσει να μετράει σ΄ ένα σημαντικό βαθμό η εντοπιότητα. Να του δίνει πολλά μόρια, ώστε να έρχεται πρώτος. Έχω τέτοια περιστατικά. 
      Βέβαια, θέλω να σημειώσω, κύριε Πρόεδρε –και τελειώνω με αυτό- ότι υπάρχει ένα σοβαρό πρόβλημα. Θα πρέπει να σας απασχολήσει. Δεν είχα τη δυνατότητα νομικά να το μελετήσω. Από την ώρα που ένα αγροτικό ιατρείο, που έχει ανακηρυχθεί σε πολυδύναμο ή περιφερειακό, προκηρύξει τη μία ή τις δύο θέσεις του αγροτικού ιατρού, αν αυτή τη θέση τη διεκδικήσει ένας γιατρός ειδικότητας απ’ αυτό που προβλέπει στον κανονισμό αυτού του ιατρείου –π.χ. ένας γιατρός γενικής ιατρικής -που είναι μεν στην αρχή της, όμως είναι πολύ σημαντική ειδικότητα- την παίρνει κατά προτεραιότητα –και πολύ σωστά- ο γενικής ιατρικής, αν τη διεκδικεί και ο αγροτικός ιατρός. Είναι μια αναβάθμιση. 
      Προχωράμε, όμως, τώρα στη συνέχεια. Φεύγει κάποια στιγμή ο γιατρός, είτε γιατί του δίνεται η δυνατότητα –που εγώ πιστεύω ότι πρέπει να σταματήσει αυτό- να πάει και αλλού κάποια στιγμή είτε γιατί τελειώνει η θητεία του. Επαναπροκηρύσσεται, λοιπόν, η θέση του. Η θέση επαναπροκηρύσσεται όμως μόνο ως θέση ειδικότητας και όχι ως θέση αγροτικού γιατρού. Και έχουμε μια στρέβλωση του νόμου, η οποία οδηγεί στο συμπέρασμα ότι αν δεν υπάρξει ενδιαφερόμενος ειδικότητας, μένει κενή η θέση και επαναπροκηρύσσεται για ειδικότητα.
      Εγώ, κύριε Υπουργέ, θα πρότεινα να δίνεται η δυνατότητα να διεκδικεί τη θέση και αγροτικός γιατρός και γιατρός ειδικότητας και, αν υπάρχει ενδιαφερόμενος γιατρός ειδικότητας, να προηγείται, αν όμως δεν υπάρχει, να την παίρνει αγροτικός γιατρός. Στην Αντίπαρο, παραδείγματος χάρη, αυτήν τη στιγμή έχουμε τέτοιο πρόβλημα. Είναι κενή μία τέτοια θέση εδώ και πολλούς μήνες και δεν καλύπτεται, ενώ θα μπορούσε να καλυφθεί μ΄ έναν αγροτικό γιατρό.
      Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
     ΑΡΙΣΤΟΤΕΛΗΣ ΠΑΥΛΙΔΗΣ: Πληροφορήθηκα, κύριε Πρόεδρε, ότι ο Υπουργός κ. Στεφανής έκανε μνεία στα όσα στην προηγουμένη ομιλία μου ανέφερα, σχετικά με τις πιθανότητες μετακινήσεων ΠεΣΥαρχών – και αναφερόμουν βεβαίως στα της περιοχής μας. Και με διαβεβαίωσε, απ’ ό,τι μου μετέφεραν, ότι δεν υπάρχει τέτοιος κίνδυνος. Αν αυτό αποτελεί κυβερνητική απόφαση, νομίζω πως είναι καλή απόφαση.
     ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ο κύριος Υπουργός αναρωτήθηκε απλώς από πού βγαίνει αυτό που λέτε. Δεν είπε τίποτε άλλο.
     ΑΡΙΣΤΟΤΕΛΗΣ ΠΑΥΛΙΔΗΣ: Άρα συνεχίζει η ισχύουσα υποψία ότι οι πληροφορίες πιθανώς να αποδειχθούν ακριβείς.
     ΠΡΟΕΔΡΕΥΩΝ (Παναγιώτης Σγουρίδης): Ας μην κάνουμε συζήτηση τώρα.
     ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, πριν ανέβετε στην Έδρα, αναφέρθηκα σ΄ ένα θέμα ευθέως συνδεόμενο με αυτήν την τροπολογία. Όμως μου έδωσαν βάση αναφοράς σε αυτό, τα προηγούμενα άρθρα 20 και 21, τα οποία εψηφίσθησαν πριν από λίγο.
     Η τροπολογία που αναφέρεται στη δυνατότητα χαρακτηρισμού περιφερειακών ιατρείων σε πολυδύναμα είναι καλή πρωτοβουλία. Όταν μάλιστα αυτή η πρωτοβουλία αναπτύσσεται σε νησιωτικά τέτοια ιατρεία, είναι πολύ καλή, έστω και αν έρχεται με κάποια βραδύτητα, διότι οι ανάγκες είναι παλαιές, παλαιότατες, δεν είναι καινοφανείς. Σας είπα προηγουμένως όμως ότι παραμένουν ωστόσο προβλήματα, τα οποία επιχειρείτε με αυτήν την τροπολογία να αντιμετωπίσετε και δεν αντιμετωπίζετε πλήρως. Οι συνάδελφοι οι οποίοι αναφέρθηκαν στη νέα ιδέα του «επίκουρου νοσηλευτού» και περιέγραψαν τις δυσχέρειες που θα αντιμετωπισθούν με τη γραφειοκρατική διαδικασία που περιγράφετε, έχουν απόλυτο δίκιο και συντάσσομαι με αυτούς. Ό,τι είπαν όσοι έχουν ζήσει το τι συμβαίνει στα νησιά, ό,τι είπε ο κ. Σκουλάκης, ό,τι ο κ. Ματζαπετάκης, τα προσυπογράφω χωρίς καμία συζήτηση.
     Ανέφερα και κάτι άλλο όμως: είναι ακόμα σε εξέλιξη διαδικασίες προηγουμένου καθεστώτος. Ζητείται –για όσους απουσίαζαν από την Αίθουσα- να έχουν οι νοσηλευτές που θα μπουν στα ασθενοφόρα πτυχίο διετούς φοιτήσεως σχολής ΕΚΑΒ. Πού; Στη Σύμη, κύριε Υπουργέ; Στην Τήλο, στη Χάλκη, στο Καστελόριζο, στη Δονούσα, στην Ηρακλειά, στη Σχοινούσα; Είναι δυνατόν να ζητάτε χαρτί που έχουν μόνο οι περί την Πλατεία Συντάγματος; Μόνο αυτοί μπορεί να πάνε στις σχολές. Για μας ποια είναι η μέριμνά σας;
     Δεύτερον, τον οδηγό ασθενοφόρου, εφέτος, τον παίρνει ο ΟΑΕΔ με 400 ευρώ το μήνα και δεν τον ασφαλίζει; Μα, πού ζούμε; Στο Τιμποκτού είμαστε; Ποιοι είναι αυτοί οι εργαζόμενοι που επί σοσιαλιστικής Κυβερνήσεως, εργαζόμενοι στο Δημόσιο, δεν ασφαλίζονται; Τι πράγματα είναι αυτά; Οι προηγούμενοι διά του ΑΣΕΠ ασφαλίζονταν, με διαφορετικά προσόντα, αλλά για το ίδιο έργο, στα ασθενοφόρα του ΕΚΑΒ.
      Ξεσηκώθηκε ο κόσμος, για την ίδια δουλειά, με νέα διαδικασία, νέα προσόντα ανύπαρκτα και μη ασφαλιζόμενοι. Ωραία σοσιαλιστική Κυβέρνηση είστε! Εμείς πάμε να λύσουμε προβλήματα. Και επιχειρών εγώ να λύσω πρόβλημα, προτείνω, κύριε Πρόεδρε, στο άρθρο, το οποίο τώρα προστέθηκε, στην παράγραφο 1, όπου λέει «Με κοινή υπουργική απόφαση των Υπουργών τάδε δύνανται να χαρακτηριστούν περιφερειακά ιατρεία εις πολυδύναμα», να προστεθεί μία ακόμη παράγραφος. Την υπαγορεύω, κύριε Πρόεδρε: «Κέντρα υγείας εις έδρες νησιωτικών επαρχείων δύνανται με παρόμοια κοινή υπουργική απόφαση να αναβαθμιστούν εις νοσοκομεία». Είναι αυτονόητο ότι δεν θα αναβαθμιστούν στο μέγεθος του Ευαγγελισμού, ούτε ζητάμε να γίνει Ωνάσειο, δύο ή τρεις ειδικότητες στην Κάρπαθο συγκεκριμένα, ώστε να πάρει χαρακτήρα τέτοιο που να έχει και διοικητική αυτοτέλεια και οικονομική αυτοδυναμία, να αποκοπεί ο σύνδεσμος με άλλα μεγαλύτερα νοσοκομεία. Π.χ. Ρόδος. Και η Ρόδος είναι στην εκλογική μου περιφέρεια και η Κάρπαθος, αλλά το σύστημα απέδειξε ότι δεν παρέχονται υπηρεσίες που είναι απαραίτητες.
      Αυτή είναι η πρόταση και παρακαλώ να γίνει δεκτή.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Η τροπολογία έχει αρκετές σημαντικές διατάξεις και γι’ αυτό απασχόλησε  το Τμήμα πολλή ώρα και μίλησαν και πάρα πολλοί συνάδελφοι. 
      Θεωρώ εξίσου σημαντική, αν όχι σημαντικότερη, την πρώτη ρύθμιση για τα πολυδύναμα περιφερειακά ιατρεία, τη δυνατότητα δηλαδή να μπορούμε να ιδρύουμε πολυδύναμα περιφερειακά ιατρεία, έτσι που να αναπτύξουμε αυτό το δίκτυο των κέντρων υγείας που έχουμε και να το συμπληρώσουμε κυρίως στις απομεμακρυσμένες περιοχές. Ισχύει κυρίως  για τις νησιώτικες περιοχές  αλλά και πέρα των νησιώτικων περιοχών, γιατί υπάρχουν και άλλες πολλές απομεμακρυσμένες ορεινές περιοχές που είναι μακριά από κέντρα υγείας και  νοσοκομεία. Δεν χρειάζεται να προσθέσουμε καμία άλλη διάταξη ούτε διευκρίνιση, που να λέει ότι έχουμε τη δυνατότητα να αναβαθμίζουμε κέντρα υγείας σε νοσοκομεία, γιατί αυτή η διάταξη υπάρχει,  ισχύει, όπως ισχύει η δυνατότητα να χαρακτηρίζουμε κέντρα υγείας. Δεν υπάρχει διάταξη που να μην το επιτρέπει. Αλλά για πολυδύναμα ιατρεία, υπήρχαν μόνο συγκεκριμένες δυνατότητες για να κάνουμε πολυδύναμα ιατρεία. Αυτό είναι σημαντικό και το ενδιαφέρον φαίνεται από το γεγονός ότι πάρα πολλοί συνάδελφοι  το κατέθεσαν με προτάσεις τους, όπως ο κ. Σφυρίου. 
      Σε σχέση με αυτό που τόνισε ο κ. Λεβογιάννης. Πράγματι είναι όπως είπατε σε σχέση με περιφερειακά ιατρεία  με γιατρούς γενικής ιατρικής ή αγροτικούς γιατρούς και αν καλυφθούν από γιατρούς γενικής ιατρικής συνεχίζεται. Το είδαμε αυτό, το έχουμε ως τροπολογία,  μόνο που το έχουμε στο νομοσχέδιο «σκούπα» το οποίο θα φέρουμε μετά. Και εμείς θέλουμε να πάνε μόνο γιατροί γενικής ιατρικής, αλλά αν δεν βρίσκονται, να μην μένει κενό το περιφερειακό ιατρείο για μεγάλο διάστημα. 
      Ας έρθω τώρα και στις άλλες διατάξεις. Θα πω δυο λόγια για τον ΟΚΑΝΑ, όπου με ρώτησε ο κ. Τζέκης. Κατ’ αρχήν,  με τη διάταξη αυτή δίνουμε παράταση μέχρι τέλους αυτού του χρόνου, επειδή έληξε ήδη η προθεσμία. Και πραγματικά καθυστερήσαμε για πολλούς λόγους,  όχι γιατί σκεπτόμαστε τα υποκατάστατα θα αντικαταστήσουν την πολιτική σε σχέση με τον ΟΚΑΝΑ, αλλά υπάρχει και μία κινητικότητα σ’ αυτό το χώρο των ναρκωτικών και των εξαρτησιογόνων γενικώς ουσιών, εννοώ και στην επιστήμη και στον τρόπο αντίληψης. Η επεξεργασία, όπως με ενημερώνουν τώρα, του εσωτερικού κανονισμού του ΟΚΑΝΑ έχει ολοκληρωθεί, είναι θέμα ημερών.
      Δηλαδή αν δεν είχε λήξει η προθεσμία, δεν θα την δίναμε. Αφήσαμε βέβαια μέχρι το τέλος του χρόνου για κάθε ενδεχόμενο μέχρι να πάει στην Εφημερίδα της Κυβερνήσεως, ώστε να μην έχουμε άλλο πρόβλημα. Έτσι τελειώνει το θέμα. Γι΄ αυτό δώσαμε παράταση. 
       Με αυτή την τροπολογία λύνονται και άλλα σημαντικά θέματα. Εγώ όμως θα έρθω στο δεύτερο σημαντικό μετά τα πολυδύναμα περιφερειακά ιατρεία, που είναι οι επικουρικοί εργαζόμενοι. 
      Κατ΄ αρχάς αυτή είναι μία διάταξη που την ψηφίσαμε ήδη στους γιατρούς πριν τρία χρόνια περίπου και εφαρμόζεται και δίνει σημαντικές λύσεις, όταν εκατόν ενενήντα δύο γιατροί, κυρίως στα νησιά μας, αλλά και το ΕΚΑΒ στις απομακρυσμένες περιοχές, δίνουν λύσεις με γρήγορες διαδικασίες, όταν καθυστερούν οι άλλες προσλήψεις ή υπάρχουν άλλα προβλήματα. 
      Βεβαίως, με αυτή την εφαρμογή της πρώτης διάταξης για τους γιατρούς είχαμε προχωρήσει στην επεξεργασία της δεύτερης διάταξης, που είχαμε κατά αρχήν στο νομοσχέδιο «σκούπα». Μετά από συζητήσεις και παρενοχλήσεις συναδέλφων –είχαμε και την κατάθεση της τροπολογίας των συναδέλφων στην Βουλή- την φέραμε για να δώσει –και δίνει κατά την άποψή μας- μια σημαντική λύση. Δεν φέρνει από το παράθυρο την μερική απασχόληση. Αν η μερική απασχόληση μπει στο δημόσιο, αυτό είναι ένα άλλο γενικότερο θέμα. Φέρνει πρόσληψη ορισμένου χρόνου με αυτά τα χαρακτηριστικά. 
      Έρχεται αυτή η διάταξη. Γιατί λέγεται ότι όταν μπει ή αν μπει το Υπουργείο Οικονομικών, δηλαδή με κοινή υπουργική απόφαση, στην πρόσληψη αυτό ουσιαστικά ακυρώνει την πρόσληψη. Αυτό δεν είναι έτσι, γιατί αυτές οι προσλήψεις γίνονται με προϋπολογισμό που έχουν τα νοσοκομεία..
      ΠΡΟΕΔΡΕΥΩΝ (Παναγιώτης Σγουρίδης): Το Υπουργείο Οικονομικών τι χρειάζεται….
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θα σας πω. 
      ΠΡΟΕΔΡΕΥΩΝ (Παναγιώτης Σγουρίδης): …από τη στιγμή που είναι από τον περισσευούμενο προϋπολογισμό; 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Το Υπουργείο Οικονομικών πρέπει πάντα να γνωρίζει…
      ΠΡΟΕΔΡΕΥΩΝ (Παναγιώτης Σγουρίδης): Άλλο το να κοινοποιούνται και άλλο να δίνεται μία απόφαση. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεν ολοκλήρωσα την ομιλία μου. 
      Μπορώ επίσης να πω ότι υπογράφει και αύξηση οργανισμών και φτιάξαμε και όλους τους καινούριους οργανισμούς –ή σχεδόν όλους- σε όλα τα καινούρια νοσοκομεία. Αυτό δεν σημαίνει ότι αυτή την ώρα πρέπει να επεκτείνουμε όλους τους οργανισμούς όλων των νοσοκομείων. Απαντώ δηλαδή στο πόσο μεγάλη δυσκολία φέρνει το αν υπογράφει και το Υπουργείο Οικονομικών.
      Θα μιλήσω πάλι γι΄ αυτό. Θέλω μόνο να πω ότι πραγματικά αυτή η διάταξη γίνεται ακόμα πιο ισχυρή και επιβεβλημένη, γιατί οι προσλήψεις μέσω του ΑΣΕΠ –το οποίο είναι μία γενικότερη διάταξη βεβαίως- πράγματι καθυστερούν και μας δυσκολεύουν πάρα πολύ. 
      Έτσι, νομίζω ότι μετά τις τοποθετήσεις όλων των συναδέλφων η Κυβέρνηση πιστεύει ότι το θεσμό του επικουρικού γιατρού, όπως ισχύει σήμερα, δεν πρέπει να τον επηρεάσει καθόλου με αυτή τη διάταξη. Να μην παρέμβουμε στον προηγούμενο νόμο.
      Στο τέλος της σελίδας 7, στην παράγραφο 8, στην τελευταία παράγραφο όπου λέει για τις προσλήψεις προσωπικού αυτής της παραγράφου: από το «….καθώς και του επικουρικού προσωπικού της παραγράφου 22 και 23 του άρθρου 11 του ν. 2889/2001, όπως ισχύει» διαγράφεται και προστίθεται σε αυτή η παράγραφος: «κατά την πρώτη εφαρμογή αυτού του νόμου οι αιτήσεις των ενδιαφερομένων υποβάλλονται μέσα σε ένα μήνα από τη δημοσίευσή του και οι κατάλογοι καταρτίζονται μέσα στον επόμενο μήνα και ισχύουν μέχρι το τέλος του επομένου έτους», για την πρώτη μόνο εφαρμογή. Αλλιώς ισχύει απολύτως ο νόμος. Θα γίνονται Δεκέμβριο μέχρι τον άλλο Δεκέμβριο.
      ΠΡΟΕΔΡΕΥΩΝ (Παναγιώτης Σγουρίδης): Έχετε άλλες τροποποιήσεις; 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Όχι, κύριε Πρόεδρε. 
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε…
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε συνάδελφε. Μισό λεπτό. Υπάρχει μία διαδικασία.
      Έχετε το λόγο, κύριε Κακλαμάνη. 
      ΝΙΚΗΤΑΣ ΚΑΚΛΑΜΑΝΗΣ: Δεν με πειράζει εάν ο κ. Σκουλάκης θέλει να συμπληρώσει κάτι για να διευκολυνθούμε. Μπορώ να μιλήσω μετά.
      ΠΡΟΕΔΡΕΥΩΝ (Παναγιώτης Σγουρίδης): Μα, εσείς, δεν έχετε μιλήσει καθόλου! 
      ΝΙΚΗΤΑΣ ΚΑΚΛΑΜΑΝΗΣ: Υποθέτω πως η παρέμβασή του θα ήταν προς διευκόλυνση.
      ΠΡΟΕΔΡΕΥΩΝ (Παναγιώτης Σγουρίδης): Έχουν ζητήσει και άλλοι το λόγο για να δευτερολογήσουν, κύριε Κακλαμάνη.
      ΝΙΚΗΤΑΣ ΚΑΚΛΑΜΑΝΗΣ: Εντάξει, τότε να πάρω τα πράγματα με τη σειρά στην τροπολογία.
      Θα μιλήσω σχετικά με την παράγραφο 1 του άρθρου σε συνδυασμό με την παράγραφο 8. Ακούστε, μπορεί εγώ να είμαι Βουλευτής Α΄ Αθηνών, αλλά είμαι και νησιώτης. Επομένως, επί της ουσίας δεν διαφωνώ, αλλά –αντιθέτως- είμαι και υπέρ. 
      Όμως, κύριε Υπουργέ, εδώ θα μας δώσετε μια διευκρίνιση. Πώς θα στήνονται και με αίτημα ποίου τα νέα πολυδύναμα; Όπως στήθηκαν τα πρώτα κέντρα υγείας, όπου «έγινε ένα αλαλούμ» -σύμφωνα με δήλωση του μη υπάρχοντος σήμερα εν ζωή μετά από χρόνια δημιουργού τους, του αείμνηστου Γεωργίου Γεννηματά- όπου εκεί που πίεζε ο νομάρχης «ο δικός μας» στήναμε και κέντρο υγείας, όπου εκεί που το εκλογικό μας συμφέρον ήταν τέτοιο στήναμε και ένα κέντρο υγείας, αλλά δεν κάναμε κάτι τέτοιο στο απομακρυσμένο νησί;
      Θέλω να μου πείτε ξεκάθαρα εάν οι όποιες αποφάσεις για το νέο στήσιμο θα είναι σε συνδυασμό με το θρυλούμενο χάρτη υγείας. Διότι μόνο εάν βγει ο χάρτης υγείας πρώτα, θα συμφωνήσουμε εμείς ύστερα για οποιαδήποτε καινούργια ίδρυση. Διαφορετικά, πρόκειται για ρουσφετολογικό προεκλογικό τερτίπι και όχι για αντιμετώπιση του προβλήματος!
      Δεύτερον, σε ό,τι αφορά τον ΟΚΑΝΑ, κύριε Υπουργέ, πολύ ορθώς κάνετε, όταν οι Πρόεδροι των ΠΕΣΥ δεν κάνουν σωστά τη δουλειά τους και να τους αντικαθιστάτε και να τους απολύετε και αζημίως! Με την κυρία πρόεδρο του ΟΚΑΝΑ τι γίνεται, κύριε Υφυπουργέ; Διότι εδώ είναι παράταση της παράτασης! Το θέμα δεν είναι εάν εσείς θα έχετε σε λίγο καιρό έτοιμο τον οργανισμό. Μπορεί και να τον έχετε. Σημασία, όμως, έχει τόσα χρόνια τι έκανε. Αυτό δεν έχει να κάνει με την απόδοση; Δεν έχει να κάνει με την εύρυθμη λειτουργία; Αλλά δίνουμε παράταση της παράτασης!
      Εν πάση περιπτώσει, εμείς ως κόμμα ζητάμε -πριν το υπογράψετε- να στείλετε στη Διακομματική Επιτροπή να δει τον καινούργιο εσωτερικό κανονισμό του ΟΚΑΝΑ και να ζητήσετε και τη γνώμη της. Υποτίθεται ότι γι’ αυτό φτιάχτηκε η Διακομματική Επιτροπή, να έρχεται δηλαδή αρωγός και βοηθός στο έργο του ΟΚΑΝΑ. Διαφορετικά, εάν μας φέρετε μετά έναν έτοιμο, τι να τον κάνουμε; Δεν έχουμε κανένα λόγο!
      Επίσης, θέλω να μου εξηγήσετε –και κλείνω με αυτό, κύριε Πρόεδρε- το εξής: Είδα στην παράγραφο 7 την αλλαγή που κάνατε. Γιατί βγάλατε από το αρχικό κείμενο που έλεγε: «Το ΚΕΛ συνεργάζεται με τη Γενική Διεύθυνση Δημόσιας Υγείας του Υπουργείου Υγείας και Πρόνοιας και με τις Διευθύνσεις Δημόσιας Υγείας της Περιφέρειας» τη φράση «συνεργάζεται με τη Γενική Διεύθυνση Δημόσιας Υγείας»; Θέλω να μου εξηγήσετε το γιατί.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Σκουλάκη. Έχετε ένα λεπτό για να δευτερολογήσετε.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, με την τροποποίηση που κάνατε απλώς επανήλθε το καθεστώς των γιατρών στην παλιά κατάσταση. Άλλο και δεν ήταν να δεχθούμε εδώ μέσα να παρθεί πίσω ένας θεσμός που πέτυχε! Δεν έγινε τίποτα!
      Να σας κάνω μια έκκληση –πραγματικά έκκληση- και να μεταφέρετε το μήνυμα στο Υπουργείο Οικονομικών. Εφόσον οι επικουρικοί νοσηλευτές θα πληρώνονται από τους προϋπολογισμούς των νοσοκομείων ή των ΠεΣΥ, εάν καλύπτουν πρωτοβάθμια, να χρειάζεται η υπογραφή του Υπουργού Υγείας. Εάν δεν μπορούν να καλυφθούν, τότε να μπει κοινή υπουργική απόφαση μετά από τον Υπουργό Οικονομικών και τον Υπουργό Υγείας. Σας κάνω έκκληση! Είναι ασφαλιστική δικλείδα! Εάν οι δαπάνες καλύπτονται από τους προϋπολογισμούς των νοσοκομείων ή των ΠεΣΥ -οι οποίοι δεν μπορεί να είναι ψεύτικοι!- να θέλει υπογραφή Υπουργού Υγείας. Εάν δεν καλύπτονται, τότε μόνο –εάν θέλει το Υπουργείο Οικονομικών- να εγκρίνει μια τέτοια διαδικασία.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς. Εντάξει, κύριε Σκουλάκη!
      ΕΜΜΑΝΟΥΗΛ ΣΚΟΥΛΑΚΗΣ: Σας κάνω έκκληση! Ξαναδείτε το για να κάνετε ένα μεγάλο δώρο στα νησιά μας, στις δυσπρόσιτες περιοχές και σε μονάδες υγείας που στενάζουν και δεν λειτουργούν για ένα άτομο!
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Σκουλάκη!
      Ορίστε, κύριε Σφυρίου. Έχετε το λόγο.
      ΚΟΣΜΑΣ ΣΦΥΡΙΟΥ: Ευχαριστώ, κύριε Πρόεδρε.
      Δευτερολογώ για να τονίσω, κύριε Υπουργέ, ότι πράγματι είναι ιδιαίτερα σημαντικό -αυτό που είπε ο κ. Κακλαμάνης και το εννοούμε ασφαλώς- στα πλαίσια  του χάρτη υγείας, όπως σχεδιάζεται, να ιδρύονται αυτά τα πολυδύναμα περιφερειακά ιατρεία.
      Επειδή, όμως, ανοίχθηκε το θέμα με πρόταση του συναδέλφου, του κ. Παυλίδη -δηλαδή να περιληφθεί διάταξη νόμου, για να αναβαθμιστεί το κέντρο υγείας Καρπάθου ή κάποιο άλλο κέντρο υγείας, σε μικρό νοσοκομείο- θα ήθελα, κύριε Υπουργέ, να σας πω το εξής: Εγώ το γνωρίζω πολύ καλά, όπως το γνωρίζουμε όλοι, ότι ανάγκη τέτοιας διάταξης δεν υπάρχει. Αυτό το γνωρίζει και ο κ. Παυλίδης, διότι από τις ισχύουσες διατάξεις, μπορείτε να κάνετε τη διοικητική πράξη, για να το ονομάσετε «Γενικό Μικρό Νοσοκομείο».
      Όμως, υπάρχει το θέμα της ουσίας, κύριε Υπουργέ. Τι λέει το θέμα της ουσίας; Επειδή ακριβώς αυτήν την περίοδο είναι ενταγμένο και χρηματοδοτείται το έργο της επέκτασης των κτηριακών εγκαταστάσεων, από το περιφερειακό επιχειρησιακό πρόγραμμα της Περιφέρειας Νότιου Αιγαίου, καλό θα είναι να προχωρήσετε στην έκδοση της αντίστοιχης διοικητικής πράξης και να προσδιοριστεί ο οργανισμός. Έτσι θα βαδίζουν και τα δύο παράλληλα, δηλαδή όσο χρόνο θα γίνονται οι κτηριακές εργασίες, να δημοσιευτεί ο οργανισμός, να γίνουν οι πρώτες εγκρίσεις –ειδικοτήτων, κλπ- για να μπορεί να γίνει η διαδικασία κάλυψης θέσεων. Και έτσι να έχουμε με την αποπεράτωση των κτηριακών εγκαταστάσεων και τη λειτουργία της νέας μονάδας.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Εάν περιμένουμε να τελειώσει πρώτα το ένα και μετά να βάλουμε μπροστά τη διοικητική πράξη, τότε θα χάσουμε πολύτιμο χρόνο.
      Επομένως,  ναι μεν δεν χρειαζόμαστε διάταξη νόμου, αλλά η ουσία υπάρχει και νομίζω ότι μπορείτε να ανταποκριθείτε θετικά προς αυτό.
      ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Παυλίδη, έχετε το λόγο για ένα λεπτό.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, η πληροφορία που μου έδωσε ο κύριος Υφυπουργός ότι υπάρχει διάταξη νόμου που επιτρέπει την αναβάθμιση κέντρων υγείας σε μικρά νοσοκομεία –με αριθμό δηλαδή ειδικοτήτων αναγκαίο για μία πρώτη παροχή καλών ιατρικών υπηρεσιών σε δυσπρόσιτες περιοχές, εν προκειμένω νησιωτικές- δεν είναι αρκετή.
      Εγώ τι σας είπα; Σας είπα να προσδιορισθεί με σαφήνεια όσον αφορά τις έδρες των νησιωτικών επαρχείων. Μιλάμε για έναν πληθυσμό για την επαρχία που ακούσθηκε εδώ, για την Επαρχία Καρπάθου – Κάσου, η οποία το μεν χειμώνα έχει περίπου επτά χιλιάδες ψυχές που επιμένουν μετά μανίας να είναι γαντζωμένες πάνω στα βράχια και το καλοκαίρι, με την επιστροφή των συμπατριωτών μας από το εξωτερικό και με κάποιο τουριστικό ρεύμα που υπάρχει, διπλασιάζεται περίπου αυτός ο πληθυσμός.
      Δεν είναι αρκετές δεκαπέντε χιλιάδες ψυχές, για να έχουν ένα «νοσοκομειάκι» νησιωτικό; Στις έδρες επαρχείων υπό δύο όρους: Αυτοδύναμη, αυτοτελής διοίκηση και προϋπολογισμός. Κλείνουμε, λοιπόν, με το θέμα της Καρπάθου.
      Δεύτερο θέμα είναι ο ΟΚΑΝΑ. Ο Κοινοβουλευτικός μας Εκπρόσωπος, ο κ. Κακλαμάνης, έκαμε αναφορά σε ορισμένα διοικητικής σημασίας θέματα. Εγώ θα αναφερθώ τώρα στα της επεκτάσεώς τους. Δυστυχώς, κύριε Πρόεδρε, φθάνουμε στο σημείο να ικετεύουμε και να λέμε «κάντε μας μονάδες απεξαρτήσεως από τα ναρκωτικά»! Είναι τραγικό αυτό που γίνεται! Εμείς οι Βουλευτές, ειδικώς των παραμεθορίων περιοχών, το αντιλαμβανόμασθε. Στη Ρόδο πόσο θα αναμένουμε την οργάνωση παραρτήματος του ΟΚΑΝΑ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Μεθαύριο που θα πάτε ξανά στη Ρόδο, τι θα πείτε; Όχι μόνο στη Ρόδο, δυστυχώς, απαιτείται «αντιναρκωτική» δραστηριότης αλλά και αλλού.
      Σας μεταφέρω κάτι, και θα παρακαλούσα το Κοινοβούλιο και την Κυβέρνηση να μην αφήνει πρωτοβουλίες περί των ναρκωτικών εις χείρας του οιουδήποτε.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη.
      ΑΡΙΣΤΟΤΕΛΗΣ ΠΑΥΛΙΔΗΣ: Στην Τήλο που ανέφερα προηγουμένως –μου μετέδωσαν την πληροφορία- ότι η δημοτική αρχή, σε συνεργασία με εκπροσώπους ευρωπαϊκών προγραμμάτων, προχωρεί στην ίδρυση Διεθνούς Κέντρου Απεξαρτήσεως, το οποίο θα βασίζεται στη μέθοδο της χορηγήσεως ναρκωτικών ουσιών. Σας το λέγω και παρακαλώ για άμεση επέμβαση! Το κράτος μας, η Κυβέρνηση έχουν την ευθύνη γι’ αυτά και όλοι οι άλλοι συντονίζονται με τις κυβερνητικές γραμμές. Όχι ανεξέλεγκτες πρωτοβουλίες!
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Παυλίδη. 
      Ορίστε, κύριε Υπουργέ, έχετε το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κατ’ αρχάς, θέλω να τονίσω ότι το θέμα ίδρυσης-αναβάθμισης νέων μονάδων πραγματικά είναι μία πολύ σοβαρή υπόθεση που έχει να κάνει με τη σωστή κάλυψη των αναγκών των κατοίκων της περιοχής, των πολιτών, της Ελλάδας, του πληθυσμού, όπως αυτός κινείται και τουριστικά αξιοποιημένες περιοχές αλλάζουν πληθυσμούς, έτσι που να διπλασιάζονται, να τριπλασιάζονται και να πολλαπλασιάζονται κάποιους μήνες του χρόνου ή να αποκλείονται και να δυσκολεύονται στην αντιμετώπιση της πρωτοβάθμιας και δευτεροβάθμιας φροντίδας υγείας σε άλλες εποχές δυσκολότερες.
      Έτσι, λοιπόν, εμείς με την παράλληλη ανάπτυξη του χάρτη υγείας –απαντώ στον Κοινοβουλευτικό Εκπρόσωπο της Νέας Δημοκρατίας- και με προτάσεις των ΠεΣΥ, ήδη έχουμε μια πρώτη εκτίμηση κατά ΠεΣΥ, πρώτον, για το ποια ιατρεία πρέπει να παραμείνουν ως είναι, άγονα και ποια πρέπει να αλλάξουν, ποιες έδρες ιατρείων πρέπει να μετακινηθούν, πως θα αναπτυχθεί καλύτερα η πρωτοβάθμια φροντίδα υγείας στα όρια των καποδιστριακών δήμων και που χρειάζεται, κατά την άποψή τους.
      Έγινε μια εργασία, χωρίς να σημαίνει ότι μια εργασία που γίνεται είναι ολοκληρωμένη απολύτως ή ότι είμαστε έτοιμοι να εξαγγείλουμε. Δεν πρόκειται να το κάνουμε αυτό και ιδιαίτερα αν πρόκειται να θεωρηθεί ότι γίνεται για οποιοδήποτε άλλο σκοπό, παρά για τον ένα και μόνο σκοπό, για το πώς θα έχουμε καλύτερες υπηρεσίες υγείας.
      Ο χάρτης υγείας σε αυτό το επίπεδο είναι έτοιμος. Θα βγει τις επόμενες ημέρες, όταν ο Υπουργός αποφασίσει, στο διαδίκτυο. Θα είμαστε σ΄ επαφή. Μέχρι το Σεπτέμβριο θα αλληλοσυμπληρώνεται, μπαίνοντας με κωδικό και παίρνοντας τα ΠεΣΥ όλες τις πληροφορίες από το τμήμα τους του χάρτη υγείας. Άρα, θα παρακολουθούν όλες τις πληροφορίες της περιοχής τους και θα μπορούν να μπαίνουν, να συμπληρώνουν και να διορθώνουν, όπως και να γράφουν τις οποιεσδήποτε αλλαγές.
      Έχουμε ψηφίσει ήδη σε αυτό το νομοσχέδιο, σε προηγούμενο άρθρο, το τμήμα του χάρτη υγείας που θα ισχύσει κεντρικά και νομίζω ότι είναι στο τελικό στάδιο προκήρυξης τα τεχνικά δελτία, αφού εντάχθηκαν, για όλες τις επιδημιολογικές μελέτες που χρειάζεται, για να έχουμε πραγματικά μια ολοκληρωμένη παρέμβαση στο χάρτη υγείας.
      Στα πλαίσια αυτά, λοιπόν, επιστημονικά και εγώ θα έλεγα και διακομματικά, θα προχωρήσουμε με φειδώ σε αυτές τις πράξεις. Γνωρίζετε και το ήθος και το πώς αντιδρά ο κύριος Υπουργός. Το ίδιο ισχύει όμως και για όλο το Υπουργείο. Έτσι, λοιπόν, δεν τίθεται τέτοιο θέμα. Άρα είναι κάτι σημαντικό, που με φειδώ θα ολοκληρωθεί εκεί που χρειάζεται.
      Στο ίδιο ακριβώς πλαίσιο μπαίνει και η πρόταση αναβάθμισης του κέντρου υγείας Καρπάθου σε νοσοκομείο ή οτιδήποτε άλλο, γιατί υπάρχουν αιτήματα διάφορα και όπως ξέρετε, δεν προχωρούμε σε κανένα, αν δεν μελετήσουμε πολύ σωστά. Γνωρίζουμε το θέμα από πολύ κοντά, ξέρουμε πως προχωρεί η μελέτη του έργου, ξέρουμε τα σχετικά με την επέκταση της υποδομής και θέλουμε να δούμε όλες τις παραμέτρους, πριν πάρουμε οποιαδήποτε απόφαση για την Κάρπαθο.
      Δεν θα πω τίποτε για την πρόεδρο του ΟΚΑΝΑ. Θα πω όμως ότι κάνει πολύ καλά τη δουλειά της. Αυτή είναι η δική μου εκτίμηση, χωρίς να έχω προσωπικά την αρμοδιότητα. Τα ναρκωτικά είναι μια μεγάλη υπόθεση, όπου όλοι οφείλουμε να συμβάλουμε και συμβάλουμε. Προσωπικά, δεν έχω καμία αντίρρηση να στείλουμε τον καινούργιο οργανισμό στη Διακομματική Επιτροπή. 
      Κύριε Πρόεδρε, κλείνω με το ότι η Γενική Διεύθυνση Δημόσιας Υγείας δεν χρειαζόταν να μπει σε αυτήν τη διάταξη, γιατί εκ των πραγμάτων εποπτεύει όλων αυτών. Άλλωστε, είναι ο αποκλειστικά υπεύθυνος για τη δημόσια υγεία και έτσι δεν θα μπορούσε να μπει το ότι συνεργάζεται. Φυσικά συνεργάζεται, αφού εποπτεύει. 
      ΝΙΚΗΤΑΣ ΚΑΚΛΑΜΑΝΗΣ: Έτσι το βάλατε. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ναι, ήταν μια διατύπωση που βγήκε για να είναι καλύτερη η διατύπωση. Δεν βγήκε, όμως, για τίποτε άλλο και δεν υπάρχει κανένα θέμα. 
      ΝΙΚΗΤΑΣ ΚΑΚΛΑΜΑΝΗΣ: Αν είναι έτσι όπως το λέτε … 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Έτσι είναι, κύριε Κακλαμάνη και σας το λέω, γιατί ήμουν από αυτούς που συζήτησαν γιατί θα το βγάλουμε, γιατί πρέπει να μην είναι στη διατύπωση.
      Θέλω να κλείσω λέγοντας ότι δεν φαλκιδεύεται –και θα το δούμε στην εφαρμογή- η καινούρια διάταξη του επικουρικού νοσηλευτή και του επικουρικού εργαζόμενου. Σίγουρα χρειάζεται περισσότερη συνεννόηση των δύο Υπουργείων, αλλά αυτή τη συνεννόηση θα την έχουμε και ο θεσμός θα προχωρήσει.
      ΠΡΟΕΔΡΕΥΩΝ (Παναγιώτης Σγουρίδης): Ας ελπίσουμε ότι δεν θα μπλέξουμε στα γραφειοκρατικά γρανάζια.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Υπουργέ, …
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μην γράφεται καμία παρέμβαση. 
      Κηρύσσεται περαιωμένη η συζήτηση επί της τροπολογίας με γενικό αριθμό 1601 και ειδικό 87.
      Ερωτάται το Τμήμα: Γίνεται δεκτή η τροπολογία με γενικό αριθμό 1601 και ειδικό 87, πλην των παραγράφων 4α, 4β και 6, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτή, δεκτή.
      ΝΙΚΗΤΑΣ ΚΑΚΛΑΜΑΝΗΣ: Κατά πλειοψηφία.
      ΑΡΙΣΤΟΤΕΛΗΣ ΠΑΥΛΙΔΗΣ: Δηλώνω ονομαστικά ότι δεν ψηφίζω.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1601 και ειδικό 87, πλην των παραγράφων 4α, 4β και 6, έγινε δεκτή κατά πλειοψηφία, όπως τροποποιήθηκε από τον κύριο Υπουργό.
      Εισερχόμαστε στη συζήτηση των τροπολογιών των Βουλευτών.
      Κύριε Υπουργέ, θα κάνετε καμία εκπρόθεσμη τροπολογία δεκτή;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Όχι.
      ΠΡΟΕΔΡΕΥΩΝ (Παναγιώτης Σγουρίδης): Άρα, από όσες εκπρόθεσμες τροπολογίες υπάρχουν, κύριοι συνάδελφοι, δεν πρόκειται να συζητηθεί καμμία.
      Κύριε Υπουργέ, από τις εμπρόθεσμες τροπολογίες θα κάνετε κάποια δεκτή;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ναι, θα κάνουμε δεκτή την τροπολογία με αριθμό 1998/84.
      ΚΟΣΜΑΣ ΣΦΥΡΙΟΥ: Είναι η με αριθμό 1598 τροπολογία.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Έχετε δίκιο. Είναι 1598. Τα νούμερα είναι σβησμένα και δεν φαίνονται καλά. Η τροπολογία υπογράφεται από τον κ. Σφυρίου. 
      ΠΡΟΕΔΡΕΥΩΝ (Παναγιώτης Σγουρίδης): Είναι η τροπολογία, που έχει γενικό αριθμό 1598 και ειδικό αριθμό 84 του κ. Σφυρίου.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θα γίνει σε αυτήν την τροπολογία η εξής τροποποίηση: Το α΄ έχει ήδη ψηφιστεί από τη δική μας διάταξη και άρα αποσύρεται. Άλλωστε, το απέσυρε και ο κ. Σφυρίου. 
      Η άλλη τροποποίηση είναι ότι η παράγραφος 3 διαγράφεται.
      ΑΡΙΣΤΟΤΕΛΗΣ ΠΑΥΛΙΔΗΣ: Τι μένει;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Τα υπόλοιπα.
      ΠΡΟΕΔΡΕΥΩΝ (Παναγιώτης Σγουρίδης): Άρα, ξέρουμε ότι από τις εμπρόθεσμες τροπολογίες των Βουλευτών γίνεται δεκτή με τροποποίηση η τροπολογία με γενικό  αριθμό 1598 και με ειδικό αριθμό 84.
      ΝΙΚΗΤΑΣ ΚΑΚΛΑΜΑΝΗΣ: Κύριε Πρόεδρε, οι υπόλοιπες τροπολογίες, ανεξάρτητα με το αν γίνονται δεκτές ή όχι, δεν θα συζητηθούν;
      ΠΡΟΕΔΡΕΥΩΝ (Παναγιώτης Σγουρίδης): Βεβαίως, θα συζητηθούν. Μην βιάζεστε, κύριε Κακλαμάνη, γιατί θα γεράσετε γρήγορα.
      Η τροπολογία με γενικό αριθμό 1575 και ειδικό αριθμό 68 του κ. Γιαννάκη είναι όμοια με την τροπολογία με γενικό αριθμό 1581 και ειδικό αριθμό 73 του κ. Παπαηλία, με την τροπολογία 1593, επίσης, του κ. Παπαηλία, με την τροπολογία 1595 της κ. Στεργίου και με την τροπολογία 1609 του κ. Κουρουμπλή.
      Επί αυτής της τροπολογίας ποιος θέλει να πάρει το λόγο;
      ΝΙΚΗΤΑΣ ΚΑΚΛΑΜΑΝΗΣ: Για ποια από όλες τις τροπολογίες;
      ΠΡΟΕΔΡΕΥΩΝ (Παναγιώτης Σγουρίδης): Για την τροπολογία με γενικό αριθμό 1575, που είναι όμοια με την τροπολογία 1609 του κ. Κουρουμπλή.
      Βλέπω ότι κανείς δεν θέλει το λόγο επί αυτής της τροπολογίας. 
      ΚΟΣΜΑΣ ΣΦΥΡΙΟΥ: Κύριε Πρόεδρε, θα ήθελα το λόγο για ένα διαδικαστικό θέμα.
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, σας παρακαλώ να αφήσετε το Προεδρείο να συνεχίσει κανονικά τη διαδικασία.
      Εισερχόμαστε στη συζήτηση της τροπολογίας με γενικό αριθμό 1576 και ειδικό αριθμό 69 του κ. Λεβογιάννη και του κ. Σφυρίου.
      ΚΟΣΜΑΣ ΣΦΥΡΙΟΥ: Κύριε Πρόεδρε, επειδή αυτή η τροπολογία είναι συναφής με την τροπολογία 1598, θα πρότεινα, για να κερδίσουμε χρόνο, να τις συζητήσουμε από κοινού. Αυτή είναι η διαδικαστική πρόταση, που ήθελα να κάνω. 
      ΝΙΚΗΤΑΣ ΚΑΚΛΑΜΑΝΗΣ: Σωστά.
      ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, από τη στιγμή, που εισερχόμαστε στη συζήτηση αυτής της τροπολογίας, μπορείτε να πάρετε το λόγο.
      Ορίστε, κύριε Σφυρίου, έχετε το λόγο.
      ΚΟΣΜΑΣ ΣΦΥΡΙΟΥ: Κύριε Πρόεδρε, ο αντικειμενικός σκοπός αυτών των τροπολογιών –και χαίρομαι, γιατί ο Υπουργός δήλωσε ότι κάνει δεκτή την τροπολογία με γενικό αριθμό 1598 και με ειδικό αριθμό 84- είναι: να υπάρξει από τη μία πλευρά αποκέντρωση και από την άλλη αποτελεσματικότερη διοίκηση των κέντρων υγείας. Μακάρι, αυτό να μπορούσε να γίνει και σε μικρότερες μονάδες, όπως παραδείγματος χάρη στα πολυδύναμα ιατρεία. 
      Κύριε Υπουργέ, με αυτήν την έννοια θα κάνω ορισμένες παρατηρήσεις.
      Πρώτα-πρώτα προτείνω στην παράγραφο β΄, που κρατήθηκε, στην τέταρτη σειρά να διαγράψουμε τις λέξεις «μπορεί να» και να αφήσουμε τις λέξεις «διορίζεται (η διοικούσα επιτροπή) με απόφαση του διοικητικού συμβουλίου του ΠεΣΥ». Δηλαδή, προτείνω να μην υπάρχει η δυνητική έκφραση, με την οποία η διοικούσα επιτροπή μπορεί να διορίζεται με απόφαση του διοικητικού συμβουλίου.
      Το δεύτερο, που θέλω να παρατηρήσω, είναι το εξής: Κύριε Υπουργέ, για να υπάρχει αποτελεσματικότερη διοίκηση, εννοείται ότι πρέπει να υπάρχει οικονομικός προϋπολογισμός και δυνατότητα οικονομικής διαχείρισης. Έτσι, η διοικούσα επιτροπή, όπως την συγκροτούμε σε αυτήν τροπολογία, να μπορεί να έχει αυτοτέλεια, που συνδέεται άμεσα και με την άσκηση οικονομικής διοίκησης.
       Γι’ αυτό, κύριε Υπουργέ, θα ήθελα να τονίσω ότι επιβάλλεται, με την ψήφιση αυτής της διάταξης, να προχωρήσετε και στην έκδοση της υπουργικής απόφασης, που προβλέπεται από το ν. 2889/2001, προκειμένου τα κέντρα υγείας να αποκτήσουν πλέον την οικονομική διοίκηση και αυτοτέλεια, ώστε να προχωρήσουμε στην πλήρη εφαρμογή αυτής της πολιτικής.
      Τέλος, θα ήθελα να τονίσω το εξής: Επειδή παίρνετε την εξουσιοδότηση με κοινή υπουργική απόφαση ή μάλλον με απόφαση του Υπουργού Υγείας και Πρόνοιας –γράφω στην παράγραφο 1 «να καθορίζονται οι αρμοδιότητες της διοικούσας επιτροπής του κέντρου υγείας»-  προτείνω να συμπληρωθεί: «Με απόφαση του Υπουργού Υγείας και Πρόνοιας καθορίζονται τα προσόντα του προέδρου της διοικούσας επιτροπής και οι αρμοδιότητες κλπ». Προτείνω και αυτή τη συμπλήρωση, ώστε να διασφαλίσουμε ότι θα έχει «minimum» ικανά προσόντα ο πρόεδρος, ο οποίος θα αναλαμβάνει αυτά τα καθήκοντα. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβογιάννης έχει το λόγο.
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, θέλω να σημειώσω ότι αυτή η προσπάθεια για την αναβάθμιση των διοικουσών επιτροπών των νησιωτικών κέντρων υγείας έχει ξεκινήσει εδώ και πολλά χρόνια. Είχα την τύχη να είμαι εκείνος ο οποίος πρώτη φορά πρότεινε το 1983 τη θεσμοθέτηση αυτού του τριμελούς οργάνου και από τότε μέχρι σήμερα, ενώ το υπηρέτησαν σε κάθε νησί σημαντικές προσωπικότητες, θα έλεγα, με ιδιαίτερο πάθος και αυταπάρνηση –αφιλοκερδώς, βέβαια- και παρήγαγαν πολύ σημαντικό έργο –καλλιέργησαν την αλληλεγγύη, τη φιλανθρωπία, τον εθελοντισμό σε πολύ μεγάλο βαθμό- εν τούτοις ουδέποτε δόθηκαν ουσιαστικές αρμοδιότητες, έστω και σαν αναγνώριση του μεγάλου έργου που έχουν επιτελέσει, σ’ αυτές τις επιτροπές. Λειτουργούν μέχρι τώρα άτυπα και πολλές φορές διαχειρίζονται και άτυπα σημαντικότατες οικονομικές δωρεές. Πρέπει να σας πω παραδείγματος χάρη ότι το Ίδρυμα «ΒΑΓΓΕΛΗ και ΡΟΥΛΑΣ ΝΟΜΙΚΟΥ» στη Σαντορίνη που διαχειρίζεται το τελεφερίκ και έχει έναν προϋπολογισμό που ξεπερνά τα 500.000.000, διαθέτει κάθε χρόνο μέσω της διοικούσας επιτροπής του κέντρου υγείας για την ενίσχυση των παρεχόμενων υπηρεσιών πάνω από 100.000.000. Έχει μέχρι και ιδιωτικό υγειονομικό αεροσκάφος -και αυτό είναι ένα άλλο μεγάλο θέμα που δεν καταξιωθήκαμε να το θεσμοθετήσουμε και σαν κίνητρο- που προσφέρει άπειρες υπηρεσίες.
      Εν πάση περιπτώσει και εγώ και ο κ. Σφυρίου, αλλά και άλλοι συνάδελφοι επανειλημμένως έχουμε φέρει τροπολογίες, όπως αυτή η προηγούμενη κοινή τροπολογία που καταθέσαμε, για να ρυθμιστεί αυτό το θέμα. Τα τελευταία χρόνια έχουμε φέρει πάρα πολλές, αλλά δεν έγιναν ποτέ δεκτές και δεν μπόρεσα ποτέ να καταλάβω το γιατί. Στο σημείο αυτό θέλω να συγχαρώ τον κ. Νασιώκα που επιτέλους παρ’ ότι δεν είναι νησιώτης κατανόησε αυτό το πρόβλημα. Το γνωρίζουν οι συνεργάτες του και εκλεκτά στελέχη. Θέλω, λοιπόν, να τον συγχαρώ γι’ αυτή την αποδοχή. 
      Επίσης, θέλω να συμπληρώσω ότι είναι αναγκαίο στην τροπολογία του συναδέλφου κ. Σφυρίου να προσθέσουμε ότι τέτοιες διοικούσες επιτροπές πρέπει να προβλεφθούν και για τα νησιά που δεν έχουν κέντρα υγείας. Σας αναφέρω ένα παράδειγμα: Αποχωρεί ο γιατρός του περιφερειακού ιατρείου της Σίφνου. Δεν παραδίδει σε κανέναν. Έρχεται ο επόμενος, δεν παραλαμβάνει από κανέναν. Ξέρετε πόσες δωρεές σε μηχανήματα, παραδείγματος χάρη καρδιογράφοι, έχουν γίνει; Δεν παραλαμβάνονται. Δεν υπάρχει φροντίδα για την καθαριότητα. Σε κάθε περίπτωση πάλι ο δήμαρχος τρέχει. 
      Θα έλεγα, λοιπόν, ότι και σε αυτά τα νησιά που έχουν πλέον μία σημαντική ανάπτυξη και πολλά από τα οποία έχουν περισσότερο από ένα αγροτικά ή περιφερειακά ιατρεία πρέπει να προβλεφθεί αυτή η διοικούσα επιτροπή. Δεν χάνουμε τίποτε, δεν ξοδεύουμε τίποτε, δεν κοστίζει τίποτε. Θα ήθελα να σας παρακαλέσω να το δείτε αυτό. Επίσης, να καθορίζονται αρμοδιότητες αν είναι δυνατόν. Ή να βγουν μία φορά με υπουργική απόφαση ή από το ίδιο το ΠεΣΥ. Ιδιαίτερα θερμή παράκληση να προβλεφθεί και για τα άλλα νησιά. Αναγνωρίζουμε το έργο που κάνουν στην πράξη οι δήμαρχοι και πάρα πολλοί άλλοι τοπικοί παράγοντες. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, διερωτώμαι τι επιδιώκετε με αυτές τις δύο τροπολογίες. Και επειδή η πρώτη, περίπου αχρηστεύτηκε δεδομένου ότι μεταξύ τριών παραγράφων οι δύο αφαιρέθηκαν για τους λόγους που εξηγήσατε, ας μιλήσουμε …
      ΚΟΣΜΑΣ ΣΦΥΡΙΟΥ: Η μία είχε ήδη ψηφισθεί. 
      ΑΡΙΣΤΟΤΕΛΗΣ ΠΑΥΛΙΔΗΣ: Ναι, λέω αχρηστεύτηκε για τους λόγους που εξηγήσατε. Ομιλώ Ελληνικά σωστά! Είχα καλούς δασκάλους, κύριε Υφυπουργέ. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Αφού ψηφίστηκε, τι αχρηστεύτηκε;
      ΑΡΙΣΤΟΤΕΛΗΣ ΠΑΥΛΙΔΗΣ: Είπα για τους λόγους που εξηγήσατε, δεν σας αρέσει αυτό. Full stop!
      Πάμε στην επόμενη τώρα. Τι εξυπηρετεί; Φέρνει μία τροπολογία γιατί στο μυαλό του έχει κάτι ο συνάδελφος κ. Σφυρίου, Βουλευτής Δωδεκανήσου με τον οποίο βρεθήκαμε στην ωραία Αρκάσα Καρπάθου το περασμένο Σάββατο μετέχοντες στην ημερίδα του Δήμου Καρπάθου για την «Υγεία στα Ακριτικά Νησιά». Εκεί, λοιπόν, κάποιοι σας «όρμησαν». «Επιτέλους, τι θα γίνει με το κέντρο υγείας;» Μας τάζετε και μας ξανατάζετε. Θα το κάμετε μικρό Νοσοκομείο; Και τώρα εφευρέθη, λοιπόν, η ωραία ιδέα, να διορίσουμε Διοικούσα Επιτροπή.
      Μα, υπάρχει και το ξέρετε. Έχετε πρόεδρο στην Κάρπαθο. Τι επιπλέον θα κάμει τώρα η διοικούσα επιτροπή; Θα αποκόψει το λώρο που συνδέει το Νοσοκομείο της Ρόδου με την Κάρπαθο, από το οποίο περιμένουν παραδείγματος χάρη γάζες επί πολύ καιρό; Όχι! Δεν το κάνει αυτό. 
      ΝΙΚΟΛΑΟΣ ΛΕΒΟΓΙΑΝΝΗΣ: Αυτό ζητάμε να γίνει.
      ΑΡΙΣΤΟΤΕΛΗΣ ΠΑΥΛΙΔΗΣ: Αν το ζητάτε να γίνει, δεν το κάνει. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, δεν έχουμε θέμα εδώ αντιπαλότητας Δωδεκανησίων. 
      ΑΡΙΣΤΟΤΕΛΗΣ ΠΑΥΛΙΔΗΣ: Θα έχει χρήμα να διαχειρισθεί; Να πάμε στην ουσία του θέματος. Ο Υπουργός θα μας τα εξηγήσει αυτά. Ο Υπουργός που αποδέχεται την ιδέα, ας μας εξηγήσει ποια ιδέα αποδέχεται. Εγώ θεωρώ ότι είναι στάχτη στα μάτια. Αυτή η τροπολογία είναι φωτογραφία για την Κάρπαθο. Πιστεύω ότι δεν δύναται να εφαρμοσθεί πουθενά αλλού. Αν θέλετε να λύσετε το Καρπαθιακό της υγείας πρόβλημα, που σήμερα έγινε πανελλήνιο πρόβλημα, μια και όλο το Κοινοβούλιο το συζητά, κάντε καθαρή κουβέντα. 
      Είπατε προηγουμένως πως έχετε ήδη, μεταξύ των διατάξεων της ισχύουσας νομοθεσίας, διάταξη η οποία σας επιτρέπει να κάμετε «αναβάθμιση» κέντρων υγείας. Να γίνει, λοιπόν, νοσοκομείο–κέντρο υγείας και όχι κέντρο υγείας-νοσοκομείο. Αυτά είναι τρυκ της διοικήσεως. Να γίνει νοσοκομείο–κέντρο υγείας. Δηλαδή σε αυτό να μπορούν να υπηρετήσουν και κάποιοι αγροτικοί γιατροί. Αυτό είναι το τρυκ. Να γίνει λοιπόν καθαρή κουβέντα. Το αποφασίζετε; Κάντε το είτε με τροπολογίες για το συγκεκριμένο είτε με τις ισχύουσες διατάξεις.
      Αν κάποιοι φιλότιμοι πολίτες τώρα θέλουν -και τους παραχωρείτε το δικαίωμα- να προσφέρουν αγαθοεργές υπηρεσίες σε ένα κέντρο υγείας ή σε ένα περιφερειακό ιατρείο, αν χρειάζεται κάπου, κάντε το και αυτό. Για το συγκεκριμένο όμως, κέντρο υγείας, αυτό, δηλαδή, της Καρπάθου, η τροπολογία ούτε αυτοτελή διοίκηση παρέχει ούτε οικονομική διαχείριση αυτοδύναμη. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ο ν. 2889 προβλέπει την αυτοτέλεια των κέντρων υγείας και την υπαγωγή τους απευθείας στα ΠεΣΥ. Αυτό προϋποθέτει βεβαίως μια υπουργική απόφαση, την οποία έχουμε έτοιμη, αλλά επειδή θέλουμε να δούμε τη δυνατότητα του κάθε κέντρου υγείας να κάνει το δικό του  προϋπολογισμό, να έχει μία διοικητική υπηρεσία και οπωσδήποτε να έχει και έναν υπάλληλο που να μπορεί να διαχειρίζεται τα οικονομικά, θεωρούμε ότι για τις περιοχές των νησιών μας αυτή η πρόταση, η οποία στηρίζεται σε μία θετική εμπειρία αρκετών χρόνων, είναι πολύ θετική παρέμβαση. 
      Από τις παρατηρήσεις που έκανε ο κ. Σφυρίου και ο κ. Λεβογιάννης, το Υπουργείο δεν δέχεται να απαλειφθεί το «μπορεί να διορίζεται». Αυτό δεν σημαίνει ότι δεν θα διορίζεται, αλλά δεν μπορούμε να το βάλουμε επιτακτικό σε μία λειτουργία. Οποιοδήποτε κενό θα δημιουργεί και πρόβλημα λειτουργίας.  Καθορίζονται τα προσόντα του προέδρου, ένα μίνιμουμ προσόντων της διοικούσας επιτροπής.
      Εδώ θέλω να πω μόνο το εξής: Όπως τόνισε ο κ. Λεβογιάννης, η αυτοδιοίκηση παίζει σημαντικό ρόλο και αλίμονο αν δεν έπαιζε -και πρέπει να την εμπλέξουμε και με την τριμελή επιτροπή την εμπλέκουμε- και εμπλέκεται άμεσα. Άλλωστε τα κέντρα υγείας και τα περιφερειακά ιατρεία είναι κυρίως των δήμων και των κοινοτήτων και εξυπηρετούν τους κατοίκους αυτής της περιοχής. Οπωσδήποτε όμως δεν προχωρούμε σε τριμελή επιτροπή σε περιφερειακά ιατρεία ή σε νησιά που δεν έχουν κέντρα υγείας. ΄Αλλωστε και αυτά, πέρα από το ΠεΣΥ, υπάγονται σε κάποιο κέντρο υγείας και μπορούν να συντονιστούν καλύτερα. Αν αυτή την αναγκαιότητα την δούμε στο μέλλον, να την συζητήσουμε.
      Θέλω να κλείσω με αυτό που είπε ο κ. Παυλίδης, λέγοντας το εξής: Αυτό για το οποίο μας ελέγξατε πριν, μην μας ελέγχετε τώρα ακριβώς αντίθετα. Ο χάρτης υγείας, η επιστημονική μελέτη, οι προτάσεις θα δείξουν που πρέπει, πως και πότε να κάνουμε και αναβαθμίσεις και ιδρύσεις. Εμείς δεν αποκλείσαμε το ότι μπορεί να γίνει στην Κάρπαθο νοσοκομείο–κέντρο υγείας ή κέντρο υγείας–νοσοκομείο, αλλά θέλουμε και να το μελετήσουμε και να το συζητήσουμε. Ξέρουμε τις μελέτες που έγιναν για την επέκταση των υποδομών, ξέρουμε ακριβώς που βρίσκονται, είναι ενταγμένες, θέλουμε να δούμε πότε θα δημοπρατηθεί, θέλουμε να δούμε την όλη μελέτη για να συζητήσουμε εκτός από τον κτιριακό εξοπλισμό την αναγκαιότητα και τη λειτουργία.
      ΚΟΣΜΑΣ ΣΦΥΡΙΟΥ: Μπορεί να γίνει παράλληλα, κύριε Υπουργέ.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Παράλληλα, αλλά το εξετάζουμε. Και πριν να είμαστε απολύτως έτοιμοι και κυρίως με τα χαρακτηριστικά που είπαμε νωρίτερα, δεν πρόκειται να εξαγγείλουμε τίποτα. Ευχαριστώ πολύ. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Σφυρίου έχει το λόγο.
      ΚΟΣΜΑΣ ΣΦΥΡΙΟΥ: Οι υπάρχουσες διοικούσες επιτροπές, ξέρουμε πολύ καλά ότι ουσιαστικά είναι άτυπες.
      Με τον τρόπο αυτό καθίστανται όχι απλώς τυπικές, αλλά θέλω να πιστεύω ότι καθίστανται ικανές, να μπορούν να ασκήσουν αποκεντρωμένη διοίκηση και οικονομική διοίκηση. 
      Μια και λέμε για οικονομική διοίκηση, επειδή δίνονται και δωρεές στα κέντρα υγείας και τις διαχειρίζονται οι διοικούσες επιτροπές, θα ήθελα, κύριε Υπουργέ, να προτείνω να προχωρήσετε εκείνη την υπουργική απόφαση, με την οποία όσοι τουρίστες επισκέπτονται τα κέντρα υγείας, πρέπει να πληρώνουν στο κέντρο υγείας. Δεν ξέρω αν θα βάλετε τρία ή πέντε ευρώ. Δεν ξέρω τι θα κάνετε με τους λοιπούς επισκέπτες παραδείγματος χάρη τους πολίτες και τα ασφαλιστικά ταμεία, είναι άλλο θέμα. Όμως, οι επισκέπτες τουρίστες πρέπει να πληρώνουν, ώστε να υπάρχει και από εκεί ένα έσοδο για το κάθε κέντρο υγείας. 
      Τέλος, πρέπει να πω ότι η τροπολογία δεν είναι μόνο ζήτημα Καρπάθου. Είπα προηγουμένως τι προτείνω για την παράλληλη προώθηση της διοικητικής πράξης, μαζί με τις επεκτάσεις των κτιρίων, για να γίνει νοσοκομείο (μικρό).
      Όμως, δεν έχουμε κέντρο υγείας στην Άνδρο; στη Μύκονο; στη Μήλο; στην Πάτμο; Δεν πρέπει να γίνει στη Σύμη, με βάση το χάρτη; Αυτά θα πρέπει τελικά να συνεχίσουν να διοικούνται από τα νοσοκομεία της πρωτεύουσας; να μην έχουν θεσμοθετημένη, αποκεντρωμένη διοίκηση; ώστε να έχουν αποτελεσματικότερη εφαρμογή των επιλογών τους; Αυτό το ζήτημα δεν ταυτίζεται μόνο με ένα νησί.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Παυλίδης έχει το λόγο.
      ΑΡΙΣΤΟΤΕΛΗΣ ΠΑΥΛΙΔΗΣ: Κύριε Πρόεδρε, συγχωρέστε μου την επανάληψη σε ορισμένα εξαυτών που ακούστηκαν προηγουμένως, αλλά δεν τηρήθηκαν τα αυτονόητα. Εδώ δύο Βουλευτές ενημερώνουν τον Υπουργό τους: Τριακόσια σαράντα σπαρταριστά εκατομμύρια θα δώσετε για να κάνετε επέκταση κέντρου υγείας στην Κάρπαθο. Εσείς σήμερα ανακοινώνετε ότι έχετε και τη νομική δυνατότητα και τη θέληση να κάνετε το νοσοκομείο. Σήμερα με σχέδια που έκαμε  υπηρεσία του κράτους μας, είναι η ΔΕΠΟΣ στη μέση, είναι και η Νομαρχία Δωδεκανήσου -μας τα έδειξαν προχθές στην Κάρπαθο- μας λέτε, επίσης, πως παραδάκι θα έχετε. Τριακόσια σαράντα εκατομμύρια τα πετάτε έτσι, για να πείτε μεθαύριο ότι ο προγραμματισμός που έγινε δεν είναι κατάλληλος με τη νέα μορφή που θα έχει το κέντρο υγείας; Τι κάνουμε απόψε; Δεν είναι συμβατός, ο σχεδιασμός, όπως λέγει ο κ. Σφυρίου.
      Ελάτε, λοιπόν, να πάρουμε απόφαση. Εγώ έχω κατά νου την Κάρπαθο, άλλοι συνάδελφοι έχουν κάτι άλλο. Ελάτε να νομοθετήσουμε για τα παρόμοια της νησιωτικής Ελλάδας στο Αιγαίο, πόσα είναι και να κάνουμε σωστή δουλειά. Για το αν θα είναι διοικούσα ή μη διοικούσα η επιτροπή δεν είμαι αντίθετος, αλλά ξέρω ότι είναι «valuta senza valore». Δεν κάνουν τίποτε αυτές οι επιτροπές εάν δεν έχουν αυτονομία κινήσεων.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Λεβογιάννης έχει το λόγο.
      ΝΙΚΟΛΑΟΣ ΛΕΒΟΓΙΑΝΝΗΣ: Κύριε Πρόεδρε, το έχω επισημάνει και άλλη φορά, θα το επισημάνω και σήμερα με αφορμή αυτήν την τροπολογία. Ιδιαίτερα για τα νησιά, θεωρώ ότι το καλύτερο σύστημα αποκεντρωμένης διοίκησης στο ελληνικό δημόσιο είναι το σύστημα του Υπουργείου Παιδείας. Οι σχολικές επιτροπές που είναι  πολύ μικρότερες, σχεδόν κατά σχολείο, διαχειρίζονται αρκετά εκατομμύρια για λειτουργικές δαπάνες, για μισθοδοσία καθαριστριών κλπ.
      Θα έλεγα στον κύριο Υφυπουργό, που ακούει με πολύ μεγάλη προσοχή και κατανόηση και είναι και πολύ καλός κοινοβουλευτικός, να μελετήσει αυτό το σύστημα και ας εφαρμοστεί στα νησιά.
      Μ’ αυτήν την έννοια, εγώ πρότεινα και σε επίπεδο νησιού ότι, όπως μπορεί να έχει ένα, δύο ή τρία περιφερειακά ιατρεία, να υπάρξει διοικούσα επιτροπή όταν υπάρχουν σχολικές επιτροπές. Αυτές δεν τις διορίζει το ΠεΣΥ, αλλά ο δήμος, η κοινότητα. Αυτή η επιτροπή διαχειρίζεται μερικά εκατομμύρια και σε πολλές περιπτώσεις και δεκάδες εκατομμύρια. Έτσι θα μπορέσουμε πραγματικά να πετύχουμε την αναβάθμιση. Αν θέλετε, ας αναγνωρίσουμε και στην Τοπική Αυτοδιοίκηση αυτό που στην πράξη κάνει.
      Ο πρόεδρος της Ανάφης ανέβηκε στα βουνά τότε με το ελικόπτερο. Κάθε φορά που θα αρρωστήσει κάποιος, ο αγροτικός γιατρός που φοβάται θα πάει στον πρόεδρο και θα του πει: «Τρέξε, βοήθησε». Αυτό να το αναγνωρίσουμε και με το νόμο.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κρεμαστινός έχει το λόγο.
      ΔΗΜΗΤΡΙΟΣ ΚΡΕΜΑΣΤΙΝΟΣ: Εκείνο που θα ήθελα να προσθέσω είναι ότι, όταν λέμε «νοσοκομείο», δεν εννοούμε να γραφτεί έξω η λέξη «νοσοκομείο». Πρέπει να γίνει μία μελέτη για να γίνει νοσοκομείο. Το αντίστοιχο Νοσοκομείο της Ρόδου, που είναι σύγχρονο, ακόμα αγωνίζεται να αποκτήσει μονάδα εντατικής θεραπείας.
      Αντιλαμβάνεσθε τι σημαίνει να γίνει ένα νοσοκομείο δίπλα, να χειρουργούνται οι άνθρωποι δίπλα, όταν το κεντρικό νοσοκομείο που απέχει περίπου τρεις ώρες με το πλοίο δεν έχει ΜΕΘ. Ποιος θα νοσηλευτεί στο άλλο νοσοκομείο χωρίς ΜΕΘ σήμερα στον εικοστό πρώτο αιώνα; 
      Πρέπει, λοιπόν, να μελετηθεί το θέμα της λέξεως «νοσοκομείο» στην Κάρπαθο, αλλά πρωτίστως να προχωρήσουμε σ’ αυτή τη βελτίωση που είναι η πρόταση της διοικητικής αναβάθμισης του κέντρου υγείας. 
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Απαντώντας και στον κ. Κρεμαστινό, θα ήθελα να πω ότι το να λειτουργήσουμε ένα μεγάλο νοσοκομείο με υψηλή ποιότητα παροχής υπηρεσιών δεν είναι εύκολο και γίνεται μεγάλη προσπάθεια. Είδαμε τη μονάδα που ξεκίνησε εκεί, στην πρόσφατη επίσκεψή μας είναι ακόμα στην αρχή, λειτουργούν τρία κρεβάτια και ελπίζουμε σύντομα να προστεθούν και τα υπόλοιπα τρία κρεβάτια, για να καλύψουμε την περιοχή.
      Απαντώντας και στον κ. Σφυρίου, θα ήθελα να πω, ότι η υπουργική απόφαση να πληρώνουν όσοι επισκέπτονται τα κέντρα υγείας έχει βγει. Μιλάμε κυρίως για τους τουρίστες. Έχουμε αναστείλλει τη διάταξη -παρ’ όλο που έχει δημοσιευτεί- μέχρι να ολοκληρωθούν οι δυνατότητες διοικητικής και οικονομικής αυτοτέλειας των κέντρων υγείας. Το κόστος θα είναι τρία ευρώ και βεβαίως οι άλλες εργαστηριακές πράξεις θα πληρώνονται. Βεβαίως δεν θα πληρώνει κανείς του ΟΓΑ, όσοι είναι πάνω από εβδομήντα χρονών και κάτω από δεκαοκτώ χρονών. Αλλά και τα άλλα ταμεία θα συμβληθούν. Βεβαίως θα πληρώνουν όλοι οι άλλοι που επισκέπτονται το νοσοκομείο από άλλες περιοχές είτε είναι με ταμείο είτε όχι.
      Πρέπει ακόμα να σας πω ότι δεν είμαστε εδώ απόψε για να εξαγγείλουμε αναβαθμίσεις. Ελπίζω ότι σύντομα θα είμαστε σε θέση να πούμε αυτά που είναι επιστημονικά και κοινωνικά απαιτούμενα και αποδεκτά, αποδεικνύονται επιστημονικά ότι είναι αναγκαία και ότι είμαστε σε θέση να τα υλοποιήσουμε και όχι μόνο να τα εξαγγείλουμε. Εννοείται βέβαια ότι η Κάρπαθος μελετάται πάρα πολύ, θα  ξαναδούμε το θέμα και θα έχουμε εξέλιξη σ’ αυτό.
      Ευχαριστώ πολύ.
      ΑΡΙΣΤΟΤΕΛΗΣ ΠΑΥΛΙΔΗΣ: Ξέρετε πόσα χρόνια το μελετάτε;
      ΠΡΟΕΔΡΕΥΩΝ (Παναγιώτης Σγουρίδης): Δεν γράφεται καμία διακοπή στα Πρακτικά.
      Ολοκληρώθηκε η συζήτηση επί της τροπολογίας με γενικό αριθμό 1598 και ειδικό 84.
      Ερωτάται το Τμήμα: Γίνεται δεκτή η παραπάνω τροπολογία, όπως τροποποιήθηκε από τον κύριο Υπουργό και η οποία συζητήθηκε επ’ ευκαιρία της τροπολογίας με γενικό αριθμό 1576 και ειδικό 68;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΑΡΙΣΤΟΤΕΛΗΣ ΠΑΥΛΙΔΗΣ: Κατά πλειοψηφία.
      ΠΡΟΕΔΡΕΥΩΝ (Παναγιώτης Σγουρίδης): Συνεπώς η τροπολογία με γενικό αριθμό 1598 και ειδικό 84 έγινε δεκτή, όπως τροποποιήθηκε από τον κύριο Υπουργό κατά πλειοψηφία και εντάσσεται στο νομοσχέδιο ως ίδιο άρθρο.
      Θα συζητηθεί τώρα η τροπολογία με γενικό αριθμό 1583 και ειδικό 74 του κ. Νικήτα Κακλαμάνη, η οποία είναι όμοια με την υπ’ αριθμόν 1605/91 τροπολογία. 
      Κύριε Κακλαμάνη, θα σας δώσω περισσότερο χρόνο να μιλήσετε, επειδή βλέπω ότι έχετε άλλες δύο τροπολογίες και αν θέλετε, να τις αναπτύξετε όλες μαζί.
      ΝΙΚΗΤΑΣ ΚΑΚΛΑΜΑΝΗΣ: Εντάξει, κύριε Πρόεδρε.
      Η τροπολογία με γενικό αριθμό 1605 αφορά το ογκολογικό Νοσοκομείο «Άγιοι Ανάργυροι». Απ’ ό,τι έχω πληροφορηθεί, κύριε Υπουργέ, κάνατε μία συνάντηση  με τον διοικητή και εκπροσώπους του νοσοκομείου στο Υπουργείο και τους υποσχεθήκατε ότι υιοθετείτε την τροπολογία αυτή και θα την εντάξετε στο νομοσχέδιο «σκούπα». Αν έτσι έχει το πράγμα και ισχύει αυτή η υπόσχεση, δεν υπάρχει λόγος να την συζητήσουμε απόψε. Εγώ θα το ήθελα αλλά, εάν ισχύει η υπόσχεσή σας, δεν χρειάζεται.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ισχύει και θα την δεχθούμε στο νομοσχέδιο «σκούπα». Το έχουμε ανακοινώσει και στη Βουλή αυτό.
      ΝΙΚΗΤΑΣ ΚΑΚΛΑΜΑΝΗΣ: Τότε είναι σίγουρο, κύριε Πρόεδρε, και δεν υπάρχει λόγος να τη συζητήσουμε.
      Τώρα οι άλλες εμπρόθεσμες τροπολογίες είναι κατ’ αρχήν η 1606 που αφορά την Εθνική Σχολή Δημόσιας Υγείας. Πάω μόνο στην τελευταία, γιατί τα άλλα τα έχουμε πει, δεν τα κάνετε αποδεκτά, κάνατε το 67ο εντάξει. Μόνο στην τελευταία παράγραφο, κύριε Υπουργέ, θέλω να επιμείνω, εκεί που λέει «στους κατόχους τίτλων σπουδών της ΕΣΔΥ και της Υγειονομικής Σχολής Αθηνών, καταβάλλεται επίδομα μεταπτυχιακών σπουδών ειδίκευσης».
      Απ’ ό,τι μου εξήγησαν και η κ. Κρεμαστινού, αλλά και άλλοι συνάδελφοί της, αυτό το επίδομα δίδεται αυτήν τη στιγμή. Επομένως, δεν πρόκειται για πρόσθετη δαπάνη. Απλά, για τυπικούς λόγους το Γενικό Λογιστήριο του Κράτους έχει βάλει προσκόμματα –παντού βρίσκουμε μπροστά το Γενικό Λογιστήριο του Κράτους- και κινδυνεύει να κοπεί αυτό το πράγμα. Γι’ αυτό βάλαμε αυτήν τη φράση για να διευκρινισθεί και νομικά ότι μπορεί το Γενικό Λογιστήριο του Κράτους να τους το δώσει. Αυτό δηλαδή δίνεται επί σειρά ετών. Υπάρχει όμως μία ατελής διατύπωση στο νόμο πάνω στην οποία έχει πατήσει το Γενικό Λογιστήριο του Κράτους και λέει ότι δεν μπορεί να τους το δώσει, και θα το κόψει.
      Η άλλη τροπολογία έχει σχέση με τους φυσικοθεραπευτές. Εγώ πιστεύω, κύριε Υφυπουργέ, ότι πρέπει να μας ευχαριστήσετε και ως Αντιπολίτευση που σας την κάνουμε, διότι δεν είναι και πολύ δημοφιλής με μια μερίδα συναδέλφων μου γιατρών, αλλά πιστεύω ότι είναι απόλυτα σωστή και σε ό,τι αφορά το επάγγελμα και σε ό,τι αφορά κυρίως –προσέξτε- την τελευταία παράγραφο που λέει τι; Ότι εάν εγώ είμαι ορθοπεδικός είτε σε ταμείο είτε σε νοσοκομείο και ταυτόχρονα διατηρώ και φυσικοθεραπευτήριο ή διευθύνω ή μετέχω σε φυσικοθεραπευτήριο, να μη στέλνω από το ιατρείο μου να κάνουν φυσικοθεραπεία στο συγκεκριμένο φυσικοθεραπευτήριο. Να υπάρχει αυτή η απαγόρευση. Εγώ πιστεύω ότι θα πρέπει αυτήν την τροπολογία να την κάνετε αποδεκτή. Δεν ξέρω ποια θα είναι η θέση των άλλων συναδέλφων. 
      Βεβαίως, δεν μιλάω για την τροπολογία για τους επόπτες δημόσιας υγείας σχετικά με το 40% και να το επαναφέρω. Πιστεύω ότι αυτό το θέμα δεν θα το κάνετε αποδεκτό. Η θέση η δική μας είναι γνωστή, όπως και των υπολοίπων κομμάτων. Υποσχέθηκε ο Υπουργός ότι θα το δει και θα μεταφέρει τέλος πάντων στην Κυβέρνηση την ομόφωνη θετική εισήγηση προς τον Πρωθυπουργό. Ελπίζω αυτό να γίνει.
      Δεν ξέρω, κύριε Πρόεδρε, για να μην ξαναμιλήσω, εάν θέλετε να τοποθετηθώ και επί της τροπολογίας του κ. Μαντέλη, για να κλείσουμε.
      ΠΡΟΕΔΡΕΥΩΝ (Παναγιώτης Σγουρίδης): Μπορείτε να το κάνετε.
      ΝΙΚΗΤΑΣ ΚΑΚΛΑΜΑΝΗΣ: Εγώ, κύριε Πρόεδρε, εκτιμώ ότι ήταν από καλή πρόθεση αυτό που έκανε ο κ. Μαντέλης και νομικά ίσως έχει και ένα δίκιο. Αλλά, επειδή γνωρίζω ότι ο Πανελλήνιος Φαρμακευτικός Σύλλογος έχει μια πολύ καλή συνεργασία με το Υπουργείο Υγείας για θέματα που αφορούν τον κλάδο του και σε ερώτηση που έχω κάνει «έγινε αυτή η τροπολογία εν αγνοία τους;» το να εκφέρουν  δηλαδή γνώμη, καλό θα είναι να αποσυρθεί απόψε, να μην εγκριθεί και κάντε μια συνεννόηση με τον Πανελλήνιο Φαρμακευτικό Σύλλογο και εφόσον ως δευτεροβάθμιο όργανο έχει και εκείνος την ίδια άποψη, την ενσωματώνετε στο νομοσχέδιο «σκούπα», γιατί πολύ φοβούμαι ότι μία τάξη που –και δυστυχώς δεν έχει μπει ούτε στους γιατρούς ούτε στους οδοντιάτρους- έχει αρχίσει να μπαίνει στα φαρμακεία και στους φαρμακοποιούς, μην αρχίσουμε να χαλάμε από τα παράθυρα αυτήν την τάξη που έχει αρχίσει και έχει μπει. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τζέκης έχει το λόγο.
      Θα τοποθετηθείτε επί όλων αυτών των τροπολογιών του κ. Κακλαμάνη;
      ΑΓΓΕΛΟΣ ΤΖΕΚΗΣ: Θα τοποθετηθώ σε δύο. Αφορούν τους φυσικοθεραπευτές και τους επόπτες δημόσιας υγείας.
      Είχαμε καταθέσει και επί της αρχής κύριε Πρόεδρε, το υπόμνημα του Συλλόγου των Φυσικοθεραπευτών. Πιστεύουμε ότι πραγματικά πρέπει να αναγνωρισθεί ο ρόλος αυτού του κλάδου και λέμε στην Κυβέρνηση να κάνει δεκτή αυτήν την τροπολογία.
      Επίσης, το θέμα των εποπτών της δημόσιας υγείας απασχόλησε όλες τις πτέρυγες.  Όλοι ήμασταν σύμφωνοι και στην επιτροπή, αλλά και στη συζήτηση επί της αρχής. Μάλιστα,  κατά τη συζήτηση των άρθρων όπου δόθηκε το 40% στους γιατρούς, λέμε αυτό να επεκταθεί και στους επόπτες δημόσιας υγείας που πιστεύουμε ότι παίζουν έναν καθοριστικό ρόλο για τη δημόσια υγεία. Μας βρίσκουν απόλυτα σύμφωνους αυτές οι τροπολογίες.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Ματζαπετάκης έχει το λόγο.
      ΣΤΕΛΙΟΣ ΜΑΤΖΑΠΕΤΑΚΗΣ: Αναφορικά με τις τροπολογίες που συζητήθηκαν προηγουμένως, εκφράζω και εγώ τη σύμφωνη γνώμη μου σχετικά με τις παρατηρήσεις που έκανε ο κ. Κακλαμάνης. Θέλω όμως και εγώ να επιμείνω, παρά το ότι ελέχθη και στη συζήτηση επί της αρχής σχετικά, με τους επόπτες δημόσιας υγείας στο ότι πράγματι είναι ευχή όλων μας, όταν θα υπάρχει δυνατότητα εκ μέρους του Υπουργείου να αντιμετωπισθεί αυτό το δίκαιο αίτημα, το οποίο δεν πρέπει να συναρτάται με το επίδομα ετοιμότητας των γιατρών.
      Πρέπει να αντιμετωπιστεί αυτοτελώς. Πραγματικά υπάρχει μία ετοιμότητα που πρέπει και να εκτιμηθεί και να αμειφθεί δεόντως. 
      ΠΡΟΕΔΡΕΥΩΝ (Παναγιώτης Σγουρίδης):  Κύριε Υπουργέ, κατ’ αρχήν είπατε ότι δεν δέχεστε καμία από τις εμπρόθεσμες τροπολογίες. Άρα λοιπόν απαντάτε επί των ερωτημάτων που έθεσαν οι Βουλευτές και παράλληλα επί της τροπολογίας του κ. Μαντέλη που έχει τοποθετηθεί ο κ. Κακλαμάνης. 
      Ορίστε, κύριε Υπουργέ, έχετε το λόγο. 
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Θα ξεκινήσω με την τροπολογία 1519. Δεν την κάνουμε αποδεκτή, θέλουμε να την μελετήσουμε όμως. Επικοινώνησα με φορείς του φαρμακευτικού κόσμου, τον Πανελλήνιο Φαρμακευτικό Σύλλογο κλπ. Σίγουρα είναι μία τροπολογία που πρέπει να τη μελετήσουμε λεπτομερώς γιατί πράγματι δεν πρόκειται να αλλάξουμε το καθεστώς, μία τάξη που υπάρχει στα φαρμακεία να την επηρεάσουμε, εκτός αν είναι απόλυτα δίκαιο και συμβατό το αίτημα, τότε θα το εξετάσουμε θετικά. Πάντως θα το μελετήσουμε και θα κάνουμε και διάλογο. 
      Για την 1606 και 1603 και ιδιαίτερα για το επίδομα που όπως περιγράφεται στην τροπολογία αυτό που ήδη το παίρνουν, θέλουμε να το μελετήσουμε, δεν το κάνουμε δεκτό σήμερα. Είναι ένα θέμα πάντως που θα το μελετήσουμε στο νομοσχέδιο «σκούπα». Βεβαίως λείπουν σήμερα και τυπικά πρέπει να έχουμε την έκθεση του Γενικού Λογιστηρίου του Κράτους και την οικονομική πρόβλεψη. Πάντως το εξετάζουμε και θα συζητήσουμε γι’ αυτό στο νομοσχέδιο «σκούπα».
      ΄Οσον αφορά τη 1603 είναι σαν προτεινόμενη διάταξη και όπως την παρουσίασε ο κ. Κακλαμάνης, αλλά και ο κ. Τζέκης και ο κ. Ματζαπετάκης. Σας μιλά τώρα για τους φυσικοθεραπευτές και την όλη διαδικασία. Μας ενδιαφέρει για μελέτη, δεν μπορούμε να την κάνουμε αποδεκτή, θα τη μελετήσουμε και αυτήν. 
      Για την 1597 έχει τοποθετηθεί ήδη ο Υπουργός και δεν έχω να αποστώ από αυτή την τοποθέτηση, τη θετική κατ’ αρχάς θέση, αναγνωρίζοντας το δίκαιο του αιτήματος και θα συνεχίσουμε το διάλογο μέσα στην Κυβέρνηση για να καταλήξουμε. Ευχαριστώ πολύ. 
      ΝΙΚΗΤΑΣ ΚΑΚΛΑΜΑΝΗΣ: Για τους Αγίους Αναργύρους ισχύει αυτό που είπα;
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Για τους Αγίους Αναργύρους θα το φέρουμε στο νομοσχέδιο «σκούπα». ΄Ηδη το έχουμε πει και στη Βουλή σε επίκαιρη ερώτηση που μας έγινε από συνάδελφο Βουλευτή. Η πρόταση όπως την κάνατε κύριε Κακλαμάνη θέλει μία διεύρυνση απλώς για να καλύψει και κάποιους άλλους για να είναι απλώς πλήρης η πρόταση και γι’ αυτό δεν την κάνουμε αποδεκτή. Θα την κάνουμε αποδεκτή πάντως στο νομοσχέδιο «σκούπα». 
      ΠΡΟΕΔΡΕΥΩΝ (Παναγιώτης Σγουρίδης): Υπάρχει τροπολογία με γενικό αριθμό 1586 και ειδικό 77 του κ. Βρεττού. 
      Ορίστε κύριε Αντιπρόεδρε, έχετε το λόγο, για δύο λεπτά, να αναπτύξετε την τροπολογία αυτή.
     ΚΩΝΣΤΑΝΤΙΝΟΣ ΒΡΕΤΤΟΣ (Γ΄ Αντιπρόεδρος της Βουλής): Όπως είναι γνωστό, κύριε Πρόεδρε, η πλήρωση θέσεων ειδικευμένων γιατρών γίνεται με επετηρίδα. Η επετηρίδα ασφαλώς έχει το πλεονέκτημα της δίκαιης αντιμετώπισης των γιατρών. Όμως έχει το μειονέκτημα της μη αξιοκρατικής αντιμετώπισής τους. Υπάρχουν περιπτώσεις όπως με είχε ενημερώσει ο συνάδελφος κ. Κρεμαστινός που γιατροί μπορεί να περιμένουν δέκα χρόνια σε ένα νοσοκομείο για να πάρουν ειδικότητα.
     Εκείνο που μπορούσε να κάνει πιο αξιοκρατικά το σύστημα αυτό, είναι είτε να γίνουν εξετάσεις είτε να μπουν μόρια αξιοκρατικά.
     Η τροπολογία την οποία κάνουμε κύριε Πρόεδρε, αφορά τη δεύτερη πρόταση. Έτσι προτείνουμε να μπαίνουν επιπλέον εκείνων που ήδη προβλέπονται με επετηρίδα και ένα ποσοστό 5% που να παίρνει ειδικότητα με τα κριτήρια του διδακτορικού, των επιστημονικών εργασιών και του βαθμού. Έτσι θα μπορέσουμε να κάνουμε ένα βήμα ώστε να προσεγγίσουμε πιο αξιοκρατικά το θέμα που σας προανέφερα. Ευχαριστώ.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο κύριε Κακλαμάνη. 
      ΝΙΚΗΤΑΣ ΚΑΚΛΑΜΑΝΗΣ: Κατ’ αρχήν σε αυτήν εδώ την Αίθουσα ακούστηκε στην προηγούμενη συνεδρίαση ότι ετοιμάζεται -και παρακαλώ να μου το επιβεβαιώσετε ή να το διαψεύσετε, κύριε Υπουργέ- κάποιο σχέδιο νόμου, το οποίο θα έλθει κάποια στιγμή και θα αφορά την ιατρική εκπαίδευση. Επομένως, αυτό είναι θέμα που μόνο εκεί μπορεί να ενταχθεί. 
      Στον πάρα πολύ αγαπητό σε μένα συνάδελφο κ. Βρεττό θα του πω το εξής: Ενώ τα κριτήρια που βάζετε εσείς είναι αντικειμενικά, ο τρόπος που δίδεται δεν είναι αντικειμενικός. Παραδείγματος χάριν, τόσο εγώ όσο και ο κ. Κρεμαστινός γνωρίζουμε γιο συναδέλφου ιατρού, που φοιτητής ων φερόταν ως πρώτος συγγραφέας σε σωρεία επιστημονικών εργασιών της ειδικότητας του πατρός. Αντιλαμβάνεσθε, λοιπόν, ότι αυτός και ο οποιοσδήποτε θα παρουσιάσει σωρεία εργασιών ή ο ίδιος θα έχει τη δυνατότητα να πάρει διδακτορικό, μόλις πάρει την ειδικότητα ή και πριν από αυτήν, ενώ κάποιοι άλλοι θα περιμένουν στη σειρά.
      Εμείς ως κόμμα θέλουμε να είμαστε ξεκάθαροι. Η άποψή μας είναι ότι πρέπει να υπάρχουν εξετάσεις με πολύ συγκεκριμένο σύστημα, που σταδιακά θα αρχίσουν να καλύπτουν ποσοστό από την επετηρίδα, ώστε μέσα σε μια μεταβατική περίοδο ενδεχομένως πέντε ετών να έχει αντικατασταθεί η επετηρίδα από εξετάσεις. Με τέτοιου είδους όμως κριτήρια, που, επαναλαμβάνω, είναι αντικειμενικά, αλλά δυστυχώς στην Ελλάδα δεν δίδονται με αντικειμενικό τρόπο –εν πάση περιπτώσει, όταν θα έλθει το νομοσχέδιο για την ιατρική εκπαίδευση, το βλέπουμε- για τώρα δεν μπορούμε να το κάνουμε δεκτό. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Κρητικός. 
      ΠΑΝΑΓΙΩΤΗΣ Ν. ΚΡΗΤΙΚΟΣ: Κύριε Πρόεδρε, παίρνω το λόγο, για να υποστηρίξω και εγώ την τροπολογία που κατέθεσε ο κ. Βρεττός με το σκεπτικό που και εκείνος ανέπτυξε, ότι πράγματι η επετηρίδα είναι εκείνη η οποία διαμορφώνει μία εξέλιξη με ιεραρχικά κριτήρια, με χρονολογική σειρά και η οποία ρυθμίζει τη σειρά προτεραιότητας, αλλά οπωσδήποτε δεν έχει αξιοκρατική διάσταση και ότι η τροπολογία αυτή με δειλό βήμα βεβαίως βάζει κάποια αξιοκρατικά κριτήρια. Είναι δίκαιο να υπάρξει εκείνη η βελτίωση της επετηρίδας με αξιοκρατικά κριτήρια, τα οποία διαθέτουν εκείνοι οι οποίοι θέλουν να καταλάβουν θέσεις ειδικευμένων, πέραν του ποσοστού που ορίζει ο νόμος δηλαδή του 5%. 
      Τα κριτήρια είναι προσδιορισμένα από την τροπολογία και βεβαίως εκείνο το οποίο επικαλέσθηκε ως κίνδυνο και ως «παθολογία» της πρότασης ο κ. Κακλαμάνης μπορεί να αντιμετωπισθεί με τη θέσπιση των κατάλληλων μέτρων που να αποκλείουν τη νόθευση των κριτηρίων. 
      ΝΙΚΗΤΑΣ ΚΑΚΛΑΜΑΝΗΣ: Πώς θα αντιμετωπισθεί, όταν ορίζει κάποιος το γιο του ως πρώτο συγγραφέα;
      ΠΑΝΑΓΙΩΤΗΣ Ν. ΚΡΗΤΙΚΟΣ: Να υπάρξει αντικειμενική αξιολόγηση των κριτηρίων και ταυτόχρονα αποκλεισμός εκείνων οι οποίοι χρησιμοποιούν αυτές τις μεθόδους. Αν υπάρχουν, όμως, αντικειμενικά και αξιοκρατικά κριτήρια, δεν μπορούν να πεταχθούν και αυτά στον κάλαθο των αχρήστων μαζί με αυτά τα οποία εσείς επικαλείσθε και εγώ δεν τα αμφισβητώ και τα οποία είναι η εξαίρεση και όχι ο κανόνας. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει κ. Κρεμαστινός.
      ΔΗΜΗΤΡΙΟΣ ΚΡΕΜΑΣΤΙΝΟΣ: Το ερώτημα, κύριε Πρόεδρε, είναι ότι αυτό το θέμα εκκρεμεί επί τουλάχιστον μία δεκαετία και το αδιέξοδο είναι προφανές, όταν κάποιος γιατρός αριστούχος πάει να αρχίσει την ειδικότητά του και του λένε ότι πρέπει να περιμένει αρκετά χρόνια, για να αρχίσει, τόσα που καμιά φορά δεν ξέρει ποιος θα είναι ο διευθυντής του τμήματος, γιατί αποχωρούν λόγω ορίου ηλικίας. Αυτό πράγματι είναι ένα αδιέξοδο και θα πρέπει το Υπουργείο –ενδεχομένως ό,τι ακούγεται είναι σωστό για την αντίθετη γνώμη- να διευκρινίσει ότι σε ένα προσεχές νομοσχέδιο αυτό το πρόβλημα που επί μία δεκαετία τουλάχιστον ταλανίζει όλους τους γιατρούς θα βρει κάποια λύση. Διότι δεν μπορούμε κάθε φορά να λέμε: Εντάξει, όταν ακούτε τους φοιτητές, λένε ότι γνωρίζουν πώς γίνονται οι εξετάσεις. Δεν θα είναι αντικειμενικές. Άρα να μην γίνει τίποτα. Όταν ακούμε άλλες πλευρές, λένε ότι γνωρίζουν πώς γίνονται οι διατριβές και οι εργασίες. Όλοι έχουν κάποιο δίκιο. Το άδικο, όμως, είναι ότι δεν μπορούν οι αριστούχοι φοιτητές να περιμένουν στη σειρά, να ξεχνούν τι έχουν μάθει στο πανεπιστήμιο για να αρχίσουν ειδικότητα.
      Νομίζω ότι το Υπουργείο εδώ πρέπει να διευκρινίσει τη θέση του πάνω σε αυτό το θέμα.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Δεν μπορούμε να δεχτούμε την τροπολογία παρ΄όλο που ο προβληματισμός που ακούστηκε στην Αίθουσα για τον τρόπο της λίστας, δηλαδή για την ειδικότητα, είναι ακριβώς όπως όλοι οι συνάδελφοι τόνισαν. Δηλαδή αυτό το σύστημα που για ένα μεγάλο διάστημα έδωσε μια αντικειμενικότητα, τώρα πρέπει να πάμε σε μία αλλαγή με κύριο χαρακτηριστικό την αξιοκρατία. 
      Το νομοσχέδιο, που είναι έτοιμο στο Υπουργείο και υπάρχει δέσμευση του Υπουργού ότι πολύ σύντομα θα κινηθεί για να μαζέψει τις υπογραφές και να έλθει στη Βουλή, δίνει οριστική λύση σε αυτό το θέμα με βάση τις εξετάσεις. Εκεί μπορούν να ακουστούν και να συνυπολογιστούν και το μεταβατικό στάδιο και ο τρόπος σύνδεσης των επιτυχόντων με τις λίστες που υπάρχουν και βεβαίως τα άλλα κριτήρια, που πρέπει να λαμβάνονται και αυτά υπόψη, των γιατρών εκείνων που έχουν επενδύσει στη δική τους μόρφωση πολλαπλώς.
      Έτσι, λοιπόν, δεν μπορούμε να την κάνουμε αποδεκτή σήμερα. Η δέσμευση του Υπουργείου είναι ότι πολύ σύντομα ένα ολοκληρωμένο σχέδιο για την εκπαίδευση, που θα λύνει και το θέμα των ειδικοτήτων και του τρόπου, θα έλθει στη Βουλή. Και τότε εκεί θα ληφθεί υπόψη και η δική σας πρόταση. Και πραγματικά δείχνει την ευαισθησία σας και τον προβληματισμό σας για ένα υπαρκτό πρόβλημα το οποίο πρέπει να αντιμετωπίσουμε άμεσα και που πιθανόν καθυστερήσαμε να το αντιμετωπίσουμε.
      Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ.
      Κυρία Στεργίου έχετε δύο τροπολογίες. Θα τις υποστηρίξετε; 
      ΙΩΑΝΝΑ ΣΤΕΡΓΙΟΥ: Κατ’ αρχήν τα είπαμε και στη συζήτηση των άρθρων. Νομίζω ότι είναι σαφής η άποψη του κυρίου Υφυπουργού. 
      Αυτό στο οποίο θέλω πάλι να επιμείνω είναι το 40% των εποπτών υγείας το οποίο και εμείς, με τη δική μου τροπολογία, το υποστηρίζουμε. Εν πάση περιπτώσει, όμως, θεωρώ ότι και αυτός ο τρόπος που είπε ο κύριος Υφυπουργός ότι θα το συζητήσουμε σε άλλο νομοσχέδιο και χρειάζεται έκθεση, είναι ένας τρόπος υπεκφυγής, διότι είχατε το χρόνο να το στείλετε στο Λογιστήριο του Κράτους. Τις άλλες τροπολογίες πώς μπορέσατε και τις στείλατε; Νομίζω ότι αυτό δεν είναι δικαιολογία. Απλά ίσως να θέλετε να δείτε άλλα πράγματα και άλλες καταστάσεις.
      Αυτό μόνο. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε, κυρία Στεργίου.
      Κηρύσσεται περαιωμένη η συζήτηση επί της ενότητας των τροπολογιών.
      Εισερχόμαστε στην ψήφιση του ακροτελεύτιου άρθρου.
      Ερωτάται το Τμήμα: Γίνεται δεκτό το ακροτελεύτιο άρθρο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΙΩΑΝΝΑ ΣΤΕΡΓΙΟΥ: Κατά πλειοψηφία. 
      ΠΡΟΕΔΡΕΥΩΝ (Παναγιώτης Σγουρίδης): Το ακροτελεύτιο άρθρο έγινε δεκτό κατά πλειοψηφία.
      Συνεπώς το νομοσχέδιο του Υπουργείου Υγείας και Πρόνοιας «Οργάνωση και εκσυγχρονισμός των Υπηρεσιών Δημόσιας Υγείας και άλλες διατάξεις» έγινε δεκτό επί της αρχής και επί των άρθρων.
      Η ψήφισή του στο σύνολο αναβάλλεται για άλλη συνεδρίαση.
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
	Με τη συναίνεση του Τμήματος και ώρα 23.12΄, λύεται η συνεδρίαση για αύριο ημέρα Τετάρτη 16 Ιουλίου 2003 και ώρα 10.30΄, με αντικείμενο εργασιών του Τμήματος, νομοθετική εργασία, μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Αξιοποίηση του γεωθερμικού δυναμικού, τηλεθέρμανση και άλλες διατάξεις», σύμφωνα με την ημερήσια διάταξη που  έχει διανεμηθεί.


Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ



43

ΣΥΝΕΔΡΙΑΣΗ 15-7-2003


