ΣΥΝΕΔΡΙΑΣΗ 14-2-00
ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΠΔ'
Δευτέρα 14 Φεβρουαρίου 2000
ΘΕΜΑΤΑ
Α. ΕΙΔΙΚΑ ΘΕΜΑΤΑ 
1. 'Αδεια απουσίας των Βουλευτών Γ. Παναγιωτόπουλου και Δ. Τσοβόλα, σελ.
2. Ανακοινώνεται ότι τη συνεδρίαση παρακολουθούν μαθητές από το 6ο Γυμνάσιο Νέου Ηρακλείου Αττικής, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ 
1) Κατάθεση αναφορών, σελ.
2) Απαντήσεις Υπουργών σε ερωτήσεις Βουλευτών, σελ.
3) Ανακοίνωση του δελτίου αναφορών και ερωτήσεων της Τρίτης 15 Φεβρουαρίου 2000, σελ.
4) Συζήτηση επικαίρων ερωτήσεων:
α) Προς τον Υπουργό Γεωργίας: i) σχετικά ξε την αποζημίωση των πληγέντων από το ψύχος πατατοπαραγωγών της περιοχής Νευροκοπίου Δράμας, σελ.
ii) σχετικά με την τροποποίηση του κανονισμού για τα καπνά, την αύξηση των ποσοστώσεων κλπ., σελ.
β) Προς τον Υπουργό Εξωτερικών, σχετικά με την πορεία του θέματος του κατοχικού δανείου και των πολεμικών επανορθώσεων, σελ.
γ) Προς τον Υπουργό Εθνικής Παιδείας και Θρησκευμάτων, σχετικά με τον αριθμό των μαθητών που φοιτούν στη δευτεροβάθμια εκπαίδευση κλπ., σελ.
5) Συζήτηση επερώτησης προς τον Υπουργό Εθνικής Παιδείας και Θρησκευμάτων, σχετικά με το θέμα της πρωτοβάθμιας εκπαίδευσης, σελ.
ΟΜΙΛΗΤΕΣ 
Α. Επί των επικαίρων ερωτήσεων:
ΑΝΘΟΠΟΥΛΟΣ Ι., σελ.
ΒΟΥΛΓΑΡΑΚΗΣ Γ., σελ.
ΚΩΣΤΟΠΟΥΛΟΣ Β.Δ., σελ. 
ΝΙΩΤΗΣ Γ., σελ. 
ΠΑΠΑΔΟΠΟΥΛΟΣ Σ., σελ. 
ΠΑΝΑΓΙΩΤΟΥ Σ., σελ. 
ΦΟΥΝΤΑΣ Π., σελ.
Β. Επί της επερώτησης:
ΑΝΘΟΠΟΥΛΟΣ Ι., σελ. 
ΑΡΑΠΗ-ΚΑΡΑΓΙΑΝΝΗ Β., σελ. 
ΓΕΩΡΓΑΚΟΠΟΥΛΟΣ Δ., σελ. 
ΔΑΜΙΑΝΟΣ Θ., σελ. 
ΒΟΥΛΓΑΡΑΚΗΣ Γ., σελ. 
ΚΑΛΛΙΩΡΑΣ Η., σελ. 
ΚΟΝΤΑΞΗΣ Α., σελ.
ΛΟΥΛΕ Α., σελ.
ΜΠΡΑΤΑΚΟΣ Α., σελ. 
ΣΚΑΝΔΑΛΑΚΗΣ Π., σελ. 
ΤΑΣΟΥΛΑΣ Α., σελ.
ΠΡΑΚΤΙΚΑ ΒΟΥΛΗΣ
Θ' ΠΕΡΙΟΔΟΣ
(ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Δ'
ΣΥΝΕΔΡΙΑΣΗ ΠΔ'
Δευτέρα, 14 Φεβρουαρίου 2000
-------------------
Αθήνα, σήμερα στις 14 Φεβρουαρίου 2000, ημέρα Δευτέρα και ώρα 18.09' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Α' Αντιπροέδρου αυτής κ. ΠΑΝΑΓΙΩΤΗ Ν. ΚΡΗΤΙΚΟΥ.
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Σταύρο Παπαδόπουλο, Βουλευτή Δράμας, τα ακόλουθα:
(To κείμενο των ανακοινώσεων υπάρχει στο τεύχος των Πρακτικών της Βουλής)
ΠΡΟΕΔΡΕΥΩΝ (Παναγιώτης Ν. Κρητικός): Ευχαριστούμε το Βουλευτή Δράμας κ. Σταύρο Παπαδόπουλο για τη γραμματειακή υποστήριξη της Βουλής σε τέτοιους καιρούς!
Κύριοι συνάδελφοι, θα ανακοινώσω το δελτίο αναφορών και ερωτήσεων της Τρίτης 15 Φεβρουαρίου 2000:
Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν.Βουλής)
1. Η με αριθμό 4746/10-1-2000 ερώτηση του Βουλευτή του Πανελλήνιου Σοσιαλιστικού Κινήματος κ. Ιωσήφ Βαλυράκη προς τον Υπουργό Υγείας και Πρόνοιας, σχετικά με τη λήψη μέτρων για την κάλυψη των αναγκών σε προσωπικό, του Εθνικού Κέντρου 'Αμεσης Βοήθειας (ΕΚΑΒ) Χανίων.
2. Η με αριθμό 3995/29-11-99 ερώτηση του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Εθνικής Παιδείας και Θρησκευμάτων, σχετικά με τη νομοθετική κατοχύρωση των επαγγελματικών δικαιωμάτων, των αποφοίτων του Τμήματος Διοίκησης Μονάδων Τοπικής Αυτοδιοίκησης, του Τεχνολογικού Εκπαιδευτικού Ιδρύματος (ΤΕΙ) Καλαμάτας.
3. Η με αριθμό 4725/10-1-2000 ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Εθνικής Παιδείας και Θρησκευμάτων, σχετικά με τη μετεγκατάσταση του Μουσικού Σχολείου Σερρών, σε νέο κατάλληλο κτίριο.
4. Η με αριθμό 4681/658/30-12-99 ερώτηση και αίτησης κατάθεσης εγγράφων της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υπουργό Εθνικής Παιδείας και Θρησκευμάτων, σχετικά με την περικοπή της ετήσιας αποζημίωσης, που χορηγείται στους Σχολικούς Συμβούλους.
Β. ΑΝΑΦΟΡΕΣ-ΕΡΩΤΗΣΕΙΣ Δεύτερου Κύκλου ('Αρθρο 130 παρ.5 Καν.Βουλής)
1. Η με αριθμό 4756/11-1-2000 ερώτηση του Βουλευτή της Νέας Δημοκρατίας κ. Γεωργίου Σούρλα προς τον Υπουργό Υγείας και Πρόνοιας, σχετικά με τις διαδικασίες για την έκδοση της υπουργικής απόφασης, που αφορά τον προσδιορισμό του μεγέθους της μικρής ποσότητας, κάθε επιμέρους ναρκωτικής ουσίας.
ΠΡΟΕΔΡΕΥΩΝ (Παναγιώτης Ν. Κρητικός): Κύριοι Βουλευτές, εισερχόμαστε στη συζήτηση των ΕΠΙΚΑΙΡΩΝ ΕΡΩΤΗΣΕΩΝ Επίκαιρες ερωτήσεις πρώτου κύκλου:
Πρώτη είναι η με αριθμό 618/9-2-2000 επίκαιρη ερώτηση του Βουλευτή της Νέας Δημοκρατίας κ. Σταύρου Παπαδόπουλου προς τους Υπουργούς Γεωργίας, Ανάπτυξης, σχετικά με την αποζημίωση των πληγέντων, από το ψύχος, πατατοπαραγωγών της περιοχής Νευροκοπίου Δράμας.
Η επίκαιρη ερώτηση του κ. Παπαδόπουλου έχει ως εξής:
"Κύριοι Υπουργοί, είναι γνωστό σε όλους ότι στην περιοχή Κάτω Νευροκοπίου Δράμας, οι κλιματολογικές συνθήκες που επικρατούν είναι τέτοιες που δημιουργούν θερμοκρασίες πολικού κλίματος.
Ιδιαίτερα τον τελευταίο μήνα η θερμοκρασία στην περιοχή έπεσε στους μείον 28 βαθμούς Κελσίου με αποτέλεσμα να καταστραφεί σχεδόν ολοσχερώς η παραγωγή της πατάτας από τον παγετό.
Εξ αιτίας της ως άνω καταστροφής της πατάτας που είναι μόνο καλλιέργεια στην ως άνω περιοχή Κάτω Νευροκοπίου Δράμας, το οικονομικό πρόβλημα που αντιμετωπίζουν οι κάτοικοι της περιοχής αγγίζει τα όρια του τραγικού.
Πολλοί απ'αυτούς κινδυνεύουν να χάσουν τα σπίτια τους από κατασχέσεις και πλειστηριασμούς, μπορώ δε να πω ότι όλη την κινητή και ακίνητη περιουσία τους να πουλήσουν, δεν μπορούν να εξοφλήσουν τα χρέη τους προς την Α.Τ.Ε. που ξεπερνούν τα επτά δισεκατομμύρια δραχμές και που προέρχονται από τόκους υπερημερίας και πανωτόκια.
Πέραν της ως άνω καταστροφής της πατάτας από τον παγετό στην ως άνω περιοχή Κάτω Νευροκοπίου Δράμας και την τραγική οικονομική κατάσταση στην οποία περιήλθαν οι κάτοικοι του Λεκανοπεδίου, εξαντλούνται οικονομικά ακόμη περισσότερο και από την αλλοπρόσαλλη πολιτική που εφαρμόζετε σαν Κυβέρνηση στις τιμές των καυσίμων, είτε σε καυσόξυλα είτε σε πετρέλαιο.
Δεν είναι δυνατόν, κύριοι Υπουργοί, στο Κάτω Νευροκόπι Δράμας οι τιμές στα ξύλα και το πετρέλαιο να είναι όμοιες ή πιο υψηλές απ'ό,τι στην Αθήνα και την Κρήτη.
Επιτέλους θα πρέπει ν'αναλάβετε τις ευθύνες σας και να δώσετε λύση στο οξύ πρόβλημα που αντιμετωπίζουν οι κάτοικοι της περιοχής του λεκανοπεδίου του Νευροκοπίου από το πολικό ψύχος.
Επειδή η οικονομική κατάσταση των κατοίκων της περιοχής Κάτω Νευροκοπίου Δράμας, αγγίζει επαναλαμβάνω, τα όρια του τραγικού και της αλλοπρόσαλλης πολιτικής που εφαρμόζουν τα Υπουργεία σας, με την αλόγιστη εισαγωγή πατάτας από Γερμανία, Αυστρία, Γαλλία, Τουρκία και άλλες χώρες, μόνο την εποχή της συγκομιδής της πατάτας Κάτω Νευροκοπίου Δράμας.
Επειδή οι κάτοικοι της περιοχής του λεκανοπεδίου Κάτω Νευροκοπίου Δράμας διαμαρτύρονται για την εχθρική προς αυτούς πολιτική σας και στο θέμα της πατάτας και των καυσίμων.
Επειδή μέχρι σήμερα, παρά τις επανειλημμένες διαμαρτυρίες των κατοίκων της περιοχής Κάτω Νευροκοπίου Δράμας, δεν δόθηκε προς αυτούς καμιά αποζημίωση ή ενίσχυση.
Γι'αυτό, ερωτώ τους κυρίους Υπουργούς:
Τι μέτρα σκοπεύουν να πάρουν για να δώσουν λύση στο οξύ οικονομικό πρόβλημα που αντιμετωπίζουν οι παραγωγοί πατάτας, της περιοχής Κάτω Νευροκοπίου από τις ζημιές που υπέστησαν από το πολικό ψύχος και τον παγετό και από το κόστος των καυσίμων".
Ο Υφυπουργός Γεωργίας κ. Φουντάς έχει το λόγο, με την προσθήκη στο ερώτημα του κ. Παπαδόπουλου και δικού μου αιτήματος, τρία τετραγωνικά πατάτας στον κήπο μου στον 'Αγιο Στέφανο καταστράφηκαν από τον παγετό.  Λάβετε μέτρα!!
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Για σας, κύριε Πρόεδρε, θα λάβουμε ειδικά μέτρα.
'Οταν συμβαίνουν ακραία καιρικά φαινόμενα, δυστυχώς υπάρχουν προβλήματα και με τις καλλιέργειες και με τις αποθηκεύσεις γεωργικών προϊόντων. Δυστυχώς, αυτό το ακραίο φαινόμενο συνέβη και φέτος στο Νευροκόπι εκεί που σημειώνονται άλλωστε οι χαμηλότερες θερμοκρασίες απ'όλες τις περιοχές της χώρας. 'Αρα, έχει δίκιο ο συνάδελφος να λέει για το πρόβλημα που αντιμετωπίζουν οι κάτοικοι του Νευροκοπίου, της ακριτικής αυτής περιοχής που μοχθούν καθημερινά σε μια περιοχή που χρειάζεται ιδιαίτερη προσοχή.
Εμείς σαν Υπουργείο, σαν Κυβέρνηση, παίρνουμε όλα τα κατάλληλα μέτρα και σύμφωνα με τους κανονισμούς και τους νόμους, για να ανακουφίσουμε αυτές τις περιπτώσεις.
'Οπως ξέρετε, κύριοι συνάδελφοι, η Α.Τ.Ε. παρέχει πιστωτικές διευκολύνσεις και δανειακές ενισχύσεις σ'αυτούς τους παραγωγούς που έχουν πάθει ζημιές και αδυνατούν να ανταποκριθούν στις υποχρεώσεις τους. Διότι, έκτακτα γεγονότα και καταστάσεις τέτοιες δύσκολες τους στέρησαν το πενιχρό τους εισόδημα.
Οι διευκολύνσεις που παρέχει η τράπεζα στα πλαίσια των νόμων και του κανονισμού προβλέπουν ρύθμιση ληξιπρόθεσμων χρεών χωρίς τόκους ποινής και ένα δάνειο, με ικανοποιητικό επιτόκιο. Για τα άλλα που λέτε για τα πανωτόκια, ψηφίσαμε το νόμο και πιστεύω ότι με τη ρύθμιση που έγινε και μετά τη δημοσίευση του ψηφισθέντος νόμου, η Α.Τ.Ε. θα προβεί σε άμεση υλοποίηση και θα ανακουφίσει τους παραγωγούς.
Επίσης, το Υπουργείο Γεωργίας μέσω της Διευθύνσεως Δασών παρέχει διευκολύνσεις όσον αφορά τα καυσόξυλα και τη διάθεσή τους, και μάλιστα για φέτος για λόγους κοινωνικούς δίνει στο μισό του κόστους αυτά τα καυσόξυλα. Επιπλέον για τους κατοίκους του Νευροκοπίου δίνει χορήγηση 50% περισσότερης ποσότητας καυσοξύλων σε σχέση με άλλες περιοχές της χώρας.  Δηλαδή έχουμε και χαμηλή τιμή και διπλάσια ποσότητα.
Επίσης, θέλω να αναφέρω ότι οι τιμές του πετρελαίου για τη γεωργία είναι χαμηλές, όσον αφορά τον φόρο κατανάλωσης. Και από δω μπορούν οι κάτοικοι να απολαύσουν όσο γίνεται μία μικρότερη τιμή για τα μηχανήματά τους.
Τελειώνοντας, θα ήθελα να πω όσον αφορά τις εισαγωγές από τρίτες χώρες, δεν απαγορεύονται. Ειδικά για φέτος κατεβλήθη προσπάθεια να γίνει λεπτομερής υγειονομικός έλεγχος, απαγορεύεται η εισαγωγή πατάτας από ορισμένες περιοχές της π.χ. Αιγύπτου κλπ. ούτως ώστε να προστατευθεί το εισόδημα των Ελλήνων παραγωγών. 'Οπως είπαμε, πάθανε μία μεγάλη ζημιά.  Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παπαδόπουλος έχει το λόγο. Ενώνω και εγώ τη φωνή μου με τους πληγέντες, ως πληγείς.
ΣΤΑΥΡΟΣ ΠΑΠΑΔΟΠΟΥΛΟΣ: Ευχαριστώ. Να πω ότι χαίρομαι γιατί ο κύριος Υπουργός παραδέχθηκε ότι υπάρχει όντως πρόβλημα οξύ στην περιοχή Κάτω Νευροκοπίου Δράμας από τις κλιματολογικές συνθήκες που επικρατούν και από το πολικό ψύχος που πολλές φορές φθάνει η θερμοκρασία στους -28 βαθμούς.
Λυπούμαι όμως γιατί κάποιοι υπηρεσιακοί παράγοντες του έδωσαν ανακριβή στοιχεία, με αποτέλεσμα αυτά που είπε σήμερα να μην ανταποκρίνονται στην πραγματικότητα. Ναι, στην περιοχή εκείνη οι άνθρωποι έχουν πληγεί δύο φορές φέτος. Μία φορά το Μάιο μήνα λόγω των ειδικών καιρικών συνθηκών και των πολλών βροχοπτώσεων, έχει υποστεί τεράστια καταστροφή η παραγωγή της πατάτας. Από τότε υπέβαλα ερώτηση και μέχρι σήμερα καμία μα καμία προσπάθεια δεν έγινε προς αυτήν την κατεύθυνση, κύριε Υπουργέ, για να αποζημιωθούν. Και ήρθε η χαριστική βολή με τον παγετό που επικρατεί σε εκείνη την περιοχή. Γνωστό σε όλους μας, όταν ακούμε τις ειδήσεις να λένε "στην περιοχή Νευροκοπίου Δράμας η θερμοκρασία έπεσε στους -20, στους -24, στους -28 βαθμούς", με αποτέλεσμα όλο το εικοσιτετράωρο να είναι υποχρεωμένοι οι άνθρωποι αυτοί να καίνε τις σόμπες, είτε με καυσόξυλα είτε με πετρέλαιο. Αλλά βλέπουμε ότι στην Κρήτη που υπάρχει καλοκαιρία, στην Αθήνα, που επικρατούν οι ευνοϊκές συνθήκες και το πετρέλαιο και τα καυσόξυλα είναι στα ίδια επίπεδα -και σας πληροφορούν λάθος- με εκείνα στην περιοχή μου. Γι'αυτό, κύριε Υπουργέ, διαμαρτύρομαι και γι'αυτό ήθελα εσείς, μαζί με τη δική μου φωνή, να ενώσουμε τις φωνές για να βοηθήσουμε αυτούς τους ανθρώπους, που φυλάνε Θερμοπύλες κάτω από ανθυγιεινές συνθήκες, κάτω από στοιχεία τέτοια, όπου ειλικρινά μόνο άνθρωπος με ειδικές φροντίδες μπορεί να ζήσει. Και οι άνθρωποι ζουν και μοχθούν και όλοι τους χρωστούν στην ΑΤΕ. Να σας πω ποια  είναι τα χρέη. Είπατε για διευκολύνσεις και δάνεια. Δεν είναι λύση αυτή.  Τα χρέη έχουν φθάσει σε τέτοιο ύψος που όλη την κινητή και ακίνητη περουσία τους να πουλήσουν οι άνθρωποι στην περιοχή αυτή, δεν μπορούν να ξοφλήσουν. Τι να κάνω εγώ τα δάνεια, όταν θα έρθει η σειρά να πληρώσω και δεν θα μπορώ, αν δεν με βοηθήσουν πραγματικά να έχω μείωση του κόστους της παραγωγής σε όλο το φάσμα της καλλιέργειας που επικρατεί σε εκείνη την περιοχή, αλλά και στην ίδια τη ζωή; Εκτός από τα πετρέλαια κίνησης για την καλλιέργεια των αγροτεμαχίων, θα πρέπει να δοθεί κίνητρο και στα καύσιμα θέρμανσης...
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ να ολοκληρώσετε, γιατί ο χρόνος είναι πολύτιμος για όλους και δεν μπορούμε να τον αναλίσκουμε σε υπερβάσεις.
ΣΤΑΥΡΟΣ ΠΑΠΑΔΟΠΟΥΛΟΣ: ...είτε σε καυσόξυλα είτε σε πετρέλαιο, για να μπορούν να ζήσουν πραγματικά με αξιοπρέπεια. Γι'αυτό έκανα αυτήν την επίκαιρη ερώτηση.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός Γεωργίας έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δέχομαι αυτά που είπε ο κύριος συναδελφος, όσον αφορά όλα τα θέματα, εκτός από το ότι επικαλούμαι ανακριβή στοιχεία. Δε νομίζω ότι είναι ανακριβή. Δέχομαι ότι για το Νευροκόπι, για το οποίο έχουμε κατ'επανάληψη ακραία καιρικά φαινόμενα, λαμβάνεται ιδιαίτερη μέριμνα. Σας είπα ότι από τη Διεύθυνση Δασών ο κ.  Γιωτάκης, ο Γενικός Διευθυντής, λέει για τη μείωση της τιμής των καυσοξύλων γενικώς, αλλά και ειδικώς για το Νευροκόπι, η τιμή που προσδιόρισε είναι κάτω από το 50% της ήδη υπαρχούσης ποσότητας με έκπτωση που χορηγείται.
ΣΤΑΥΡΟΣ ΠΑΠΑΔΟΠΟΥΛΟΣ: Εγώ ζω το πρόβλημα αυτό και γι'αυτό το λέω.
Αλλιώς δεν θα το έκανα.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Και ό,τι όσα λέτε, δεν μπορώ να δεχθώ. Είπατε ότι λένε λάθος στοιχεία. Κάποια γεγονότα που συνέβησαν, είπαμε ότι έβλαψαν αυτούς τους ανθρώπους. Και οφείλουμε ως πολιτεία να τους προστατεύσουμε. Και πιστεύω ότι αυτό κάνουμε.
ΠΡΟΕΔΡΕΥΩΝ (Παναγιώτης Ν. Κρητικός): Δεύτερη είναι η με αριθμό 623/9.2.2000 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Σταύρου Παναγιώτου προς τον Υπουργό Γεωργίας σχετικά με την τροποποίηση του κανονισμού για τα καπνά, την αύξηση των ποσοστώσεων κλπ.
Η επίκαιρη ερώτηση έχει ως εξής:
"Οι καπνέμποροι αξιοποιώντας τη δυνατότητα, που τους παρέχει ο νέος κανονισμός για τα καπνά, να καθορίζουν το ύψος των κοινοτικών επιδοτήσεων σύμφωνα με τις κερδοσκοπικές τους σκοπιμότητες, αλλά και τη διάταξη που ορίζει ότι όση παραγωγή δεν πουληθεί στην προκαθορισμένη ημερομηνία δεν δικαιούται επιδότησης, εκβιάζουν τους καπνοπαραγωγούς να πουλήσουν σε εξευτελιστικές τιμές την παραγωγή τους, μικρότερες από τις περσινές και τις προπέρσινες.
Οι ευθύνες της Κυβέρνησης είναι τεράστιες γιατί με την υπερψήφιση αυτού του κανονισμού έδεσε χειροπόδαρα τους καπνοπαραγωγούς και δεν τους άφησε κανένα περιθώριο αντίδρασης στον εκβιασμό των καπνεμπόρων μιας και ο μοναδικός τρόπος αντίδρασής τους -να μην πουλήσουν την παραγωγή τουςκινδυνεύει να τιμωρηθεί με το κόψιμο των επιδοτήσεων.
Τεράστια προβλήματα έχει δημιουργήσει ο κανονισμός και στους νέους αγρότες επειδή οι χαμηλές ποσοστώσεις δεν αφήνουν κανένα περιθώριο στους νέους ανθρώπους να αποκτήσουν βιώσιμη οικογενειακή εκμετάλλευση μιας και οι ποσότητες που τους δίνονται για καλλιέργεια είναι πολύ μικρές.
Ερωτάται ο κύριος Υπουργός:
Γιατί υπερψήφισε τον κανονισμό που έδωσε νέα όπλα στους καπνέμπορους για να εκβιάζουν τους καπνοπαραγωγούς;
Τι μέτρα θα πάρει άμεσα για να σταματήσουν αυτοί οι εκβιασμοί;
Θα ζητήσει αλλαγή του κανονισμού για να σταματήσουν οι εκβιασμοί και να αυξηθούν οι ποσοστώσεις έτσι ώστε οι νέοι αγρότες να παίρνουν βιώσιμη ποσότητα";
Ο κύριος Υφυπουργός έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, ο κανονισμός 2075/1992 του συμβουλίου, ο οποίος αναφέρεται στην κοινή οργάνωση αγοράς του τομέα του καπνού, ψηφίστηκε το 1992 και έχει εφαρμογή από την εσοδεία του έτους 1993.
Οι τροποποιήσεις που στο μεταξύ έχουν επέλθει και ιδίως την τελευταία τροποποίησή του, την απόφαση 1636/1998 του συμβουλίου, κατ' αρχήν δεν την ψήφισε η Ελλάδα, την καταψήφισε. Ωστόσο η βασική ρύθμιση που προβλέπει ο νέος κανονισμός αναφέρεται στην καταβολή μέρους της πριμοδότησης ανάλογα με την ποιότητα, ενώ οι άλλες διατάξεις που αναφέρονται στις προθεσμίες ισχύουν από την εσοδεία του έτους 1993.
Οι προθεσμίες αυτές καθορίζονται για την έγκαιρη περαίωση όλων των απαιτουμένων διοικητικών και άλλων εργασιών και σε καμία περίπτωση δεν αποβλέπουν σε οποιονδήποτε εκβιασμό.
Τέλος, στα πλαίσια των δυνατοτήτων που θα προκύψουν από τη δημιουργία του εθνικού αποθέματος ποσοστώσεων, θα ληφθεί μέριμνα ώστε οι αγρότες που έχουν ενταχθεί στο καθεστώς των νέων αγροτών να δικαιωθούν ή να πάρουν μια μεγαλύτερη ποσότητα και να είναι ικανοποιητική από άποψη εισοδήματος αυτή η νέα ποσότητα που θα πάρουν.
Είναι ένας κανονισμός που ισχύει από παλιά και πιστεύουμε ότι όταν τροποποιηθεί θα είναι προς αυτήν την κατεύθυνση ούτως ώστε να μπορούμε να δίνουμε από το εθνικό απόθεμα στους νέους αγρότες.
Ευχαριστώ πάρα πολύ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Παναγιώτου έχει το λόγο.
ΣΤΑΥΡΟΣ ΠΑΝΑΓΙΩΤΟΥ: Κύριε Υπουργέ, γνωρίζετε πολύ καλά πως σύμφωνα με το νέο κανονισμό αντί η ποιότητα να καθορίζει την τιμή του προϊόντος, η τιμή είναι εκείνη που καθορίζει την ποιότητά του και αυτό μετά τη διάλυση ουσιαστικά του Οργανισμού Καπνού, όπου οι καπνοπαραγωγοί δεν έχουν καμία δυνατότητα να προσφύγουν και να κάνουν ενστάσεις. 'Ετσι οι καπνέμποροι τελείως αυθαίρετα και υποκειμενικά καθορίζουν, σύμφωνα με τα συμφέροντά τους και την ποιότητα του καπνού.
Στην περιοχή μας παραδείγματος χάρη, όπου καλλιεργείται και παράγεται η ποικιλία μπασμά, που κατά κανόνα η πρώτη, δεύτερη ποιότητα ήταν 40%, η τρίτη ποιότητα ήταν 50% και η τέταρτη ποιότητα ήταν 10%, με τις τιμές των συμβολαίων, αν ίσχυαν αυτά τα ποσοστά, ο παραγωγός θα απολάμβανε μία μέση τιμή χίλιες τετρακόσιες (1400) έως χίλιες πεντακόσιες (1500) δραχμές, έρχονται όμως οι καπνέμποροι και τελείως αυθαίρετα μειώνουν τα ποσοστά της πρώτης, δεύτερης και της τρίτης ποιότητας και αυξάνουν το ποσοστό της τέταρτης ποιότητας. Αυτό έχει σαν αποτέλεσμα αντί η μέση τιμή αντί να διαμορφώνεται στις χίλιες τετρακόσιες (1400) και χίλιες πεντακόσιες (1500) δραχμές, να μειώνεται τελικά στις χίλιες (1000) με χίλιες εκατό (1100) δραχμές.
Αποτέλεσμα ο καπνοπαραγωγός να έχει μία απώλεια στο εισόδημά του τριακόσιες έως τετρακόσιες χιλιάδες (300.000 έως 400.000) δραχμές την οποία ωφελούνται οι καπνέμποροι.
Οργανικά δεμένο με την ποιότητα είναι και το πρόβλημα της επιδότησης. 'Ετσι οι καπνέμποροι έχουν τη δυνατότητα να εκβιάζουν τους παραγωγούς και να απαιτούν να υποκύψουν στις θελήσεις τους γιατί αν η ποιότητα δεν είναι καλή και η επιδότηση που θα πάρουν θα είναι χαμηλότερη.
'Οσον αφορά την ποσόστωση, σύμφωνα με το νέο κανονισμό, το εθνικό απόθεμα δημιουργείται από την κάθετη μείωση απ'όλους τους παραγωγούς 0,5%-2%. 'Ετσι στο Ν. Σερρών π.χ. για την ποικιλία Σ 79, με 2% περικοπή δεν συμπληρώνονται ούτε εκατό τόνοι, ενώ η ζήτηση είναι επτακόσιοι τριάντα πέντε τόνοι. Αν η ποσόστωση αυτή διαιρεθεί με το σύνολο των ενδιαφερομένων, τότε αναλογούν τετρακόσια κιλά στον καθένα, ενώ ένα βιώσιμο νοικοκυριό γι' αυτήν την ποικιλία χρειάζεται δύο τόνους.
Τι μέτρα είναι αυτά και πώς θα επιβιώσει ένας καπνοπαραγωγός κάτω από αυτές τις συνθήκες; Οι ευθύνες είναι τεράστιες γιατί αποδεχθήκατε και εφαρμόζετε αυτόν τον κανονισμό που εξυπηρετεί μόνο τα συμφέροντα του μεγάλου κεφαλαίου σε βάρος των παραγωγών.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Φουντάς έχει το λόγο.
ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, σχετικά με τις παρατηρήσεις του κυρίου συναδέλφου εμείς είπαμε ότι μειοψηφίσαμε.               'Ομως όπως ξέρετε αυτήν την απόφαση πήραμε, αλλά δέχομαι τον προβληματισμό του συναδέλφου και θα μεταφέρω στο συνάδελφο κ. Βρεττό  το πρόβλημα, γιατί είναι υπεύθυνος για τον καπνό για να δούμε τι μπορούμε να κάνουμε, ώστε να στηρίξουμε το εισόδημα των καπνοπαραγωγών γιατί υπάρχει μία κατάσταση που δεν είναι ικανοποιητική στο βαθμό που θα θέλαμε και πρέπει σίγουρα να βελτιωθεί.
ΠΡΟΕΔΡΕΥΩΝ (Παναγιώτης Ν. Κρητικός): Η με αριθμό 614/9.2.2000 επίκαιρη ερώτηση της Βουλευτού του ΔΗ.Κ.ΚΙ. κ. Βασιλικής Αράπη-Καραγιάννη προς τον Υπουργό Υγείας και Πρόνοιας σχετικά με την πλήρη κάλυψη από τα ασφαλιστικά ταμεία, των ατόμων που  πάσχουν από σακχαρώδη διαβήτη.
Η επίκαιρη ερώτηση διαγράφεται λόγω κωλύματος του ερωτωμένου κυρίου Υπουργού.
Εισερχόμαστε στις επίκαιρες ερωτήσεις δευτέρου κύκλου.
Δεύτερη είναι η με αριθμό 622/9.2.2000 επίκαιρη ερώτηση του Βουλευτή του ΚΚΕ κ. Δημητρίου Κωστόπουλου προς τον Υπουργό Εξωτερικών σχετικά με την πορεία του θέματος του "κατοχικού δανείου" και των πολεμικών επανορθώσεων.
Η επίκαιρη ερώτηση έχει ως εξής:
Για αρκετά μεγάλο χρονικό διάστημα, το μεγάλο ζήτημα του λεγόμενου "κατοχικού δανείου" και των πολεμικών επανορθώσεων, έχει "βαλτώσει" με αποκλειστική ευθύνη της Κυβέρνησης. Οι προσπάθειες φορέων και πολιτών συναντούν την αδιαφορία και τις γνωστές, τετρημμένες, δικαιολογίες. Μετά τις αποφάσεις ορισμένων δικαστηρίων, τα οποία δικαιώνουν τις προσφυγές των πολιτών, η υπόθεση βρίσκεται σήμερα, στα χέρια του Αρείου Πάγου.  Αυτήν τη στιγμή είναι χρήσιμο και αναγκαίο η Κυβέρνηση να διατυπώσει, δημόσια, την άποψή της και πρώτα απ' όλα να δώσει στη δημοσιότητα το υλικό όλων των φακέλων που σκονισμένα βρίσκονται εδώ και δεκαετίες στα συρτάρια των διάφορων Υπουργείων. Από τη μεριά μας επανερχόμαστε στην αξίωσή μας να μας δοθεί, σύμφωνα με το άρθρο 133 του Κανονισμού της Βουλής, το κείμενο της Διακοίνωσης που έδωσε η ελληνική Κυβέρνηση στη γερμανική, το Νοέμβρη του 1995. Η υπόθεση για μας και για τον κάθε πατριώτη, δεν έχει κλείσει!
Ερωτάται ο κύριος Υπουργός τι προτίθεται να πράξει η Κυβέρνηση, ώστε να δώσει συνέχεια σ' αυτό το εθνικό ζήτημα, πώς σκοπεύει να συμβάλει στη διαδικασία εξέτασης του θέματος από το Ανώτατο Δικαστήριο. Τι θα πράξει ώστε η Γερμανία να αποδώσει τα οφειλόμενα προς την Ελλάδα.
Ο κ. Νιώτης έχει το λόγο.
ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Κύριε Πρόεδρε, φρονώ ότι οι αιτιάσεις του κυρίου συναδέλφου περί βαλτώσεως των διαδικασιών για τη διεκδίκηση του κατοχικού δανείου από την πλευρά της Ελλάδος δεν έχουν βάση και θα παρακαλέσω να εξιστορήσω τα θέματα που είναι πάρα πολύ σοβαρά και αφορούν την παρούσα επίκαιρη ερώτηση.
Μετά την επανένωση της Γερμανίας το 1990, κατά τη θέση μας, η οποία είναι και νομικώς παραδεκτή, επληρώθη η αναβλητική αίρεση της παρ. 5 εδάφιο 2 της Συνθήκης του Λονδίνου του '53 περί των εξωτερικών γερμανικών χρεών. Η χώρα μας κύρωσε τη Συμφωνία του Λονδίνου. Υπήρχε δε και στο νόμο 2023/52, περί τερματισμού της εμπολέμου καταστάσεως με τη Γερμανία, ο ρητός όρος υπό την επιφύλαξη της δια της συναφθησομένης συνθήκης ειρήνης, ρυθμίσεως των υπό του πολέμου προκυψάντων ζητημάτων και υφισταμένων διαφορών.
Είναι σαφές ό,τι έχει θεμελιωθεί το νόμιμο των απαιτήσεών μας και ότι υπήρξαν και παλαιότερα σε διάφορα χρονικά διαστήματα διεκδικήσεις σε  διάφορα επίπεδα -αναφέρομαι στο '64- με κυριότερες του καθηγητή κ.                  'Αγγελου Αγγελόπουλου και βεβαίως διά της επιδόσεως σχετικής ρηματικής διακοινώσεως προς την εδώ γερμανική πρεσβεία το Νοέμβριο του 1966. 'Ολες οι προσπάθειες προσέκρουαν είτε στη ρητή είτε στη δι'υπεκφυγών άρνηση της Γερμανίας να προχωρήσει σε εξέταση έστω, των ελληνικών προτάσεων, ακόμα και μετά τη Συνθήκη της Μόσχας της 12-9-90, γνωστής ως Συνθήκης δύο συν τέσσερα, διά της οποίας επετεύχθη η επανένωση της Γερμανίας και η οποία κατά γενική εκτίμηση επέχει συνθήκη ειρηνεύσεως.
Εν πάση περιπτώσει, οι γνωστές και θεμελιωμένες ελληνικές απαιτήσεις και πάλι ετέθησαν με τη ρηματική διακοίνωση από πλευράς ελληνικής πρεσβείας μας στη Βόννη με τον τότε πρέσβη μας τον κ. Μπουρλογιάννη, ο οποίος μάλιστα πρότεινε και την έναρξη διαπραγματεύσεων. Υπάρχει η γνωστή στάση της γερμανικής πλευράς, η οποία πάντα διαρρέει, διατείνεται ότι μετά πάροδο πενήντα ετών από τη λήξη του πολέμου και δεκαετιών αξιοποίησης και στενής συνεργασίας της Ομοσπονδιακής Δημοκρατίας της Γερμανίας με τη διεθνή κοινότητα, το αίτημα της Ελλάδος έχει απωλέσει τάχα τη δικαιολογητική βάση. Εμείς, σθεναρώς υποστηρίζουμε τη νομική βάση των αξιώσεών μας και ιδιαιτέρως και θεμελιωμένα εξακολουθούμε να υποστηρίζουμε ότι η πάροδος πενήντα έξι ετών από της προκλήσεως των ηθικών και υλικών ζημιών δεν πρέπει να οδηγήσει στο συμπέρασμα ότι οι ελληνικές αξιώσεις έχουν αποσβεστεί.
Η γερμανική πλευρά δεν έχει αμφισβητήσει ουσιαστικά τη νομική βάση των απαιτήσεων, απλώς επικαλείται ορισμένες γενικές, αν θέλετε, αιτιάσεις και αόριστες παραδοχές ότι έχουν δοθεί μέσα από τα ευρωπαϊκά προγράμματα χρήματα κλπ. Αυτό δεν το παραδέχεται η ελληνική πλευρά διότι δεν είναι διμερής υποχρέωση η σχέση μας που απορρέει από το Κοινοτικό Δίκαιο. Η Γερμανία έχει δώσει και έχει λάβει μέσα από τη διαδικασία της ευρωπαϊκής ενοποιήσεως και δεν δικαιούται να συμψηφίζει αυτά τα ποσά προς θεμελιωμένες αξιώσεις και θεμελιωμένες υποχρεώσεις δικές της έναντι του δανείου, αλλά και των άλλων ζημιών που προκάλεσε η περίοδος αυτή του πολέμου.
Τονίστηκε κατά κόρον και το τονίζω και σήμερα από ελληνικής πλευράς και το κάνει και δι'εμού σήμερα η Κυβέρνηση ότι το ζήτημα των γερμανικών αποζημιώσεων και του δανείου ιδιαιτέρως είναι για τη χώρα μας ιστορικώς βεβαιωμένο, νομικώς θεμελιωμένο, ηθικώς δικαιωμένο και παραμένει πολιτικά ανοιχτό και ότι συνεχίζονται όλες οι προσπάθειες εξαντλήσεως των περιθωρίων διευθετήσεως με τη φίλη και σύμμαχο χώρα τη Γερμανία και σε κάθε περίπτωση θα εξαντληθούν όλα τα παρεχόμενα μέσα, τα οποία μας δίδονται από τη διεθνή έννομη τάξη, για την ικανοποίηση των δικαίων απαιτήσεων και αξιώσεων της χώρας, οι οποίες δεν παρεγράφησαν και δεν κινδυνεύουν να παραγραφούν -και βεβαίως όχι μόνο οι αξιώσεις της χώρας διά του δανείου κλπ. αλλά και των πολιτών- για την ευρύτερη προστασία και την προώθηση του καλώς νοουμένου δημοσίου συμφέροντος. Αυτή είναι η πολιτική βούληση της Κυβέρνησης και προς αυτήν την κατεύθυνση εργαζόμεθα.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κωστόπουλος, Αντιπρόεδρος της Βουλής, έχει το λόγο.
Κύριε Αντιπρόεδρε, στον κύριο Υπουργό εδόθη παραπάνω χρόνος, διότι το θέμα ήταν ιδιαίτερα σοβαρό. 'Ομως και εσείς μπορείτε με τον ανάλογο χρόνο να αναπτύξετε το θέμα.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Δεν πειράζει, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): 'Οχι, όχι. Και εσείς θα μιλήσετε με την ανάλογη ανοχή, διότι είναι ιδιαίτερα σοβαρό το θέμα. Βεβαίως, δεν είναι θέμα μιας επίκαιρης ερώτησης, είναι γενικότερο, αλλά αφ' ης ετέθη με αυτήν τη διαδικασία, θα αντιμετωπισθεί με άνεση.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Κύριε Πρόεδρε, πράγματι και εσείς που προεδρεύετε και ο κ. Νιώτης, εκλέγεσθε από μία περιοχή, όπου ακόμη έρχονται στο μυαλό σας οι δολοφονημένοι της Κοκινιάς και οι κουκουλοφόροι, όπως έλεγαν οι γονείς σας, όπως έλεγαν οι διάφοροι συγγραφείς που προσπάθησαν να γράψουν γι'αυτό το φοβερό έγκλημα.
Κατά καιρούς και ο υποφαινόμενος είχε την ατυχία θα έλεγα από μία άποψη, γιατί είναι το θέμα τόσο πολυσυζητημένο, να το φέρνει σε αυτήν την Αίθουσα και να ζητά από τους διάφορους αρμόδιους -άλλοτε τους αρμόδιους της Κυβέρνησης του ΠΑ.ΣΟ.Κ., άλλοτε τους αρμόδιους της Νέας Δημοκρατίαςαπαντήσεις σε κρίσιμα ζητήματα.
Είναι γεγονός ότι οι αρμόδιοι όπως και ο σημερινός Υφυπουργός, κ.
Νιώτης, που χειρίστηκε το θέμα της επίκαιρης ερώτησης, γενικά απαντούν με έναν τρόπο ικανοποιητικό στις ερωτήσεις που γίνονται. Δεν θέλω να είμαι άρνηση, γιατί χρησιμοποίησα τη λέξη "αιτιάσεις", επειδή έβαλα στην ερώτηση τη λέξη "βάλτωσε". Δεν εννοούσα ούτε εσάς ούτε κάποιον άλλον.  Είναι γεγονός ότι και εσείς το είπατε και εγώ το ξέρω."Η Γερμανία πενήντα χρόνια τώρα...", τι κάθεσθε και κουβεντιάζετε; Καθόμαστε και κουβεντιάζουμε για τον εξής απλό ηθικό κατά μείζονα λόγο: 'Οτι ενώ τακτοποιήθηκαν όλες οι εκκρεμότητες που υπήρχαν με τις άλλες χώρες -όλες με κεφαλαία, το υπογραμμίζω- η μόνη χώρα η οποία μένει ανικανοποίητη είναι η Ελλάδα. Και να φαντασθεί κανείς ότι είναι η πρώτη χώρα σε απώλειες. Δεν το ισχυρίζομαι με έναν τρόπο ώστε να μειώσω τις προσφορές άλλων. Είμαστε η πρώτη σε θυσίες. Η τελευταία σε κάποιες ηθικές ικανοποιήσεις. Πάνε και εκείνα που έλεγε ο Τσώρτσιλ, πως οι ήρωες πολεμούν σαν 'Ελληνες, πάνε και τα άλλα που έλεγε ο Ρούσβελτ ότι αφήσαμε ελεύθερο το άγριο ένστικτο της ελευθερίας μας, για να αποκρούσουμε το φασισμό. 'Ολα ξεχάστηκαν. Και η Ελλάδα κατά καιρούς προπυλακίζεται και κάποιοι ιθύνοντες της Γερμανίας λένε μεγάλες κουβέντες. Μάλιστα ο κ. Κολ επικαλέσθηκε ότι υπάρχουν συμφωνίες κάτω από το τραπέζι που έχουν κλείσει το θέμα και άντε να βρεις άκρη.
Κύριε Υφυπουργέ, δεν πρόκειται να συζητήσω για το ηθικό ζήτημα. Δεν πρόκειται να συζητήσω για το πολιτικό ζήτημα. Για το νομικό ζήτημα, όμως, επειδή ανοίχτηκε συζήτηση τώρα στον 'Αρειο Πάγο, ζητήσαμε την παρέμβαση της Κυβέρνησης. Κάνατε τοποθέτηση, είναι γεγονός, αυτή είναι η πολιτική τοποθέτηση βάζει τα πράγματα σε κάποια θέση. Μόνο που θα ζητούσα, κύριε Υφυπουργέ -έχω αυτό το δικαίωμα, έχει αυτό το δικαίωμα η Βουλή- να μου κοινοποιηθεί η διακοίνωση που στείλατε το Νοέμβρη του 1995 προς τη Γερμανία. Αυτό το χρειαζόμαστε.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Κύριε Πρόεδρε, νομίζω ότι είναι σε μία βάση απολύτως παραδεκτή η τοποθέτηση του κυρίου συναδέλφου, με εξαίρεση ορισμένους σχολιασμούς, τους οποίους θα ήθελα να τους διαγράψουμε.
Στη συζήτηση μας ενώπιον της Εθνικής Αντιπροσωπείας δεν υπήρξαν ποτέ συμφωνίες "κάτω απο το τραπέζι" και δεν υπάρχουν τέτοιες επίσημες αιτιάσεις από γερμανικής πλευράς. Τις δε απαντήσεις που έχουν δώσει μέχρι  τώρα στις διακοινώσεις μας δεν έχουν περιλάβει ποτέ τέτοια αιτίαση.                 Παρακαλώ αυτό να καταγραφεί ρητώς.
ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βούλης): Δεν το είπα εγώ. Ο κ. Κόλ το είπε.
ΓΡΗΓΟΡΙΟΣ ΝΙΩΤΗΣ (Υφυπουργός Εξωτερικών): Θα πω επίσης ότι συμφωνώ μαζί σας, κύριε συνάδελφε, ότι προέχει μεν σήμερα η ισχυροποίηση της νομικής βάσεως και προς αυτήν την κατεύθυνση πρέπει να συνεργαστούμε και  ασφαλώς θα το κάνουμε, αλλά υπάρχει και το ηθικό ζήτημα, το οποίο θίξατε.         Μιας και αναφέρατε τον κ. Κρητικό και εμένα ως απλούς Βουλευτές και εσείς βεβαίως, είμεθα υπόλογοι απέναντι και στο ηθικό περιεχόμενο της ιστορίας και των αγώνων του λαού μας και της Κοκκινιάς και των άλλων αγωνιστών οι οποίοι μέσα από αυτήν τη διαδικασία και οι συγγενείς τους και τα υπόλοιπα θύματα μέσα από αυτήν τη διαδικασία αναμένουν την υλική, αλλά και την ηθική δικαίωση. Είναι κάτι το οποίο ούτε μπορεί να διαγραφεί ούτε μπορεί να παραγραφεί.
Ασφαλώς και θα μεριμνήσω έτσι ώστε να λάβετε πλήρη γνώση της ελληνικής διακοινώσεως μέσω του Πρέσβεως μας κ.Μπουρλογιάννη κατά το έτος 1995.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Επανερχόμεθα στην κρατηθείσα υπ'αριθμόν 616/9.2.2000 επίκαιρη ερώτηση του Βουλευτή της Νέας Δημοκρατίας κ. Γεωργίου Βουλγαράκη προς τον Υπουργό Εθνικής Παιδείας και Θρησκευμάτων σχετικά με τον αριθμό των μαθητών που φοιτούν στην δευτεροβάθμια εκπαίδευση κλπ.
Η επίκαιρη ερώτηση του κ. Βουλγαράκη έχει ως εξής:
"Σε προσφατη συνέντευξη Τύπου το Προεδρείο της ΟΛΜΕ ανακοίνωσε τον κατά την εκτίμηση τους αριθμό των μαθητών που φοιτούν στις τάξεις του Λυκείου (Α',Β' και Γ') τον αριθμό των μαθητών που φοιτούν στα ΤΕΕ, καθώς και σε αυτούς που μετακινήθηκαν από το Γενικό Λύκειο στα ΤΕΕ.
Στο πόρισμα της επιτροπής που συνεστήθη από το Υπουργείο Παιδείας, εξάλλου, ομολογείται έμμεσα το χάος που επικρατεί στη δευτεροβάθμια εκπαίδευση τονίζοντας χαρακτηριστικά "... Ο απροσδόκητα μεγάλος αριθμός μαθητών που έστρεψε την προτίμησή του στα ΤΕΕ οδήγησε το θεσμό σε αφύσικο γιγαντισμό, ο οποίος επέτεινε παλιές και δημιούργησε νέες δυσλειτουργίες...".
Τέλος, παρά τις πολλές ευκαιρίες που υπήρξαν στη Βουλή κατά τη διάρκεια του κοινοβουλευτικού ελέγχου δεν έγινε ποτέ σαφής ο ακριβής αριθμός των μαθητών που συνθέτουν το "παζλ" της δευτεροβάθμιας εκπαίδευσης.
Κατόπιν τούτου ερωτάται ο κύριος Υπουργός:
-Πόσοι μαθητές φοιτούσαν στην Α', Β' και Γ' Λυκείου το έτος 1998-1999 (κατά τάξη);
-Πόσοι μαθητές φοιτούν στις ίδιες τάξεις κατά την τρέχουσα σχολική χρονιά;
-Πόσοι μαθητές της Α' και Β' Λυκείου απέτυχαν στις επαναληπτικές εξετάσεις του Σεπτεμβρίου του 1999;
-Πόσοι κατέφυγαν στα ΤΕΕ και πόσοι δεν συνέχισαν κατά την επόμενη σχολική περίοδο;
-Ποιος είναι ο αριθμός των μαθητών των ΤΕΕ κατά τάξη και κύκλο σπουδών;".
Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο. Η ερώτηση για να απαντηθεί θέλει το χρόνο μίας επερώτησης.  Δεν μπορεί να επιμηκυνθεί ο χρόνος των επικαίρων ερωτήσεων.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε θα απαντήσω ταχύτατα. Ούτως ή άλλως όλος ο χρόνος είναι δικός μας. 'Οχι βέβαια για την επίκαιρη ερώτηση γιατί ακολουθεί επερώτηση.
ΠΡΟΕΔΡΕΥΩΝ (Παναγιώτης Ν. Κρητικός): Εκεί μπορείτε να δώσετε συμπληρωματικά στοιχεία.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα προλάβω να απαντήσω στον αγαπητό συνάδελφο.
Πρώτον, έχουμε απογραφικά στοιχεία για το σχολικό έτος 1998-1999. Ας τα σημειώσει. Ο αριθμός των μαθητών στα ημερήσια ενιαία λύκεια ήταν στην πρώτη τάξη εννενήντα χιλιάδες εννιακόσιοι δεκατρείς (90.913), στη δεύτερη τάξη ογδόντα έξι χιλιάδες εκατόν τριάντα οκτώ (86.138), στην τρίτη τάξη εννενήντα χιλιάδες εξακόσιοι εξήντα επτά (90.667).
Στα νυχτερινά ενιαία λύκεια φοιτούσαν δύο χιλιάδες εκατόν είκοσι τέσσερις (2.124) και χίλιοι οκτακόσιοι τριάντα τρεις (1.833) το 1985 αντίστοιχα.  Στα ημερήσια ΤΕΕ σαράντα δύο χιλιάδες εννενήντα εννιά (42.099), εικοσιτέσσερις χιλιάδες διακόσιοι εννενήντα δύο (24.292), είκοσι χιλιάδες πεντακόσιοι πενήντα τέσσερεις (20.554) και στα νυχτερινά ΤΕΕ τρεις χιλιάδες εκατόν είκοσι τρεις (3.123), τρεις χιλιάδες εννιακόσιοι ογδόντα τρεις (3.983), χίλιοι εννιακόσιοι είκοσι επτά(1.927).  'Εχω βέβαια τα στοιχεία για τα ιδιωτικά.
'Εχω βέβαια και τα στοιχεία για τα ιδιωτικά, αλλά νομίζω ότι βασικά σας ενδιαφέρει ποιοι ήταν οι μαθητές που φοιτούσαν στο δημόσιο. Υπάρχει μία πάγια διαδικασία, σύμφωνα με την οποία γίνεται η συλλογή των αντίστοιχων στοιχείων για το πρώτο σας ερώτημα, δηλαδή, πόσοι φοιτούν φέτος αλλά δεν έχει ολοκληρωθεί. Θα ολοκληρωθεί το Μάιο. 'Εχω στη διάθεσή σας -και μετά την απάντησή μου σας παρακαλώ να τα παραλάβετε- όλη τη διαδικασία με τα έντυπα, όπως γίνεται τα τρία τελευταία χρόνια. Είναι μια διαδικασία αποστολής έτοιμων εντύπων για συμπλήρωση σε όλα τα σχολεία της χώρας.  Αποστέλλονται με ημερομηνία λήξεως 21.1.2000 και στη συνέχεια εισάγονται στους ηλεκτρονικούς υπολογιστές και γίνεται η αποτύπωση του συνολικού αριθμού των μαθητών, που βρίσκονται στην πρωτοβάθμια και δευτεροβάθμια εκπαίδευση.
ΘΕΟΔΩΡΟΣ ΔΑΜΙΑΝΟΣ: Αριθμούς θέλουμε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το ερώτημά σας δεν μένει αναπάντητο, διότι εδώ θα μου επιτρέψετε να πιθανολογήσω και να εκτιμήσω ποιος είναι περίπου ο αριθμός φέτος επί τη βάσει των ποσοστών επιτυχίας στους διαγωνισμούς, που έγιναν πέρσι κανονικά στις εξετάσεις Α' λυκείου και Β' λυκείου.
Το ποσοστό επιτυχίας στις εξετάσεις της Α' λυκείου το 1998-1999, που φέτος είναι 1999-2000 ήταν 87%. Το ποσοστό αποτυχίας ήταν 13% στην Α' λυκείου. 'Ηταν ενενήντα χιλιάδες εννιακόσιοι δεκατρείς. Το 87% είναι ογδόντα χιλιάδες. Δηλαδή φέτος είναι ογδόντα χιλιάδες οι μαθητές της Α' λυκείου. Πέρσι οι μαθητές της Β' λυκείου ήταν ογδόντα έξι χιλιάδες εκατόν τριάντα οκτώ. Το ποσοστό επιτυχίας, σύμφωνα με την ανάλυση του ΚΕΕ στο 90% περίπου των μαθητών των σχολείων -είμαστε περίπου στο 100% και μπορούμε να διακινδυνεύσουμε έναν υπολογισμό- είναι επίσης 87%. 'Αρα, φέτος οι μαθητές που βρίσκονται στη Γ' λυκείου είναι εβδομήντα πέντε χιλιάδες περίπου. Δεν ξέρουμε τους μαθητές της Α' λυκείου, διότι αυτοί μας ήρθαν από το γυμνάσιο. Θα τους ξέρουμε το Μάϊο. Περίπου γνωρίζουμε ποιος είναι ο αριθμός των μαθητών της Β' και της Γ' λυκείου.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Βουλγαράκης έχει το λόγο. 
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, το γεγονός ότι η Αξιωματική Αντιπολίτευση καταφεύγει στη διαδικασία του κοινοβουλευτικού ελέγχου, για να πληροφορηθεί από το Υπουργείο Παιδείας τον αριθμό των μαθητών ανά τάξη, ανά τμήμα, ανά κύκλο σπουδών και ανά κατηγορία δευτεροβάθμιας εκπαίδευσης, δείχνει το μέγεθος του χάους, που επικρατεί στη δευτεροβάθμια εκπαίδευση.
Κανονικά θα έπρεπε ο Υπουργός Παιδείας με το πάτημα ενός κουμπιού στον ηλεκτρονικό του υπολογιστή να γνωρίζει όχι μόνο πόσοι μαθητές υπάρχουν κατά τάξη, κατά τμήμα και κατά σχολείο, αλλά και πόσοι από αυτούς έχουν απουσίες καθώς και πόσες είναι αυτές. Θα έπρεπε, δηλαδή, το Υπουργείο Παιδείας να έχει φτάσει σε τέτοιο σημείο, ώστε να έχει αυθημερόν έτοιμη μία τέτοια απάντηση.
Θα περίμενα, κύριε Πρόεδρε, ο Υπουργός εδώ χωρίς πολλές κουβέντες και χωρίς την κατά υπολογισμόν αναφορά αριθμών, να πει δέκα αριθμούς, ένα, δύο, τρία, τέσσερα, δέκα. Από την ώρα που ο Υπουργός δεν είναι σε θέση να τους πει, κατά τη γνώμη μου δεν υφίσταται Υπουργείο Παιδείας. Επί ποίων σχεδιάζει και για ποίους, με τι κόστος, με τι όφελος, με ποιον προϋπολογισμό, για ποια στόχευση;
Κύριε Πρόεδρε, θεωρώ ότι αυτή η υπόθεση της αριθμολογίας στο Υπουργείο Παιδείας πρέπει να τελειώσει. Δεν είναι δυνατόν το Υπουργείο να λέει κάθε φορά διαφορετικούς αριθμούς και κάθε φορά να ζητάει από την Αντιπολίτευση να πει στοιχεία για το πόσοι είναι αυτοί που απέτυχαν, όταν το ίδιο έχει αρνηθεί να απαντήσει στο ερώτημα πόσοι είναι αυτοί που φοιτούν. Πιστεύω ότι αυτή η διαδικασία πρέπει να σταματήσει.
Εν πάση περιπτώσει, τα όποια στοιχεία έδωσε ο κύριος Υπουργός, καλό είναι να γνωρίζει ότι θα αποτελούν πλέον μία βάση. Με αυτά τα στοιχεία θα κληθεί να ελεγχθεί και τις επόμενες φορές. Βεβαίως δεν νομίζω να υπάρχουν επόμενες φορές, διότι θα έχουμε αλλαγή της Κυβέρνησης.
ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Ο κ. Βουλγαράκης τελευταία ασχολείται με τα θέματα της εκπαίδευσης και δικαιολογείται να μη γνωρίζει αρκετά πράγματα, ιδιαίτερα για το μηχανισμό λειτουργίας του Υπουργείου Παιδείας και κάποιες προθεσμίες που ισχύουν, μέχρις ότου αποτυπωθούν οι αριθμοί των μαθητών των τμημάτων των σχολείων.
Θα ήθελα βέβαια να του πω το εξής ότι το Υπουργείο Παιδείας διαθέτει όλους τους αριθμούς. Aλλά δεν νομίζω εάν υπάρχει μία απόκλιση ή μία απορία του 1% ή 2% ότι αυτό έχει συνέπειες όσον αφορά την κατάρτιση ενός προϋπολογισμού δαπανών ή υλοποίησης προγραμμάτων.
Εκείνο που θα ήθελα επίσης να του πω, είναι ότι εδώ στην επίκαιρη ερώτησή του παρουσιάζεται με καταστροφολογικό τρόπο η ιστορία των αριθμών, ενώ δεν συμβαίνει κάτι τέτοιο -και θα συνεχίσω για να το καταλάβει ίσως ακόμα καλύτερα- και στην Τεχνική Επαγγελματική Εκπαίδευση.
Στην Τεχνική Επαγγελματική Εκπαίδευση με βάση τα στοιχεία του 1997-1998, πριν δηλαδή από την ψήφιση του ν. 2640 για τα ΤΕΕ, φοιτούσαν στα νυχτερινά ΤΕΕ και στις νυχτερινές ΤΕΣ εκατόν πενήντα πέντε χιλίαδες επτακόσιοι πενήντα τέσσερις μαθητές. 'Ηταν μαθητές της Τεχνικής Επαγγελματικής Εκπαίδευσης. Μετά την ίδρυση των ΤΕΕ και κατά μία χρονική σύμπτωση και της μεταβολής κάποιων ΤΕΛ σε ενιαία λύκεια πέρυσι ο αριθμός αυτός ήταν ενενήντα δύο χιλιάδες πενήντα ένας, δηλαδή, εξήντα έξι χιλιάδες στα ΤΕΕ και είκοσι χιλιάδες στις ΤΕΣ και βέβαια είχαμε και είκοσι χιλιάδες από την τελευταία τρίτη ΤΕΛ, δηλαδή, ενενήντα δύο χιλιάδες.
Φέτος, όπως σας είπα, αν αθροίσετε τα νούμερα, είμαστε στις εκατόν δέκα χιλιάδες επτακόσιους οκτώ, στις εξήντα μία χιλιάδες και στις τριάντα τρεις χιλιάδες, που είναι η α' τάξη, η β' τάξη και η α' τάξη του β' κύκλου.
Εδώ μπορείτε να προσθέσετε και ένα 3%, διότι υπήρξαν και μετακινήσεις μετά από την έναρξη του σχολικού έτους, διότι τα τμήματα στα ΤΕΕ συγκροτούνται μέχρι τις 31 Οκτωβρίου εκάστου σχολικού έτους και φυσικά είχαμε και κάποιες αλλαγές από το ενιαίο λύκειο προς το ΤΕΕ μέχρι και τις 30 Νοεμβρίου 1999.
Αλλά εγώ ρωτώ, πού είναι αυτός ο υπερφυσικός, ο μεγάλος αριθμός, ο οποίος δημιούργησε τόσο τεράστια προβλήματα στην Τεχνική Επαγγελματική Εκπαίδευση; 'Ηταν εκατόν πενήντα πέντε χιλιάδες πριν το νόμο. 'Εγινε ενενήντα δύο χιλιάδες σε μία ετήσια μεταβατική φάση και αποκρυσταλλώνεται περίπου στις εκατόν δέκα χιλιάδες. Οι αποτυχόντες δε της περσινής Β' λυκείου ήταν δεκαέξι χιλιάδες, σύμφωνα με τα στοιχεία που μας δίνει το ΚΕΕ. 'Αρα σύμφωνα με τα στοιχεία του Κέντρου Εκπαιδευτικής 'Ερευνας οι μαθητές, οι οποίοι ενδεχομένως προσέφυγαν μετά την αποτυχία στις εξετάσεις της Β' λυκείου πέρυσι, ήταν δεκαπέντε χιλιάδες. Αυτή όμως η εισροή δεν δημιούργησε υπερτροφία στο χώρο, διότι ο χώρος έφτασε τελικά τους εκατόν δέκα χιλιάδες μαθητές. Στο παρελθόν ήταν εκατόν πενήντα πέντε χιλιάδες μαθητές. Θα μου πείτε ίσως ότι όλοι οι μαθητές των ΤΕΛ και ΕΠΛ δεν πήγαιναν στην Τεχνική Επαγγελματική Εκπαίδευση αυτή καθ'αυτή. Πήγαιναν και σε κάποιες σχολές ΑΕΙ της τριτοβάθμιας εκπαίδευσης. Αλλά και εδώ ακόμα και αν αφαιρέσετε το 30%, πάλι ο αριθμός συμπίπτει μ' αυτόν που είναι σήμερα. Οι διαφοροποιήσεις είναι ελάχιστες.
Αυτό που μας ενδιαφέρει, κύριε Βουλγαράκη, πραγματικά είναι να στραφεί το ενδιαφέρον των μαθητών σε μια αναβαθμισμένη τεχνική επαγγελματική εκπαίδευση, διότι η χώρα μας πρέπει να καταπολεμήσει τον επαγγελματικό αναλφαβητισμό.
ΠΡΟΕΔΡΕΥΩΝ (Παναγιώτης Ν. Κρητικός): Η με αριθμό 613/9.2.2000 επίκαιρη ερώτηση του Βουλευτή του Δημοκρατικού Κοινωνικού Κινήματος κ.       Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων σχετικά με την υλοποίηση της σύναψης Προγραμματικής Σύμβασης του Δήμου Ελευσίνας με το Υπουργείο διαγράφεται λόγω κωλύματος του ερωτωμένου Υπουργού.
Κύριοι συναδελφοι, εξαντλήθηκε το δελτίο των επικαίρων ερωτήσεων. 
ΠΡΟΕΔΡΕΥΩΝ (Παναγιώτης Ν. Κρητικός): Εισερχόμαστε στην ημερήσια διάταξη των ΕΠΕΡΩΤΗΣΕΩΝ Θα συζητηθεί η υπ'αριθμ. 29/3.2.2000 επερώτηση των Βουλευτών της Νέας Δημοκρατίας κυρίων Θεωδόρου Δαμιανού, Αθανασίου Κονταξή, Θεοφάνη Δημοσχάκη, Ηλία Καλλιώρα, 'Αγγελου Μπρατάκου, Παναγιώτη Σκανδαλάκη, της κ. Μαρίας Κωνσταντοπούλου και των κυρίων Γεωργίου Αλεξόπουλου, Γεωργίου Καλού και Γεωργίου Βουλγαράκη προς τον Υπουργό Εθνικής Παιδείας και Θρησκευμάτων, για την πολιτική της Κυβέρνησης στον τομέα της Πρωτοβάθμιας Εκπαίδευσης.
Την επερώτηση θα αναπτύξουν κατά τον Κανονισμό πέντε εκ των υπογραφόντων αυτήν.
Κύριοι συνάδελφοι, θα ήθελα να ανακοινώσω στο Σώμα ότι ο κ. Γεώργιος Παναγιωτόπουλος Βουλευτής Καβάλας ζητεί άδεια απουσίας στο εξωτερικό.  Εγκρίνει η Βουλή;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Ν. Κρητικός): Η Βουλή ενέκρινε.
Επίσης, θα ήθελα να ανακοινώσω ότι κατά τη συζήτηση της σημερινής επερωτήσεως ο Γενικός Γραμματέας της Κοινοβουλευτικής Ομάδας της Νέας Δημοκρατίας ορίζει Κοινοβουλευτικό Εκπρόσωπο το Βουλευτή κ. Γεώργιο Βουλγαράκη. Το Κομμουνιστικό Κόμμα Ελλάδας με επιστολή του ορίζει Κοινοβουλευτικό Eκπρόσωπο τον κ. Τασούλα και ο κ. Κωνσταντόπουλος ορίζει Kοινοβουλευτικό Eκπρόσωπο την κ. Ανδριανή Λουλέ.
Ο κ. Δαμιανός έχει το λόγο.
ΘΕΟΔΩΡΟΣ ΔΑΜΙΑΝΟΣ: Κύριοι συνάδελφοι, ελέγχεται σήμερα η Κυβέρνηση με την υπό συζήτηση επερώτηση για την κατάσταση που έχει δημιουργήσει με τις πράξεις και τις παραλείψεις της στο χώρο της πρωτοβάθμιας εκπαίδευσης.
Η επερώτησή μας, πλήρως τεκμηριωμένη κατετέθη στις 3.2.2000, δηλαδή, πριν από έντεκα μέρες. Και σε αυτές τις έντεκα μέρες συνέβησαν δύο χαρακτηριστικά γεγονότα, τα οποία δεν μπορώ να μην κριτικάρω και να εκφράσω και την απορία μου κύριε Υπουργέ, κατά πόσο θεωρήθηκε από εσάς και τους συμβούλους σας ότι αυτά τα δύο γεγονότα που θα αναφέρω ήταν υπέρ της Κυβέρνησης. Μάλλον -και θα το αποδείξω αυτό- επιβεβαιώνουν του λόγου το αληθές για την επερώτηση την οποία καταθέσαμε. Επιβεβαιώνουν δηλαδή, τους δικούς μας ισχυρισμούς.
Και τα δύο αυτά γεγονότα ήταν η κατάθεση του ήδη συζητούμενου στην Κοινοβουλευτική Επιτροπή σχεδίου νόμου "για την εκπαίδευση των ατόμων με ειδικές ανάγκες εκπαιδεύσεως και άλλες διατάξεις" -και το άλλες διατάξεις έχει σημασία, θα αναφερθούμε σε αυτές στην πορεία- αλλά και αυτό το επαίσχυντο και απαράδεκτο έγγραφο το οποίο έφτασε στα χέρια όλου του ελληνικού λαού χθες πληρωμένο από τον ιδρώτα του ελληνικού λαού και από τα ευρωπαϊκά προγράμματα για να κάνει προπαγάνδα -γιατί είναι προπαγάνδα και τίποτα παραπάνω- όταν ήδη η χώρα βρίσκεται σε προεκλογική περίοδο, όταν ήδη ο Αρχηγός της Νέας Δημοκρατίας έχει στείλει επιστολή προς τον Πρόεδρο της Βουλής και ζητάει να καθοριστούν οι κανόνες του προεκλογικού παιχνιδιού.
Εσείς καταφέρατε ήδη να παραβιάσετε τους κανόνες αυτούς μ'αυτό το απαράδεκτο έντυπο το οποίο έχει κοστίσει σίγουρα πολλές δεκάδες εκατομμυρίων στον 'Ελληνα φορολογούμενο και επαναλαμβάνω στα Ευρωπαϊκά Προγράμματα.
Στα Ευρωπαϊκά Προγράμματα δηλαδή το 3ο ΕΠΕΑΕΚ -ας ξεκινήσω απ'αυτό- είναι ιδιαίτερα σημαντικό γιατί δίνει μια μεγάλη ευκαιρία αυτή η χρηματοδότηση να διορθωθούν και ορισμένα από τα κακώς κείμενα στο χώρο της ελληνικής παιδείας. 'Ενα τρίτο ΕΠΕΑΕΚ βέβαια στο οποίο η πρωτοβάθμια εκπαίδευση παίρνει τσίμα-τσίμα το 13%, δηλαδή 145 δισεκατομμύρια σ'ένα σύνολο ποσού 1.200.000.000.000.  Αυτό το 3ο ΕΠΕΑΕΚ, που επαναλαμβάνω δίνει μεγάλες δυνατότητες, όμως έστω και αυτά τα λίγα λεφτά με τη δομή που έχει αυτήν τη στιγμή η πρωτοβάθμια εκπαίδευση αλλά και ο ίδιος ο φορέας υλοποίησης του προγράμματος, είναι πρακτικώς αδύνατον να απορροφηθούν έστω και αν εσείς παραμένατε στην Κυβέρνηση, πράγμα που φυσικά δεν πρόκειται να συμβεί στις 9 Απριλίου.
'Εχετε δημιουργήσει ένα όργανο το οποίο στην ουσία δεν είναι τίποτε άλλο από εκτροφείο κομματικών σας φίλων. Εκτροφείο στην κυριολεξία, διότι ελάχιστα άτομα, σε προσωπικό στην κυριολεξία επίπεδο, διαχειρίζονται τεράστια ποσά. Φτάνει να σας πω ότι υπάρχει ένα άτομο που διαχειρίζεται 50 δισεκατομμύρια για προγράμματα εκπαίδευσης και είναι πρακτικώς αδύνατον αυτό το ένα άτομο να υλοποιήσει αυτά τα προγράμματα. 'Ομως, το χρήμα υπάρχει, το χρήμα μοιράζεται κατά βούληση και δεν πάει εκεί που θα έπρεπε. Και εδώ θα κάνω την πρώτη στάση στο περίφημο έντυπό σας για το οποίο είπα πιο πριν ότι είναι επαίσχυντο και θα το επαναλάβω.
Στη σελίδα 8 μιλάτε για επιμόρφωση εκπαιδευτικών και θα επανέλθω σ' αυτό. Και λέτε ότι πραγματοποιήθηκαν ήδη στα δεκαέξι περιφερειακά επιμορφωτικά κέντρα, τα περίφημα ΠΕΚ, χίλια είκοσι δύο προαιρετικά επιμορφωτικά προγράμματα, τα οποία παρακολούθησαν τριάντα χιλιάδες εκπαιδευτικοί.  Είναι ακριβώς η μόνη χρήση που έχουν αυτή τη στιγμή τα ΠΕΚ για να υλοποιούμε τα προγράμματα των κομματικών σας φίλων που έχουν πάρει τα λεφτά της Ευρωπαϊκής 'Ενωσης για -υποτίθεταιυλοποίηση του τρίτου ΕΠΕΑΚ. Που είναι η εκπαίδευση των εκπαιδευτικών που είχε προβλεφθεί με τη δημιουργία των ΠΕΚ; Οι εκπαιδευτικοί στα χρόνια της Νέας Δημοκρατίας όταν πρωτολειτούργησαν τα ΠΕΚ είχαν δυο μορφές εκπαιδεύσεως. Είχαν την εισαγωγική, που ήταν εξάμηνη και είχαν και την περιοδική, που ήταν τρίμηνη. Και ήταν εκπαίδευση υποχρεωτική. Ακριβώς για να μπορεί ο εκπαιδευτικός να προσαρμόζεται στις νέες συνθήκες και διδασκαλίας και τεχνολογιών για να μπορεί να αποδίδει καλύτερα στην υποχρέωση που έχει για διδασκαλία των παιδιών μας. Εσείς τα μετατρέψατε αυτά τα ΠΕΚ σε χώρους προαιρετικών σεμιναρίων, επαναλαμβάνω, για να δικαιολογήσετε απλά τα χρήματα τα οποία παίρνουν κάποιοι κομματικοί σας φίλοι για δήθεν υλοποίηση του τρίτου ΕΠΕΑΕΚ. Και βέβαια ξέρω και θα σας προλάβω, θα μου πείτε ότι έχετε 70% απορροφητικότητα, αλλά θα σας πω ενδεικτικά η "μεγάλη σας επιτυχία" όπως λέτε είναι τα πρότυπα ολοήμερα δημοτικά. Και λέτε κιόλας είκοσι οκτώ -το τονίζετε-πρότυπα ολοήμερα δημοτικά σχολεία. Δεν λέτε όμως εδώ μέσα ότι τα δημοτικά σχολεία στην Ελλάδα είναι πάνω από πέντε χιλιάδες. 'Εχετε, λοιπόν, είκοσι οκτώ στις πέντε χιλιάδες περίπου.  Βγάλτε την αναλογία μόνος σας, όταν δίνατε ποσοστά πιο πριν, βρείτε και αυτό το ποσοστό και δώστε το στον ελληνικό λαό, για να δούμε πόσο θα είναι. Και τα περισσότερα από τα υπόλοιπα που αναφέρετε -όχι μόνο στην πρωτοβάθμια- ανάγονται στο χρόνο που θα είναι θα κυβέρνηση η Νέα Δημοκρατία και όχι εσείς. Δεν λέτε τι κάνατε μέχρι τώρα, γιατί δεν κάνατε και τίποτα, λέτε τι θα γίνει από εδώ και μπρος, και απ' αυτά μερικά που είναι καλά θα τα κάνουμε να είστε σίγουροι, εμείς, ορισμένα άλλα όμως σίγουρα δεν θα γίνουν, διότι δεν ταιριάζουν στη δική μας ιδεολογία.
Τα ΠΕΚ, λοιπόν, που ήταν χρήσιμα έχουν και αυτά απαξιωθεί. Ο εκπαιδευτικός δεν μετεκπαιδεύται στα ΠΕΚ όπως θα έπρεπε, προαιρετικά μπορεί να παρακολουθήσει κατά τη βούλησή του υλοποιώντας τα προγράμματα, κάποια προγράμματα που δεν είναι πάντοτε σχετικά με το αντικείμενο το οποίο έχει να αντιμετωπίσει. 'Ομως, κύριε Υπουργέ, δεν δώσατε ούτε καν σημασία, στην πηγή, εκεί που δημιουργούνται οι εκπαιδευτικοί. Στα  παιδαγωγικά τμήματα, στα ιδρύματα παραγωγής, δηλαδή, των εκπαιδευτικών.          Γνωρίζετε ότι έχουμε εννέα παιδαγωγικά τμήματα διδασκάλων και εννέα παιδαγωγικά τμήματα νηπιαγωγών; Πιστεύω ότι το γνωρίζετε. Δεν σας ανησυχεί ότι έχουμε τόσο μεγάλο αριθμό και των δυο κατηγοριών τμημάτων τα οποία παράγουν υπερπολλαπλάσιο αριθμό εκπαιδευτικών, απ' ότι στην πραγματικότητα χρειάζεται, και με κακή ποιότητα. Και λέω κακή ποιότητα, διότι έχετε πάνω από δεκαπέντε χρόνια να ασχοληθείτε με το θέμα των αναλυτικών προγραμμάτων σπουδών όχι των παιδιών μας, αλλά ακόμη και των δασκάλων, οι οποίοι εκπαιδεύονται. Οι δάσκαλοι περνάνε από τα παιδαγωγικά τμήματα τα οποία ενετάχθησαν μέσα στα πανεπιστήμια, αλλά δεν έχουν πραγματική σχέση με τα πανεπιστήμια, ενετάχθησαν, λοιπόν, χωρίς να έχουν ενσωματωθεί και εξακολουθούν οι δάσκαλοι στην ουσία να διδάσκονται ό,τι διδασκόντουσαν και όταν ήταν τα διετή τμήματα των παιδαγωγικών ακαδημιών, χωρίς να έχετε προσαρμόσει τα γνωστικά αντικείμενα στα απολύτως αναγκαία για το δάσκαλο του 2000.
Και πού είναι η παιδαγωγική, πού είναι η γενική ειδική διδακτική και ψυχολογία; Πού είναι οι νέες τεχνολογίες; Πού είναι τα γνωστικά και όχι μόνο αντικείμενα της αισθητικής και της αθλητικής αγωγής. 'Ετσι δημιουργείτε τον δάσκαλο του 2000; Πού είναι η εξειδίκευση που πρέπει να έχει ο δάσκαλος. Τίποτα απ' αυτά δεν έχετε κάνει. Τα παιδαγωγικά τμήματα παραμένουν στην κατάσταση που βρισκόντουσαν από τότε που παρέδωσε η Νέα Δημοκρατία την κυβέρνηση.
Το μόνο που έχετε κάνει, είναι στο υπερκείμενο στην ουσία όργανο που είναι το Παιδαγωγικό Ινστιτούτο, να φορτώσετε και δεν ξέρω τι κάνουν ακριβώς εκεί, πέραν του ήδη υπάρχοντος προσωπικού, ένα σημαντικό αριθμό αποσπασμένων, περί τους τριακόσιους αποσπασμένους εκπαιδευτικούς, όλων των βαθμίδων, οι οποίοι όμως πραγματικά δεν γνωρίζω τι κάνουν. Διότι αν έκαναν κάτι -και δεν γνωρίζει και ο ελληνικός λαός- θα είχαμε αλλαγές αναλυτικών προγραμμάτων με τα οποία δεν έχουν ασχοληθεί. Θα είχαμε καινούρια βιβλία, τα οποία δεν τα έχετε αλλάξει. 'Εχει είκοσι χρόνια να αλλάξουν τα βιβλία. Θα είχατε φροντίσει να κόψετε όπως είναι και απαίτηση του συνόλου της εκπαιδευτικής κοινότητας, αλλά και των γονέων και των μαθητών μέρος της διδασκομένης ύλης και να την αντικαταστήσετε με αναβαθμισμένη ποιότητα. Τίποτα όμως απ' αυτά δεν έχουν γίνει. Και δεν έχουν γίνει διότι και το παιδαγωγικό ινστιτούτο δεν κάνει τίποτε παραπάνω από το να υλοποιεί τους κομματικούς στόχους τους οποίους έχετε βάλει και όχι τους εκπαιδευτικούς. Και εδώ κάνω την πρώτη αναφορά σ' αυτό το περίφημο σχέδιο νόμου που συζητάμε στην επιτροπή. Γράφετε μέσα στο άρθρο 12 του υπό συζήτηση σχεδίου νόμου στην Κοινοβουλευτική Επιτροπή ότι τώρα θα φτιάξετε τη διοικητική διάρθρωση του Παιδαγωγικού Ινστιτούτου, ενός οργάνου το οποίο έχει δημιουργηθεί εδώ και δεκαπέντε ολόκληρα χρόνια.  Ομολογείτε, δηλαδή, ξεκάθαρα ότι επί δεκαπέντε χρόνια δεν έχετε ασχοληθεί καθόλου με το συγκεκριμένο τομέα. Και όχι μόνο αυτό, θέλετε να φτιάξετε τις υπηρεσίες υποστήριξης σ' αυτήν τη διοικητική διάρθρωση, στο Υπουργείο, όταν το Παιδαγωγικό Ινστιτούτο εδρεύει στη Μεσογείων. Δηλαδή, ούτε καν στο χώρο που βρίσκεται το συγκεκριμένο ινστιτούτο. Ειλικρινά δεν έχω αντιληφθεί και δε νομίζω ότι μπορεί να έχει αντιληφθεί κανείς από τον ελληνικό λαό, πώς μπορούμε να λειτουργήσουμε και να αναβαθμίσουμε την παιδεία μας και ιδιαίτερα την πρωτοβάθμια, όταν το Παιδαγωγικό Ινστιτούτο, που θα έπρεπε να ετοιμάζει την ποιοτική αναβάθμιση, είναι στην ουσία, στους τομείς αυτούς εντελώς ανενεργό και δε νομίζω ότι μπορούσε να υπάρξει και κανείς που να πιστέψει ότι από το 1985 δεν υπήρχε διοικητική διάρθρωση στο Παιδαγωγικό Ινστιτούτο, όμως ούτε και με τα προγράμματα έχουν ασχοληθεί καθόλου οι συγκεκριμένοι κύριοι του Παιδαγωγικού Ινστιτούτου.  Και έρχεστε σήμερα να μας πείτε ότι αυτή η χώρα έχει λύσει το εκπαιδευτικό της πρόβλημα χάρη σε σας, χάρη στις ενέργειές σας, μια κατάκτηση για τη χώρα και τους πολίτες της και μιλάτε για ένα στοίχημα, κύριε Υφυπουργέ, λυπούμαι να σας το πω γιατί προσωπικά μου είστε ιδιαίτερα συμπαθής, αλλά το έχετε ήδη χαμένο. Είναι σαν το στοίχημα με το σεισμό που το χάσατε και αυτό.
Τελικά αυτό το "πάμε στοίχημα" το οποίο μπήκε στη ζωή μας πρόσφατα σαν παιχνίδι είναι μάλλον το μόνιμο παιχνίδι της Κυβέρνησης του ΠΑ.ΣΟ.Κ.  και ευτυχώς για τον ελληνικό λαό είναι μονίμως χαμένο το ΠΑ.ΣΟ.Κ. στο στοίχημα αυτό.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Υπερβολή!
ΘΕΟΔΩΡΟΣ ΔΑΜΙΑΝΟΣ: Η υπερβολή θα δούμε αν θα μας βλάψει στις 9 Απριλίου. Πενήντα πέντε μέρες μείνανε. Κυριακή κοντή γιορτή.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Στην περιοχή των σεισμόπληκτων προηγείται το ΠΑ.ΣΟ.Κ. κατά 10%.
ΘΕΟΔΩΡΟΣ ΔΑΜΙΑΝΟΣ: Αυτό ας το δούμε όταν θα γίνουν οι εκλογές. Εσείς πολιτεύεστε στις Σέρρες, εγώ που πολιτεύομαι στη Β' Αθηνών αφήστε να σας πω αν είναι έτσι.
Σχολικοί σύμβουλοι. 'Ενα άλλο τεράστιο κομμάτι που έχει να κάνει με την πρωτοβάθμια ιδιαίτερα εκπαίδευση. Διά τυμπανοκρουσιών το παλιό ΠΑ.ΣΟ.Κ., όχι το νέο, το 1982 κατήργησε τους επιθεωρητές που ήταν γνωστοί μέχρι τότε και δημιούργησε τους σχολικούς συμβούλους. Οι σχολικοί σύμβουλοι έχουν στην ουσία τις αρμοδιότητες που είχαν κάποτε οι επιθεωρητές.
Πρέπει, λοιπόν, να συμπαρίσταται στον εκπαιδευτικό, στο δάσκαλο. Πρέπει να αξιολογούν το δάσκαλο, πρέπει να κάνουν τις προτάσεις και τις παρεμβάσεις τους προς το Υπουργείο Παιδείας, για να μπορεί να βελτιώσει τα κακώς κείμενα.
Βέβαια, προς ποιον να το κάνουν, όταν -στην ουσία- τα όργανα που είπα πιο πριν, δεν λειτουργούν; Αλλά μήπως λειτουργούν οι καημένοι οι σχολικοί σύμβουλοι; Ο τίτλος έμεινε πλέον μία θέση, απλά και μόνο για την κατά τεκμήριο ικανοποίηση πολιτικών σας φίλων. Ποιος εκπαιδευτικός σύμβουλος θα λειτουργήσει; Με ποιον τρόπο;
Κατ' αρχάς, είναι δοτοί. Τους κάνατε εσείς δοτούς. Είναι ένας γιγαντιαίος μηχανισμός, εντελώς γραφειοκρατικός, χωρίς καμία στην ουσία δυνατότητα παρέμβασης στα θέματα που πράγματι θα έπρεπε να παρεμβαίνει. Δηλαδή, κανένας σχεδιασμός για εκπαιδευτική παρέμβαση.
Ο φυσικός του προϊστάμενος, που είναι ο Γενικός Γραμματέας του ΥΠ.ΕΘ.Ο., είναι στα χαρτιά μόνο φυσικός του προϊστάμενος, γιατί στην ουσία προϊστάμενος είναι ο διευθυντής, γιατί ακόμη και για τα έξοδά του πρέπει να πάρει έγκριση και υπογραφή από το διευθυντή ο σχολικός σύμβουλος.
Και κάπου το αναγνωρίζετε και εσείς το πρόβλημα, διότι έρχεστε πάλι στο υπό συζήτηση νομοσχέδιο, θα επαναλάβω, στην επιτροπή να δημιουργήσετε υπερσύμβουλο, συντονιστή συμβούλων, διότι βλέπετε ότι έτσι όπως είναι η κατάσταση, είναι αδύνατον οι σχολικοί σύμβουλοι να λειτουργήσουν όπως θα πρέπει.
Αλήθεια, ποιος σχολικός σύμβουλος μπήκε μέσα σε μια τάξη να κάνει δειγματική διδασκαλία; Ποιος σύμβουλος μάζεψε ποτέ τους δασκάλους για να τους δώσει κατευθύνσεις; Ποιος σύμβουλος κατ' αρχάς έχει τολμήσει να πάρει οποιαδήποτε πρωτοβουλία;
Εδώ, με την απειλή της κομματικής μάχαιρας και τον πέλεκυ της "εσωυπουργικής" δικαιοσύνης, κινούνται ως ο χείριστος τύπος του δημοσίου υπαλλήλου, μην τολμώντας να κάνουν τίποτε από όσα θα έπρεπε να κάνουν.
Θα καταθέσω εδώ για τα Πρακτικά κλήση σε απολογία προϊσταμένου, γιατί δεν πειθάρχησε στας εντολάς σας, "διότι δεν συνεμορφώθη προς τας υποδείξεις". Και ξέρετε ποιες ήταν οι εντολές σας; Να κλείσει σχολεία, παρά το ότι οι εισηγήσεις δεν ήταν αυτές.
(Στο σημείο αυτό ο Βουλευτής κ. Θ. Δαμιανός καταθέτει για τα Πρακτικά την προαναφερθείσα κλήση σε απολογία, η οποία έχει ως εξής:
"ΕΛΛΗΝΙΚΗ ΔΗΜΟΚΡΑΤΙΑ ΥΠΟΥΡΓΕΙΟ ΕΘΝ. ΠΑΙΔΕΙΑΣ 
& ΘΡΗΣΚ/ΤΩΝ ΓΕΝΙΚΗ ΔΙΕΥΘΥΝΣΗ ΔΙΟΙΚΗΣΗΣ Π.Ε. & Δ.Ε.   
 Αθήνα 3-1-2000 
ΔΙΕΥΘΥΝΣΗ ΠΡΟΣΩΠΙΚΟΥ Π.Ε.               
 Αρ. Πρωτ. Βαθμός Προτερ.
ΤΜΗΜΑ Δ'                
Φ. 361.81/16/ΕΙΙ1 Μητροπόλεως 15 101 85 ΑΘΗΝΑ             
ΠΡΟΣ: Τον κ. Καφίδα Δημήτριο Προϊστάμενο της Δ/νσης Π.Ε. ν.Μαγνησίας 'Εχοντας υπόψη:
1. Τις διατάξεις των άρθρων 106, 107, 116, 135, 135, 139 του ν.                 2683/99 (ΦΕΚ 19/τ.Α/9.9.1999).
2. Τις διατάξεις του π.δ/τος 429/87 "'Οργανα και διαδικασία πειθαρχικής δίωξης εκπαιδευτικού προσωπικού Π/θμιας και Δ/θμιας Εκπ/σης".
3. Την αριθ. Φ. 361/1/502/Δ1/11638/7-9-1999 εγκύκλιο του Υφυπουργού Εθνικής Παιδείας και Θρησκευμάτων.
4. Το γεγονός ότι ενώ σύμφωνα με τα στοιχεία της υπηρεσίας μας, σας χορηγήθηκε ικανός αριθμός πιστώσεων για την κάλυψη των λειτουργικών κενών με αναπληρωτές εκπ/κούς, παρατηρείται το φαινόμενο της δυσλειτουργίας των σχολικών Μονάδων της περιφερείας σας Α π ο φ α σ ί ζ ο υ μ ε σας καλούμε εντός πέντε (5) ημερών από τη λήψη του παρόντος σε έγγραφη απολογία γιατί υποπέσατε στο πειθαρχικό αδίκημα της περίπτ. στ της παράγρ. 1 του άρθρου 107 του ν. 2683/99 και συγκεκριμένο της ατελούς  εκπλήρωσης του καθήκοντος διότι δεν εφαρμόσατε τις διατάξεις του ν.                 1566/85 και τις οδηγίες που σας δόθηκαν με την αριθμ.                               Φ.361.1/502/Λ1/11638/7-9-99 εγκύκλιο του Υφυπουργού Εθνικής Παιδείας και Θρησκευμάτων με αποτέλεσμα να μην αξιοποιηθεί ορθολογικά το εκπαιδευτικό προσωπικό της περιφέρειάς σας και να παρατηρείται δυσλειτουργία σε Σχολικές Μονάδες αυτή.
Ο Υφυπουργός ΙΩΑΝ. ΑΝΘΟΠΟΥΛΟΣ")
ΘΕΟΔΩΡΟΣ ΔΑΜΙΑΝΟΣ: Αυτή η κατάσταση έχει φτάσει την πρωτοβάθμια εκπαίδευση σε αδιέξοδο.  Επαίρεσθε μέσα στο έντυπο αυτό το πράσινο και θέλω να σας πω ότι  η εκπαίδευση δεν είναι πράσινη, κύριε Υπουργέ. Η εκπαίδευση δεν έχει χρώμα. Το ΠΑ.ΣΟ.Κ. είναι πράσινο και αυτό το έντυπο είναι του ΠΑ.ΣΟ.Κ.  και όχι της εκπαίδευσης. Σ' αυτό το πράσινο και επαίσχυντο έντυπο, λοιπόν, επαίρεσθε ότι έχετε καταφέρει να έχετε στη μεγάλη πλειοψηφία των τάξεων λιγότερο από τριάντα παιδιά.
'Ομως, ξέρετε γιατί το έχετε κάνει αυτό; Ξέρετε γιατί έχει επιτευχθεί αυτό; Πρώτα από όλα έχει επιτευχθεί, διότι, δυστυχώς, η χώρα μας έχει το μεγάλο πρόβλημα της υπογεννητικότητας. Και αν δεν υπήρχαν και κάποια παιδιά οικονομικών μεταναστών να συμπληρώνουν τα κενά σε ορισμένα σχολεία, δεν θα είχαμε ούτε καν σχολεία σε ορισμένες περιοχές.
Το δεύτερο θέμα όμως είναι ότι έχετε σπρώξει τα Ελληνόπουλα, ακόμη και αυτά που δεν έχουν μεγάλη οικονομική άνεση, προς πάσης φύσεως ιδιωτικά εκπαιδευτικά ιδρύματα, τα οποία έχουν υπερπληρότητα μαθητών. Αν τα δημόσια έχουν κάτω από τριάντα παιδιά, τα ιδιωτικά έχουν πάνω από τριάντα, ακριβώς διότι γίνονται ανάρπαστα.
Και γνωρίζετε και εσείς και γνωρίζω και εγώ ότι όποιος θέλει πράγματι  να παράσχει στο παιδί του μία σοβαρή εκπαίδευση, το στέλνει στο ιδιωτικό. Και όχι γιατί δεν έχουμε καλούς εκπαιδευτικούς, που και αυτό το υπαινίσσεσθε και είναι απαράδεκτο για τους 'Ελληνες εκπαιδευτικούς.
Εμείς πιστεύουμε -και το τονίζουμε αυτό- ότι ο 'Ελληνας δάσκαλος έχει πάνω απ' όλα αγάπη για τη δουλειά που κάνει, φροντίζει και πονάει και το σχολείο και το παιδί. 'Οταν όμως δεν τον εξοπλίζετε με τα απαραίτητα που είναι και η διά βίου εκπαίδευση του εκπαιδευτικού, αλλά και η νέα τεχνολογία για να μπορεί να ασκήσει τα καθήκοντά του με τον καλύτερο δυνατό τρόπο, τότε είναι βέβαιο ότι η απόδοση θα είναι πολύ χαμηλότερη από ό,τι κάποιων άλλων.
Στο σημείο αυτό δεν αντέχω στον πειρασμό να μην αναφερθώ στο οικονομικό πρόβλημα των δασκάλων, που είναι οι χειρότερα αμειβόμενοι δημόσιοι υπάλληλοι της Ελλάδος και φυσικά οι χειρότερα αμειβόμενοι δημόσιοι υπάλληλοι της Ευρωπαϊκής 'Ενωσης. Διότι για λεφτά μας λέτε πολλά, αλλά πηγαίνουν σε αδιαφανείς διαδικασίες και όχι εκεί που υπάρχει πραγματική ανάγκη, όπως είναι επαναλαμβάνω οι υποδομές, αλλά και οι αμοιβές των εκπαιδευτικών.
Αναγκάζομαι να φύγω σε ορισμένα σημεία από την επερώτηση, αλλά δεν αντέχω στον πειρασμό ...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μέχρι τώρα όμως δεν αναφερθήκατε στην επερώτηση.
ΘΕΟΔΩΡΟΣ ΔΑΜΙΑΝΟΣ: Στην επερώτηση αναφέρομαι και είναι να μιλήσουν ακόμη αρκετοί συνάδελφοι που θα σας πουν λεπτομέρειες αναλυτικά.
Επικαλείσθε σ' αυτό το προπαγανδιστικό έγγραφο νέες σχολικές αίθουσες. Μας λέτε πόσα παραπάνω πλήρωσε ο ΟΣΚ σε ένα χρόνο, δεν μας λέτε πόσες παραπάνω αίθουσες κάνατε. Και δεν κάνατε και θα σας δώσουν  μετά οι συνάδελφοι στοιχεία, για να δείτε πόσες  διπλοβάρδιες έχουμε στην Αθήνα, στη Θεσσαλονίκη και στην επαρχία. Με το ρυθμό που πάτε ούτε το 2015 δεν θα έχουν στεγασθεί όλα τα σχολεία ούτε μέχρι τότε θα έχουμε μονή βάρδια στα σχολεία μας,  με όλες τις συνέπειες που αυτό έχει.
Σας προκαλούμε μάλιστα, αν έχετε στοιχεία να μας τα καταθέσετε, για να δούμε πόσες νέες σχολικές αίθουσες έγιναν στην τριετία 1990-1993 επί Νέας Δημοκρατίας και πόσες κάνατε εσείς από το 1993 μέχρι σήμερα. Είναι σαφώς λιγότερες, ακόμα και αριθμητικά, όχι καν ποσοστιαία.
Κύριε Υπουργέ, επειδή  ο χρόνος τελειώνει, θα σταθώ σε ένα σημείο που το θεωρώ ιδιαίτερα σημαντικό. Αυτό είναι η τρομοκρατία, η ομηρία στην οποία έχετε υποβάλλει τους εκπαιδευτικούς.
Κατέθεσα ήδη αντίγραφο της δίωξης που  υπογράφεται από σας τον ίδιο.  Δεν είναι όμως μόνο αυτό. Από πέρυσι τον Μάρτιο θα έπρεπε να έχει ξεκινήσει η διαδικασία επιλογής των νέων σχολικών συμβούλων. 'Οχι μόνο δεν ξεκίνησε, αλλά βγάλατε ως μη οφείλατε και κατά παρέκκλιση κάθε δεοντολογίας, υπουργική απόφαση με την οποία υποχρεώσατε -και κακώς και αυτοί το δέχθηκαν- τους νομάρχες να αναστείλουν τις διαδικασίες. Από πέρυσι το Σεπτέμβριο θα έπρεπε να υπάρχουν καινούριοι σχολικοί σύμβουλοι, έστω αυτοί οι κακοί σύμβουλοι -κακοί όχι σαν  άτομα, αλλά με τον τρόπο που τους δίνετε τη δυνατότητα να λειτουργήσουν- θα έπρεπε να έχουν αντικατασταθεί.  Αντ' αυτού, τους έχουμε ακόμα δοτούς, λειτουργούν με την απειλή του Υπουργείου Παιδείας και έρχεσθε να τους τιμωρήσετε κιόλας, όποτε τολμήσουν να κάνουν κάτι το οποίο δεν σας είναι αρεστό.
Ακόμα, κύριε Υπουργέ, λέτε δημόσια στο σύνολο του ελληνικού λαού ότι τα όργανα διοίκησης που εσείς οι ίδιοι δημιουργήσατε -γιατί είναι και δικά σας αυτά τα νομοσχέδια, του παλιού βέβαια ΠΑ.ΣΟ.Κ. όχι του νέου ΠΑ.ΣΟ.Κ.  δημιουργήματα- είναι στην ουσία άχρηστα ή ανίκανα. Και αυτό, γιατί δημιουργείτε Σώματα πραιτωριανών. Δημιουργήσατε αυτό το Σώμα μονίμων αξιολογητών (ΣΜΑ) που θα πάρουν μια τσάντα κάτω από την μασχάλη και θα γυρνάνε υποτίθεται από πόλη σε πόλη για να αξιολογούν τους εκπαιδευτικούς, πράγμα που έπρεπε να το έχει κάνει ο σχολικός σύμβουλος, γιατί είναι η δουλειά του.
'Αρα, αναγνωρίζετε ότι ο σχολικός σύμβουλος δεν μπορεί να το κάνει.  Δημιουργείτε, λοιπόν, ένα σώμα "αξιολογητών", για να αξιολογήσει τον εκπαιδευτικό. Πραιτοριανούς δηλαδή. Κι όλα αυτά ξέρετε γιατί, κύριε Υπουργέ; Διότι θεωρείτε εαυτούς αλάθητους. Βάλατε ως στόχο να πετύχετε υποτίθεται την εκπαιδευτική μεταρρύθμιση. Βέβαια, δεν ξέρω πόσοι Υπουργοί Παιδείας του ΠΑ.ΣΟ.Κ. έχουν επικαλεσθεί εκπαιδευτικές μεταρρυθμίσεις. Μου φαίνεται ότι για κάθε έναν Υπουργό, έστω κι αν είναι στην ίδια κυβέρνηση του ΠΑ.ΣΟ.Κ., υπάρχει και μία εκπαιδευτική μεταρρύθμιση. Η συγκεκριμένη βέβαια έγινε γνωστή στον ελληνικό λαό κι έτσι θα μείνει, ως "εκπαιδευτική απορύθμιση", μια και είναι η πρώτη φορά που βρέθηκε κυβέρνηση να έχει αντίθετούς της το σύνολο των εμπλεκομένων: γονείς, μαθητές, εκπαιδευτικούς και όλα τα κόμματα πλην ΠΑ.ΣΟ.Κ.
Αυτό, κύριε Υπουργέ, είναι το αποτέλεσμα τεσσάρων χαρακτηριστικών που επικρατούν στο Υπουργείο Παιδείας. Και αυτά τα τέσσερα χαρακτηριστικά είναι κομματισμός, ανεπάρκεια, ανικανότητα και αδιαφορία, τουλάχιστον όσον αφορά την πρωτοβάθμια εκπαίδευση.
Κλείνω, κύριε Πρόεδρε, λέγοντας το εξής. Είμαι πατέρας παιδιού που τελειώνει φέτος την έκτη δημοτικού. Το παιδί μου, με βάση την εκπαίδευση την οποία του δίνετε, κύριε Υπουργέ, θα μπει του χρόνου στο γυμνάσιο, χωρίς να έχει καμία σχέση με αυτά που θα αντιμετωπίσει. 'Εχετε ξεκόψει τελείως την πρωτοβάθμια από τη δευτεροβάθμια εκπαίδευση και στέλνετε το παιδί του δημοτικού να κολυμπήσει στα βαθιά, να μπει σ' αυτό το κολαστήριο ψυχών, που έχετε κάνει πλέον το γυμνάσιο και ιδιαίτερα το λύκειο με τις συνεχείς εξετάσεις χωρίς κανένα εφόδιο.
Γι' αυτούς ακριβώς τους λόγους, κύριε Υπουργέ, επερωτάσθε, γι' αυτούς ακριβώς τους λόγους κατηγορείσθε, όχι σαν άτομο αλλά σαν Κυβέρνηση, γι' αυτούς ακριβώς τους λόγους θα καταψηφισθείτε στις 9 Απριλίου από τον ελληνικό λαό.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", πενήντα ένας μαθητές και τρεις συνοδοί καθηγητές από το 6ο Γυμνάσιο Νέου Ηρακλείου Αττικής.
Τους καλωσορίζουμε στο Κοινοβούλιο.
(Χειροκροτήματα)
Επίσης, έχω την τιμή να ανακοινώσω στο Σώμα ότι το Δημοκρατικό Κοινωνικό Κίνημα ορίζει ως Κοινοβουλευτική Εκπρόσωπο τη Βουλευτή Αθηνών κ. Βασιλική Αράπη-Καραγιάννη για τη συζήτηση της επερώτησης των συναδέλφων της Νέας Δημοκρατίας.
Ο κ. Αθανάσιος Κονταξής έχει το λόγο.
ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, σε λίγες μέρες γίνονται εκλογές και το ΠΑ.ΣΟ.Κ. έχει συμπληρώσει στην Κυβέρνηση περίπου είκοσι χρόνια, δηλαδή 1/5 του αιώνος -πολύ μεγάλο χρονικό διάστημα- που δεν μπορεί ακόμη να κάνει αντιπολίτευση...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Κάνετε λάθος στον αρχικό υπολογισμό σας.
ΑΘΑΝΑΣΙΟΣ ΚΟΝΤΑΞΗΣ: Κύριε Υπουργέ, τώρα αρχίζω, μη διακόπτετε. ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριε Υπουργέ. ΑΘΑΝΑΣΙΟΣ ΚΟΝΤΑΞΗΣ: 'Εχετε άπειρο χρόνο να μιλήσετε κι εγώ έχω πέντε λεπτά. Αν και από τα πέντε λεπτά, κύριε Πρόεδρε, μου αφαιρεθεί χρόνος, τότε πότε θα προλάβω να μιλήσω;
ΠΡΟΕΔΡΕΥΩΝ (Παναγιώτης Ν. Κρητικός): 'Εχετε δίκιο και θα παρακαλέσω να μη γίνονται διακοπές.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Συγγνώμη, κύριε Πρόεδρε. Αν κάνει πρόβλεψη, βέβαια, ο κύριος συνάδελφος και για την επόμενη τετραετία, τότε πράγματι θα πάμε στα είκοσι χρόνια!
ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, θα ήθελα να μου μηδενίσετε το χρόνο.
ΠΡΟΕΔΡΕΥΩΝ (Παναγιώτης Ν. Κρητικός): Ορίστε, εξ υπαρχής.
ΑΘΑΝΑΣΙΟΣ ΚΟΝΤΑΞΗΣ: Είπα ότι το ΠΑ.ΣΟ.Κ. έχει περίπου είκοσι χρόνια στην Κυβέρνηση και δεν μπορεί ακόμη να κάνει αντιπολίτευση. Εκτός αν κάνει αντιπολίτευση στους προηγουμένους Υπουργούς Παιδείας του ΠΑ.ΣΟ.Κ., αποτυχημένους κατά τη σημερινή πολιτική ηγεσία του Υπουργείου Παιδείας.  Γιατί ο κ. Αρσένης, ως Υπουργός Παιδείας το χρονικό διάστημα αυτό, ανέτρεψε ό,τι είχαν φέρει ως μεγάλη επιτυχία οι προηγούμενοι Υπουργοί, με τελευταίο νομίζω το σημερινό Υπουργό Εξωτερικών κ. Γεώργιο Παπανδρέου.
Βεβαίως το ΠΑ.ΣΟ.Κ. στο θέμα της προπαγάνδας έχει ξεπεράσει τον Γκέμπελς κατά πολύ. Οχριά ο Γκέμπελς μπροστά στην προπαγάνδα του ΠΑ.ΣΟ.Κ., αν πάρουμε αυτό το γκριζοπράσινο ένθετο που ήταν χθες στις εφημερίδες και αν πάρουμε και κάποια άλλη διαφήμιση που προβάλλεται στην τηλεόραση, όπου, κύριε Πρόεδρε και κύριοι συνάδελφοι, συμβαίνει το εξής πρωτάκουστο:
Η γέφυρα Ρίου-Αντιρρίου, που δεν έχει αρχίσει καν ακόμα, εμφανίζεται ως έτοιμη και με κυματισμό της θάλασσας από κάτω. Απομένει μόνο να κοπεί η κορδέλα. Η πολιτική απάτη σε όλο της το μεγαλείο.
ΠΡΟΕΔΡΕΥΩΝ (Παναγιώτης Ν.  Κρητικός): Με καταπλήσσει η ευχέρειά σας, πώς από τα θέματα της παιδείας, μπορείτε "χωρίς γέφυρα" να πάτε στη γέφυρα Ρίου-Αντιρρίου.
ΑΘΑΝΑΣΙΟΣ ΚΟΝΤΑΞΗΣ: Είναι ένα χτυπητό παράδειγμα της προπαγάνδας των κυβερνήσεων του ΠΑΣΟΚ που χρησιμοποιεί.  Το αμφισβητείτε αυτό, κύριε Πρόεδρε, που μετέχετε και σεις στη συζήτηση υπέρ του ΠΑΣΟΚ αν και Πρόεδρος της Βουλής ανεπιτρέπτως;
ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ, πού το είδατε ότι συμμετέχω στη συζήτηση; Σας επισημαίνω ότι είστε εκτός θέματος και δεν σας το λέω ευθέως ότι είστε εκτός θέματος. Αυτό σημαίνει ότι συμμετέχω επί της ουσίας;
ΑΘΑΝΑΣΙΟΣ ΚΟΝΤΑΞΗΣ: Κύριε Πρόεδρε, σας πείραξε, γιατί είναι η αλήθεια.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ. Ξέρετε την αντικειμενικότητα του Προεδρείου και δεν έπρεπε να κάνετε αυτήν τη σκέψη μεγαλοφώνως.
ΑΘΑΝΑΣΙΟΣ ΚΟΝΤΑΞΗΣ: Πάντως για το έντυπο που αναφέρθηκε ο συνάδελφος κ. Δαμιανός, δεν υπήρξε καμία αντίδραση εκ μέρους του κυρίου Υπουργού.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το έχω καταγράψει.
ΑΘΑΝΑΣΙΟΣ ΚΟΝΤΑΞΗΣ: Πάντως την περίμενε αυτήν την κριτική ο κύριος Υπουργός. Πάντως αυτό το ευτελέστατο ένθετο -περιοδικό για το θέμα της πρωτοβάθμιας εκπαίδευσης από τις δεκαέξι σελίδες αφιερώνει μόνο μισή, γιατί έτσι βλέπει το ΠΑΣΟΚ την πρωτοβάθμια εκπαίδευση. 'Ετσι και οι μισθοί των δασκάλων και νηπιαγωγών είναι οι κατώτεροι των δημοσίων υπαλλήλων.
Στο θέμα της παιδείας το ΠΑΣΟΚ απέτυχε πλήρως και είναι ένας από τους πλέον αποτυχημένους τομείς. Μην ξεχνάμε ότι τόσα χρόνια κυβερνάει και έφερε τώρα ένα σχέδιο νόμου, που αφορά τα άτομα με ειδικές ανάγκες. Είναι πρωτοφανές, γιατί δεν δόθηκε καν στους εκπαιδευτικούς, δηλαδή στη ΔΟΕ και ΟΛΜΕ, για να μπορέσουν να καταθέσουν τις προτάσεις τους. Ο διάλογος έχει ξεχαστεί από πολλών ετών από το ΠΑΣΟΚ.
Πάντως, κύριε Υπουργέ, μας αιφνιδιάζετε με αυτό το σχέδιο νόμου, γιατί δεν είναι δυνατόν να έχουμε πλήρη άποψη σε ένα τόσο μεγάλο θέμα, που αφορά όλους τους τομείς της παιδείας.
Τώρα, όσο για το καθεστώς της διπλής βάρδιας, δηλαδή πρωί-απόγευμα. Πρέπει να πω ότι διακόσια περίπου δημοτικά σχολεία και νηπιαγωγεία των Αθηνών είναι σε διπλή βάρδια. Επίσης στην Περιφέρεια Α' και Β' Θεσσαλονίκης, καθώς και στη Λάρισα και Πάτρα, σχεδόν τα περισσότερα είναι σε διπλή βάρδια. Εδώ είναι η αποτυχία του εκπαιδευτικού συστήματος του ΠΑΣΟΚ. Ενδεικτικά αναφέρω ότι στη Β'Θεσσαλονίκης από τα ενενήντα οκτώ δημοτικά σχολεία τα τριάντα οκτώ είναι συστεγαζόμενα πρωί-απόγευμα. Από τα εκατόν πέντε νηπιαγωγεία τα πενήντα δύο είναι συστεγαζόμενα και στεγάζονται σε μαγαζιά και διαμερίσματα και έτσι δεν πληρούν τις εκπαιδευτικές προϋποθέσεις. 'Αλλα στεγάζονται σε υπόγεια και σε αποθήκες σχολείων. Αυτή είναι η επιτυχία του ΠΑΣΟΚ στον τομέα της πρωτοβάθμιας εκπαίδευσης.
ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Κονταξή, να τελειώσετε.
ΑΘΑΝΑΣΙΟΣ ΚΟΝΤΑΞΗΣ: Μάλιστα, κύριε Πρόεδρε.
ΑΘΑΝΑΣΙΟΣ ΚΟΝΤΑΞΗΣ: 'Αλλο ένα θέμα, κύριε Πρόεδρε, είναι οι καταργήσεις των ολιγοθέσεων σχολείων. Δεν λαμβάνεται καθόλου υπόψιν, κύριε Πρόεδρε, ούτε η αναγκαιότητα της λειτουργίας τους, από λόγους γεωγραφικής κατανομής, από κοινωνικούς λόγους, από λόγους αποφυγής ερημώσεως της υπαίθρου, αλλά και από εθνικούς ακόμα λόγους, ούτε καν έχουν δημιουργηθεί οι κατάλληλες προϋποθέσεις και η κατάλληλη υποδομή εκείνων των σχολικών μονάδων που θα δεχθούν τους μαθητές των σχολείων που καταργούνται.
'Ετσι, λοιπόν, όπως σχεδιάζονται όλα πρόχειρα, αφ'ενός μεν τα σχολεία, που κλείνουν, δημιουργούν πρόβλημα στην περιοχή που κλείνουν, αλλά και αφ'ετέρου τα σχολεία στα οποία πηγαίνουν οι μαθητές των σχολείων, που κλείνουν, να μην μπορούν να λειτουργήσουν καλά, γιατί δεν υπάρχει η υποδομή να δεχθούν περισσότερους μαθητές.
Θα απαντήσει ο κύριος Υπουργός, αλλά νομίζω ότι η απάντησή του θα είναι στο στιλ της προπαγάνδας, στο στιλ των αριθμών και των κραυγών. Το ΠΑ.ΣΟ.Κ. έχει αποτύχει και σ'αυτόν τον τομέα. Το θέμα της παιδείας είναι ο χαρακτηριστικότερος τομέας αποτυχίας όλων των κυβερνήσεων του ΠΑ.ΣΟ.Κ., όλων των Υπουργών του ΠΑ.ΣΟ.Κ. και αυτό θα αποδειχθεί σε λίγες μέρες, όπου ο ελληνικός λαός θα καταψηφίσει αυτήν την Κυβέρνηση, το ΠΑ.ΣΟ.Κ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σκανδαλάκης έχει το λόγο. ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κυρίες και κύριοι συνάδελφοι, τι σημαίνει παιδεία για την Ελλάδα σήμερα; Δυστυχώς σημαίνει μια τριτοκοσμική πραγματικότητα.
Είμαστε η τελευταία χώρα της Ευρωπαϊκής 'Ενωσης σε ποσοστό επένδυσης στην παιδεία όλων των βαθμίδων. Είμαστε η χώρα που έχουμε τραγική απορροφητικότητα ευρωπαϊκών πόρων στον τομέα της παιδείας. Η απορροφητικότητα είναι σχεδόν μηδενική, αν και φαίνεται απίστευτο. Είμαστε η χώρα που υστερεί τραγικά σε υλικοτεχνικές υποδομές. Σκεφθείτε μόνο -εγώ είμαι πανεπιστημιακός δάσκαλος- πως ένα κάθισμα πρέπει να το έχουν δύο φοιτητές. Είμαστε η χώρα που υστερεί τραγικά σε βιβλιοθήκες, στη φοιτητική μέριμνα, στις φοιτητικές εστίες, στις επενδύσεις σε νέες τεχνολογίες και είμαστε η χώρα που δαπανά πόρους απαράδεκτα χαμηλούς από το ΑΕΠ.
Θα ήθελα, λοιπόν, να πω ότι ενώ είμαστε σε όλα αυτά μείον, εν τούτοις, όπως είπαν οι συνάδελφοι, έχουμε ένα ωραιότατο φυλλάδιο. Δυστυχώς όμως, θέλω να πω, κύριε Υφυπουργέ, ότι θα έπρεπε να μπει όλο το τιμ του Υπουργείου και όχι μόνο ο Υπουργός. Φαίνεται ότι σας έριξε.
Θα μπω σε ένα άλλο θέμα τώρα, το οποίο καίει και το οποίο δεν έχετε ακουμπήσει. 'Ηταν δίκοπο μαχαίρι να το αναφέρουμε, αλλά η αγανάκτηση του λαού της Θράκης μας φέρνει στο σημείο να σας το επαναλάβουμε και να ρωτήσουμε το γιατί.
'Ενα, λοιπόν, από τα δείγματα πολιτικής ανευθυνότητας, τα οποία έχετε, που αγγίζει τα όρια εθνικής ευθύνης, θα έλεγα, είναι η αντιμετώπιση των μειονοτικών σχολείων της Θράκης και, βεβαίως, για να είμαστε ειλικρινείς, με την επερώτησή μας και με την ιδιαίτερη επισήμανση από μένα ενός θέματος περιορισμένης εμβέλειας, όπως έλεγε κάποιος, δεν προσδοκούμε να αλλάξετε κάτι.
Πέραν όμως από αυτό, η μέχρι σήμερα πορεία και τα δείγματα γραφής που έχετε δώσει, δείχνουν ότι δεν καταλαβαίνετε από συνεργασία. 'Αλλωστε ο Πρόεδρος του κόμματος, ο Κώστας Καραμανλής, σας είπε -και σας το έχουμε πει και όλοι- ότι τα θέματα παιδείας, όπως και τα θέματα υγείας, άμυνας και εξωτερικής πολιτικής, δεν έχουν κομματική χρειά. Θα πρέπει να κάνουμε όλοι μαζί έναν αγώνα με ένα πρόγραμμα εικοσαετίας, ούτως ώστε να λυθούν τα προβλήματα.
Δυστυχώς, όσο θέλεις βρόντα στου κουφού την πόρτα!
Θα πω, λοιπόν, για το νόμο τον οποίον είχατε φτιάξει, τον 2341/95. Τι έγινε μ' αυτόν το νόμο; Ενώ σε όλη την επικράτεια υπάρχει ενιαίο σύστημα και υπήρχε μέχρι εκείνη την περίοδο, ξαφνικά αλλάζετε το θέμα και φέρνετε ένα ιδιόρρυθμο καθεστώς στην περιοχή. Τι έγινε από εκεί και πέρα; Ξεσηκώθηκαν οι δάσκαλοι, ξεσηκώθηκαν οι μαθητές, ξεσηκώθηκαν οι γονείς.  Εσείς όμως τα αγνοήσατε. Σας έστειλαν οι δάσκαλοι εν συνεχεία μία εισήγηση για το τι έπρεπε να κάνετε. Δυστυχώς, όμως, την αγνοείτε παντελώς.
Ο νόμος λοιπόν αυτός, ο οποίος ήλθε να ρυθμίσει θέματα εκπαιδευτικού προσωπικού, παραβλάπτει την ουσία της εκπαίδευσης, όπως τα αναλυτικά προγράμματα, την επιμόρφωση των υπηρετούντων στα μειονοτικά εκπαιδευτικά σχολεία και βεβαίως δεν θα μιλήσω για την έλλειψη υλικοτεχνικής υποδομής, διότι αυτή είναι σε όλη την επικράτεια.
'Ερχονται λοιπόν εκεί και φτιάχνεται ένα συμβούλιο, το οποίο διορίζει καθηγητές ανεξέλεγκτα. Μάλιστα έχουν τεθεί θέματα για χρηματισμό, για διάφορες άλλες παρενέργειες οι οποίες υπεισέρχονται. Το ίδιο συμβούλιο αποφασίζει αν πρέπει να είναι ο δάσκαλος εκεί ή όχι. Τον απολύει, λοιπόν, το δάσκαλο από εκεί, λέει ότι δεν κάνει για τα μειονοτικά σχολεία και τον στέλνει στην υπόλοιπη επικράτεια. Πώς δεν κάνει για εκεί ο δάσκαλος, όταν μαθαίνει στα παιδιά "δύο και δύο ίσον τέσσερα" και κάνει για τα άλλα σχολεία;
Σας έστειλαν λοιπόν ένα υπόμνημα, το οποίο πολύ σοφά αναφέρει ορισμένα πράγματα, ότι δρα διασπαστικά αυτό το νομοσχέδιο, ότι το ΙΣΜΕ λειτουργεί αρνητικά, ότι υπάρχει άνιση μεταχείριση των εκπαιδευτικών, ότι ορίζονται ειδικά και μη μετρήσιμα κριτήρια, όπως η πρόσληψη των καθηγητών να γίνεται με συνέντευξη. Και τη συνέντευξη ποιος την αποφασίζει; Οι άλλοι, δηλαδή, δάσκαλοι, που διορίζονται με μόρια είναι άλλης κατηγορίας και άλλης κατηγορίας, είναι εκεί; Καταργείται η αντικειμενικότητα και υπεισέρχεται ο υποκειμενικός παράγοντας. Το ΙΣΜΕ καταργεί την επετηρίδα στους δασκάλους.  Αυτά όλα τα έχουν απορρίψει παντελώς.
Και ένα άλλο. Τους βάζετε, εφόσον διοριστούν, να είναι για πέντε ολόκληρα χρόνια σε εκείνα τα σχολεία. Πέντε ολόκληρα χρόνια ένας δάσκαλος παραμένοντας εκεί -νομίζω- μένει μακριά από την οικογένειά του κάτω από δύσκολες συνθήκες. Σας το έχουν αναφέρει και αυτό, αλλά δεν το ακούσατε.
'Ενα άλλο πράγμα, το οποίο το ανέφερα, είναι το εξής. 'Οταν απολύεται κάποιος, τον απομακρύνουμε, γιατί δεν είναι κατάλληλος. Ποιος το αποφασίζει και πώς, με τι κριτήρια; Σε περίπτωση απομάκρυνσής τους λοιπόν, τίθενται σε διάθεση του ΚΙΣΠΕ, για τα χριστιανικά σχολεία της επικράτειας. Πουθενά δεν αναφέρεται όμως ποια είναι αυτά τα κριτήρια, πώς θα ματαιωθούν, βάσει ποίων ένας εκπαιδευτικός θα κριθεί ακατάλληλος για τα μειονοτικά σχολεία και βάσει ποίων νέων κριτηρίων ο ίδιος εκπαιδευτικός θα κριθεί κατάλληλος για τα χριστιανικά σχολεία; Αυτό δεν το αναφέρατε ποτέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Αυτό δεν αναφέρεται καν στην επερώτησή σας.
ΠΑΝΑΓΙΩΤΗΣ ΣΚΑΝΔΑΛΑΚΗΣ: Πρωτοβάθμια εκπαίδευση είναι. Υπάρχει ένα πρόβλημα για τα σχολεία εκεί.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Η επερώτησή σας έχει συγκεκριμένα σκέλη, κύριε συνάδελφε.
ΠΡΟΕΔΡΕΥΩΝ (Παναγιώτης Ν. Κρητικός): Εντός της επερωτήσεως θα περιορίσετε την αγόρευσή σας κύριε συνάδελφε. 'Εχει δίκιο ο κύριος Υπουργός. Νέα στοιχεία επιγενόμενα και εξωγενή δεν μπορούν να κατατίθενται στη Βουλή, γιατί το προβλέπει και ο Κανονισμός.
ΠΑΝΑΓΙΩΤΗΣ ΣΚΑΝΔΑΛΑΚΗΣ: Συγγνώμη, μιλάμε για εκπαιδευτικό προσωπικό. Πάνω σε αυτό αναφέρομαι, κύριε Υπουργέ. Δεν είμαι εκτός θέματος.
Νομίζω ότι οι δάσκαλοι στα σχολεία εκεί είναι εκπαιδευτικοί οι οποίοι έχουν το πρόβλημα. Στο τέλος αναφερόμαστε στη γενικότερη κατάσταση που έχει ήδη δημιουργηθεί στην πρωτοβάθμια εκπαίδευση. Αυτό λοιπόν είναι ένα σοβαρό θέμα, το οποίο έχει δημιουργήσει πρόβλημα, το γνωρίζετε, αλλά δυστυχώς δεν το έχετε ακουμπήσει καν.
Σας το αναφέρω, διότι νομίζω ότι είναι καιρός να μην έχουμε δύο κατηγορίες δασκάλων, από τους οποίους άλλοι να μπαίνουν με μόρια, άλλοι με άλλα κριτήρια και γενικά να υπάρχει ένα αλαλούμ. Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Καλλιώρας έχει το λόγο.
ΗΛΙΑΣ ΚΑΛΛΙΩΡΑΣ: Κύριε Υπουργέ, αν βγάζαμε μία φωτογραφία της εικόνας που παρουσιάζει σήμερα η πρωτοβάθμια εκπαίδευση -και εννοούμε τη δημόσια εκπαίδευση- θα βλέπαμε, πρώτον, σε ό,τι αφορά το εκπαιδευτικό προσωπικό, ότι υπάρχουν χαώδεις και ασυγχώρητες ελλείψεις επί ελλείψεων.
Δεύτερον, συμπτύξεις μαθητικών τμημάτων. Εδώ, κύριε Υπουργέ, είναι η κορωνίδα της εξαιρετικής "ποιότητας" του εκπαιδευτικού  μας συστήματος. Τρίτον, σε ό,τι αφορά τις καταργήσεις των λιγοθέσεων σχολείων. Εδώ υπάρχουν "πολλά" κριτήρια, κύριε Υπουργέ, ...το εξής ένα: Ποιος πρόσκειται πολιτικά πού και σε ποιον; Ακόμη και σε εκσυγχρονιστές ή μη εκσυγχρονιστές υπάρχει διαμάχη.
Τέταρτον, διπλή βάρδια και ολοήμερο σχολείο. Θα μου επιτρέψετε να πω: Ολημερίς το έκτιζαν αυτό (το όνειρο), το βράδυ γκρεμιζόταν.
Σε ό,τι αφορά επίσης την υλικοτεχνική υποδομή των σχολείων. Εδώ έχουμε τον ορισμό του τριτοκοσμικού και "ένδοξου" εκπαιδευτικού μας συστήματος.
Επίσης, η ίδια φωτογραφία χωράει, έκτον, τα αναλυτικά προγράμματα που όπως και τα βιβλία που έχουν τα παιδιά μας σήμερα, όλα βγαίνουν μέσα από την παλαιολιθική εποχή, ή αν θέλετε τα περισσότερα.
Εδώ θα μου επιτρέψετε να κάνω μία μικρή στροφή και να κάνω περαιτέρω ορισμένες παρατηρήσεις.  Επειδή παράλληλα "τρέχει" και η επιτροπή που αυτές τις ημέρες σχετίζεται και κάνει την ανάλυση, αν θέλετε, του νομοθετήματος εκπαίδευσης των ατόμων με ειδικές εκπαιδευτικές ανάγκες, θα μου επιτρέψετε να πω ότι το παρόν νομοσχέδιο είναι: 'Αλλες διατάξεις, συν εκπαίδευση των ατόμων με ειδικές εκπαιδευτικές ανάγκες και όχι όπως ακριβώς το ορίζετε στο σχέδιο νόμου.
Ξέρετε, κύριε Υπουργέ, είναι λυπηρό και απαράδεκτο να βάζουμε τον Υπουργό σε όλες τις περιπτώσεις να αποφασίζει τη στιγμή που κατατίθεται ένας νόμος και ο ίδιος ο νόμος συνέχεια να λέει σε κάθε άλλη παράγραφο, με υπουργική απόφαση και ...τελικά οι υπουργικές αποφάσεις να γίνονται νόμος και όχι το αντίθετο.
Εδώ, λοιπόν, σε αυτό το σχετικό νομοσχέδιο έχετε κάνει κάτι το ανάλογο και με συγχωρείται, αλλά θα μπορούσαμε να πούμε ότι αυτό είναι νομοθετικό έκτρωμα και θα το δούμε και στην επιτροπή αύριο. Ως εκ τούτου θα αντιπαρέλθω.
Να μου επιτραπεί, όμως, να πω και κάτι για τους περίφημους σχολικούς συμβούλους, που όλα αυτά τα χρόνια τους έχετε αφήσει χωρίς πεδίον δραστηριότητας, χωρίς δηλαδή νομικό πλαίσιο με βάση το οποίο θα κινηθούν και τώρα τρέχετε, με μία μόνο παράγραφο στο ίδιο νομοσχέδιο, να τους κατοχυρώσετε, πάλι με μία γενικόλογη διάταξη.
Υπάρχουν τόσα και τόσα που αφορούν την πρωτοβάθμια εκπαίδευση, αλλά εγώ, κύριε Υπουργέ, θα σταθώ περισσότερο στο θέμα της αξιολόγησης των εκπαιδευτικών.
Επειδή συμβαίνει να είμαι και εγώ εκπαιδευτικός -στην τριτοβάθμια εκπαίδευση τόσα χρόνια ήμουν- γνωρίζω πολύ καλά τι σημαίνει αυτό για την περαιτέρω πορεία μου ως εκπαιδευτικός και τη συμβολή μου στο εκπαιδευτικό σύστημα.
Εδώ, λοιπόν, εσείς έχετε κάνει μία σειρά από τεράστια λάθη ή αν θέλετε μία σειρά από πράγματα, τα οποία θα έπρεπε να έχετε κάνει και δυστυχώς ποτέ δεν τα έχουμε δει υπό μορφή νόμων. Και έτσι, αυτό που βλέπω αυτήν τη στιγμή είναι οι ίδιοι οι εκπαιδευτικοί να μην μπορούν να λειτουργούν σαν ανεξάρτητες μονάδες, αλλά να αναγκάζονται να συμπαρασύρονται μέσα από άλλες αφανείς διαδικασίες.
Πιο συγκεκριμένα αναφέρομαι στην κατάργηση που κάνατε το 1981, σε ό,τι αφορά τους συμβούλους και ειδικότερα την αξιολόγηση. Μέσα σε αυτήν τη συγκεχυμένη κατάσταση, λοιπόν, της ανυποληψίας των στελεχών της εκπαίδευσης, τολμήσατε να σκεφθείτε πέρυσι να επιβάλετε μία μορφή αξιολόγησης τόσο δυναστική, που θα ωχριούσε η προ του '81 μπροστά σ' αυτήν.
Κύριε Υπουργέ, επειδή όλοι αναφέρθησαν και εγώ δεν μπορώ να σταθώ μακριά από το φυλλάδιο που χθες είδε το φως της δημοσιότητας -και θα συνδέσω αυτό το φυλλάδιο όχι με άλλα στοιχεία, αλλά συγκεκριμένα με το θέμα της αξιολόγησης- θα πω μόνο τρία σημεία που αφορούν το θέμα της αξιολόγησης και το περίφημο φυλλάδιο που το είδαμε ήδη τέσσερις φορές να περιφέρετε από συναδέλφους.
Πρώτον, θέλω να σας πω ότι κατ' αρχάς ψεύδεστε, γιατί ο αναγνώστης πιστεύει ότι φτιάξατε πλέον ένα αξιολογικό σύστημα για την εκπαίδευση.              Δεν υπάρχει τίποτα τέτοιο, κύριε Υπουργέ. Κρίμα και είμαι υποχρεωμένος να σας καταγγείλω ως ψεύτη σ' ό,τι αφορά το θέμα της αξιολόγησης των δασκάλων και των νηπιαγωγών.
Εάν διαβάσετε προσεκτικά τι λέτε και τι νομικό πλαίσιο υπάρχει, υπάρχει ένας δυϊσμός, που είναι πραγματικά ακατανόητος και κενός περιεχομένου.
Δεύτερον, από το ίδιο το ένθετο φαίνεται ότι ποτέ δεν καταλάβατε τη φιλοσοφία της αξιολόγησης των δασκάλων και των νηπιαγωγών. Στηρίζετε περισσότερο αυτή τη φορά την έννοια της αξιολόγησης, αλλά βασίζεστε σε λάθος φιλοσοφία, αντί δηλαδή να αξιολογήσετε συνολικά το εκπαιδευτικό μας σύστημα. Ως εκ τούτου, πάλι σε λάθος συμπέρασμα οδηγούν οι τρεις γραμμές που έχετε στο ένθετο στο θέμα της αξιολόγησης.
Τέλος, κύριε Υπουργέ, θέλω να σας πω ότι δεν πρόκειται, όχι στη δική μας χώρα, αλλά σε καμιά χώρα του κόσμου, να αναπτυχθεί ένα υγιές εκπαιδευτικό σύστημα, αν δεν θεσπιστεί ένα πλαίσιο κανόνων, για να μπορέσουν οι καθηγητές, το ίδιο το σύστημα, να ανελιχθούν. 'Ετσι θα οδηγήσουν το σύστημα μέσα από την καλυτέρευση των καθηγητών και των νηπιαγωγών σε μία καλύτερη μέρα που έχει τόσο ανάγκη η πατρίδα μας.
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Ν. Κρητικός): Ο κ. Μπρατάκος έχει το λόγο.
ΑΓΓΕΛΟΣ ΜΠΡΑΤΑΚΟΣ: Κύριε Πρόεδρε, έχουμε πει πολλές φορές σ'αυτήν την Αίθουσα ότι η Κυβέρνηση ξεκίνησε τη λεγόμενη εκπαιδευτική μεταρρύθμιση -ο συνάδελφός μου εισηγητής μίλησε για απορύθμιση- όχι με σκοπό να εκσυγχρονίσει την παιδεία και να δημιουργήσει καλύτερες συνθήκες σπουδής των Ελληνοπαίδων, αλλά με μοναδική επιδίωξη να εκμεταλλευτεί την παιδεία μόνο και μόνο για να προσποριστεί μικροκομματικά οφέλη.
Με τη δήθεν εκπαιδευτική μεταρρύθμιση η Κυβέρνηση προσπάθησε για μια ακόμα φορά να εξαπατήσει τον ελληνικό λαό, εξαγγέλοντας ότι τάχα θα  καταργήσει τις εισαγωγικές εξετάσεις στην τριτοβάθμια εκπαίδευση.                   Αποπειράθηκε για μία ακόμα φορά η Κυβέρνηση να κερδοσκοπήσει με τα όνειρα και τις προσδοκίες χιλιάδων νέων ανθρώπων και των γονιών τους για περισσότερη μόρφωση. Γι'αυτό και σ'αυτήν την προσπάθεια η Κυβέρνηση πορεύτηκε μόνη χωρίς τη συμμετοχή άλλων κομμάτων, χωρίς τη συμμετοχή των αρμοδίων φορέων και των παραγόντων της παιδείας μας. Κύριε Πρόεδρε, έτσι μόνοι κινούνται οι ένοχοι.
Εσείς, κύριε Υπουργέ -αναφέρομαι στην πολιτική ηγεσία του Υπουργείου-είσαστε ένοχοι ενός εγκλήματος που διαπράξατε και διαπράττετε συνεχώς σε βάρος της νέας γενιάς και του μέλλοντος του τόπου.
Σας έχουμε επισημάνει και άλλες φορές μέσα και έξω από την Αίθουσα το αυτονόητο, ότι κανένα μέτρο στην παιδεία δεν μπορεί να αποδώσει, δεν μπορεί να υλοποιηθεί, αν δεν έχει κατά τεκμήριο την έξωθεν ευρύτερη κοινωνική συναίνεση.
Εσείς τι κάνετε; 'Οχι μόνο δεν συνεννοείσθε, δεν συζητάμε με τους φυσικούς παράγοντες της εκπαίδευσης, αλλά αντίθετα τους έχετε αποκηρύξει αυτούς που θα έπρεπε να είναι οι καλύτεροί σας σύμβουλοι. 'Εχετε να κάνετε διάλογο με τη ΔΟΕ από τις 24 Ιουλίου του 1997.
Αυτά, κύριε Υπουργέ, είναι πρωτοφανή, είναι απίστευτα πράγματα. Από το 1997 έχετε να τους δείτε. Το καταγγέλλουν οι ίδιοι οι εκπαιδευτικοί δημοσίως και το έχετε αποδεχθεί.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Εάν σας αποδείξω ότι πριν μία εβδομάδα τους είχα στο γραφείο μου, τι θα πείτε;
ΑΓΓΕΛΟΣ ΜΠΡΑΤΑΚΟΣ: Δεν το πληροφορηθήκαμε ότι πριν από μία εβδομάδα τους είχατε στο Υπουργείο σας. Κάνατε κρυφή συνάντηση;
ΠΡΟΕΔΡΕΥΩΝ (Παναγιώτης Ν. Κρητικός): Σας παρακαλώ, κύριοι συνάδελφοι, μην κάνετε διάλογο. Κύριε Υπουργέ, κάντε υπομονή. Θα έλθει η σειρά σας να απαντήσετε.
ΑΓΓΕΛΟΣ ΜΠΡΑΤΑΚΟΣ: Η Διδασκαλική Ομοσπονδία το είχε καταγγείλει στην Επιτροπή Μορφωτικών Υποθέσεων. 'Ημασταν μπροστά και εσείς και εγώ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Μήπως εννοείτε από το 1999;
ΑΓΓΕΛΟΣ ΜΠΡΑΤΑΚΟΣ: Από το 1997.
ΠΡΟΕΔΡΕΥΩΝ (Παναγιώτης Ν. Κρητικός): Κύριε Υπουργέ, μη σπαταλάτε τα όπλα σας κατά τρόπο σποραδικό.
ΑΓΓΕΛΟΣ ΜΠΡΑΤΑΚΟΣ: Κύριε Υπουργέ, έχετε τρία χρόνια να δείτε τη ΔΟΕ. Είναι ή δεν είναι έτσι; Το κατήγγειλαν οι ίδιοι και το αποδεχθήκατε.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Κάνετε λάθος. Δεν αποδεχθήκαμε τίποτα.
ΠΡΟΕΔΡΕΥΩΝ (Παναγιώτης Ν. Κρητικός): Γιατί διακόπτετε, κύριε Υπουργέ;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Είναι δυνατόν να λέγεται ότι το Υπουργείο Παιδείας δεν είδε τη ΔΟΕ όταν όλες οι εφημερίδες έγραψαν ότι πριν από μία εβδομάδα κάνατε διάλογο στο γραφείο μου; 'Εβγαλαν δελτίο Τύπου.
ΠΡΟΕΔΡΕΥΩΝ (Παναγιώτης Ν. Κρητικός): Θα τα αποκρούσετε στην απάντησή σας, κύριε Υπουργέ.
ΑΓΓΕΛΟΣ ΜΠΡΑΤΑΚΟΣ: Δεν είναι αλήθεια, κύριε Υπουργέ, ότι είχατε να δείτε τη ΔΟΕ τρία χρόνια; Πριν από αυτήν την εβδομάδα, πόσον καιρό είχατε να τη δείτε; Τώρα, εάν έτυχε να τη δείτε την προηγούμενη εβδομάδα και δεν το πήραμε είδηση, αυτό δεν ανατρέπει το βάρος του ισχυρισμού ότι δεν κάνετε διάλογο. Πρώτη φορά ακούτε για προβλήματα ελλείψεως διαλόγου στα θέματα της παιδείας;
Κύριε Πρόεδρε, το Υπουργείο Παιδείας χωρίς να λαμβάνει υπόψη του την αναγκαιότητα μιας σωστής λειτουργίας των σχολείων έχει δημιουργήσει προβλήματα στην πρωτοβάθμια εκπαίδευση. Είναι γνωστό ότι η στοιχειώδης εκπαίδευση αποτελεί τη βάση για να στηθεί ο κορμός της εκπαίδευσης που είναι η μέση εκπαίδευση. Οι διπλές βάρδιες καταγγέλθηκαν από τους συναδέλφους μου. Η υλικοτεχνική υποδομή και τα εποπτικά μέσα είναι εντελώς ελλιπή. Τα αναλυτικά προγράμματα παρωχημένα. Τα σχολικά βιβλία ξεπερασμένα.
Υπάρχει και το τεράστιο θέμα της ένταξης των αλλοδαπών μαθητών, των παλιννοστούντων και των τσιγγανόπουλων στη σχολική διαδικασία. Η ελαφρότητα  με την οποία αντιμετωπίζει η Κυβέρνηση αυτό το σοβαρότατο πρόβλημα είναι απαράδεκτη. Νομίζει η Κυβέρνηση ότι βάζοντας το κεφάλι της μέσα στην άμμο θα μπορέσει να ξεπεράσει το πρόβλημα. 'Ομως, το πρόβλημα είναι υπαρκτό και οδηγεί στο κοινωνικό περιθώριο τους αλλοδαπούς μαθητές και σε καθυστέρηση, όσον αφορά την εκπαιδευτική διαδικασία, τα Ελληνόπουλα.
Η πρωτοβάθμια εκπαίδευση είναι ό,τι σημαντικότερο μπορούμε να έχουμε για το συνολικό οικοδόμημα της εκπαίδευσης. 'Οταν τα θεμέλια αυτής της εκπαίδευσης είναι σαθρά, τότε ολόκληρο το εκπαιδευτικό οικοδόμημα θα είναι σαθρό. Εσείς, κύριε Υπουργέ, με την τακτική σας ουσιαστικά υποσκάπτετε τα βασικά θεμέλια της στοιχειώδους εκπαίδευσης.
Τίθεται το ερώτημα αν θεωρείτε δημοκρατική τη δεοντολογία που σας διέπει να αποφασίζετε αποκλειστικά μόνο εσείς για την τύχη της παιδείας σήμερα. Κατ' επανάληψη, σας έχουμε ζητήσει να συνεννοηθούν τα κόμματα και οι φορείς, ώστε να υπάρξει μια διακομματική επιτροπή η οποία θα αναλάβει το σχεδιασμό για την παιδεία για τα επόμενα είκοσι χρόνια. Αυτό εσείς το αρνείσθε.
Αντιθέτως, δέχεσθε κάθε Υπουργός, που έρχεται, να σκαρώνει και μία εκπαιδευτική μεταρρύθμιση.
Κύριε Υπουργέ, σας έχουμε και άλλη φορά πει ότι σπέρνετε ανέμους.  Δυστυχώς θερίζετε θύελλες, αλλά οι θύελλες αυτές δεν παίρνουν εσάς, παίρνουν την παιδεία μας, παίρνουν το μέλλον του τόπου.
Ευχαριστώ.
ΠΡΟΕΔΡΕΥΩΝ (Παναγιώτης Ν. Κρητικός): Ο Υφυπουργός Εθνικής Παιδείας και Θρησκευμάτων κ. Ιωάννης Ανθόπουλος έχει το λόγο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Κυρίες και κύριοι συνάδελφοι, θα ήθελα να κάνω κατ'αρχήν μία παρατήρηση.
Χαίρομαι που θυμηθήκατε την πρωτοβάθμια εκπαίδευση. Καιρός ήταν. Αλλά από την άλλη θα περίμενα μία επερώτηση με πολιτικό περιεχόμενο και όχι μία συρραφή επικαίρων ερωτήσεων. Αλλά, ακόμη δεν υπήρξε από την πλευρά όλων των ομιλητών μία συγκεκριμένη αναφορά έστω πάνω σε αυτά τα θέματα της επερώτησης. Υπήρξαν εκτός θέματος αφηρημένες καταγγελίες, μεταφορά θεμάτων συζήτησης από το συζητούμενο νομοσχέδιο στην Επιτροπή Μορφωτικών Υποθέσεων και ουδέν έτερον.
Θα επιχειρήσω να απαντήσω πάνω στα θέματα της επερώτησης.
Πρώτα απ' όλα σχετικά με το πρώτο σκέλος της έλλειψης εκπαιδευτικού προσωπικού νομίζω ότι θα πρέπει να σταματήσουμε να δηλώνουμε και να καταγγέλλουμε αναληθή πράγματα. 'Εχω επανειλημμένα απαντήσει σε σχετικές επίκαιρες ερωτήσεις και έχω δώσει συγκεκριμένα στοιχεία σχετικά με τον αριθμό των μαθητών που φοιτούν σήμερα όσο και των εκπαιδευτικών που διορίζονται. Δυστυχώς βρισκόμαστε σε μία περίοδο που έχουμε μία συνεχή μείωση του μαθητικού πληθυσμού. Αλλά δεν ξέρω αν γι'αυτό κατηγορείται το Υπουργείο Παιδείας ως υπαίτιο της υπογεννητικότητας των Ελλήνων.
Από την άλλη, όμως, παρά το γεγονός ότι έχουμε μία μείωση του μαθητικού πληθυσμού, έχουμε μία παράλληλη αύξηση του αριθμού των διοριζομένων εκπαιδευτικών και των τακτικών μονίμων και των εκτάκτων.
Θα ήθελα να σας πω και να σας δώσω το εξής στοιχείο, ότι το 1999-2000 διορίσαμε χίλιους τετρακόσιους τριάντα δύο δασκάλους, συν εννιακόσιες σαράντα μία θέσεις που δεν καλύφθηκαν λόγω του ότι δεν είχαν επιτύχει στο ΑΣΕΠ -καλύφθηκαν βέβαια με αναπληρωτές. Συνολικά τρεις χιλιάδες τετρακόσιους ενενήντα πέντε δασκάλους, νηπιαγωγούς, καθηγητές αγγλικής γλώσσας, φυσικής αγωγής και μουσικούς.
Στα τρία τελευταία χρόνια 1997-1998-1999, που εμείς τη χαρακτηρίζουμε ως περίοδο των μεγάλων διορισμών, διορίσθηκαν δέκα χιλιάδες εκπαιδευτικοί στην πρωτοβάθμια εκπαίδευση. Αυτό δεν είχε γίνει ούτε στα δέκα προηγούμενα χρόνια, παρά το γεγονός ότι έχουμε μία σταθερή μείωση του μαθητικού πληθυσμού.
Καλά, διορίζουμε εκπαιδευτικούς χωρίς να χρειάζονται; Είναι το επόμενο φυσιολογικό ερώτημα που θα μου κάνετε όλοι. 'Οχι. Χρειάζονται οι εκπαιδευτικοί, διότι η αναγκαιότητα της δημιουργίας νέων οργανικών αλλά και λειτουργικών θέσεων προκύπτει από την εφαρμογή νέων εκπαιδευτικών προγραμμάτων στα πλαίσια της εκπαιδευτικής μεταρρύθμισης.
Τι σημαίνει αυτό: Σημαίνει ότι το ολοήμερο νηπιαγωγείο χρειάστηκε επιπλέον επτακόσιους νηπιαγωγούς πέραν εκείνων που κάλυψαν τις κενές οργανικές θέσεις. Τα χίλια τετρακόσια τμήματα διευρυμένου ωραρίου στα ολοήμερα δημοτικά χρειάστηκαν παραπάνω χίλιους τετρακόσιους δασκάλους.
Εκτός τούτου, το πρόγραμμα των ολοήμερων σχολείων, που περιλαμβάνει και προγράμματα σχολικής δραστηριότητας, προγράμματα πολιτισμού μέσα στο σχολείο, απαίτησε το διορισμό μουσικών, καθηγητών αγγλικής γλώσσας και επιπλέον δασκάλων για ενισχυτική διδασκαλία μέσα στο δημοτικό και έτσι οδηγηθήκαμε στην αύξηση των διορισμών.
'Αρα, λοιπόν, η εκπαιδευτική μεταρρύθμιση πέρα από όλα τα καλά της έχει και το ότι δημιούργησε νέες θέσεις εργασίας για πτυχιούχους. Εάν θέλετε δε, το συνολικό αριθμό των διορισθέντων κατά την περίοδο 1997-1998-1999, είναι είκοσι δύο χιλιάδες, πρωτοφανές και πρωτάκουστο στην ιστορία των διορισμών εκπαιδευτικών στο δημόσιο.
Ας περάσουμε στο άλλο σκέλος της επερώτησης, σχετικά με καταργήσεις, συγχωνεύσεις τμημάτων σχολείων, προκειμένου να αντιμετωπίσουμε τα κενά με πραξικοπηματικό τρόπο. 'Ετσι περίπου διαφαίνεται από το ύφος και το περιεχόμενο της επερώτησης.
Γνωρίζετε πάρα πολύ καλά ότι με το ν.1566/85 και μέχρι σήμερα ισχύει πάγια μία διαδικασία, που θέλει τις σχολικές μονάδες στα πλαίσια της περιοχής τους, στα πλαίσια μιας γεωγραφικής, μιας οικονομικής και κοινωνικής κατάστασης, να αποτελούν μικρές ενότητες. Και αυτές οι μικρές ενότητες να μας δίνουν άρτια σχολικά σχήματα, έτσι ώστε να εφαρμόζονται ολοκληρωμένα σχολικά προγράμματα. Δηλαδή, για τη σωστή εκπαίδευση λένε οι παιδαγωγοί όλου του κόσμου χρειάζεται ο κρίσιμος αριθμός μαθητών, για να εφαρμοστεί ένα πρόγραμμα, το οποίο στα πλαίσια της παιδαγωγικής και εκπαιδευτικής αλληλεπίδρασης θα ωφελεί τους μαθητές.
Με αυτήν τη λογική, εδώ και δεκαπέντε με είκοσι χρόνια περίπου εφαρμόζεται παγίως η εξής διαδικασία: Οι κατά τόπους προϊστάμενοι, είτε της πρωτοβάθμιας είτε της δευτεροβάθμιας εκπαίδευσης, με βάση τα κριτήρια που ανέφερα, κάνουν τις σχετικές τους εισηγήσεις. Οι εισηγήσεις απευθύνονται στα νομαρχιακά συμβούλια. Τα νομαρχιακά συμβούλια κρίνουν, αξιολογούν τις προτάσεις των προϊσταμένων της πρωτοβάθμιας εκπαίδευσης και κάνουν τις σχετικές τους προτάσεις προς το Υπουργείο Παιδείας. Ποτέ το Υπουργείο Παιδείας δεν επέβαλε τη βούλησή του, χωρίς να λάβει υπόψη του και χωρίς τελικά να εγκρίνει τις προτάσεις, οι οποίες έρχονται από τις τοπικές κοινωνίες.
'Αρα, δηλαδή, το τελικό αποτέλεσμα της γεωγραφικής κατανομής και μορφολογίας των σχολικών μονάδων ανά την επικράτεια εξαρτάται ουσιαστικά από τις προτάσεις της τοπικής κοινωνίας, των προϊσταμένων και της Νομαρχιακής Αυτοδιοίκησης.
Από εκεί και πέρα όμως, για να δούμε, αυτές οι προτάσεις κινούνται σε λογικά όρια, παράγουν ένα ανεκτό, ωφέλιμο και χρήσιμο αποτέλεσμα για τη λειτουργία της πρωτοβάθμιας εκπαίδευσης; 'Η είναι και αυτές αποφάσεις καταστροφικές για την πρωτοβάθμια εκπαίδευση, που δυστυχώς δεν τις βλέπει και δυστυχώς τις εγκρίνει το Υπουργείο Παιδείας; Τι κατάσταση έχουμε σήμερα, λοιπόν, όσον αφορά τα σχολικά τμήματα και τις σχολικές μονάδες; Αυτά τα λέω γιατί υπάρχει το παράπονο ότι καταργούνται τα μικρά σχολεία, συγχωνεύονται και δυσλειτουργούν και από την άλλη ότι συνωθούνται μέσα σε ένα τμήμα τριάντα και άνω παιδιά και δεν είναι δυνατόν να γίνει σωστή η διδασκαλία.
Σήμερα έχουμε ανά την επικράτεια τριάντα δύο χιλιάδες διακόσια έξι (32.206) τμήματα πρωτοβάθμιας εκπαίδευσης. Από αυτά, δύο χιλιάδες τετρακόσια δεκαέξι είναι με αριθμό από είκοσι έξι έως και τριάντα μαθητές, δηλαδή το 7,5%. Τα διακόσια εξήντα οκτώ τμήματα από όλα αυτά είναι με τριάντα μαθητές. Τα οκτώ τμήματα είναι με τριάντα ένα μαθητές, τα τρία τμήματα με τριάντα δύο και ένα τμήμα με τριάντα τέσσερις μαθητές στην επικράτεια.  Και αυτό οφείλεται στο ότι υπάρχει μία στενότητα κτιριακή εκεί και έχουμε αυτά τα μεμονωμένα φαινόμενα.
Για σκεφθείτε όμως ότι σε όλη την επικράτεια υπάρχουν μόνο διακόσια εξήντα οκτώ τμήματα στα τριάντα δύο χιλιάδες διακόσια έξι, ποσοστό 0,8%.            Δηλαδή, να το γυρίσουμε κι αλλιώς, το 99,2% των τμημάτων είναι από είκοσι εννέα και κάτω μαθητές.
Για να δούμε και το είκοσι εννέα και κάτω. Το 0,73% είναι με είκοσι εννέα μαθητές. Διακόσια τριάντα οκτώ τμήματα σε όλη τη χώρα είναι με είκοσι εννιά μαθητές. Πόσα είναι με είκοσι οκτώ μαθητές; Τετρακόσια έντεκα σε όλη την Ελλάδα, δηλαδή το 1,2%. Πόσα με είκοσι επτά μαθητές; Το 1,8%, δηλαδή εξακόσια επτά τμήματα. Και πόσα με είκοσι έξι; Για να πιάσουμε το 7,5%, που σας είπα παραπάνω, είναι το 2,7% οκτακόσια ενενήντα δύο τμήματα με είκοσι έξι μαθητές. Το 92,5% των τμημάτων των σχολείων της πρωτοβάθμιας εκπαίδευσης είναι με κάτω των είκοσι έξι μαθητές, από είκοσι πέντε και κάτω.
Για να δούμε τώρα, είμαστε εμείς οι σκληροί και ανάλγητοι που καταργούμε και τα μικρά δημοτικά σχολεία και τα τμήματα; Τι λένε τα στοιχεία; Τα στοιχεία λένε ότι λειτουργούν σήμερα στη χώρα μας χίλια οκτακόσια είκοσι ένα (1.821) -εύκολος αριθμός, συμπίπτει με μια μεγάλη ιστορική ημερομηνία- τμήματα, αγαπητοί συνάδελφοι, που είναι με εννέα παιδιά (9) έως και ένα (1) παιδί. Δηλαδή, το 5,6% των σχολείων της χώρας, όσο περίπου είναι και το είκοσι έξι έως τριάντα. Τόσο περίπου είναι και τα σχολεία μας με εννιά μαθητές, με οκτώ μαθητές, με έξι μαθητές και με ένα μαθητή.
'Αρα λοιπόν, τουλάχιστον από αυτόν τον αριθμό, συνάγεται ότι η πολιτική του Υπουργείου Παιδείας και τώρα και στο παρελθόν, με όλες τις κυβερνήσεις, δεν ήταν να καταργεί σχολεία αυθαιρέτως, δεν ήταν να στερεί  το δικαίωμα πρόσβασης των μαθητών στην πρωτοβάθμια εκπαίδευση.                    Απλούστατα, σήμερα με το νέο νόμο, με τα νέα σχήματα, τα ολοήμερα σχολεία, λέμε να απλώσουμε και να γενικεύσουμε αυτό το ωφέλιμο σχήμα εκπαίδευσης και για τα παιδιά και για τους γονείς σε όλη την Ελλάδα. 'Ισως δεν τα καταφέρουμε κάπου λόγω των γεωγραφικών ιδιαιτεροτήτων που επικρατούν. Αλλά από κει και πέρα, η προσπάθειά μας στα πλαίσια δε και της καποδιστριακής διοικητικής κατανομής που έγινε των τοπικών κοινωνιών, καλά είναι να λειτουργήσει ένας "Καποδίστριας" εκπαιδευτικός, όχι βέβαια με την υποχρεωτικότητα του "Καποδίστρια" αλλά με την κατανόηση ότι μέσα στα πλαίσια του καποδιστριακού αυτού σχήματος μπορεί να αναπτυχθεί καλύτερα το ολοήμερο δημοτικό και το ολοήμερο νηπιαγωγείο.
Κάποιος από τους συναδέλφους περιέργως ειρωνεύθηκε το μικρό αριθμό των ολοήμερων σχολείων. Εγώ θα ρωτήσω: Μήπως υπήρχαν στο παρελθόν; Και φυσικά μέσα σε τρία χρόνια, πόσα περιμένατε να κάνουμε; Είναι ένα μέτρο,  ένας λειτουργικός θεσμός, ο οποίος αναπτύχθηκε με γεωμετρική πρόοδο.            Ξεκινήσαμε το 1997 με εκατόν εξήντα ολοήμερα νηπιαγωγεία, περάσαμε στα τριακόσια πενήντα τη δεύτερη χρονιά και φέτος λειτουργούν επτακόσια σε σύνολο περίπου δυόμισι χιλιάδων νηπιαγωγείων. Για σκεφθείτε τον αριθμό!
Πάμε στα δημοτικά. Υπήρχαν περίπου τετρακόσια ολοήμερα διευρυμένου ωραρίου, με πρωτοβουλία των γονέων και εμείς προχωρήσαμε σε τρία χρόνια και κάναμε χίλια τετρακόσια τμήματα διευρυμένου ωραρίου (ολοήμερα δημοτικά) και τα είκοσι οκτώ (28) δημοτικά σχολεία πλήρους εφαρμογής. Δηλαδή; 'Ολα τα τμήματα του δημοτικού, όλων των τάξεων του δημοτικού, λειτουργούν με το ολοήμερο σχήμα. Και φυσικά αυτό είναι και το τέλειο, αυτό είναι και το επιδιωκόμενο και πρέπει να περάσει από μια πιλοτική εφαρμογή, έτσι ώστε μετά να το εξακτινώσουμε, να το γενικεύσουμε σε όλα τα σχολεία της επικράτειας και φυσικά πάντοτε με τη συναίνεση και των γονέων και των μαθητών.
Ας περάσουμε τώρα στο θέμα της απορροφητικότητας, που αναφέρατε παρεμπιπτόντως γιατί έχει να κάνει και με την πρωτοβάθμια εκπαίδευση αν και στο Β' Κοινοτικό Πλαίσιο Στήριξης τα κονδύλια ήταν μόνο για την τριτοβάθμια και τη δευτεροβάθμια εκπαίδευση. Σας ενημερώνω ότι στα πλαίσια αυτού του προγράμματος για την επιμόρφωση των εκπαιδευτικών στην πρωτοβάθμια εκπαίδευση, για πρώτη φορά έγινε η εξομοίωση των δασκάλων διετούς πτυχίου με τους δασκάλους τετραετούς φοίτησης. Δεκαεννιά χιλιάδες  δάσκαλοι μέσα σε τρία χρόνια έγιναν κάτοχοι πτυχίου τετραετούς φοίτησης.  Και λυπάμαι πάρα πολύ που ενώ η ΔΟΕ μας έχει στείλει και επιστολή, με την οποία σχεδόν αναγνωρίζει -πρέπει κάτι να αναγνωρίσει- ότι αυτό έγινε επί των ημερών μας, εδώ αμφισβητείτε το μέγεθος και την ποιότητα αυτού του προγράμματος γιατί ήταν η πρώτη φορά που ένα τέτοιο επιμορφωτικό πρόγραμμα είχε τέτοια ποιότητα και τέτοιο αποτέλεσμα. Το αίτημα της ΔΟΕ και όλων των δασκάλων είναι να συνεχιστεί αυτό το πρόγραμμα και στο Γ' Κοινοτικό Πλαίσιο Στήριξης. Και εμείς πράγματι θα το συνεχίσουμε, έτσι ώστε να μην υπάρχει δάσκαλος που να μην είναι τετραετούς φοίτησης.
Αλλά θα ήθελα να σας πω, έτσι παρεμπιπτόντως, ότι το 100% των πόρων του ΕΠΕΑΕΚ έχουν δεσμευθεί. Η απορρόφησή τους θα ολοκληρωθεί μέχρι το 2001 και αυτήν τη στιγμή έχουν απορροφηθεί και εκτελεστεί το 85% με βάση τα προγράμματα του Β' Κοινοτικού Πλαισίου Στήριξης και ειδικότερα του ΕΠΕΑΕΚ, του Επιχειρησιακού Προγράμματος Αρχικής Εκπαίδευσης και Κατάρτισης.
Μέσα στη λογική αυτού του προγράμματος βρίσκεται και η ενημέρωση του λαού. Και χρησιμοποιώ τη φράση "ενημέρωση του λαού", διότι αυτό ακριβώς απάντησε ο κυβερνητικός εκπρόσωπος της εποχής του 1993, όταν η Νέα Δημοκρατία είχε την κυβέρνηση και χειριζόταν το Α' Κοινοτικό Πλαίσιο Στήριξης, όταν ρωτήθηκε τότε από εμάς, την τότε αντιπολίτευση, γιατί διαφημίζει το έργο που προέρχεται από τη χρηματοδότηση του Α' Κοινοτικού Πλαισίου Στήριξης. Και ο κ. Πολύδωρας, σας το θυμίζω αν δεν το γνωρίζετε, απάντησε ότι η Ευρωπαϊκή 'Ενωση επιβάλλει με τους δικούς της πόρους να γίνεται ενημέρωση του λαού, όσον αφορά τα προγράμματα που χρηματοδοτούνται από το Πλαίσιο.
Επομένως, μην κατηγορείτε την Κυβέρνηση ότι κάνει δήθεν προσωπική ή άλλη διαφήμιση κομματικού χαρακτήρα, όταν επιβάλλεται να γίνει η ενημέρωση του λαού επί τη βάσει των προγραμμάτων που χρηματοδοτήθηκαν από το Β' Κοινοτικό Πλαίσιο Στήριξης.
Τώρα, εάν είναι αυτό επαίσχυντο ή ευτελές, δεν ξέρω σε τι αναφέρονται οι αγαπητοί συνάδελφοι. Αναφέρονται στο περιεχόμενο και την αισθητική του ή στην πράξη της Κυβέρνησης να συμμορφωθεί σ' αυτό που πρέπει να κάνει, δηλαδή να ενημερώσει το λαό κατά τη ρήση και του κ. Πολύδωρα; Ενημερώνουμε το λαό και μάλιστα και με καλαίσθητο και αποτελεσματικό και πλήρη τρόπο, για το τι κάναμε σ' αυτήν την τριετία στα πλαίσια της εκπαιδευτικής μεταρρύθμισης.
Τι γίνεται με το θέμα της διαπολιτισμικής εκπαίδευσης και της αντιμετώπισης των εκπαιδευτικών προβλημάτων για τα παιδιά μουσουλμάνων, παλιννοστούντων, αλλοδαπών, τσιγγάνων και Ελλήνων του εξωτερικού.
Πρώτα απ' όλα για πρώτη φορά στην πρωτοβάθμια εκπαίδευση έχουμε παραγωγή διδακτικού υλικού καινούριου, διότι το παλιό, μετά δεκαπέντε χρόνια, πιστεύω ότι και εσείς θα συμφωνήσετε ότι είχε απαξιωθεί και το Παιδαγωγικό Ινστιτούτο ετοίμασε ένα τριπλό πρόγραμμα με υλικό, με τίτλους "Ανοίγω το παράθυρο" σε δύο επίπεδα, αρχαρίων και προχωρημένων, "Βιβλίο μαθητή", "Βιβλίο εργασιών", "Βιβλίο δασκάλου", για τη διδασκαλία της ελληνικής ως δεύτερης γλώσσας, "Διαγνωστικό κριτήριο αξιολόγησης του βαθμού  κατοχής της ελληνικής γλώσσας" και "Ελληνικός πολιτισμός" σε δύο τόμους.
Τώρα, όσον αφορά την αντιμετώπιση των γλωσσικών προβλημάτων των παλιννοστούντων και αλλοδαπών μαθητών και την έγκαιρη και πλήρη ένταξή τους στο εκπαιδευτικό μας σύστημα, στα πλαίσια της διαπολιτισμικής αγωγής, εφαρμόζονται πανελλαδικά σε σχολεία πρωτοβάθμιας και δευτεροβάθμιας προφανώς εκπαίδευσης προγράμματα διαπολιτισμικής εκπαίδευσης μέσα από τις θεσμοθετημένες τάξεις υποδοχής και φροντιστηριακά τμήματα.
Να σας αναφέρω ειδικά και κάποια νούμερα, για να είσθε πλήρως ενημερωμένοι: Τα δύο τελευταία χρόνια λειτούργησαν πανελλαδικά τάξεις υποδοχής και φροντιστηριακά τμήματα και στην πρωτοβάθμια και στη δευτεροβάθμια εκπαίδευση. Κατά το σχολικό έτος 1997-1998 λειτούργησαν στην πρωτοβάθμια εκπαίδευση τριακόσιες εβδομήντα τρεις τάξεις υποδοχής με έξι χιλιάδες εκατόν σαράντα ένα μαθητές και εννιακόσια δέκα φροντιστηριακά τμήματα με επτά χιλιάδες τετρακόσιους ενενήντα τέσσερις μαθητές. Το σχολικό έτος 1998-1999 λειτούργησαν τετρακόσιες ενενήντα μία τάξεις υποδοχής με επτά χιλιάδες εξακόσιους εβδομήντα πέντε μαθητές και πεντακόσια ογδόντα τέσσερα φροντιστηριακά τμήματα με πέντε χιλιάδες τετρακόσιους μαθητές. Και φυσικά, γνωρίζετε πολύ καλά πόσο θαυμάσια λειτουργούν σε πιλοτική φάση, αλλά με υποδειγματικό τρόπο τα διαπολιτισμικά σχολεία, τα οποία έχουμε ιδρύσει στη χώρα μας.
'Ακουσα μια παρατήρηση, τι γίνεται με τη σχολική στέγη και τι γίνεται με τη διπλοβάρδια. Είναι γεγονός ότι συντρέχουν τώρα δύο προγράμματα σχολικής στέγης. Το ένα είναι το παλιό, είναι το πρόγραμμα σχολικής στέγης από το κοινωνικό ταμείο του Συμβουλίου της Ευρώπης, που συγχρηματοδοτείται με εθνικούς πόρους ύψους τριακοσίων σαράντα δισεκατομμυρίων δραχμών.  Ξεκίνησε το δεύτερο εξάμηνο του 1996 και έχει καταληκτική ημερομηνία το 2002.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ)
Μετά τους σεισμούς στην Αττική και το οξύ στεγαστικό πρόβλημα που ανέκυψε, παρά την όποια αντιμετώπιση και την ταχεία επισκευή πολλών σχολικών μονάδων, κρίναμε σκόπιμο να επιταχύνουμε τους ρυθμούς και τις διαδικασίες κατασκευής νέων σχολικών κτιρίων. Πιστεύουμε και ελπίζουμε ότι θα μειώσουμε και τον καταληκτικό χρόνο, να τον πάμε 2001, όσον αφορά την Αττική.
Αλλά είναι γεγονός ότι ενώ έχουμε στα μεγάλα αστικά κέντρα ένα οξύ στεγαστικό πρόβλημα, παρά την πρόοδο του προγράμματος αυτού, που μπορούμε να το χαρακτηρίσουμε πρόγραμμα μαμούθ σε σχέση με το παρελθόν, υπάρχει  σχολάζουσα σχολική στέγη που κάθεται έρημη στην ύπαιθρο, στην περιφέρεια.           Και αυτό, γιατί είχαμε μια μετακίνηση αγροτικού πληθυσμού προς τα αστικά κέντρα και δεν πρόλαβε το αστικό κέντρο να εξασφαλίσει, η πολιτεία, τη σχολική στέγη με την αιφνίδια αυτή μετακίνηση του αγροτικού πληθυσμού. Εμείς, όμως, για να προλάβουμε την ημερομηνία του 2002, επισπεύσαμε το βαθμό και ανεβάσαμε το επίπεδο παραγωγικότητας της σχολικής στέγης. Θα σας δώσω δύο αριθμούς: Το 1993 ο Οργανισμός Σχολικών Κτιρίων παρήγαγε ετησίως τριακόσιες νέες αίθουσες. Το 1999 ο Οργανισμός Σχολικών Κτιρίων παρήγαγε χίλιες τριακόσιες νέες αίθουσες. Αντιλαμβάνεσθε ότι έχουμε μια αστρονομική διαφορά όσον αφορά το επίπεδο της παραγωγικότητας και φυσικά και του τελικού αριθμού των νέων αιθουσών. Πολλαπλάσιες αίθουσες απ' ό,τι στο παρελθόν.
Πέρα όμως από το πρόγραμμα μαμούθ από την 1.1.2000 συντρέχει παράλληλα και ένα άλλο πρόγραμμα -αποκεντρωμένο αυτό- διότι τα χρήματα τα οποία ήταν στο πρόγραμμα δημοσίων επενδύσεων του Υπουργείου Παιδείας πηγαίνουν τώρα απευθείας στους δήμους τους καποδιστριακούς. Διακόσια πενήντα έξι δισεκατομμύρια πάνε στα ΕΤΠΑ, στα ειδικά αυτά προγράμματα ανάπτυξης της Τοπικής Αυτοδιοίκησης και απο εκεί οι τοπικές κοινωνίες, οι δήμοι και οι Νομαρχιακές Αυτοδιοικήσεις θα προγραμματίσουν και θα υλοποιήσουν το δικό τους τοπικό δημοτικό πρόγραμμα κάλυψης αναγκών σχολικής στέγης.
'Αρα μιλούμε για τη συνδρομή ευνοϊκών προϋποθέσεων και φυσικά για την ύπαρξη πολλών πόρων, για να καλυφθούν όσο το δυνατόν τα προβλήματα σχολικής στέγης, έτσι ώστε να φθάσουμε στο επιθυμητό αποτέλεσμα της μιας και μόνης βάρδιας, διότι μόνο αυτή θα μπορεί να λύσει και το πρόβλημα της λειτουργίας των ολοήμερων δημοτικών σχολείων, που είναι απαραίτητο να λειτουργούν σε μία και μόνο βάρδια.
Σχετικά με τα μειονοτικά, επειδή έγινε και μία μεταφορά της θεματολογίας από το συζητούμενο νομοσχέδιο στη σημερινή μας επερώτηση, θα ήθελα να σας πω ότι εκεί γίνονται ρυθμίσεις όσον αφορά την εισαγωγή κριτηρίων για την πρόσληψη των δασκάλων και πιστεύω ότι δεν χρειάζεται να το εξηγήσω, γιατί ευνόητοι είναι οι λόγοι, για τους οποίους ακολουθούμε ένα διαφορετικό σύστημα στελέχωσης αυτών των ιδιωτικών μειονοτικών σχολείων σε σχέση με αυτό που ακολουθούμε για τα δημόσια σχολεία και γι' αυτό διαφοροποιούμε αυτό το σύστημα από το γενικό σύστημα του διαγωνισμού του ΑΣΕΠ και της επετηρίδας.
Εδώ γίνεται η ειδική αυτή επιλογή, επί τη βάσει όμως τώρα νέων κριτηρίων, για να υπάρχει πλήρης διαφάνεια και να μην υπάρχει κανένα παράπονο. Και η επιτροπή αυτή, όπως ξέρετε, στο παρελθόν δέχθηκε κάποιες αμφισβητήσεις, αλλά τώρα με το νέο σχήμα του Ινστιτούτου Παιδείας Διαπολιτισμικής Εκπαίδευσης και Ομογένειας του ΥΠΟΔΕ δεν θα υπάρχει κανένα σημείο αμφισβήτησης των τελικών αποτελεσμάτων αυτής της επιλογής.
Θα ήθελα επίσης να αναφερθώ στο θέμα των σχολικών συμβούλων και των νέων ρυθμίσεων που εισάγονται επίσης στο συζητούμενο νομοσχέδιο της ειδικής αγωγής.
Πράγματι οι σχολικοί σύμβουλοι απαξιώθηκαν ως διοικητικός, καθοδηγητικός και συμβουλευτικός θεσμός και περιήλθαν σε μία εκπαιδευτική αχρησία και από δική τους ευθύνη αλλά και από το γενικότερο κλίμα αποφυγής αξιολόγησης που επικράτησε τα τελευταία δεκαπέντε-είκοσι χρόνια.
Αλλά δεν μπορώ να καταλάβω πώς είναι δυνατόν η Νέα Δημοκρατία διά των ομιλητών της να εξυμνεί το παλιό σύστημα του επιθεωρητισμού και την αναγκαιότητα της ύπαρξης και  λειτουργίας επιθεωρητών και ταυτόχρονα να κατακρίνει την Κυβέρνηση, γιατί στο νέο σύστημα αξιολόγησης εισάγει το Σώμα Μονίμων Αξιολογητών, όταν τουλάχιστον θα έπρεπε όλοι εδώ μέσα να γνωρίζουμε ότι η αποτελεσματική αξιολόγηση με διεθνείς προδιαγραφές είναι μόνον εξωτερική. Είναι η αξιολόγηση η οποία σπάει τα κυκλώματα τα οποία δημιουργούνται σε μικρό τοπικό επίπεδο.
Το Σώμα Μονίμων Αξιολογητών είναι μεν εξωτερικό, όσον αφορά τη ζωή της σχολικής μονάδας, αλλά δεν είναι εξωτερικό όσον αφορά τη σύνθεση των προσώπων που το συναποτελούν και το απαρτίζουν, διότι είναι και οι ίδιοι εκπαιδευτικοί, απλούστατα δεν είναι οι γνωστοί των γνωστών, έτσι ώστε να υπάρχουν οι λεγόμενες μη αντικειμενικές αξιολογικές εκθέσεις.
Αλλά πέραν αυτού, το Σώμα Μονίμων Αξιολογητών δεν θα λειτουργήσει όπως λειτουργούσαν στο παρελθόν οι επιθεωρητές. Θα είναι ένα Σώμα το οποίο θα λειτουργήσει υποστηρικτικά προς την πλευρά του εκπαιδευτικού και μόνον με αίτησή του θα τον αξιολογεί, προκειμένου να άρει αδικίες εις βάρος του, να άρει άλλες εύννοιες, οι οποίες συγκριτικά τον φέρουν σε υποδεέστερη θέση, διότι αυτός δεν μπορεί να ασκήσει επιρροή, που άλλοι ασκούν, και πράγματι θα δείτε, όταν θα αρχίσει η εφαρμογή του, πόσο θα ανακουφίσει τους εκπαιδευτικούς και αυτούς που περιμένουν την αξιολόγηση, για να αναδειχθεί το έργο τους, και αυτούς που περιμένουν την αξιολόγηση, γιατί έχουν κάποια παράπονα απο τους προϊσταμένους και τους άλλους σχολικούς συμβούλους.
Θα είναι μία διαδικασία έξω από κάθε κομματικό κριτήριο, τόσο στην αξιολόγηση των εκπαιδευτικών από το Σώμα όσο όμως και στην αξιολόγηση των μελών που θα συναπαρτίσουν αυτό το Σώμα.
Τελειώνω λέγοντας ότι πιστεύω πως ήταν άστοχη η παρατήρηση ότι αυθαιρετούμε και ξανασυγκεντρώνουμε εξουσίες, που ήταν αποκεντρωμένες, προς τις Νομαρχιακές Αυτοδιοικήσεις.
Στο νομοσχέδιο που συζητείται -και θα τα πούμε αύριο στη συζήτησηδεν κάνουμε καμία διοικητική αυθαιρεσία. Μακριά από μας η οποιαδήποτε σκέψη. Προσαρμόζουμε τη λειτουργία διοίκησης της εκπαίδευσης στο διατακτικό αλλά και στο σκεπτικό μιας πρόσφατης απόφασης του Συμβουλίου της Επικρατείας, που μας θύμισε τη συνταγματική επιταγή, ότι η εκπαίδευση δεν είναι τοπική υπόθεση, αλλά είναι υπόθεση της υπεύθυνης κυβέρνησης, της κεντρικής εξουσίας. Γι'αυτό ακριβώς βρίσκουμε ένα άλλο μοντέλο, αποκεντρωμένο βέβαια, αλλά που δεν αναιρεί αυτήν τη συνταγματική επιταγή, έτσι ώστε θέματα που εκφεύγουν από την τοπική φροντίδα και ευθύνη, όπως είναι η σχολική στέγη, με τις επισκευές, τις κατασκευές, τις επιδιορθώσεις και τα λειτουργικά της προβλήματα, να τα αντιμετωπίσει η κεντρική εξουσία χάρη της παραγωγικότητας και του καλύτερου ποιοτικού επιπέδου της δημόσιας εκπαίδευσης.
Κλείνω με την τελευταία παρατήρηση, ότι δεν έχουμε καμία αύξηση των μαθητών της ιδιωτικής εκπαίδευσης. Αντίθετα, έχουμε μία μείωση των μαθητών της πρωτοβάθμιας ιδιωτικής εκπαίδευσης. Αυτό λένε οι αριθμοί. Δεν ξέρω από πού συνάγετε εσείς τα δικά σας συμπεράσματα και θα ήθελα πραγματικά να τα ακούσω.
Σας ευχαριστώ.
ΠΡΟΕΔΡΕΥΩΝ (Λουκάς Αποστολίδης): Ο κ. Βουλγαράκης έχει το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Είναι, κυρίες και κύριοι συνάδελφοι, προφανές ότι αν κανείς παρακολουθήσει τα όσα συζητήθηκαν σήμερα στην Αίθουσα αυτή, θα αντιληφθεί ότι υπάρχει πλήρης διάσταση μεταξύ της λογικής και  της Κυβερνήσεως. 'Οχι μεταξύ Αντιπολιτεύσεως και Κυβερνήσεως, αλλά μεταξύ της λογικής και της Κυβερνήσεως. Και αυτή η διάσταση φαίνεται κυρίως και κατ' εξοχήν με την έκδοση και τη διακίνηση αυτού του φυλλαδίου, για το οποίο έγινε τόσος λόγος από όλους τους συναδέλφους που προηγουμένως ανήλθαν στο Βήμα αυτό και μίλησαν.
Δεν είπε κανείς, κύριε Υπουργέ, ότι διατελείτε εν παρανομία όταν διακινείτε το φυλλάδιο αυτό από τα Μέσα Ενημέρωσης. Δεν είπε κανείς ότι  είναι κάτι το οποίο δεν θα περίμενε η Αξιωματική Αντιπολίτευση να κάνετε.           Αυτό που σας είπαμε όμως και σας το λέμε με καθαρά και σταράτα λόγια είναι ότι αυτές οι μέθοδοι, κύριε Υπουργέ, δεν είναι πλέον ικανές να πείσουν κανέναν σε αυτόν τον τόπο, διότι θυμίζουν την τακτική του "μπήκε ο Βουλευτής στο χωριό, βόλτες από 'κει και από δω".
ΠΡΟΕΔΡΕΥΩΝ (Λουκάς Αποστολίδης): Το λέει το τραγούδι.
ΓΕΩΡΓΙΟΣ ΒΟΥΛΓΑΡΑΚΗΣ: Παρακαλώ, κύριε Πρόεδρε.
Αν κάτσει κανείς να διαβάσει, να μελετήσει τα έντυπα που μοιράσατε αυτήν την Κυριακή στις εφημερίδες, τότε θα πεισθεί ότι αυτά, τα οποία λέτε πως έχετε κάνει, δεν έχουν καμία απολύτως σχέση με αυτά τα οποία έχετε κάνει.
Εγώ, λοιπόν, σας προκαλώ να βγάλετε φυλλάδια, να βγάλετε πολλά, να βγάζετε συνεχώς και να λέτε ό,τι θέλετε, γιατί ο ελληνικός λαός μπορεί και να δει και να συγκρίνει και να απορρίψει. Και αυτό το φυλλάδιο είναι η χαρακτηριστικότερη των περιπτώσεων. Βιβλιοθήκες που είναι φωτογραφίες από ξένα πανεπιστημιακά ιδρύματα, από το CAMBRIDGE, με ξενόγλωσσα βιβλία, εικόνες ανθρώπων, οι οποίοι δεν έχουν καμία σχέση με την πραγματικότητα, μοντέλα διαφημιστικών εταιρειών. Κύριε Υπουργέ, προχωρήστε, δεν θα σας διακόψει κανένας. Μοιράστε όσα φυλλάδια θέλετε, νομίζω όμως ότι ο ελληνικός λαός έχει αντιληφθεί περί ποίου ακριβώς πράγματος πρόκειται.
Ποιος δίνει την απάντηση; Η απάντηση νομίζω σας δόθηκε στους δρόμους, σας δόθηκε στα σχολεία, σας δόθηκε με το κλείσιμο των σχολείων, με τις απεργίες, με τις αποχές, με το χάσιμο όλων αυτών των ωρών διδασκαλίας.  Αυτή νομίζω είναι η καλύτερη απάντηση που μπορεί να σας δώσει κανείς στο φυλλάδιο. Κατά τα λοιπά, ουδεμία άλλη κουβέντα γίνεται για το θέμα.
Βεβαίως, ο Υπουργός αναφέρθηκε σε πάρα πολλούς αριθμούς. Αριθμούς με το τσουβάλι. Και εδώ καλά, και εκεί καλά, και αυτό άριστο, και τ'άλλο πλήρες, και εκείνο εντάξει, και όλα καλά.
Κύριε Υπουργέ, πολύ φοβάμαι ότι δεν είναι έτσι, επειδή έτσι νομίζετε.
Και, εν πάση περιπτώσει, δεν είναι δυνατόν κανείς με θεωρία να λύσει τα υπαρκτά και πολλά προβλήματα της εκπαίδευσης.
Σε μια πρόσφατη μελέτη του ΙΟΒΕ αποδεικνύεται η γύμνια της εκπαίδευσης σε όλο της το μεγαλείο. Και κυρίως αυτό που αποδεικνύεται είναι η απαισιοδοξία με την οποία εμείς μπορούμε να βλέπουμε το μέλλον, όταν σ'αυτήν τη χώρα δεν υπάρχει ουσιαστικά καλή εκπαίδευση. Και δεν υπάρχει καλή εκπαίδευση, διότι, κύριε Υπουργέ, δεν έχετε εκπαιδευτική πολιτική. Και όταν λέω δεν έχετε εκπαιδευτική πολιτική, εννοώ δεν έχετε ένα σχέδιο για την παιδεία, ένα όραμα για την παιδεία, το οποίο να ξεκινήσετε από την αρχή μέχρι το τέλος, να το υπηρετήσετε συνειδητά.
Και εξηγούμαι: Εσείς, η τελευταία σας Κυβέρνηση δηλαδή, έχετε παρουσιάσει στον ελληνικό λαό τουλάχιστον τρία προγράμματα.  'Ενα που είπατε προεκλογικά και το διαφημίσατε στα φυλλάδιά σας -το έχω, δεν  νομίζω ότι χρειάζεται να σας το υπενθυμίσω, το έλεγαν τα στελέχη σας από χωρίον εις χωρίον και από τηλεόρασιν εις τηλεόρασιν- ένα το οποίο εφήρμοσε ο κ. Παπανδρέου, για τον οποίο έγινε δριμύτατη κριτική την περίοδο της υπουργίας του και ένα το οποίο εφήρμοσε ο κ. Αρσένης και το οποίο φυσικά στη συνέχεια, αποκαθηλώσατε σταδιακά σε διάφορα σημεία και σε διάφορες κρίσιμες περιοχές, οι οποίες κατ'ουσίαν το κατέστησαν όχι  ανενεργό, αλλά, εν πάση περιπτώσει, σε πάρα πολλά σημεία γυρίσατε πίσω.     Αυτό κατά τη γνώμη σας συνθέτει εκπαιδευτική πολιτική διαδικασία;
Πιστεύετε ότι υπάρχει, δηλαδή, έστω και ένας 'Ελληνας σ'αυτήν τη χώρα, που να πιστεύει ότι έχετε ένα συνολικό όραμα για την παιδεία ή την εκπαίδευση πού θέλετε να πάει;
Υπάρχει και ένα άλλο ζήτημα. Ξέρετε, είναι αρχή της ζωής τα πράγματα να ξεκινάνε από την αρχή και όταν λέμε από την αρχή, εννοούμε από το ένα για να πάμε στο άπειρο. Ποιο είναι το ένα, κύριε Υπουργέ, στην εκπαιδευτική διαδικασία; Το ένα είναι το νηπιαγωγείο, είναι το δημοτικό.  Είναι με άλλες λέξεις αυτό που λέμε πρωτοβάθμια εκπαίδευση. Θα έπρεπε κανονικά, οποιαδήποτε μεταρρύθμιση στο χώρο της εκπαίδευσης, εάν κανείς πολιτικός πολιτευόταν με εθνικά κριτήρια, να ξεκινούσε από το νηπιαγωγείο και από την πρωτοβάθμια εκπαίδευση και όχι από τη δευτεροβάθμια εκπαίδευση, όπου ο κάθε Υπουργός πετάει και μια μεταρρύθμιση στο κεφάλι των μαθητών, με αποτέλεσμα γενιές γενεών να έχουν υποστεί αλλαγές αλλαγών και να έχουμε φτάσει σε μια διαδικασία νεολαίας, η οποία πολλές φορές δεν γνωρίζει όχι μόνο να γράψει σωστά ελληνικά, αλλά ούτε και να εκφραστεί.  Ενώ ήδη έχει ενσωματώσει στο λεξιλόγιό της χιλιάδες ξενόγλωσσων λέξεων αυθεντικές, χωρίς αυτές να ξέρει τι εννοούν και ποιο είναι το νόημά τους.
Μεταρρύθμιση, λοιπόν, σημαίνει: ξεκινάω από το άλφα και πάω στο βήτα, στο γάμα, στο δέλτα. Και για να είμαστε ειλικρινείς στην Αίθουσα αυτή και επειδή σε λίγες μέρες ο ελληνικός λαός θα κληθεί να αποφανθεί διά της ψήφου του, ποια θα είναι αυτή η κυβέρνηση η οποία θα διαχειριστεί τις τύχες της χώρας, θέλω εκ μέρους της Νέας Δημοκρατίας να είμαι σαφής και κατηγορηματικός.
Η Νέα Δημοκρατία, θεωρεί ότι το μεγάλο βάρος του εκπαιδευτικού συστήματος, με ορίζοντα εικοσαετίας, πρέπει κατ'αρχήν και πρωταρχικά να ξεκινήσει από το χώρο της πρωτοβάθμιας εκπαίδευσης. Πρέπει, δηλαδή, να ενισχυθεί η ελληνική γλώσσα, να γνωρίζουν τα παιδιά την ελληνική γλώσσα, πρέπει να ενισχυθεί απαραιτήτως η διδασκαλία του λεξιλογίου, να γνωρίζουν οι μαθητές τις έννοιες, να τις κατανοήσουν.
Πρέπει επίσης οι ηλεκτρονικοί υπολογιστές και όχι οι παλαιάς γενεάς, αλλά οι σύγχρονοι, στο δημοτικό να είναι εργαλεία, όπως η γόμα και το μολύβι, τα οποία καθημερινά θα χειρίζονται οι μαθητές. Διότι αν δεν συμβεί αυτό, τότε θα μιλήσουμε για τη νεότερη γενιά των αναλφαβήτων, που θα είναι αυτοί οι οποίοι δεν θα μπορούν να χειριστούν τους ηλεκτρονικούς υπολογιστές. Και στην Ελλάδα μας γνωρίζετε ότι έχουμε πάρα πολλούς σε αυτήν την κατηγορία των ανθρώπων.
Αυτή λοιπόν κατά τη γνώμη μας είναι κατ'αρχήν η διαδικασία η οποία μπορεί να οδηγήσει σε μια βελτίωση της παιδείας. Και φυσικά, ο χώρος της εκπαίδευσης είναι ένας χώρος τον οποίο δεν μπορεί κανείς να δει ούτε με κομματικά κριτήρια ούτε με παραταξιακά κριτήρια ούτε με εγωιστικά κριτήρια ούτε κυρίως να τον δει μέσα από ένα φάσμα καταξίωσης μιας πολιτικής ή μιας προσωπικής καριέρας.
Διότι έχουμε πολλές φορές δει στο παρελθόν πού οδηγούνται αυτές οι διαδικασίες και σε ποια αδιέξοδα εμπλεκόμεθα. Βλέπετε ότι η μεταρρύθμισή σας δεν περπατάει. 'Εχετε καμία αμφιβολία ότι η μεταρρύθμισή σας είναι στον αέρα; Είτε η Νέα Δημοκρατία βγει, πράγμα το οποίο θα συμβεί, είτε δεν βγει η Νέα Δημοκρατία και βγει άλλος Υπουργός, από τώρα σας λέω στην Αίθουσα αυτή και να μου το θυμηθείτε ότι η μεταρρύθμιση θα σταματήσει, διότι δεν είναι καν μεταρρύθμιση.
Αντιθέτως, έχει διαλύσει το σύμπαν. 'Εχει φέρει σε απόγνωση χιλιάδες παιδιά, χιλιάδες γονείς, χιλιάδες καθηγητές και έχει ασφαλώς αυξήσει την πελατεία των φροντιστηρίων. Είστε οι καλύτεροι ντίλερς φροντιστηρίων στην Ελλάδα, αλλά επί της ουσίας κανένας δεν έχει βοηθηθεί και κανένας δεν έχει δει τίποτα παραπάνω.
Σας έγινε προηγουμένως αναλυτική αιτίαση για τη διαδικασία που έχετε ακολουθήσει στην πρωτοβάθμια εκπαίδευση, όσον αφορά παραδείγματος χάρη τα διάφορα κενά τα οποία υπάρχουν σε δασκάλους διαφόρων ειδικοτήτων.  Παραθέσατε διάφορα νούμερα, είπατε για διάφορους αριθμούς.
Κύριε Υπουργέ, έχω ένα χαρτί εδώ της Διδασκαλικής Ομοσπονδίας Ελλάδος. Η Διδασκαλική Ομοσπονδία, που μας δήλωσε η ίδια -και το λέω, γιατί το έθεσε ο κ. Μπρατάκος- στην επιτροπή όχι μία, αλλά πολλές φορές μέσω του εκπροσώπου της, ότι έχει να κάνει διάλογο με το Υπουργείο παραπάνω από τρία χρόνια. Σημασία, λοιπόν, έχει ότι αυτή η διαδικασία για σας είναι ξεπερασμένη, αλλά και όταν γίνεται διάλογος, φαίνεται ότι αυτός είναι διάλογος κωφών, δεν είναι διάλογος ο οποίος καταλήγει σε μία σύνθεση.
Λέει λοιπόν το χαρτί της Διδασκαλικής Ομοσπονδίας, η οποία νομίζω ότι δεν ανήκει στον πολιτικό χώρο της Νέας Δημοκρατίας, ότι "καταγγέλλουμε τον Υπουργό Παιδείας γιατί, ενώ γνωρίζει ότι οι ελλείψεις του εκπαιδευτικού προσωπικού στην πρωτοβάθμια εκπαίδευση ξεπερνούν τις δύο χιλιάδες, με αποτέλεσμα την κακή λειτουργία πολλών σχολικών μονάδων, αρνείται να χορηγήσει τις απαραίτητες πιστώσεις για την πρόσληψη των εκπαιδευτικών, που έχουν ζητήσει επανειλημμένα, εγγράφως, οι προϊστάμενοι των νομών. Υπάρχουν ακόμα και σήμερα, τέσσερις μήνες μετά την έναρξη του σχολικού έτους, σχολεία κλειστά, ολιγοθέσια νηπιαγωγεία τα οποία παραμένουν κλειστά".
Και συνεχίζει: "Καταγγέλλουμε τον Υπουργό Παιδείας και τους συνεργάτες του, οι οποίοι σε κλίμα τρομοκρατίας απειλούν με διώξεις και τιμωρίες εκείνους τους προϊσταμένους, που αρνούνται να αποκρύψουν (;) τα υπάρχοντα προβλήματα της εκπαίδευσης στην περιοχή τους και κυρίως που δεν προχωρούν σε νέες συμπτύξεις τμημάτων, προκειμένου να εξοικονομήσουν τις εκπαιδευτικές ανάγκες τους".
Σας κατέθεσε ο κ. Δαμιανός προηγουμένως τα έγγραφα των διευθυντών, τους οποίους έχετε απειλήσει με δίωξη εξαιτίας της συμπεριφοράς τους αυτής. Αδιαφορούν, λοιπόν, για το εάν αυτό μπορεί να υλοποιηθεί σε αίθουσες ακατάλληλες, καθώς και για το ότι στα πολυπληθή τμήματα των τριάντα μαθητών και άνω δημιουργείται ποιοτική υποβάθμιση της εκπαίδευσης.
'Ηδη για το λόγο αυτόν έχουν παραπεμφθεί με εντολή του Υπουργού Παιδείας για πειθαρχικό αδίκημα πέντε προϊστάμενοι διευθύνσεων. Και οι προϊστάμενοι αυτοί διευθύνσεων είναι της Μαγνησίας, της Ηλείας, των Χανίων, της Μυτιλήνης, της Β' Αθηνών και άλλοι.
Καλά, οι Βουλευτές της Νέας Δημοκρατίας μπορεί να πείτε ότι κινούνται από ένα κομματικό πάθος. Η Διδασκαλική Ομοσπονδία Ελλάδος, κι αυτή από κομματικό πάθος κινείται, η οποία μάλιστα δεν ανήκει κατά πλειοψηφία στο χώρο της Νέας Δημοκρατίας;
Οφείλετε, λοιπόν, μία απάντηση στον ελληνικό λαό. Και η απάντηση αυτή πρέπει να είναι σαφής, κύριε Υπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Δεν την ακούσατε;
ΓΕΩΡΓΙΟΣ ΒΟΥΛΓΑΡΑΚΗΣ: Αναφερθήκατε στα κενά. 'Εχω εγώ ενδεικτικά μια σειρά από έγγραφα επίσης της Διδασκαλικής Ομοσπονδίας Ελλάδος, η οποία αναφέρει πού ακριβώς υπάρχουν τα κενά, πόσα κενά υπάρχουν και είναι σε προφανή αντίθεση με τα νούμερα τα οποία δώσατε. Στον Πειραιά εβδομήντα επτά κενά, στη Β' Θεσσαλονίκης ενενήντα οκτώ, στη Δυτική Αττική δεκαέξι κ.ο.κ. Θα μπορούσα να συνεχίσω επί ώρες.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Είναι αυθαίρετα και αδικαιολόγητα.
ΓΕΩΡΓΙΟΣ ΒΟΥΛΓΑΡΑΚΗΣ: Κατά μία περίεργη λογική, οποιοδήποτε στοιχείο παρουσιάζεται από οποιονδήποτε τρίτο στην Αίθουσα αυτή είναι αυθαίρετο και κακόηθες, ενώ οποιοδήποτε στοιχείο παρουσιάζεται από σας, είναι το ακριβές και το ειλικρινές.
Κύριε Υπουργέ, ακούστε κάτι. Δεν είστε οι μοναδικοί οι οποίοι έχετε το αλάθητο του πάπα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Γίνονται επί τόπου διαπιστώσεις.
ΓΕΩΡΓΙΟΣ ΒΟΥΛΓΑΡΑΚΗΣ: Υπάρχουν ανοιχτές διαδικασίες. Η Διδασκαλική Ομοσπονδία Ελλάδος, εκτιμώ εγώ, γνωρίζει επί τόπου τα κενά και η καταγγελία της προφανώς δεν είναι στον αέρα.
Θα ήθελα λοιπόν, αντί να αναφέρεσθε σε αριθμούς, οι οποίοι άλλωστε δεν πείθουν κανέναν και δεν τους πιστεύει κανείς, να ασχοληθείτε με το αντικείμενο, να κλείσετε τα κενά τα οποία έχετε, ούτως ώστε και τα παιδιά να μπορέσουν να αντιμετωπίσουν τα υπαρκτά προβλήματα.
Αναφερθήκατε όμως προηγουμένως και σε διάφορα σχολεία και είπατε ότι δεν υπάρχουν συστεγαζόμενα σχολεία, ότι τα πάντα λειτουργούν καλά. Μάλιστα αναφερθήκατε με υπερηφάνεια στη λειτουργία του ολοήμερου σχολείου κλπ.
Ξέρετε, επειδή συμβαίνει να είμαι Βουλευτής στην Α' Αθηνών και στην Α' Αθηνών γνωρίζω πολύ καλά τα μεγέθη, έχω εδώ να σας καταθέσω έναν τρισέλιδο πίνακα σχολείων, τα οποία λειτουργούν με διπλές βάρδιες και σε αυτά, κύριε Υπουργέ, έχω προσωπική γνώση. Και αν εσείς δεν τα ξέρετε, θα ήθελα στο λίγο χρόνο που σας απομένει, να έλθετε μία μέρα να σας τα δείξω εγώ προσωπικά, για να δείτε ότι εδώ πέρα δεν γίνεται καμία ουσιαστική δουλειά.  Θα καταθέσω τον πίνακα αυτόν στα Πρακτικά.
(Στο σημείο αυτό ο Βουλευτής κ. Γεώργιος Βουλγαράκης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Μία διευκρίνιση επιτρέπετε; Είναι όλα ολοήμερα διπλής βάρδιας;
ΓΕΩΡΓΙΟΣ ΒΟΥΛΓΑΡΑΚΗΣ: Ναι, είναι πολλά. Θα σας τον δώσω μετά να τον μελετήσετε αναλυτικά. Είναι, παραδείγματος χάρη, το 60ο και το 162ο Δημοτικό Σχολείο Αθηνών...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Είναι ολοήμερα με δύο βάρδιες;
ΓΕΩΡΓΙΟΣ ΒΟΥΛΓΑΡΑΚΗΣ: ... με το 115ο και 130ο Νηπιαγωγείο. Είναι το 11ο, το 63ο, το 75ο και το 31ο Δημοτικό Σχολείο Αθηνών, με το 64ο... ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Δεν είναι ολοήμερα.
ΓΕΩΡΓΙΟΣ ΒΟΥΛΓΑΡΑΚΗΣ: Μα σας παρακαλώ πάρα πολύ, κύριε Υπουργέ. 'Οταν αναφέρω στοιχεία στην Αίθουσα αυτή, σας αναφέρω συγκεκριμένα νούμερα.  Παρακαλώ, δεν δέχομαι διαψεύσεις, διότι έχω ιδίοις όμμασι δεί τα πράγματα.
Λοιπόν μπορεί να λέτε ό,τι θέλετε. 'Η οι σύμβουλοί σας σας έχουν ενημερώσει λάθος, ή εσείς δεν γνωρίζετε τι λέτε. 'Η, εν πάση περιπτώσει, συνειδητά παραπλανάτε τη Βουλή.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Μία διευκρίνιση για να σας βοηθήσω, κύριε συνάδελφε.
'Αλλο συστεγαζόμενο και άλλο σχολείο διπλής βάρδιας...
ΓΕΩΡΓΙΟΣ ΒΟΥΛΓΑΡΑΚΗΣ: Μα, αυτό είπα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Προσέξτε, είναι διαφορετικά.
ΓΕΩΡΓΙΟΣ ΒΟΥΛΓΑΡΑΚΗΣ: Μίλησα για συστεγαζόμενα σχολεία.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Υπάρχουν συστεγάσεις με αποφάσεις των Νομαρχιακών Αυτοδιοικήσεων Αττικής λόγω του σεισμού. Δεν λέμε ότι δεν υπήρχαν και συστεγάσεις πριν, αλλά τώρα αυξήθηκαν λόγω της έκτακτης κατάστασης που υπάρχει.
ΓΕΩΡΓΙΟΣ ΒΟΥΛΓΑΡΑΚΗΣ: Είναι δυνατόν, κύριε Υπουργέ, πρώτον, να προχωρήσει το σύστημα των ολοήμερων σχολείων, όταν έχουμε συστεγάσεις;
Δεύτερον, τα στοιχεία τα οποία σας καταθέτω είναι εκτός περιοχής σεισμού, δεν έχουν καμία σχέση με το σεισμό. Είναι σχολεία τα οποία εξαρχής λειτούργησαν με αυτήν τη διαδικασία και με αυτά τα δεδομένα και δεν έχουν καμία απολύτως σχέση με τα σχολεία τα οποία εξαιτίας του σεισμού πράγματι έκαναν αυτές οι συγχωνεύσεις, τις οποίες έκαναν και ορθώς τις έκαναν. Αλλά αυτό είναι το πρόβλημα;
Και δεν θα ήμασταν τόσο κατηγορηγματικοί, ξέρετε, εάν δεν είχατε εγκαταλείψει το αρχικά εξαετές πρόγραμμα εξάλειψης του φαινομένου της διπλοβάρδιας που μας προσβάλλει φυσικά. Μετά τον πρώτο χρόνο εφαρμογής του, το 1992-1993 που συντμήθηκε σε πενταετές και μόνο σε ένα χρόνο, το 1992-1993, κατασκευάστηκαν δυόμισι χιλιάδες σχολικές αίθουσες. Ο αριθμός αυτός οδηγούσε μαθηματικά στη σύντμησή του.
Σήμερα, λοιπόν, το 2000 όχι μόνο δεν έγινε τίποτα στη χωρητικότητα των σχολικών μονάδων, αλλά δεν έχει γίνει κανένας προγραμματισμός για την ανέγερση σχολικών μονάδων σε περιοχές με έντονη οικιστική δραστηριότητα.  Και το αποτέλεσμα το βιώνουν καθημερινά όλοι όσοι ασχολούνται με αυτήν τη διαδικασία.
Εποπτικά μέσα διδασκαλίας και την εισαγωγή τεχνολογίας στην πρωτοβάθμια εκπαίδευση. Σας το ανέφερα ήδη, αλλά ούτε λόγος να γίνεται αφού στα περισσότερα σχολεία λειτουργούν χωρίς εποπτικό υλικό.     Λειτουργούν χωρίς χάρτες και όργανα φυσικής χημείας. Κανένα σχεδόν δεν διαθέτει ηλεκτρονικό υπολογιστή και εάν διαθέτει κανένα από δωρεά δεν έχει τις δυνατότητες ο ηλεκτρονικός υπολογιστής να διδάξει τα παιδιά αυτά και φυσικά σήμερα βρισκόμαστε -υποτίθεται- οκτώ χρόνια μετά στο χειρότερο επίπεδο των βασικών και απαραίτητων γνώσεων που θα πρέπει ένα παιδί να πάρει προκειμένου να αντιμετωπίσει τις οξυμμένες ανάγκες της ελληνικής κοινωνίας.
Θέλετε να μιλήσουμε για υλικοτεχνική υποδομή, για τα αναλυτικά προγράμματα; Συμβαίνει να είμαι πατέρας τριών παιδιών του δημοτικού.  Παρακολουθώ τα παιδιά μου και βλέπω την εξέλιξή τους.
Είπατε προηγουμένως, κύριε Υπουργέ, ότι στα ιδιωτικά σχολεία στην πρωτοβάθμια εκπαίδευση υπάρχει μείωση του αριθμού των μαθητών. 'Η είστε εκτός πραγματικότητος ή λέτε συνειδητά ψέματα στην Εθνική Αντιπροσωπεία.
Σας πληροφορώ εγώ ότι η μεγαλύτερη εξυπηρέτηση που μπορεί να κάνει σήμερα ένας Βουλευτής τουλάχιστον στην Αθήνα, είναι να βάλει ένα παιδάκι με σειρά προτεραιότητας στο νηπιαγωγείο ή στην πρώτη τάξη του δημοτικού σε ιδιωτικό σχολείο. Και αυτή είναι μία πραγματικότητα την οποία η ζωή την αποδεικνύει καθημερινά. Μιλάμε για δεκάδες αιτήσεις οι οποίες δε μπορούν να ικανοποιηθούν, διότι το δημόσιο δημοτικό σχολείο το έχετε απαξιώσει, κύριε Υπουργέ, και δεν είναι σε θέση το δημοτικό σχολείο σήμερα να δώσει τα πραγματικά εφόδια που θα έπρεπε να δώσει. Αυτή είναι η σκληρή και αμείλικτη πραγματικότητα. Αντιθέτως στα ιδιωτικά σχολεία γίνεται χαλασμός κόσμου για το ποιο παιδάκι θα πρωτομπεί. Και προσέξτε μιλάμε για γονείς οι οποίοι θυσιάζουν πολλά πράγματα απο τη ζωή τους προκειμένου το παιδί τους να μάθει πέντε γράμματα, γιατί έχουμε αυτό το πλεονέκτημα στην Ελλάδα. 'Εχουμε γονείς, οι οποίοι τα παιδιά τους δεν τα πετούν στον Καιάδα, αλλά ακόμα και εάν στερηθούν προσπαθούν να τα μορφώσουν. Αυτή είναι η σκληρή πραγματικότητα και δεν έχετε παρά να ρωτήσετε για να βεβαιωθείτε ότι αυτή είναι η σκληρή πραγματικότητα και η αλήθεια.
Μιλάτε τα τελευταία χρόνια για την αξιολόγηση και μάλιστα κάνετε και ένα λογοπαίγνιο  για τους επιθεωρητές, για το σώμα  Μονίμων Αξιολογητών, για το ποια διαδικασία θέλουμε εμείς, αν θέλουμε το ένα, αν θέλουμε το άλλο.
Ακούστε, κύριε Υπουργέ. "Το πολύ το Κύριε Ελέησον το βαριέται και ο παπάς". Εμείς θέλουμε καλή εκπαίδευση, θέλουμε καλά σχολεία, θέλουμε και καλούς δασκάλους. Τα έχετε; Εγώ σας λέω ότι δεν τα έχετε. Και φταίτε απολύτως και για το πρώτο και για το δεύτερο και για το τρίτο.
Αρνήθηκε ποτέ κανένας δάσκαλος  να τύχει ο ίδιος  επανεκπαίδευσης και επιμόρφωσης; Αρνήθηκε ποτέ κανένας να τύχει αξιολόγησης; Αρνήθηκε ποτέ, έστω και ένας από αυτούς, να προσπαθήσει για να βελτιώσει και το δικό του  επίπεδο και το επίπεδο των παιδιών που διδάσκει; Δεν θα βρείτε ούτε έναν.  Αντιθέτως.
'Οταν κινείσθε μεταξύ κομματικής πελατείας και αναποφασιστικότητας τα αποτελέσματα είναι οικτρά. Και όχι μόνο είναι οικτρά, αλλά είναι οικτρά στις πλάτες των παιδιών, γιατί σήμερα η πραγματικότητα είναι  ότι έχετε κάνει ένα σώμα τουριστών που θα μεταφέρεται  σαν ντίλερ της εκπαίδευσης από σχολείο σε σχολείο για να κρίνουν, ποιους και τι; Και τι κρίσεις έχουν κάνει μέχρι στιγμής; 'Εχετε να μας παραθέσετε αξιολογικές κρίσεις αυτού του  σώματος; Πότε λειτούργησε το Σώμα αυτό και τι αποτελέσματα έχει; Μπορείτε να μας τα αναφέρετε συγκεκριμένα;
Τέλος, θέλω να αναφερθώ και στο μείζον θέμα  που παίρνει εκρηκτικές διαστάσεις στη χώρα μας το τελευταίο διαστημα και αφορά την περιθωριοποίηση της  συντριπτικής πλειοψηφίας των παιδιών, νεοπροσφύγων, τσιγγάνων και θρησκευτικών μειονοτήτων.
Κύριε Υπουργέ, φοβάμαι ότι δεν έχουμε ούτε εμείς οι ίδιοι συλλάβει την σοβαρότητα και την κρισιμότητα αυτής της συγκεκριμένης διαδικασίας στην εκπαίδευση. Σας καλώ να αναλογισθείτε, όταν η Ελλάδα στη δεκαετία του 1960 αναγκάστηκε εκ των πραγμάτων να εξάγει εργατικό δυναμικό της, πόσες από αυτές τις οικογένειες των Ελλήνων που πήγαν στο εξωτερικό επέστρεψαν στην Ελλάδα. Σας καλώ να αναλογισθείτε, πόσες από εκείνες τις οικογένειες αφομοιώθηκαν από το σύστημα, το οποίο τους υποδέχθηκε σταδιαδικά και ομαλά και πόσες διατήρησαν την ελληνικότητά τους, όχι στην πρώτη, στη δεύτερη γενιά, γιατί σ' αυτήν αναφερόμαστε. Σας καλώ επίσης να αναλογισθείτε αν σήμερα εμείς στην πατρίδα μας έχουμε τη δυνατότητα με υπερηφάνεια να πούμε, ότι έχουμε μια ριζοσπαστική πολιτική για τα παιδιά αυτά, η οποία θα καταφέρει να τους διδάξει τον ελληνικό πολιτισμό, να τα ενσωματώσει στην ελληνική κοινωνία,  να τα κοινωνικοποιήσει μαζί με τα Ελληνόπουλα και να τους καταστήσει  φορείς και προπαγανδιστές της ελληνικής  σοφίας και του ελληνικού φωτός. Την έχουμε;
Εξαγγείλατε εσείς οι ίδιοι την διαδικασία  των τάξεων υποδοχής.  'Εχουν τα απαραίτητα βοηθήματα; Ξέρετε ότι η μεγαλύτερη κοινότητα, η πολωνική κοινότητα, διατηρεί δικά της σχολεία στην Ελλάδα και προσπαθεί να αντιμετωπίσει με ίδια μέσα το πρόβλημα πού έχει; Γνωρίζετε ότι τα Αλβανόπουλα τα οποία θα μπορούσαν εν δυνάμει να είναι 'Ελληνες και προπαγανδιστές της Ελλάδος δεν έχουν καμία μόρφωση και η μόνη παιδεία που διδάσκονται είναι η παιδεία των δρόμων και των φαναριών; Γνωρίζετε ότι υπάρχουν περιοχές της Αθήνας, στις οποίες δεν μιλάει κανένας ελληνικά, αλλά περπατάς και ακούς άλλες γλώσσες;
Κύριε Υπουργέ -και με αυτό τελειώνω- όσα συνθήματα και να πει κανείς -και εγώ καταλαβαίνω φυσικά ότι εκ καθήκοντος καλά κάνετε και  κάνετε τη δουλειά σας, εκλογές άλλωστε έρχονται και πρέπει να πείτε ότι κάνατε και ένα έργο, αυτό είναι απολύτως αντιληπτό-  όσες μεγάλες και βαρύγδουπες λέξεις και αν χρησιμοποιήσετε, τίποτα δεν είναι σε θέση να ακυρώσει την αλήθεια. Η αλήθεια είναι  ότι στο χώρο της εκπαίδευσης έχετε αποτύχει οικτρά εις βάρος της Ελλάδας, εις βάρος των Ελλήνων εις βάρος των Ελληνοπαίδων.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ο Πρόεδρος του ΔΗ.Κ.ΚΙ. κ. Δημήτριος Τσοβόλας ζητά ολιγοήμερη άδεια απουσίας στο εξωτερικό, για να επισκεφθεί την Ομοσπονδιακή Δημοκρατία της Γιουγκοσλαβίας από τις 16 μέχρι  τις 17 Φεβρουαρίου 2000.
Το Σώμα εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Λουκάς Αποστολιδης): Συνεπώς το Σώμα ενέκρινε.
Ο Κοινοβουλευτικός Εκπρόσωπος του ΠΑΣΟΚ κ. Γεωργακόπουλος έχει το λόγο.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, κύριοι συνάδελφοι, αν δεν ζούσαμε σε αυτήν την κοινωνία και αν δεν γνωριζόμαστε θα νόμιζε κανείς πραγματικά ότι για όλα τα κακά στην εκπαίδευση, για όλες τις ελλείψεις φταίει η εκπαιδευτική μεταρρύθμιση, η οποία εφαρμόζεται με επιτυχία μάλιστα τα τελευταία τρία χρόνια.
'Ακουσα πάρα πολλά από τον αγαπητό συνάδελφο κ. Βουλγαράκη, χωρίς όμως, να τεκμηριώσει την άποψη του και χωρίς να μας πει ποιο είναι το πρόγραμμα της Νέας Δημοκρατίας. Απλώς, είπε, θα ξεκινήσουμε μια εκπαιδευτική μεταρρύθμιση από το μηδέν για να φθάσουμε στο άπειρο και έβαλε μάλιστα ένα χρονικό ορίζοντα είκοσι ετών. 'Οταν θα έχει ολοκληρωθεί δηλαδή η εκπαιδευτική μεταρρύθμιση, θα πρέπει να ξεκινήσει μια καινούρια εκπαιδευτική μεταρρύθμιση, γιατί πιστεύω ότι τα είκοσι χρόνια στην εκπαίδευση με το ρυθμό με τον οποίο αυξάνονται οι γνώσεις στην εποχή μας είναι ένας πολύ μεγάλος χρόνος.
ΓΕΩΡΓΙΟΣ ΒΟΥΛΓΑΡΑΚΗΣ: Δεν είπα έτσι.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Ετσι ακριβώς, το έγραψα μάλιστα. Από το μηδέν στο άπειρο και μάλιστα προσδιορίζετε με ορίζοντα την εικοσαετία την εκπαιδευτική μεταρρύθμιση. Από το νηπιαγωγείο είπατε, θα πάμε στο δημοτικό, στο γυμνάσιο, στο λύκειο και να φθάσουμε βεβαίως μετά και στην τριτοβάθμια εκπαίδευση.
ΓΕΩΡΓΙΟΣ ΒΟΥΛΓΑΡΑΚΗΣ: Αυτό που θα αποφασιστεί, θα ισχύει για είκοσι χρόνια.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: 'Οτι μια εκπαιδευτική μεταρρύθμιση χρειάζεται χρόνο, ασφαλώς χρειάζεται. Αλλά οι καιροί ου μενετοί. Αν περιμένουμε, λοιπόν, να εφαρμόσουμε μια εκπαιδευτική μεταρρύθμιση -δέκα χρόνια, εγώ δεν θα πάω στα είκοσι- τότε καταλαβαίνετε ότι έχουμε χάσει μια γενιά ακόμη. 'Αρα, η εκπαιδευτική μεταρρύθμιση θα πρέπει να εφαρμοστεί με τους ταχύτερους δυνατούς ρυθμούς.
Γιατί υπάρχουν οι αντιδράσεις. Είπατε για τις αντιδράσεις, είπατε ότι βγήκαν στους δρόμους και αυτό αποδεικνύει την αποτυχία. Δεν αποδεικνύει αυτό την αποτυχία, κύριοι συνάδελφοι. Αποδεικνύει πόσο ισχυρές είναι οι δυνάμεις της αδράνειας και της αντίδρασης που δεν θέλουν να προχωρήσει η αλλαγή στο εκπαιδευτικό σύστημα. Πού αντέδρασαν στην εκπαιδευτική μεταρρύθμιση; Πού ήταν τα κύρια σημεία στα οποία επικεντρώθηκε η αντίδραση της εκπαιδευτικής κοινότητας και των Κομμάτων της Αντιπολίτευσης; Τότε ήταν στην κατάργηση της επετηρίδας και στο σώμα των αξιολογητών. 'Ηταν τα δύο καίρια σημεία στα οποία επικεντρώθηκε όλη η αντίδραση.
Μας λέτε με την ομιλία σας ότι θέλουμε καλή εκπαίδευση και καλούς δασκάλους. Για να έχεις, όμως, καλή εκπαίδευση και καλούς δασκάλους, θέλεις ένα σύγχρονο εκπαιδευτικό σύστημα μέσα στο οποίο πρέπει να τους έχεις αξιολογήσει όταν τους προσλαμβάνεις και να τους αξιολογείς κάθε μέρα, κάθε χρόνο, έτσι ώστε οι καλύτεροι να προχωρούν και οι κακοί ή να φεύγουν ή να μπαίνουν εν πάση περιπτώσει, στο περιθώριο. Και όχι να λέμε, το θέλουμε αυτό, αλλά καταψηφίζουμε τις διατάξεις που καθιερώνουν την αξιολόγηση των καθηγητών και την επετηρίδα που ουσιαστικά εκεί έμπαιναν με τη σειρά. Δεν έμπαιναν οι καλύτεροι και όταν είχαμε τη δυνατότητα να παίρνουμε τους καλύτερους, εμείς θέλαμε να ισχύσει ακόμη η επετηρίδα. Δεν νομίζω ότι αυτά τα δύο μπορούν να πάνε μαζί.
Είναι γεγονός ότι η ελληνική γλώσσα ή μάλλον όχι μόνο η ελληνική γλώσσα, δεν μπορώ να πω ότι βάλλεται από τις ξένες γλώσσες και κύρια από την αγγλική, διότι η κυριαρχία της αγγλικής γίνεται γιατί είναι η γλώσσα των υπολογιστών. 'Οταν όλα τα προγράμματα ή τα περισσότερα προγράμματα, γράφονται και εκτελούνται θα έλεγα στην αγγλική, είναι επόμενο ότι θα πρέπει μέσα στο εκπαιδευτικό σύστημα δεύτερη γλώσσα να γίνει η αγγλική. Διαφορετικά, όπως πολύ σωστά είπατε, θα έχουμε τους νεοαναλφάβητους, οι οποίοι δεν θα είναι αναλφάβητοι στην κυριολεξία, αλλά δεν θα μπορούν να χρησιμοποιήσουν την αλφαβήτα των ηλεκτρονικών υπολογιστών.
'Οσον φορά το ότι υπάρχει μια τάξη νέων από άλλες κοινωνίες, οι οποίοι δεν έχουν ενσωματωθεί στο εκπαιδευτικό σύστημα και άλλα τέτοια που άκουσα, θα μου επιτρέψετε να σας πω, ότι η Κυβέρνηση του ΠΑ.ΣΟ.Κ.       είναι εκείνη η οποία πρώτη έφτιαξε τα σχολεία και για τους παλιννοστούντες 'Ελληνες, οι οποίοι ερχόντουσαν από τη Γερμανία, από το Βέλγιο ή από τις άλλες χώρες της Ανατολικής Ευρώπης.
Το έκανε αυτό για να υπάρχει υποδοχή, έτσι ώστε τα παιδιά σιγά-σιγά να προσαρμόζονται στην ελληνική γλώσσα, την οποία ήξεραν μόνο από τη μητέρα και τον πατέρα τους. 'Εγινε μία τεράστια προσπάθεια και απέδωσε αυτό το πρόγραμμα και βεβαίως μετά για τα πολυπολιτισμικά σχολεία λόγω του ότι την τελευταία εικοσαετία τουλάχιστον η κοινωνία μας αρχίζει να γίνεται πολυπολιτισμική λόγω των μεταναστών. Η Ελλάδα από χώρα εξαγωγής μεταναστών έγινε χώρα υποδοχής μεταναστών και αντιμετωπίζει όλα αυτά τα προβλήματα.
'Ακουσα επίσης ότι είχατε ετοιμάσει ένα πρόγραμμα για δυόμισι χιλιάδες αίθουσες το χρόνο και αν αυτό είχε ακολουθηθεί θα είχε τελειώσει. Βεβαίως, ποτέ δεν υπήρξαν δυόμισι χιλιάδες αίθουσες.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Τρακόσιες το χρόνο. Αυτό είναι το ρεκόρ τους το 1993.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Το ξέρω καλά το θέμα, κύριε Υπουργέ, και θα τα πω.
Το σχεδίαζαν πράγματι, γιατί ίσως τόσες αίθουσες θα χρειάζονται αλλά ούτε οικόπεδα υπήρχαν ούτε είχε εξευρεθεί τίποτα. 'Επρεπε, όμως, να γίνουν δυόμισι χιλιάδες αίθουσες. 'Ολοι το ξέρουμε ότι πρέπει να γίνουν τόσες αίθουσες. Πού θα γίνουν, όμως, όταν με την καταστροφική πολιτική τη δική σας παράταξη, η ανάπτυξη της Αττικής -γιατί στην Αττική εντοπίσατε το πρόβλημα- είχε κλείσει κάθε χώρο για κοινή ωφέλεια. Δεν υπήρχε ούτε ένα στρέμμα ούτε εκατό τετραγωνικά μέτρα για να κτιστεί ένα σχολείο. Αναγκάζεται το Υπουργείο και ο Οργανισμός Σχολικών Κτιρίων να προβαίνει σε απαλλοτριώσεις, όπου υπάρχουν κάποια οικόπεδα. Πολεοδόμηση δεν είχε γίνει, δεν είχαν κατοχυρωθεί οι χώροι εκεί που θα έπρεπε να γίνουν τα σχολεία, με αποτέλεσμα να στεγάζονται σε διάφορες πολυκατοικίες ή ιδιωτικές κατασκευές. Τα τελευταία χρόνια σιγά-σιγά τα παιδιά αποκτούν τα σχολεία που πρέπει να έχουν.
Ας μην πολυβασανίζουμε το θέμα της εκπαίδευσης, σε σχέση με το τι έχει κάνει η Δεξιά για την εκπαίδευση, γιατί νομίζω ότι αυτό δεν σας συμφέρει πάρα πολύ. Πάντοτε είσαστε αρνητικοί στην εκπαίδευση, για να μην θυμηθώ παλαιότερα που ήμουν μαθητής την εκπαιδευτική μεταρρύθμιση του Γεωργίου Παπανδρέου και του Παπανούτσου, που τότε τη στείλατε στο πυρ το εξώτερο, επειδή καθιέρωνε τη δημοτική γλώσσα, για να έλθει το 1977 ο Γεώργιος Ράλλης -δέκα, δώδεκα χρόνια μετά- να καθιερώσει τη δημοτική γλώσσα ως τη γλώσσα των Νεοελλήνων και να μην μαθαίνουμε εκείνη την ημιθανή, για να μην πω νεκρή, γλώσσα που μαθαίναμε στο σχολείο.
ΘΕΟΔΩΡΟΣ ΔΑΜΙΑΝΟΣ: Τότε μάθαιναν ελληνικά τα παιδιά μας. Τώρα δεν μαθαίνουν.
ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ας μην πάμε, όμως, τόσο παλιά, γιατί βλέπω ότι ο χρόνος περιορίζεται βασανιστικά.
Η εκπαιδευτική μεταρρύθμιση ξεκίνησε, βαδίζει σε σωστά βήματα.
Χρειάζεται πάνω απ' όλα να ενταθεί η προσπάθεια, κύριε Υπουργέ. Χρειάζεται πάνω απ' όλα οι εκπαιδευτικοί να καταλάβουν ότι έχουν να κερδίσουν και όχι να χάσουν, διότι στην αρχή το πήραν αρνητικά το θέμα της εκπαιδευτικής μεταρρύθμισης. Αναβαθμίζεται ο ρόλος τους και οπωσδήποτε δίνει μεγάλη προώθηση στα εκπαιδευτικά πράγματα.
Θέλω να πω δύο λόγια για τα μικρά σχολεία και ιδιαίτερα γι' αυτά που έχουν λίγους μαθητές. Χθες βράδυ ήμουν σε ένα μικρό χωριό του Νομού Ηλείας και ήταν δύο παιδάκια. Ρώτησα πώς πάνε στο σχολείο και μου απάντησε η μητέρα τους "είναι και τα δύο πρώτα". Γιατί; Γιατί δεν υπήρχε άλλο παιδάκι στο σχολείο. Το ένα ήταν στη μία τάξη και το άλλο στην άλλη τάξη. Μου είπε "πώς να ξέρω τι κάνουν τα παιδιά μου, όταν δεν μπορούν να έχουν τον ανταγωνισμό, το συναγωνισμό με τους άλλους μαθητές;" Ούτε είναι τυχαίο το γεγονός ότι η παιδαγωγική επιστήμη λέει πως για να μπορεί να αναπτυχθεί σωστά το παιδί και για να γίνει σωστά η μάθησή του πρέπει η τάξη να απαρτίζεται από είκοσι πέντε παιδιά τουλάχιστον.
Είχα την ευκαιρία ως φοιτητής του μαθηματικού τμήματος να κάνω και ορισμένα μαθήματα παιδαγωγικής. Τώρα είναι περίπου στους δεκαοκτώ, είκοσι με είκοσι πέντε μαθητές σε κάθε τάξη. Επειδή κάποιες τάξεις σε ορισμένα σχολεία της Ελλάδας έχουν τριάντα μαθητές, λέει η ΔΟΕ ότι είναι πολυάριθμες και χρειάζονται ακόμα δύο χιλιάδες πεντακόσιες θέσεις εργασίας. Επειδή το έγραψε η ΔΟΕ πρέπει να βάλουμε σε κάθε δάσκαλο και ένα μαθητή; Κύριοι συνάδελφοι, οι υπερβολές έχουν και τα όριά τους.
Διορίστηκαν χίλιοι πεντακόσιοι. Σας είπε ο Υπουργός πόσοι διορίστηκαν -δεν θα τα επαναλάβω- πόσα είναι τα σχολεία, πώς πρέπει να αναπτυχθεί η πρωτοβάθμια εκπαίδευση. Προς αυτήν την κατεύθυνση στοχεύει η σημερινή εκπαιδευτική μεταρρύθμιση. 'Οσο πιο γρήγορα ολοκληρωθεί, όσο πιο γρήγορα γίνει αποδεκτή και κατανοητή και από τους εκπαιδευτικούς, αλλά και από τους δασκάλους, τόσο πιο καλά αποτελέσματα θα έχει.
Οι διορθώσεις τις οποίες χρειάστηκε να κάνει το Υπουργείο στην εκπαιδευτική μεταρρύθμιση τις έκανε ήδη, γιατί κανένα σύστημα δεν μπορεί να κριθεί, αν δεν κριθεί στην πράξη. Και ό,τι κρίνεται στην πράξη και θεωρείται ότι μπορεί να αλλάξει, το Υπουργείο ήδη έχει κάνει όλες αυτές τις αλλαγές.
Να είσθε βέβαιοι κύριοι συνάδελφοι, ότι ο ελληνικός λαός που παρακολουθεί τη δράση αυτής της Κυβέρνησης, παρακολουθεί και τη δική σας αντιπολίτευση την οποία κάνετε, θα μας κρίνει όλους σε πολύ λίγο χρονικό διάστημα και εκεί πράγματι θα κριθούν τα λόγια τα δικά σας και το έργο το δικό μας. Και να είσθε βέβαιοι ότι θα προκριθεί το δικό μας έργο και όχι τα δικά σας λόγια.
ΠΡΟΕΔΡΕΥΩΝ (Λουκάς Αποστολίδης): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Τασούλας έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, πολλά ακούγονται σ' αυτή την Αίθουσα για το ποια είναι η εκπαίδευση, για το τι φταίει. Εγώ θα σας πω μερικά πράγματα τα οποία βρίσκουμε μπροστά μας κάθε μέρα.
Αν πάτε στην πατρίδα μου στην 'Ηπειρο στο Νομό Ιωαννίνων πριν από είκοσι χρόνια, τα δημοτικά σχολεία ήταν έξω από την πόλη και ήταν τριακόσια. Σήμερα είναι λιγότερα από τριάντα. Αυτήν την πραγματικότητα την οποία δεν μπορεί να αμφισβητήσει κανείς, ποιος το δημιούργησε; Τι φταίει και όλος αυτός ο κόσμος εγκατέλειψε την ύπαιθρο; Δεν φταίει η αγροτική πολιτική απέναντι στην ύπαιθρο που εφαρμόστηκε και μια σειρά άλλοι λόγοι; Μπορεί να έκλεισαν τα σχολεία τα τελευταία είκοσι χρόνια αλλά οι μαθητές μειώνονταν και τα προηγούμενα χρόνια. Το αποτέλεσμα είναι αυτά τα χωριά να μην έχουν σχολεία και από την άλλη μεριά στην Αθήνα, στη Θεσσαλονίκη, στις μεγάλες πόλεις να έχουμε σχολεία με πολλά παιδιά, με άσχημα κτίρια που δεν έχουν δει ποτέ τους πώς είναι ο σχολικός κήπος, που δεν έχουν δει ποτέ ένα λουλούδι στο σχολείο. Και ερχόμαστε εδώ και συζητάμε και λέει ο Υπουργός τόσες αίθουσες φτιάξανε κλπ.
'Αρα έχουμε σοβαρό πρόβλημα συνυφασμένο με τη συνολική πολιτική που  εφαρμόζεται τα τελευταία χρόνια από τη μεταπολεμική περίοδο στη χώρα μας.  Αυτές είναι οι αιτίες, αυτοί είναι οι ένοχοι. Και για την περίπτωση που ερήμωσαν τα σχολεία της υπαίθρου και για την περίπτωση που στιβάζονται τα παιδιά στις πόλεις και δεν έχουν πού να παίξουν και φυσικά να μπορέσουν να αγαπήσουν το σχολείο που πηγαίνουν.
Ειπώθηκε ότι έχουμε μείωση του πληθυσμού και συγκεκριμένα του μαθητικού πληθυσμού. Εγώ λέω ποιες είναι οι αιτίες που έχουμε μείωση του μαθητικού πληθυσμού, όταν έχουμε αύξηση του γενικού πληθυσμού και τι περιμένετε, κύριε Υπουργέ, να συμβεί όταν στην Ελλάδα το μεγαλύτερο μέρος των νέων ανθρώπων και στην πατρίδα μου το 60% των ανθρώπων κάτω των τριάντα ετών είναι άνεργοι. Ποιοι περιμένετε να ζευγαρώσουν και να τεκνοποιήσουν. Στα πενήντα και στα εξήντα χρόνια της ηλικίας τους, δεν γίνεται εύκολα αυτό. Να ποιες είναι οι πραγματικές αιτίες της μείωσης του μαθητικού πληθυσμού. Για να μην αναφερθώ στις ειδικές κατηγορίες του πολιτεύματος και σε πολλά άλλα.
Κάνετε στην πόλη συμπτύξεις. Την ίδια ώρα όμως έχετε πρωινά και απογευματινά τμήματα και μας διαβεβαιώνετε εδώ ότι είναι μικρά τα τμήματα. 'Οτι λίγα είναι τα τμήματα με τριάντα μαθητές. Εμείς θεωρούμε ότι είναι πολλά και τα τριάντα και τα είκοσι πέντε και θα ήταν για σήμερα αποδεκτός -για αύριο θα είναι ίσως ακόμη περισσότερο- ένας αριθμός περί τους είκοσι μαθητές, χωρίς να τον υπερβαίνουν.
Aλλά εάν είναι μικρά τα τμήματα όπως λέτε, γιατί έχουμε διπλοβάρδιες, γιατί έχουμε συστεγάσεις; Και δεν είναι μόνο το ζήτημα των σεισμοπαθών, που αυτό είναι ένα άλλο μεγάλο πρόβλημα το οποίο δεν αντιμετωπίσατε.
Λέτε ότι διορίσατε πάρα πολλούς δασκάλους. Εδώ θα πρέπει να ξεκαθαρίσουμε ένα πράγμα. Σας είπα στη συζήτηση του προϋπολογισμού -και περιμένω απάντηση και δεν μου τη δώσατε- γιατί είναι μειωμένοι οι εκπαιδευτικοί τον Ιούνιο του 1999 κατά τρεις με τέσσερις χιλιάδες -δεν θυμάμαι ακριβώς τον αριθμό- σε σχέση με τον Ιούνιο του 1998, αφού διορίζετε τόσους πολλούς και παραπάνω;
Δεύτερο ερώτημα: Για πείτε μας, τι σόι εκπαιδευτική πολιτική είναι αυτή που θέλετε να λέγεστε σύγχρονοι ότι μπαίνουμε στη νέα χιλιετία και μετράτε με τα παλιά; Πού μετράτε τους δασκάλους πού διδάσκουν μουσική στα δημοτικά σχολεία ή γλώσσα στις μεγαλύτερες τάξεις; 'Εχετε γυμναστές γι' αυτά τα παιδιά; 'Εχετε ανθρώπους να τους διδάσκουν την τέχνη γενικά; Δεν έχετε και δεν τους μετράτε και βγάζετε ένα γενικό μπούσουλα ότι είναι τόσοι κλπ.
Θέλετε να σας πω ένα στοιχείο που μας είπατε εσείς στην επιτροπή χθες; Είπατε ότι έχουμε διακόσιες χιλιάδες παιδιά με ειδικές ανάγκες.               Πάνω από εκατό χιλιάδες από αυτά είναι στο επίπεδο της πρωτοβάθμιας εκπαίδευσης. Με τους χίλιους εξακόσιους δασκάλους θα αντιμετωπίσετε αυτό το πρόβλημα; Και πόσοι αναλογούν για το κάθε παιδί;
Φανταστείτε επομένως, πόσο μεγάλα είναι τα προβλήματα στην πρωτοβάθμια εκπαίδευση, εκεί που αρχίζει να πλάθεται και να διαμορφώνεται ο χαρακτήρας και η προσωπικότητα του ανθρώπου. Και δεν θα μας βρει σύμφωνους η άποψη, όσο και αν είναι αναγκαία τα μοντέρνα μέσα, οι υπολογιστές κλπ., ότι αυτή είναι η σωστή εκπαίδευση των παιδιών. Μπορεί να χρειάζονται κομπιούτερ, άλλο είναι όμως εκείνο που λείπει σ' αυτά τα παιδιά. Πώς πλάθεται ο χαρακτήρας αυτών των παιδιών; Με ποια προσπάθεια;
Με ποιους εκπαιδευτικούς; Πόσο εκπαιδευμένοι και μετεκπαιδευμένοι είναι; Με ποιους στόχους; Με ποια γλώσσα; Με ποια μαθηματικά; Και όταν λέω μαθηματικά δεν εννοώ να αραδιάσουν τα παιδιά τίποτα εξισώσεις.
'Εχουμε επομένως μεγάλα προβλήματα στην εκπαίδευση. Εμείς ξέρετε ότι προτείνουμε το ενιαίο δωδεκάχρονο σχολείο; Και δεν είναι αλήθεια αυτό που είπε ο Κοινοβουλευτικός Εκπρόσωπος του ΠΑΣΟΚ ότι μόνο η επετηρίδα ήταν το χάλι και τώρα έχουμε αξιολόγηση. Τι να αξιολογήσετε; Σοβαρά λέτε ότι θα μπείτε σε τοίχους, σε μάντρες και θα αξιολογήσετε εκπαιδευτικούς και μαθητές; Δεν γίνεται αυτό.
Να συζητήσουμε για τα παιδιά των οικονομικών προσφύγων, των τσιγγάνων, των μουσουλμάνων της Θράκης, των παλιννοστούντων αν θέλετε; Θα σας έρθει μία ερώτηση αν πάτε από το Υπουργείο, είναι κιόλας εκεί...
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
'Οχι άλλη ερώτηση! Εκλογές έρχονται.
ΑΠΟΣΤΟΛΟΣ ΤΑΣΟΥΛΑΣ: Μέχρι τελευταία μέρα θα έχετε.
Αλλά έχει αξία αυτό που σας λέω. Ξέρετε πως μεταφέρονται οι μαθητές στα χωριά για να πάνε στα απομακρυσμένα σχολεία; Δώσατε ένα κονδύλι και είπατε να πάνε με τα ΚΤΕΛ. Μεταφέρονται με τα αγροτικά. Το χειμώνα ξεπαγιάζουν και εσείς μιλάτε για ολοήμερα σχολεία. Και εκεί είναι ολοήμερα τα σχολεία, είναι ολοήμερο το σχολείο που σας αναφέρω τώρα, να το πω κιόλας, της Μισοτίτσας, αλλά πώς είναι; Παίρνουν τα παιδάκια από τις 6.30' το πρωϊ γιατί δεν υπάρχει άλλο λεωφορείο να τα μεταφέρει στο διπλανό χωριό και τα ξαναπαίρνει στις 4.00'. Κάθονται έξω από το σχολείο μέχρι τις 8.30' στην παγωνιά και το καλοκαίρι στο λιοπύρι, το μεσημέρι στις 3.00' και στις 3.30'. Αυτή είναι μία άλλη πραγματικότητα από αυτή που εσείς εδώ, κύριε Υπουργέ, μας είπατε.
Δεν τα συζητάτε αυτά, ούτε με τη ΔΟΕ. Δεν τα συζητάτε επί της ουσίας, και αν ακόμα συναντιέστε καμιά φορά. Αλλά εγώ θα σας πω ότι σήμερα άκουσα στα Μέσα Ενημέρωσης ότι δεν δεχθήκατε την Ομοσπονδία Γονέων και Κηδεμόνων της Αθήνας, για να συζητήσετε προβλήματα εκπαίδευσης. Δείτε το. Και μετά από πολλή επιμονή τους τους είδε ένας διευθυντής διοικητικών υπηρεσιών.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Να μου τα δώσετε.
ΑΠΟΣΤΟΛΟΣ ΤΑΣΟΥΛΑΣ: Θα σας τα δώσω. Αλλά αν ακούσετε και λίγο τα Μέσα Ενημέρωσης, θα τα ακούσετε αυτά. 'Αλλα πράγματα ενδιαφέρουν και την Κυβέρνηση -και θα μου επιτραπεί να πω- και άλλες πολιτικές δυνάμεις και τη Νέα Δημοκρατία.
IΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
'Εχετε την άποψη ότι πρέπει να τους βλέπει πάντα ο Υπουργός;
ΑΠΟΣΤΟΛΟΣ ΤΑΣΟΥΛΑΣ: Εκείνο που εμείς θα θέλαμε για την εκπαίδευση εσείς δεν μπορείτε να το δώσετε. Και γι'αυτό είναι προσανατολισμένη η πολιτική σας σ' αυτήν την κατεύθυνση. Δεν θέλετε ολοκληρωμένους ανθρώπους. Γι' αυτό οι δαπάνες είναι εκεί που είναι, χαμηλά. Γι' αυτό τρέχουν στα ιδιωτικά, γι' αυτό πάνε στα φροντιστήρια από τα δημοτικά ακόμα, πέρα από τις ξένες γλώσσες.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
ΠΡΟΕΔΡΕΥΩΝ (Λουκάς Αποστολίδης): Ολοκληρώστε παρακαλώ.
ΑΠΟΣΤΟΛΟΣ ΤΑΣΟΥΛΑΣ: Για όλους αυτούς τους λόγους, εμείς λέμε ότι ο ελληνικός λαός πρέπει να δημιουργήσει και γι' αυτό το πρόβλημα της παιδείας, της εκπαίδευσης, της αποσύνθεσης...
ΠΡΟΕΔΡΕΥΩΝ (Λουκάς Αποστολίδης): Η κ. Λουλέ έχει το λόγο.
ΑΠΟΣΤΟΛΟΣ ΤΑΣΟΥΛΑΣ: Κύριε Πρόεδρε, σας παρακαλώ.
ΠΡΟΕΔΡΕΥΩΝ (Λουκάς Αποστολίδης): Σας άφησα δύο λεπτά και μου λέτε "ένα λεπτό". Σας δίνω δύο λεπτά και μου λέτε "Κύριε Πρόεδρε".
ΑΠΟΣΤΟΛΟΣ ΤΑΣΟΥΛΑΣ: Μου φαίνεται ότι σας πονάει και εσάς.
ΠΡΟΕΔΡΕΥΩΝ (Λουκάς Αποστολίδης): Εμένα δεν με πονάει τίποτα. ΑΠΟΣΤΟΛΟΣ ΤΑΣΟΥΛΑΣ: Σας πονάει πολύ.
ΠΡΟΕΔΡΕΥΩΝ (Λουκάς Αποστολίδης): Δεν απευθύνεσθε σε εμένα. Ελέγχετε την Κυβέρνηση.
Η κ. Λουλέ έχει το λόγο.
ΑΝΔΡΙΑΝΗ ΛΟΥΛΕ: Κύριε Πρόεδρε, οι βάσεις για ίση και ποιοτική εκπαίδευση κάθε άλλο παρά σταθερές είναι στην Ελλάδα με εκείνο το φαινόμενο της μη υποχρεωτικής εννιάχρονης φοίτησης που ανθεί ιδιαίτερα τα τελευταία χρόνια.
Το 12% των παιδιών που γράφονται στην Α' Δημοτικού δεν το ολοκληρώνουν ποτέ, ενώ στην Αττική το ποσοστό αυτό φθάνει και το 50%.               Δηλαδή τα μισά από τα παιδιά ηλικίας έξι ετών πριν καλά-καλά ξεκινήσουν σταματούν το σχολείο.
'Ερευνες που έχουν γίνει κατά καιρούς αποδεικνύουν ότι τα παιδιά που ανήκουν στα χαμηλότερα κοινωνικά και οικονομικά στρώματα δεν ολοκληρώνουν ποτέ την στοιχειώδη εκπαίδευσή τους και αυτό γιατί αναγκάζονται να δουλεύουν χωρίς να προστατεύονται από καμία κοινωνική μεριμνα ή από κάποιον αρμόδιο οργανισμό. Οι φτωχιές κοινωνικές τάξεις αποδεικνύεται ότι δεν έχουν δικαίωμα στη μόρφωση και έτσι είναι καταδικασμένες στην ημιμάθεια χωρίς αυτό να είναι επιλογή τους.
Η εκπαιδευτική πολιτική της Κυβέρνησης βασίζεται στην απαράδεκτη προχειρότητα, στην ασυνέπεια, στην ανακολουθία, στον αυταρχισμό και στην άρνηση διαλόγου. 'Ετσι άλλη μια σχολική χρονιά περπατάει με εκπαιδευτικούς απογοητευμένους, μαθητές και γονείς σε πλήρη σύγχυση. Και αυτά γιατί η πολυδιαφημισμένη μεταρρύθμιση με τις ελλείψεις αιθουσών, τις διπλοβάρδιες στα σχολεία, τους εξευτελιστικούς μισθούς των εκπαιδευτικών, την ανυπαρξία έγκαιρης ενημέρωσης και τα τεράστια κενά διδακτικού προσωπικού, είχε από σας τους ίδιους και από την κοινωνία προδιαγεγραμμένη την πορεία προς την παταγώδη αποτυχία.
Διαφημίζετε το ολοήμερο σχολείο, θεσμός που πραγματικά θα ήταν σωτήριος, ιδιαίτερα για μία εργαζομενη μητέρα. Πώς όμως θα πετύχετε με τις διπλοβάρδιες στα σχολεία; Χίλιες διακόσιες ογδόντα οκτώ νέες αίθουσες παραδίδονται κάθε χρόνο ενώ το 1991 οι νέες αίθουσες κατ'έτος ξεπερνούσαν τις δυόμισι χιλιάδες.
Βέβαια το στεγαστικό πρόβλημα το έχετε λύσει. Συμπτήξατε τα τμήματα και αυξήσατε το μέγιστο αριθμό μαθητών ανά τάξη. 'Ενας δάσκαλος για δεκαπέντε-είκοσι μαθητές είναι η αναλογία στην Ευρώπη και εμείς δημιουργούμε τάξεις όπως και εσείς ο ίδιος παραδεχθήκατε των τριάντα μαθητών έστω και σε λίγα σχολεία.
Και το τραγικό είναι ότι οι προϊστάμενοι διευθύνσεων που δεν συμπράττουν σε αυτές τις εξωφρενικές υποδείξεις του Υπουργείου, παραπέμπονται για πειθαρχικά αδικήματα. Γιατί δεν μεριμνά γι'αυτούς η ηγεσία του Υπουργείου με το άρθρο 14 του σχεδίου νόμου που συζητάμε αύριο στην Επιτροπή Μορφωτικών Υποθέσεων, με το οποίο καλύπτετε νομικά υπαλλήλους του Υπουργείου που διώκονται για πράξεις που ετέλεσαν κατά την άσκηση των καθηκόντων τους; Γιατί δεν κάνετε το ίδιο και για τους δασκάλους και για τους καθηγητές;
Φυσικά, η κατάσταση στην επαρχία είναι ακόμη χειρότερη. 'Εχουμε εγκατάλειψη της υπαίθρου από την αθηνοκεντρική διοίκηση σε όλους τους τομείς. Το δυναμικό του εκπαιδευτικού μας συστήματος μειώθηκε φέτος κατά εξακόσια σχολεία. Συγχωνεύτηκαν τα ολιγοθέσια σχολεία χωρίς να απασχολείται και να ενδιαφέρεται η διοίκηση για το πώς θα καταφέρουν αυτά τα παιδιά να τα βγάζουν πέρα με τα μαθήματα, όταν καθημερινά έχουν πολύωρες μετακινήσεις συνδυαζόμενες με τις ανάγκες της αγροτικής οικογένειας. Δεν ενδιαφέρεται κανείς για το αν μπορούν οι σχολικές μονάδες που δέχονται αυτά τα παιδιά να λειτουργήσουν σωστά κάτω απ' αυτές τις συνθήκες.
'Οσο για την ένταξη των παιδιών των οικονομικών προσφύγων και των τσιγγανόπουλων, η αδιαφορία των υπευθύνων του Υπουργείου Παιδείας και η έλλειψη εκπαιδευτικών προγραμμάτων τα οδηγεί στο περιθώριο. Η διαπολιτισμική εκπαίδευση την τελευταία δεκαετία κρούει τον κώδωνα του κινδύνου στο Υπουργείο σας. Το 40% έως το 50% του πληθυσμού των μαθητών στην Πρωτοβάθμια Εκπαίδευση είναι αλλοδαποί ή τσιγγάνοι. Η πλήρης απουσία τάξεων υποδοχής και ενισχυτικής διδασκαλίας, αλλά και ενημέρωσης των εκπαιδευτικών οδηγεί αυτά τα παιδιά στην περιθωριοποίηση μέσα στην τάξη, τη στιγμή που υπάρχει και διαφορά ηλικίας με τους υπόλοιπους μαθητές. Δεν είναι δυνατόν στην Γ' Δημοτικού να υπάρχουν δεκαπεντάχρονα και δεκαεξάχρονα παιδιά. Δεν δημιουργούνται προβλήματα συνύπαρξης με τα μικρότερα παιδιά;
Είναι λοιπόν, γι'αυτούς δώρον άδωρον η δωρεάν παιδεία! Και για τους υπόλοιπους μαθητές βέβαια, δημιουργούνται προβλήματα μάθησης. 'Ετσι ο δάσκαλος αναγκάζεται να κάνει μάθημα με τους καλούς μαθητές ή να υποβαθμίζει την ποιότητα όλων των μαθητών για να συμπεριλάβει στο μάθημα όλα τα παιδιά.
(Στο σημείο αυτό ο Υφυπουργός Εθνικής Παιδείας και Θρησκευμάτων κ.
Ιωάννης Ανθόπουλος αποχωρεί της Αιθούσης)
Κύριε Πρόεδρε, αν δεν επανέλθει ο κύριος Υπουργός στην Αίθουσα, δεν συνεχίζω.
ΠΡΟΕΔΡΕΥΩΝ (Λουκάς Αποστολίδης): Κυρία Λουλέ, υπάρχουν και ανάγκες υπεράνω κάποιων πραγμάτων.
ΑΝΔΡΙΑΝΗ ΛΟΥΛΕ: Πήγε να τηλεφωνήσει.
ΠΡΟΕΔΡΕΥΩΝ (Λουκάς Αποστολίδης): Δεν πήγε για να τηλεφωνήσει, κυρία Λουλέ. Θέλετε να τον συνοδέψετε για να δείτε πού πήγε; Μου είπε ο άνθρωπος ότι λόγω φυσικής του ανάγκης πρέπει να αποχωρήσει. Θέλετε δηλαδή να το πω από την 'Εδρα;
Η Βουλή δεν μπορεί να σταματήσει.
Κυρία Αράπη, έχετε το λόγο.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Μα, αφού έχει το λόγο η κυρία Λουλέ. ΠΡΟΕΔΡΕΥΩΝ (Λουκάς Αποστολίδης): Δεν είθισται να διακόπτουμε στη Βουλή. Η κ. Λουλέ μπορεί να εκφράσει την άποψή της, αλλά δεν μπορούμε να διακόψουμε.
ΑΝΔΡΙΑΝΗ ΛΟΥΛΕ: Θα συνεχίσω, κύριε Πρόεδρε.
ΠΡΟΕΔΡΕΥΩΝ (Λουκάς Αποστολίδης): Ορίστε, συνεχίστε. Πάντως, στις φυσικές ανάγκες και στις ανάγκες ανωτέρας βίας πρέπει να έχετε κάποια κατανόηση.
ΑΝΔΡΙΑΝΗ ΛΟΥΛΕ: Μάλιστα.
'Ελεγα, λοιπόν, κύριε Πρόεδρε, ότι δεν είναι δυνατόν να πηγαίνουν στην Γ' Δημοτικού δεκαπεντάχρονα και δεκαεξάχρονα παιδιά, γιατί δημιουργούνται προβλήματα συνύπαρξης για τα υπόλοιπα παιδιά. Γι'αυτό είναι δώρον άδωρον η δωρεάν παιδεία γι'αυτά. 'Ελεγα ότι ο δάσκαλος αναγκάζεται να κάνει μάθημα ή με τους καλούς μαθητές ή να υποβαθμίζει τους υπόλοιπους. Το αποτέλεσμα είναι οι γονείς να κάνουν στα παιδιά τους φροντιστήρια ή να τα πηγαίνουν στα ιδιωτικά.
Πώς θα πείσετε, κύριοι σύμβουλοι του Υπουργού, αφού δεν είναι εδώ ο Υπουργός, για την καλή παρεχόμενη δημόσια εκπαίδευση, όταν τα κενά στα δημοτικά σε διδακτικό προσωπικό ξεπερνούν τις δύο χιλιάδες; 'Οταν οι δάσκαλοι αναγκάζονται να κάνουν συνδιδασκαλία για να μην μένουν τα παιδιά στο προαύλιο; 'Οταν τα βιβλία και τα αναλυτικά προγράμματα είναι της περασμένης εικοσαετίας; 'Οταν οι διαφάνειες και τα σλάϊτς είναι λέξεις άγνωστες για τους εκπαιδευτικούς, μια και η υποδομή των σχολείων και τα εποπτικά μέσα διδασκαλία είναι ανύπαρκτα;
Στη διαμόρφωση της προσωπικότητας κάθε παιδιού και κάθε ατόμου αποφασιστική είναι η συμβολή της εκπαίδευσης που ξεκινά από τον παιδικό σταθμό και από το νηπιαγωγείο και συνεχίζεται μετά στο δημοτικό, στο γυμνάσιο και στο λύκειο και ολοκληρώνεται τέλος, με τις πανεπιστημιακές σπουδές. Η ραγδαία εξέλιξη και το άνοιγμα της επικοινωνίας των λαών στο σύγχρονο κόσμο μας επιβάλουν να έχουμε εξοπλίσει τα παιδιά μας γνώσεις ξένων γλωσσών, πληροφορικής, αθλητισμού, μουσικής, αν θέλουμε να τους εξασφαλίσουμε όχι μόνο την επαγγελματική επιτυχία, αλλά και την ψυχική ισορροπία, όταν θα είναι οι αυριανοί πολίτες.
'Ολα αυτά πρέπει να προσφέρονται από την πρώτη επαφή του παιδιού με το εκπαιδευτικό σύστημα. Πρέπει να προσφέρονται από εκπαιδευτικούς σωστά καταρτισμένους και ψυχολογικά προετοιμασμένους για να στηρίξουν το παιδί και την οικογένειά του.
Εμείς με λύπη διαπιστώνουμε ότι στον τόπο μας η σύγχρονη ανθρωπιστική και κοινωνική διάσταση της γνώσης φθίνει επικίνδυνα και σε αυτό, το κύριο βάρος το έχει το Υπουργείο Παιδείας που έχει στο περιθώριο τους εκπαιδευτικούς. Είναι ένας κλάδος που έχει εγκαταλειφθεί και περιφρονηθεί τα τελευταία χρόνια.
Κοινή πεποίθηση είναι ότι αυτή η μεταρρύθμιση αλλά και κάθε άλλη στην παιδεία δεν πρόκειται να φέρουν το αναμενόμενο αποτέλεσμα, αν πρώτα δεν αρθούν τα εμπόδια που το κράτος ορθώνει στην παιδεία. Πρέπει να διατεθούν τα απαραίτητα κονδύλια για την κτιριακή και υλικοτεχνική υποδομή και πρέπει ακόμα να αναβαθμισθούν κοινωνικά και οικονομικά οι εκπαιδευτικοί, ώστε να πάψουν να είναι επαίτες.
Κύριε Πρόεδρε, είπε ο κύριος Υπουργός ότι βάλαμε δασκάλους να κάνουν επιμόρφωση σε παιδαγωγικά τμήματα. Δεν είναι έτσι. Τους βάλατε να κάνουν όχι επιμόρφωση αλλά να έλθουν σε ισοτιμία τα πτυχία εκείνων που ήταν διετή και βαθμολογικά και μισθολογικά είχαν πρόβλημα. Αυτό δεν είναι επιμόρφωση, είναι ισοτιμία σε πτυχίο. Εκτός από αυτό τους στέλνατε όπου υπήρχαν κενές θέσεις ανά τη χώρα έτσι ώστε να δημιουργείται πρόβλημα στην εκπαιδευτική διαδικασία. Δεν τους βάλατε ούτε εκεί που δούλευαν να κάνουν αυτή την ισοτιμία, να πάρουν δηλαδή την ισοτιμία του πτυχίου τους.
Είπατε ακόμα ότι έχετε κάνει αποκέντρωση. Στο άρθρο 14, παράγραφος 3 του νομοσχεδίου που συζητάμε, της ειδικής αγωγής, έχετε αλλαξει τη λέξη "νομάρχης" με τη λέξη "Υπουργός". Για ποια αποκέντρωση μας μιλάτε;
Θα πω δυο λόγια για το περίφημο φυλλάδιο που βγάλατε. Εσείς έχετε βέβαια και τα χρήματα και τα διαπλεκόμενα και μπορείτε να καταχωρήσετε ό,τι θέλετε στις εφημερίδες και να κάνετε έτσι την προεκλογική σας προπαγάνδα.
'Ομως, κύριε Υπουργέ, πρέπει να σας πω ότι στα ΤΕΕ της Λάρισας δεν έχουν πάει ακόμα τα βιβλία της χημείας. Τα παιδιά των δημοτικών σχολείων στην πρωτεύουσα δεν έχουν όχι αυλή αλλά ούτε ένα μπαλκόνι για να πάρουν αέρα.
Μιλάτε ακόμα στο φυλλάδιο για κομπιούτερς και για το μάθημα της πληροφορικής. Να μας πείτε όμως σε πόσα σχολεία έχετε βάλει και από ποια τάξη. 'Εχετε βάλει σε πέντε σχολεία και τα υπόλοιπα χίλια εκατόν πέντε δεν έχουν.
'Οσο για τις ξένες γλώσσες, πρέπει να σας πω ότι στο Νομό Λάρισας εκτός από την πρωτεύουσα του νομού στα δημοτικά σχολεία της Ελασσόνας, του Τυρνάβου και των Φαρσάλων ούτε μισή γλώσσα δε μαθαίνουν τα παιδιά. Αν έχετε άλλα στοιχεία, να μου τα δώσετε.
ΠΡΟΕΔΡΕΥΩΝ (Λουκάς Αποστολίδης): Η κ. Καραγιάννη έχει το λόγο. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, στις μέρες μας όπου ιστορικές και κοινωνικές αξίες αμφισβητούνται προκειμένου να προβληθεί το δίκαιο του ισχυρότερου, το σχολείο προβάλλει ως το κύριο ανάχωμα προκειμένου να διατηρηθούν τα κύρια χαρακτηριστικά και η συνοχή της κοινωνίας μας. Βέβαια, αφήνουμε το σχολείο της πρωτοβάθμιας και δευτεροβάθμιας εκπαίδευσης να πνίγεται στα προβλήματά του και να υποβαθμίζεται ο εκπαιδευτικός τους ρόλος.
'Εχω κάνει πολλές ερωτήσεις πάνω στο θέμα και πρέπει να σας πω εδώ.         ότι το δημοτικό σχολείο αδυνατεί να ανταποκριθεί στις κοινωνικές ανάγκες όπως για παράδειγμα το ολοήμερο που ξεκίνησε να λειτουργεί και αυτό οφείλεται λόγω της χρηματοδότησης και πρέπει να σας πω ότι τα τελευταία δέκα χρόνια ανέρχεται περίπου στο μισό του επιπέδου των χωρών της Ευρωπαϊκής 'Ενωσης με αδυναμίες, με ελλείψεις.
'Oμως αυτό οφείλεται -ενδεικτικά θα σας αναφέρω- στο ότι επειδή οι επιτυχόντες στο διαγωνισμό του ΑΣΕΠ δεν κάλυψαν τις θέσεις, έμειναν οκτακόσιες κενές θέσεις δασκάλων που δεν διορίσθηκαν. Φυσικά εάν υπήρχε η επετηρίδα θα είχαν διορισθεί, θα εξασφάλιζαν το διορισμό τους και θα αντιμετωπιζόταν και το πρόβλημα των δασκάλων. 'Ετσι, λοιπόν, παρατηρήθηκε το έλλειμμα των δασκάλων στα δημοτικά σχολεία και ειδικότερα στις ορεινές περιοχές, που έχει σαν αποτέλεσμα να κλείσουν πολλά σχολεία στις περιοχές αυτές και φυσικά εκεί υπάρχει και το πρόβλημα της αδυναμίας να μορφωθούν τα παιδιά.
Ο κύριος συνάδελφος του ΠΑ.ΣΟ.Κ. προηγουμένως είπε, ότι έκαναν ό,τι καλύτερο μπορούσαν, ότι έκαναν διαγωνισμό και πήραν τους δασκάλους και τους καθηγητές. 'Ελα ντε που τους πήρατε και αυτήν τη στιγμή έχουν πρόβλημα που δεν τους διορίσατε και κατεβαίνουν σε απεργίες και έρχονται και μας βρίσκουν για να κάνουμε ερωτήσεις!
'Εχουν δε καταγγελθεί συμπτίξεις τμημάτων, υποσχέσεις της πολιτικής ηγεσίας. Εσείς δε μιλάτε για εικοσαμελή τμήματα. Καλά, αυτά τα νούμερα πάντοτε τα βγάζετε εσείς.
Εγώ όμως, κύριε Υπουργέ, θα σταματήσω στα αστικά κέντρα, που έχει γίνει συσσώρευση του μαθητικού πληθυσμού και των οικογενειών, γιατί δεν υπάρχει εργασία στην ύπαιθρο. Και εδώ βλέπουμε ότι οι σύμβουλοι και οι διευθυντές που δεν δέχθηκαν -λόγω του ότι έτσι νιώθουν ότι έχουν ένα αίσθημα ευθύνης σαν παιδαγωγοί- να συμπτίξουν τα τμήματα τους, τους διώκετε πειθαρχικά. Νομίζω ότι αυτό το γνωρίζετε.
Εγώ θα σταματήσω σε ένα πολύ σοβαρό θέμα, το οποίο έχει ανακύψει τις τελευταίες ημέρες όσον αφορά το ολοήμερο σχολείο.
Θα αναφέρω το 89ο Δημοτικό Σχολείο στο Νέο Κόσμο. Υπάρχει, κύριε Υπουργέ, αυτήν τη στιγμή ένα σοβαρό πρόβλημα. Πρέπει να δείτε τι γίνεται με την υποδομή που υπάρχει στα δημοτικά σχολεία με τη λειτουργία και την εφαρμογή του ν. 2525, που αναφέρεται στο ολοήμερο σχολείο. Διότι υπάρχει μία καταγγελία από το Σύλογο Γονέων και Κηδεμόνων σαράντα πέντε γονιών που πήγαν σήμερα στις 13.30' στη διευθύντρια και κατέθεσαν τα ονόματα των γονιών που δεν θέλουν να αφήσουν τα παιδιά τους όλη την ημέρα στο σχολείο, διότι έχουν προβλήματα -θα τα διαβάσω παρακάτω τι προβλήματα είναι, θα τα ακούσετε- και θέλουν να τα παίρνουν τα παιδιά τους την ώρα που τελειώνει το σχολείο τους.
Σας έστειλαν και εσάς ένα χαρτί και έστειλαν και στον υπεύθυνο σύμβουλο αυτό το χαρτί. Πήγε ο κ. Γούσος στο Νέο Κόσμο και αυτήν τη στιγμή υπάρχει πρόβλημα σοβαρό και καταγγέλλουν οι άνθρωποι αυτοί ότι θα πρέπει να δείτε εάν ο ν. 2525, που αφορά τα ολοήμερα σχολεία, θεωρεί ότι πρέπει να είναι υποχρεωτική η φοίτηση των παιδιών να παραμείνουν μέχρι τις 17.00'. Θα ρωτήσω τον κύριο Υπουργό να μου πει, με ποιο προεδρικό διάταγμα, υπουργική απόφαση, με ποιο θεσμικό πλαίσιο εφαρμόσθηκε το ολοήμερο σχολείο.
Στη Γερμανία και στο εξωτερικό, που λέτε ότι εφαρμόζεται το ολοήμερο σχολείο, τα σχολεία που είναι ολοήμερα είναι το 3.3%. 'Εχουν όμως υποδομές. 'Εχουν γυμναστήρια, κολυμβητήρια, βιβλιοθήκες, εστιατόρια, που μαγειρεύουν εκείνη την ώρα το φαγητό και δεν το μεταφέρουν με τα ταπεράκια τους τα παιδιά και αναγκάζονται να το ζεστάνουν στο σχολείο!
Αυτό είναι και πέρα αν θέλετε και από το μεσογειακό μας ταμπεραμέντο όπου τρώμε στο σπίτι μας όλοι μαζί, ο παππούς, η γιαγιά κλπ. 'Ετσι, θα σπάσουμε τον ιστό της κοινωνίας μας ενώ είναι κάτι που μας στηρίζει ακόμη η οικογένεια. Θα τον σπάσουμε και αυτό τον ιστό, κύριε Υπουργέ. Θα φτάσουμε να έχουμε ένα παιδάκι επτά  χρονών κλεισμένο δέκα ώρες σε μια αίθουσα ενώ υπήρχαν τεράστιες αίθουσες και τις μοιράσατε και αυτές στα δύο για να κάνετε το ολοήμερο σχολείο.
Θα σας αναφέρω και ένα παράδειγμα: Στο συγκεκριμένο σχολείο υπήρχε αμφιθέατρο και ξέρετε ότι το αμφιθέατρο αναβαθμίζει πολιτιστικά, ψυχολογικά, όλο το κλίμα του σχολείου. Ισοπεδώσατε το αμφιθέατρο και το κάνατε εστιατόριο για να τρώνε τα παιδιά. Και φυσικά το φαγητό δεν μαγειρεύεται εκεί αλλά το φτιάχνουν οι γονείς στο σπίτι.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
'Αρα, είστε κατά του ολοήμερου σχολείου.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Ενα θέμα είναι αυτό.
Υπάρχει κάποιο άλλο θέμα από το 1ο Δημοτικό Σχολείο Αιγάλεω και έχω επιστολή τους μαζί μου, την οποία θα σας την καταθέσω και την οποία απευθύνουν σε όλους τους φορείς και στην επιστημονική ομάδα, για το πιλοτικό πρόγραμμα του ολοήμερου σχολείου και ειδικότερα στην κ. Τζάννη που είναι η προεδρεύουσα. Και εδώ θέλω να κάνω μια παρένθεση για να σας πω για την κ. Τζάννη, όπου υπάρχει μια καταγγελία της διδασκαλικής ομοσπονδίας με την οποία λένε, ότι η κ. Τζάννη πρέπει να φύγει από τη θέση αυτή, διότι δεν υπάρχει καμία συνεννόηση με τους δασκάλους. Δεν μπορεί η κ. Τζάννη να πηγαίνει στο σχολείο, κύριε Υπουργέ, και σε γονιό και να λέει, αν σ'αρέσει το ολοήμερο σχολείο, αν δεν σ'αρέσει πάρε το παιδί σου και πήγαινε σε άλλο σχολείο. Με ποιο δικαίωμα το λέει αυτό; Ποια ψυχολογική και επιστημονική ομάδα ανθρώπων είναι αυτή που θα πάρει ένα παιδάκι μικρό από τη γειτονιά του, από την τάξη του και θα το πάει σ'ένα άλλο σχολείο; Τι ψυχολογική βία είναι αυτή; Εδώ θυμάμαι εγώ στο σχολείο μου μεγαλύτερα παιδιά που τα αλλάζαμε από το ένα τμήμα στο άλλο, είτε γιατί ήταν περισσότερα είτε γιατί ήταν λιγότερα και έκλαιγαν και μας παρακαλούσαν και μας έλεγαν να μη φύγουν απ'την τάξη τους και σεις μου λέτε για παιδάκια της πρώτης δημοτικού;
'Αρα, υπάρχουν φοβερά προβλήματα, κύριε Υπουργέ, και πρέπει να τα δείτε, διότι δεν πρέπει να κολλάμε στον τύπο του νόμου αλλά πρέπει να βλέπουμε το νόμο και από ανθρωπιστικής πλευράς.
( Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού )
ΠΡΟΕΔΡΕΥΩΝ (Λουκάς Αποστολίδης): Τελειώνετε, κυρία Αράπη.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, θα με αφήσετε για λίγο, γιατί θέλω να καταθέσω τους προβληματισμούς του συλλόγου γονέων και κηδεμόνων.
Λέει τα εξής ο σύλλογος: "Η φοίτηση των παιδιών μας στο ολοήμερο επί οκτώ έως δέκα ώρες ημερησίως, τα κουράζει σωματικά και ψυχικά. Αρκετά παιδιά επιστρέφουν στα σπίτια τους και δεν έχουν διάθεση να ασχοληθούν με τίποτα. Αρχίζουν να εμφανίζουν συμπτώματα μελαγχολίας και διάσπασης προσοχής. Εκδηλώνονται φαινόμενα αρνητισμού στη σχέση τους με το σχολείο και με τους γονείς τους, κλαίνε χωρίς λόγο και δεν έχουν ελεύθερο χρόνο για παιχνίδι κ.α." Και φυσικά γίνεται αυτό, κύριε Υπουργέ, όταν έχουμε τάξεις "κλουβιά", όταν έχουμε σχολεία που γνωρίζετε μέσα στο κέντρο της Αθήνας.
Και συνεχίζουν: "Τα παραπάνω προβλήματα, είναι ιδιαίτερα οξυμμένα στα παιδιά των πρώτων τάξεων του σχολείου.
Η ημερήσια διδακτέα ύλη στα πλαίσια λειτουργίας του σχολείου δεν αφομοιώνεται επαρκώς.
'Ολα τα παιδιά του σχολείου μας είναι απασχολημένα να παρακολουθούν προγράμματα μελέτης των μαθημάτων της επόμενης μέρας και δημιουργικής απασχόλησης..." Και γνωρίζετε πολύ καλά, κύριε Υπουργέ, τι γίνεται σ'ένα τραπεζάκι με τα μικρά παιδιά που χτυπάει το ένα παιδί το άλλο, που πειράζει το ένα το άλλο κλπ. Πώς μπορούν, λοιπόν, αυτά τα παιδιά να διαβάσουν και να συγκεντρωθούν;
'Αρα, κύριε Υπουργέ, πρέπει οπωσδήποτε να δούμε όλοι μαζί για το καλό της Παιδείας, για το καλό αν θέλετε και του ολοήμερου σχολείου πόσοι είναι οι γονείς αυτοί που δουλεύουν και οι δύο και πόσα παιδιά είναι αυτά και πόσοι απ'αυτούς θέλουν ν'αφήσουν τα παιδιά τους σ'ένα ολοήμερο σχολείο. Σ'αυτές τις περιπτώσεις καλώς. 'Οσοι όμως γονείς θέλουν να παίρνουν τα παιδιά τους...
( Στο σημείο αυτό κτυπάει επανειλημμένα το κουδούνι λήξεως του χρόνου ομιλίας της κυρίας Βουλευτού )
ΠΡΟΕΔΡΕΥΩΝ (Λουκάς Αποστολίδης): Γίνατε σαφής, κυρία Αράπη.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, θέλω να με αφήσετε να ολοκληρώσω.
ΠΡΟΕΔΡΕΥΩΝ (Λουκάς Αποστολίδης): Δεν είναι θέμα να σας αφήσω εγώ να ολοκληρώσετε. Τελείωσε ο χρόνος σας. Αν θέλετε καταθέστε το υπόμνηνα στα Πρακτικά.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: 'Εχω πολλά να καταθέσω στα Πρακτικά.
Και δεν μιλάμε μόνο για το σχολείο του Νέου Κόσμου είναι και το σχολείο της Αργυρούπολης και στο Γαλάτσι και αλλού. Ανέφερε και η "ΕΛΕΥΘΕΡΟΤΥΠΙΑ" χθες.
ΠΡΟΕΔΡΕΥΩΝ (Λουκάς Αποστολίδης): Εξάλλου έρχεται και η καινούρια Κυβέρνηση, εκλογές έχουμε να τα πείτε πάλι.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Πρέπει λοιπόν, κύριε Υπουργέ, να υπάρχει υποδομή. Δεν έχουμε υποδομή και γι'αυτό δημιουργούνται τεράστια προβλήματα. 'Αλλωστε, δεν έγινε και καμία έρευνα πριν και δεν ήλθατε και σε συνεννόηση με τους φορείς.
( Στο σημείο αυτό η Βουλευτής κ. Βασιλική Αράπη-Καραγιάννη καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής )
ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, κάνω έκκληση και προς τον κύριο Υπουργό και προς τους συναδέλφους να πάμε στο μισό χρόνο, δευτερολογώντας, μια και η μέρα είναι αυτή που είναι σήμερα. Θα δώσω στον κ. Δαμιανό πέντε λεπτά και στη συνέχεια, άλλα πέντε λεπτά στον κύριο Υπουργό και ο κ. Βουλγαράκης και να κλείσουμε. Εσείς, κύριοι συνάδελφοι, μιλήσατε ήδη επτά λεπτά, παράκληση να κλείσουμε λίγο τη διαδικασία πιο γρήγορα.
Ορίστε, κύριε Δαμιανέ.
ΘΕΟΔΩΡΟΣ ΔΑΜΙΑΝΟΣ: Κύριε Πρόεδρε, συμφωνούμε ως ερωτευμένοι να κόψουμε λίγο το χρόνο.
ΠΡΟΕΔΡΕΥΩΝ (Λουκάς Αποστολίδης): Μπήκατε στο θέμα σωστά, για να μη μας περάσουν και για ανέραστους!
ΘΕΟΔΩΡΟΣ ΔΑΜΙΑΝΟΣ: Ερωτευμένοι και σφόδρα με τις συζύγους μας.
ΠΡΟΕΔΡΕΥΩΝ (Λουκάς Αποστολίδης): Αυτό είναι πολύ καλό, κύριε Δαμιανέ. ΘΕΟΔΩΡΟΣ ΔΑΜΙΑΝΟΣ: Αυτό το λέω για να μη μας περάσουν ερωτευμένους με κάποιες άλλες.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Αλλά πρέπει να βρούμε το σωστό "άγιο".
ΠΡΟΕΔΡΕΥΩΝ (Λουκάς Αποστολίδης): 'Οποιος και να είναι ο "άγιος", ο έρωτας να υπάρχει.
ΘΕΟΔΩΡΟΣ ΔΑΜΙΑΝΟΣ: Προεκλογική περίοδος είναι. Χθες δεν μπορούσαμε να το γιορτάσουμε, το γιορτάζουμε σήμερα. Οι δύο ημέρες είναι κολλητά. Κάνεις επιλογή ημέρας.
ΠΡΟΕΔΡΕΥΩΝ (Λουκάς Αποστολίδης): Να μη νομίζουν ότι είμαστε ερωτευμένοι μόνο με την πολιτική.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Ερωτευμένοι με την παιδεία είμαστε.
ΘΕΟΔΩΡΟΣ ΔΑΜΙΑΝΟΣ: Με την παιδεία πρέπει να είναι όλοι ερωτευμένοι και γι'αυτό απορώ πώς ο Υπουργός, ο οποίος κατά τα άλλα διατηρεί χαμηλούς τόνους, επιμένει να υπερασπίζεται κάτι, το οποίο έχει ήδη καταδικαστεί.
'Ακουσα ορισμένα περίεργα πράγματα. Το πρώτο περίεργο, αυτό το περίφημο -εγώ το χαρακτήρισα επαίσχυντο- έντυπο. Και δεν το χαρακτήρισα μόνο λόγο χρώματος. Το πράσινο χρώμα είναι ωραίο. Αν εξαιρέσουμε ότι εκφράζει το ΠΑ.ΣΟ.Κ., κατά τα άλλα είναι ωραίο.
Κύριε Υφυπουργέ, πείτε μου ποιος 'Ελληνας διαβάζει αυτό το πράγμα και λέει ότι είναι τα λεφτά της Ευρωπαϊκής 'Ενωσης που σας "υποχρεώνει", κατά πως είπατε, να κάνετε διαφήμιση όχι βέβαια παραμονές των εκλογών, αυτό το άσπρο πραγματάκι στην τελευταία σελιδούλα; Μα, αυτήν τη σελίδα, κύριε Υφυπουργέ, τη διαβάζει όποιος τη γυρίσει ανάποδα. Γιατί διαβάζουν το μέσα που είναι η προπαγάνδα για την οποία λέμε και δεν προχωρούν στο τέλος.
Να σας πω και κάτι ακόμα; Ξεκινάει, φωτογραφία και χαιρετισμός από τον κύριο Υπουργό, από κάτω Υπουργείο Εθνικής Παιδείας και Θρησκευμάτων, Ευρωπαϊκή 'Ενωση πουθενά, Υπουργείο Εθνικής Παιδείας και Θρησκευμάτων, μα Ευρωπαϊκή 'Ενωση πουθενά.
Τώρα να πούμε και τι γράφεται μέσα.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Θέλω να σας πω το λάθος σας.
ΘΕΟΔΩΡΟΣ ΔΑΜΙΑΝΟΣ: Να μου το πείτε, κύριε Υφυπουργέ.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Επιχειρησιακό Πρόγραμμα Εκπαίδευσης και Αρχικής Επαγγελματικής Κατάρτισης ΕΠΕΑΕΚ. 'Ετσι χαρακτηρίζεται το δεύτερο Κοινοτικό Πλαίσιο Στήριξης από το Υπουργείο Παιδείας.
ΘΕΟΔΩΡΟΣ ΔΑΜΙΑΝΟΣ: Και ποιος 'Ελληνας πολίτης γνωρίζει αυτό το πράγμα;
ΠΡΟΕΔΡΕΥΩΝ (Λουκάς Αποστολίδης): Είναι λίγο κωδικοποιημένο.
ΘΕΟΔΩΡΟΣ ΔΑΜΙΑΝΟΣ: Ο 'Ελληνας πολίτης καταλαβαίνει αυτό. Αν δείτε και τις ταμπέλες που βάζουν οι συνάδελφοί σας Υπουργοί, λέει  συγχρηματοδοτούμενο από την Ευρωπαϊκή 'Ενωση. Εδώ δεν λέτε τίποτε τέτοιο.           Είναι μία καθαρή επαίσχυντη και ανέντιμη προπαγάνδα, γιατί γράφετε και ψεύδη εδώ μέσα.
Θα σας πω ορισμένα απ' αυτά. Μιλάτε για την επιμόρφωση των εκπαιδευτικών -το είπατε και μόνος σας- ενώ δεν έγινε επιμόρφωση. Πού έγινε επιμόρφωση; Προαιρετικα προγράμματα, λέγεται επιμόρφωση;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Δεν υπάρχει υποχρεωτικό.
ΘΕΟΔΩΡΟΣ ΔΑΜΙΑΝΟΣ: Ποιο δεν υπάρχει υποχρεωτικό; Επί εποχής μας ήταν υποχρεωτική η επιμόρφωση των εκπαιδευτικών και η αρχική εισαγωγική και η τρίμηνη περιοδική.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Υπάρχει και σήμερα.
ΘΕΟΔΩΡΟΣ ΔΑΜΙΑΝΟΣ: Πού την κάνετε; Εδώ κάνατε μόνο προαιρετικά προγράμματα. Είπαμε πως κάποιοι κομματικοί φίλοι θα δικαιολογήσουν τα λεφτά, τα οποία διαχειρίζονται από το ΕΠΕΑΕΚ.
Αξιολόγηση εκπαιδευτικού αποτελέσματος. Πέραν του ότι ρίχνετε την ευθύνη με έμμεσο πλην σαφή τρόπο στην  πλάτη του καημένου του δάσκαλου και του καθηγητή, γιατί αυτό λέτε στην ουσία, δεν κάνετε αξιολόγηση. Αυτή η περίφημη επιτροπή-φάντασμα τέσσερα χρόνια τώρα ετοιμάζει -δεν υπάρχει καν επιτροπή- τα κριτήρια αξιολόγησης, όπως και τη μοριοδότηση μεταθέσεων, αποσπάσεων κλπ. Γνωρίζετε πολύ καλά ότι ουδέποτε λειτούργησε και φυσικά μη λειτουργούσα δεν μπορεί να έχει βγάλει και κριτήρια. Δεν κάνετε αξιολόγηση. Το μόνο που κάνατε είναι το ΣΜΑ, αυτούς τους πραιτωριανούς που ακόμη δεν λειτουργούν, ακυρώνοντας στην ουσία το έργο των εκπαιδευτικών συμβούλων, των σχολικών συμβούλων που είναι και αυτοί δικό σας δημιούργημα. Αλλά το ΠΑ.ΣΟ.Κ. κατά τα ειωθότα τρώει τα παιδιά του. Δεν είναι η πρώτη φορά που ένας Υπουργός βγάζει τον προηγούμενο άχρηστο.
Για τις νέες αίθουσες σας είπα ότι δεν γράφεται πουθενά τίποτα. Και το ωραιότερο; Αναφέρεται το διαδίκτυο. Εδώ δεν έχετε κομπιούτερ, κύριε Υπουργέ, στα σχολεία, το διαδίκτυο μας μάρανε. Αν είναι ποτέ δυνατόν! Να μην μπω τώρα στα υπόλοιπα που αναφέρονται εδώ μέσα.
'Ακουσα όμως και από τον Κοινοβουλευτικό Εκπρόσωπο του ΠΑ.ΣΟ.Κ. και εκπλήττομαι πραγματικά, να αναφέρεται στην επετηρίδα για την οποία, τουλάχιστον η Νέα Δημοκρατία, συμφωνεί με την κατάργησή της, αλλά διαφωνούμε -και θα το ξαναπούμε- με αυτό το αστείο κατασκεύασμα που ήταν οι εξετάσεις, οι οποίες έγιναν. 'Ηταν ντροπή για τον ελληνικό λαό και για τους εκπαιδευτικούς, αυτή η μορφή εξετάσεων. Τώρα, πώς ξαφνικά μία τρίωρη και μόνο εξέταση αξιολογεί τον εκπαιδευτικό, αυτό μόνο το ΠΑ.ΣΟ.Κ. μπορούσε να το φαντασθεί.
Μας ρώτησε: "Τι φωνάζετε; Δεν χρειάζονται παραπάνω δάσκαλοι, αφού έχουμε μείωση του αριθμού των μαθητών". Αφού λοιπόν, δεν χρειαζόμαστε παραπάνω δασκάλους και νηπιαγωγούς, κύριε Υπουργέ, γιατί κρατάτε εννέα παιδαγωγικά τμήματα για δασκάλους και εννέα παιδαγωγικά τμήματα για νηπιαγωγούς; Γιατί βγάζετε εκπαιδευτικούς εν γνώσει σας ότι δεν πρόκειται να τους βάλετε να δουλέψουν; Δώστε απαντήσεις σε αυτά. Αυτά είναι που καίνε την εκπαιδευτική κοινότητα.
ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ, έχετε το λόγο, μόνο που ο χρόνος σας είναι ο μισός.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ναι, αλλά θα πρέπει να απαντήσω σε όλα, κύριε Πρόεδρε, έστω και συντομογραφικά.
ΠΡΟΕΔΡΕΥΩΝ (Λουκάς Αποστολίδης): 'Εχετε απαντήσει πολλές φορές σε όλα και θα έχει κατανόηση ο κ. Βουλγαράκης.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Ξεκινάω από την τελευταία παρατήρηση του συναδέλφου σχετικά με την επιμόρφωση.
Γίνεται και επιμόρφωση και μετεκπαίδευση εκπαιδευτικών της πρωτοβάθμιας και δευτεροβάθμιας εκπαίδευσης. Η εξομοίωση είναι μία προστιθέμενη αξία στην επιμόρφωση των εκπαιδευτικών. Δεν έγινε με διοικητικό αυτοματισμό. Δεν είπαμε ότι το διετές πτυχίο μετράει ή ισοτιμείται με το τετραετές. Είναι διετείς σπουδές οργανωμένες από τα παιδαγωγικά τμήματα των πανεπιστημίων. Εάν το αμφισβητείτε, παρακολουθήστε κανένα από αυτά και αν το αμφισβητείτε, ρωτήστε και αυτούς που πήραν τα πτυχία της εξομοίωσης, που είναι δεκαεννέα χιλιάδες εκπαιδευτικοί.
Και η εισαγωγική επιμόρφωση γίνεται και η περιοδική και η στελεχιακή, διοικητικών στελεχών, για πρώτη φορά και η μετεκπαίδευση. 'Εχουμε όμως δύο αξιολογήσεις. Την αρχική, με το διαγωνισμό του ΑΣΕΠ και ξέρετε πολύ καλά ότι ο 2525/97 προβλέπει στη συνέχεια, από το 2002 και μετά, μετά την πενταετή μεταβατική περίοδο, προβλέπει το Πιστοποιητικό Διδακτικής και Παιδαγωγικής Επάρκειας...
ΘΕΟΔΩΡΟΣ ΔΑΜΙΑΝΟΣ: Ζήσε Μάη μου να φας τριφύλλι.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Για σας ισχύει, για μας δεν ισχύει, διότι εμείς θα κυβερνούμε και θα εφαρμόσουμε το νόμο με πληρότητα και μετά την πάροδο αυτού του πενταετούς χρονικού διαστήματος.
Είπατε για τους δασκάλους, οι οποίοι λείπουν και επικαλεσθήκατε μία καταγγελία της ΔΟΕ, χωρίς να φέρετε κανένα απολύτως στοιχείο. Εγώ επικαλέσθηκα στοιχεία, τα οποία μας έστειλαν οι διευθυντές όλων των δημοτικών σχολείων της χώρας και αυτά είναι καταγεγραμμένα και στα σχολεία και στο Υπουργείο Παιδείας.
Με βάση τα στοιχεία, λοιπόν, των διευθυντών όλων των σχολικών μονάδων της χώρας, τέσσερις χιλιάδες εξακόσιοι δέκα εννέα δάσκαλοι είναι επιπλέον των κενών οργανικών θέσεων αυτήν τη στιγμή. Είναι χίλιοι πεντακόσιοι για διδασκαλία σε τμήματα δημιουργικής απασχόλησης. Επιπλέον τριακόσιοι ενενήντα εννέα για διδασκαλία αλλοδαπών μαθητών σε τάξεις υποδοχής.  Επιπλέον εκατόν σαράντα τρεις για διδασκαλία σε προαπαρασκευαστικά τμήματα τσιγγανοπαίδων. Και δύο χιλιάδες πεντακόσιοι εβδομήντα επτά επιπλέον δάσκαλοι διδάσκουν σε τμήματα που ήταν με είκοσι εννέα, είκοσι οκτώ, είκοσι έξι μαθητές, τα διασπάσαμε στη μέση και τα κάνανε δεκατριάρια. Είναι δύο χιλιάδες πεντακόσιοι εβδομήντα επτά εκπαιδευτικοί.
'Οταν κάποιοι προϊστάμενοι αρνούνται να εφαρμόσουν το νόμο ή διασπούν ένα τμήμα των είκοσι δύο παιδιών σε δύο εντεκάρια, αυτοί πρέπει να μείνουν ανέλεγκτοι; Αν νομίζετε πως είναι έτσι, τότε εγώ αντιστρέφω την Πιραντελική παρατήρηση που έκανε ο κ. Βουλγαράκης ότι "δεν είναι έτσι όπως νομίζετε". 'Ετσι είναι στην πραγματικότητα.
ΘΕΟΔΩΡΟΣ ΔΑΜΙΑΝΟΣ: Είπε: "'Ετσι είναι αν έτσι νομίζετε".
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
"'Ετσι είναι όπως εμείς το αποδεικνύουμε".
'Ερχομαι τώρα στο περιοδικό. Το τελευταίο σας πείραξε;
'Εχουμε βγάλει το πρώτο περιοδικό μας για το τι επρόκειτο να κάνουμε το 1997. Κυκλοφόρησε και εδώ μέσα καταγράφεται με κάθε λεπτομέρεια αυτό που επαναλαμβάνεται τώρα ως υλοποίηση και εφαρμογή.
Το 1998 βγάλαμε το "Μετά το γυμνάσιο τι;" και αυτό φέρει τους τίτλους ΕΠΕΑΕΚ, τις "μπαταρίες" της Ευρωπαϊκής 'Ενωσης και ενημερώνουμε τον κόσμο κάθε φορά για το τι προγραμματίζουμε και για το τι θα γίνει.
ΓΕΩΡΓΙΟΣ ΒΟΥΛΓΑΡΑΚΗΣ: Μπορώ να τα έχω αυτά;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
Βεβαίως. Αυτά έχουν διατεθεί εδώ και χρόνια. Υπάρχουν σε όλες τις σχολικές μονάδες.
Πρόγραμμα σπουδών επιλογής. Το ίδιο. Δεν έπρεπε να ενημερώσουμε τον ελληνικό λαό για τα προγράμματα σπουδών επιλογής; Δεν έπρεπε να ενημερώσουμε τον ελληνικό λαό για το Ανοικτό Ελληνικό Πανεπιστήμιο;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Ε, λοιπόν, κάνουμε και στο τέλος μια νέα ενημέρωση εφ' όλης της ύλης, για ό,τι υλοποιήθηκε μέσα στην τριετία μέχρι το 2000.
Λοιπόν, αυτά είναι τα περιοδικά τα "επαίσχυντα". Αλλά εγώ ρωτώ: Ποιο είναι το επαίσχυντο και αναιδές περιοδικό; Είναι το ψευδές, είναι το αναληθές.
Και εγώ ρωτώ: Υπάρχουν ή δεν υπάρχουν επτακόσια ολοήμερα νηπιαγωγεία; 'Εχετε πάει να τα δείτε; Υπάρχουν ή δεν υπάρχουν χίλια πεντακόσια τμήματα διευρυμένου ωραρίου; 'Εχετε επισκεφθεί κανένα απ' αυτά; Υπάρχουν ή δεν υπάρχουν εν λειτουργεία είκοσι οκτώ πρότυπα ολοήμερα δημοτικά σχολεία; 'Εχετε επισκεφθεί κανένα απ' αυτά; Υπάρχουν ή δεν υπάρχουν πεντακόσιες σχολικές βιβλιοθήκες όπου η κάθε μια εφοδιάζεται αυτές τις μέρες με τέσσερις χιλιάδες βιβλία, όχι σχολικά εξωσχολικά; Ναι υπάρχουν, αλλά κάντε τον κόπο να τα δείτε.
'Εχετε επισκεφθεί κανένα διαπολιτισμικό σχολείο; Πηγαίνετε στο Γκάζι και ρωτήστε τους γονείς, ρωτήστε τα παιδιά, ρωτήστε τους εκπαιδευτικούς και μη βάλλετε εναντίον των εκπαιδευτικών και των επιτυχιών τους.
ΘΕΟΔΩΡΟΣ ΔΑΜΙΑΝΟΣ: Δεν είναι ψεύδος ότι τους δίνετε πρόσβαση στο internet;
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Για την ιδιωτική εκπαίδευση, επιτέλους ελάτε να σας δώσουμε αναλυτικά στοιχεία: Πόσα είναι τα δημοτικά, πόσα είναι τα νέα, πόσα είναι αυτά που κλείνουν, πόσα είναι τα τμήματα, πόσος είναι ο αριθμός των μαθητών.
Σας δίνω ένα στοιχείο. Από το 1990 μέχρι το 1999 η διακύμανση της σχέσης μεταξύ ιδιωτικής και δημόσιας εκπαίδευσης είναι σταθερή με μια εκατοστιαία διαφοροποίηση.
Από το 1990 μέχρι τώρα το 4% του μαθητικού πληθυσμού απορροφά η ιδιωτική εκπαίδευση. 'Αλλοτε είναι 4,1%, άλλοτε 4,2%, 4,3%. Το 96% των μαθητών της χώρας πηγαίνει στη δημόσια εκπαίδευση. Να τελειώνουν πια αυτές οι κραυγές και οι αφηρημένες αναφορές.
Για το ολοήμερο σχολείο: Η Νέα Δημοκρατία μας λέει, μα δεν κάνατε όλα τα σχολεία ολοήμερα μέσα σε τρία χρόνια! Και εμείς λέμε ότι δεν προλάβαμε αλλά με γεωμετρική πρόοδο γενικεύουμε και εξαπλώνουμε την εφαρμογή.
'Ερχεται το ΔΗ.Κ.ΚΙ. και λέει, μα πως θα γίνει με το ολοήμερο σχολείο, δεν το θέλουν οι γονείς, θέλουν τα παιδιά να τρώνε στο σπίτι, γιατί σπάει -λένε- ο οικογενειακός ιστός.
Και εγώ ρωτώ τώρα: Τα θέλουμε ή δεν τα θέλουμε τα ολοήμερα σχολεία; Και αν τυχόν συζητούσαμε το θέμα, ακόμη και σήμερα θα το συζητούσαμε το θέμα. Να η διαφορά μας. Εμείς παίρνουμε αποφάσεις, τις υλοποιούμε σας καλώ πηγαίνετε να ρωτήσετε τους γονείς, τους μαθητές και τους εκπαιδευτικούς στα ολοήμερα νηπιαγωγεία, στα ολοήμερα δημοτικά. Ξέρετε τι ζήτηση έχει αυτήν τη στιγμή ο νέος θεσμός;
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Οι γονείς διαμαρτύρονται, κύριε Υπουργέ. ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αν γνωρίζετε τη ζήτηση, μην το συζητάτε άλλο. Πείτε μας πως θα το βελτιώσουμε.
ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, παρακαλώ ολοκληρώστε. Είπαμε να συντομεύσουμε, το σεβάστηκε ο κύριος συνάδελφος προηγουμένως, να το σεβαστείτε και εσείς.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Σε ένα λεπτό τελειώνω, κύριε Πρόεδρε. Από πέντε λεπτά μιλούν όλοι, αλλά δεν μπορώ εγώ να απαντήσω σε πέντε λεπτά σε όλους. Αυτή είναι μια διαφορά και νομίζω ότι πρέπει να τη σεβαστείτε.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Σαράντα πέντε γονείς πήγαν σήμερα, δεν πήγα εγώ ...
ΠΡΟΕΔΡΕΥΩΝ (Λουκάς Αποστολίδης): Παρακαλώ, κυρία Αράπη, μην κάνετε διάλογο.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Τελειώνω με το εξής: Μας κατηγορούν ότι δεν έχει όραμα η εκπαιδευτική μεταρρύθμιση. Μα, το όραμα της εκπαιδευτικής μεταρρύθμισης είναι να φτιάξουμε ένα εκπαιδευτικό δημόσιο σύστημα δωρεάν εκπαίδευσης που θα βγάλει παιδιά με γενική παιδεία ...
ΒΑΣΙΛΙΚΗ ΑΡΑΠΗ ΚΑΡΑΓΙΑΝΝΗ: Να τα κάνουμε ρομπότ χωρίς προσωπικότητα και χωρίς κρίση.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):...
 με εξειδίκευση, με ανθρωπιστικές γνώσεις, με ευαισθησία, με φίλτρα διαλογής των πληροφοριών διότι ζούμε στην κοινωνία της γνώσης και των πληροφοριών για να αυτοπροσδιορίζεται ο πολίτης της παγκοσμιοποιημένης κοινωνίας. 'Οχι να είναι ενεργούμενο της αγοράς εργασίας, αλλά να έχει τα εφόδια να προσδιορίζει και τη φύση της αγοράς εργασίας, όχι να υπηρετεί την αγορά εργασίας, αλλά η αγορά εργασίας να είναι εργαλείο της οικονομικής κοινωνικής αλλά και ανθρώπινης ανάπτυξής του.
Ευχαριστώ.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Δεν μας θέλουν οι Ευρωπαίοι μορφωμένους, κύριε Υπουργέ.
ΠΡΟΕΔΡΕΥΩΝ (Λουκάς Αποστολίδης): Μα, κυρία Αράπη, σας είπα και προηγούμενα. Δεν είναι καλό αυτό που κάνετε, συνεχώς να διακόπτετε.
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Μας θέλουν ρομποτάκια.
ΠΡΟΕΔΡΕΥΩΝ (Λουκάς Αποστολίδης): Αυτές είναι μεγάλες κουβέντες. 
ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Αυτό το στόχο έχουν, κύριε Πρόεδρε. ΠΡΟΕΔΡΕΥΩΝ (Λουκάς Αποστολίδης): Είναι μεγάλες κουβέντες αυτές, κυρία συνάδελφε.
Ορίστε, κύριε Βουλγαράκη, έχετε το λόγο.
ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, φοβούμαι ότι ο κύριος Υπουργός παρεξήγησε τα όσα είπα, κατά τη διάρκεια της πρώτης τοποθέτησής μου από το Βήμα.
Εγώ δεν είπα, κύριε Υπουργέ, ότι δεν επιθυμείτε να φτιάξετε εκπαίδευση. Είπα απλώς ότι δεν μπορείτε, διότι αν μπορούσατε δεν θα υπήρχε ούτε αυτή η ανακατωσούρα στο χώρο της εκπαίδευσης ούτε αυτή η διαδικασία, την οποία είδαμε όλοι και ζήσαμε όλο αυτό το διάστημα και το περσινό και το προπέρσινο. Περί αυτού πρόκειται.
Θα συνέστηνα επίσης στον κύριο Υπουργό, στα στοιχεία τα οποία δίδει για τα ιδιωτικά σχολεία, να είναι φειδωλός, διότι δεν θέλω να με αναγκάσει, κατά τη διάρκεια της συζήτησης του νομοσχεδίου να φέρω τα αιτήματα από το Υπουργείο Παιδείας προς τα ιδιωτικά σχολεία, για να μπουν εκεί τα παιδάκια. Διότι υπάρχουν αιτήματα και από υπουργικά γραφεία, τα οποία έχουν φύγει.
ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων):
'Οχι σε όλα, σε κάποια υπάρχει ζήτηση.
ΓΕΩΡΓΙΟΣ ΒΟΥΛΓΑΡΑΚΗΣ: Πρέπει να ξέρετε -επειδή παροικούμε στην Ιερουσαλήμ και όταν κανείς είναι Βουλευτής Αθηνών η κοινωνία είναι ακόμη μικρότερη, γνωριζόμαστε όλοι κατά μία έννοια σ' αυτόν τον τόπο- ακριβώς σε τι αναφερόμαστε. Η πραγματικότητα είναι ότι επί των ημερών σας η ιδιωτική παιδεία έχει ανθίσει. Καλώς, να ανθίσει και η δημόσια.
Κύριε Πρόεδρε, η Βουλή διανύει τις τελευταίες της ώρες. Δεν νομίζω να υπάρχει δυνατότητα, να υπάρχει άλλος κοινοβουλευτικός έλεγχος στο Υπουργείο Παιδείας, πλην της διαδικασίας του νομοσχεδίου που θα ακολουθήσει.
Επειδή λοιπόν η Βουλή διανύει τις τελευταίες της ώρες, είναι λογικό η διαδικασία αυτή να αποκτά και ένα προεκλογικό κλίμα και να είναι ενταγμένη και μέσα σε μία ενδεχομένως προεκλογική ατμόσφαιρα.
Εν πάση περιπτώσει, θεωρώ ότι στο χώρο της εκπαίδευσης, κύριε Υπουργέ, δεν καταφέρατε να προχωρήσετε τίποτα. Αντίθετα, γυρίσατε πάρα πολλά χρόνια πίσω την εκπαίδευση, ενώ η πραγματικότητα είναι ότι είχατε την ευκαιρία και είχατε και την ανοχή, γιατί πλέον και η πανεπιστημιακή κοινότητα και η σχολική και οι μαθητές, αλλά και οι γονείς έχουν ωριμάσει στο να παρθούν κάποιες γενναίες αποφάσεις, που ωστόσο δεν θα προκαλούν αναταράξεις.
Πρέπει όμως να γίνει αντιληπτό ένα πράγμα. Για να μπορέσει οποιαδήποτε διαδικασία να προχωρήσει στο χώρο της εκπαίδευσης, πρέπει να υπάρχει διάλογος και σύνθεση απόψεων. Διαφορετικά, θέσφατα η ελληνική κοινωνία δεν ψηφίζει.
Προσωπικά εύχομαι στον κύριο Υφυπουργό, καλή επιτυχία στην περιφέρειά του. Λυπούμαι που το Κόμμα του δεν θα είναι στην Κυβέρνηση, αλλά θα απαλλαγεί ο ελληνικός λαός απ' όλην τη διαδικασία.
ΠΡΟΕΔΡΕΥΩΝ (Λουκάς Αποστολίδης): Ας αφήσουμε το λαό να το αποφασίσει, κύριε Βουλγαράκη.
Κηρύσσεται περαιωμένη η συζήτηση επί της υπ' αριθμόν 29 επερωτήσεως των Βουλευτών της Νέας Δημοκρατίας κυρίων Θεόδωρου Δαμιανού, Αθανάσιου Κονταξή, Θεοφάνη Δημοσχάκη, Ηλία Καλλιώρα, 'Αγγελου Μπρατάκου, Παναγιώτη Σκανδαλάκη, Μαρίας Κωνσταντοπούλου, Γεωργίου Αλεξόπουλου, Γεωργίου Καλού και Γεωργίου Βουλγαράκη προς τον Υπουργό Εθνικής Παιδείας και Θρησκευμάτων.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 10.00' λύεται η συνεδρίαση για αύριο Τρίτη 15 Φεβρουαρίου 2000 και ώρα 18.00' με αντικείμενο εργασιών του Σώματος: α) Κοινοβουλευτικό 'Ελετχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί.
Ο ΠΡΟΕΔΡΟΣ                                      ΟΙ ΓΡΑΜΜΑΤΕΙΣ

