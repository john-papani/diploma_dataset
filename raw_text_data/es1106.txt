      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΕΔΡΙΑΣΗ ΙΓ΄
      Τετάρτη 6 Νοεμβρίου 2002
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Επικύρωση Πρακτικών, σελ. 
      2. Ανακοινώνεται ότι τη συνεδρίαση παρακολουθούν μαθητές από το 12ο Δημοτικό Σχολείο Ζωγράφου, το Γυμνάσιο Αιγάλεω και το 7ο Δημοτικό Σχολείο Τρίπολης Αρκαδίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      Ανακοίνωση του δελτίου επικαίρων ερωτήσεων της Πέμπτης 7 Νοεμβρίου 2002, σελ.
      Γ. ΝΟΜΟΘΕΤΙΚΗ ΕΡΓΑΣΙΑ
      1. Συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση της από 14 Ιουνίου 2002 Πράξης Νομοθετικού Περιεχομένου «Έγκριση περιβαλλοντικών όρων, κήρυξη αναγκαστικών απαλλοτριώσεων και ρύθμιση λοιπών θεμάτων για την εκτέλεση του Ολυμπιακού έργου της Μαραθώνιας διαδρομής (ΦΕΚ 139 Α΄)»», σελ.
      2. Συζήτηση και απόφαση της Βουλής επί πρότασης αντισυνταγματικότητας, σελ
      ΟΜΙΛΗΤΕΣ
      Α. Επί της πρότασης αντισυνταγματικότητας:
      ΑΛΟΓΟΣΚΟΥΦΗΣ Γ., σελ.
      ΒΑΡΒΙΤΣΙΩΤΗΣ Ι., σελ.
      ΚΑΝΕΛΛΗ Λ., σελ.
      ΚΩΝΣΤΑΝΤΙΝΟΥ Φ., σελ.
      ΤΣΑΚΛΙΔΗΣ Ι., σελ.
      Β. Επί του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων:
      ΑΛΟΓΟΣΚΟΥΦΗΣ Γ., σελ.
      ΚΑΝΕΛΛΗ Λ., σελ.
      ΚΕΔΙΚΟΓΛΟΥ Β., σελ.
      ΚΩΝΣΤΑΝΤΙΝΟΥ Φ., σελ.
      ΛΕΓΚΑΣ Ν., σελ.
      ΜΑΝΟΣ Σ., σελ.
      ΜΗΤΣΟΤΑΚΗΣ Κ., σελ.
      ΞΗΡΟΤΥΡΗ Α., σελ.
      ΠΑΥΛΟΠΟΥΛΟΣ Π., σελ.
      ΣΠΗΛΙΟΠΟΥΛΟΣ Κ., σελ.
      ΤΡΥΦΩΝΙΔΗΣ Γ., σελ.
      ΤΣΑΚΛΙΔΗΣ Ι., σελ.
      
ΠΡΑΚΤΙΚΑ  ΒΟΥΛΗΣ
Ι΄  ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Γ΄
ΣΥΝΕΔΡΙΑΣΗ  ΙΓ΄
Τετάρτη 6 Νοεμβρίου 2002

      Αθήνα, σήμερα στις 6 Νοεμβρίου 2002, ημέρα Τετάρτη και ώρα 10.44΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
      Έχω την τιμή να ανακοινώσω στο Σώμα το δελτίο επικαίρων ερωτήσεων της Πέμπτης 7 Νοεμβρίου 2002.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2&3 Καν. Βουλής)
      1.- Η με αριθμό 78/4-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Ιωάννη Γιαννακόπουλου προς τους Υπουργούς Ανάπτυξης, Υγείας και Πρόνοιας, σχετικώς με την απαγόρευση της παραγωγής και της χρήσης αμιάντου στη χώρα μας. 
      2.- Η με αριθμό 85/4-11-2002 επίκαιρη ερώτηση του Βουλευτή της Νέας Δημοκρατίας κ. Παναγιώτη Σκανδαλάκη προς τον Υπουργό Μεταφορών και Επικοινωνιών, σχετικώς με την αναστολή των πτήσεων της Ολυμπιακής Αεροπορίας προς την Αυστραλία. 
      3.- Η με αριθμό 83/4-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τους Υπουργούς Υγείας και Πρόνοιας, Εσωτερικών, Δημόσιας Διοίκησης και Αποκέντρωσης, σχετικώς με τη στελέχωση του Νοσοκομείου Παπαγεωργίου, την ένταξή του στο Εθνικό Σύστημα Υγείας κλπ. 
      4.- Η με αριθμό 81/4-11-2002 επίκαιρη ερώτηση της Βουλευτού του Συνασπισμού της Αριστεράς και της Προόδου κ. Ασημίνας Ξηροτύρη-Αικατερινάρη προς τον Υπουργό Εργασίας και Κοινωνικών Ασφαλίσεων, σχετικώς με τη μεταφορά του αξονικού τομογράφου από το Νοσοκομείο του Ιδρύματος Κοινωνικών Ασφαλίσεων Παναγία Θεσσαλονίκης στο Πολυιατρείο της Τούμπας. 
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ.2&3 Καν. Βουλής)
      1.- Η με αριθμό 76/4-11-2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Μιχάλη Καρχιμάκη προς τον Υπουργό Υγείας και Πρόνοιας, σχετικώς με την αντιμετώπιση των προβλημάτων των φοιτητών με αναπηρίες στην Τριτοβάθμια Εκπαίδευση. 
      2.- Η με αριθμό 82/4-11-2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη φύλαξη των σχολείων. 
      3.- Η με αριθμό 84/4-11-2002 επίκαιρη ερώτηση του Βουλευτή του Κομμουνιστικού Κόμματος Ελλάδος, κ. Γεωργίου Χουρμουζιάδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου, να προχωρήσει στην κατάργηση της Πράξης Νομοθετικού Περιεχομένου για τις μαθητικές κινητοποιήσεις κλπ. 
      
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Περιβάλλοντος, Χωροταξίας και Δημοσίων Έργων: «Κύρωση της από 14 Ιουνίου 2002 Πράξης Νομοθετικού Περιεχομένου «Έγκριση περιβαλλοντικών όρων, κήρυξη αναγκαστικών απαλλοτριώσεων και ρύθμιση λοιπών θεμάτων για την εκτέλεση του Ολυμπιακού έργου της Μαραθώνιας διαδρομής (ΦΕΚ 139 Α΄)»».
      Κύριοι συνάδελφοι, σας υπενθυμίζω ότι η Διάσκεψη των Προέδρων αποφάσισε στη συνεδρίασή της στις 31/10/2002 να συζητηθεί αυτό το νομοσχέδιο σε μία συνεδρίαση. 
      Προχωρούμε στη συζήτηση του σχεδίου νόμου.
      Το λόγο έχει ο εισηγητής του ΠΑ.ΣΟ.Κ. κ. Κωνσταντίνος Σπηλιόπουλος.
      Έχω την τιμή να ανακοινώσω στο Σώμα ότι από τη Νέα Δημοκρατία ορίζεται ως Κοινοβουλευτικός Εκπρόσωπος ο Βουλευτής Α’ Αθήνας κ. Γεώργιος Αλογοσκούφης και από το Συνασπισμό της Αριστεράς και της Προόδου ορίζεται ως ειδική αγορήτρια η Βουλευτής κ. Αικατερίνη Ξηροτύρη Αικατερινάρη.
      Ορίστε, κύριε Σπηλιόπουλε, έχετε το λόγο.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρίες και κύριοι συνάδελφοι, με το συζητούμενο νομοσχέδιο κυρώνεται σύμφωνα με το άρθρο 44 παρ.1 του Συντάγματος η από 14 Ιουνίου 2002 πράξη νομοθετικού περιεχομένου με τίτλο «’Εγκριση περιβαλλοντικών όρων, κήρυξη αναγκαστικών απαλλοτριώσεων και ρύθμιση ειδικών θεμάτων για την εκτέλεση του Ολυμπιακού έργου της Μαραθώνιας διαδρομής». 
      Επειδή στην επιτροπή είχε αναφερθεί και ίσως αναφερθεί και σήμερα ότι η συζήτηση αυτή και η διαδικασία κύρωσης της Σύμβασης είναι αντισυνταγματική, θα ήθελα για άρση κάθε παρεξήγησης να αναφέρω κατ’ αρχήν όσα ορίζει το άρθρο 44 παρ.1. 
      Το άρθρο αυτό λέει ότι οι πράξεις αυτές υποβάλλονται στη Βουλή για κύρωση, σύμφωνα με τις διατάξεις του άρθρου 72 παρ.1 μέσα σε σαράντα μέρες από την έκδοσή τους ή μέσα σε σαράντα μέρες από τη σύγκλιση της Βουλής σε σύνοδο. Επειδή η πράξη νομοθετικού περιεχομένου υπεγράφη στις 14 Ιουνίου και επειδή η σύγκλιση της Ολομέλειας της Βουλής έγινε στις 8 Οκτωβρίου μετά τις θερινές διακοπές, γίνεται φανερό ότι δεν υπάρχει κανένα θέμα αντισυνταγματικότητας.
      Κύριοι συνάδελφοι, είναι σε όλους γνωστό ότι μετά την ανάληψη των Ολυμπιακών Αγώνων του 2004 η χώρα μας ανέλαβε την υποχρέωση για την κατασκευή ορισμένων έργων, τα οποία βεβαίως είναι απαραίτητα για τη διεξαγωγή των Ολυμπιακών Αγώνων. Η υποχρέωση αυτή αναλήφθηκε με τη Σύμβαση που υπογράφτηκε μεταξύ της ΔΟΕ και της χώρας μας. 
      Μεταξύ των υποχρεώσεων της χώρας μας είναι και το έργο της αναβάθμισης, της βελτίωσης και του εκσυγχρονισμού της Λεωφόρου Μαραθώνος. Το έργο αυτό εντάχθηκε στα ολυμπιακά έργα. Ως γνωστόν η λεωφόρος αυτή είναι η κλασική μαραθώνιος διαδρομή, η διαδρομή στην οποία θα διεξαχθεί ο Μαραθώνιος, το αγώνισμα με τη μεγαλύτερη προβολή και τη μεγαλύτερη τηλεθέαση. 
      Ο αρχικός σχεδιασμός του έργου προκάλεσε αντιρρήσεις και ενστάσεις από οικολογικές οργανώσεις, αλλά και από κατοίκους των περιοχών από τις οποίες διέρχεται η λεωφόρος Μαραθώνος. Πολλές από τις αντιρρήσεις υπήρξαν δικαιολογημένες γι’ αυτό οι αρμόδιες αρχές και το ΥΠΕΧΩΔΕ προσέγγισαν με περισσότερη οικολογική ευαισθησία, θα έλεγα, και άκουσαν προσεκτικότερα τις ανησυχίες των κατοίκων και των φορέων με τους οποίους συνεργάστηκαν, έχοντας ως αρχή ότι οποιοδήποτε έργο, αλλά κυρίως τα ολυμπιακά έργα πρέπει να έχουν την ευρύτερη συναίνεση και υποστήριξη των πολιτών, ώστε να δώσουν ως χώρα το καλύτερο δυνατό αποτέλεσμα και οι αρμόδιες αρχές αποφάσισαν να ανασχεδιάσουν το έργο.
      Με τον ανασχεδιασμό οι παρεμβάσεις είναι φιλικότερες προς το περιβάλλον και η λειτουργία του έργου αναβαθμίζεται ποιοτικά. Με τον ανασχεδιασμό προέκυψαν σημαντικά οφέλη για το περιβάλλον και τους κατοίκους, χωρίς βέβαια να υποβαθμίζεται η λειτουργικότητα, η ποιότητα και η αισθητική του έργου.
      Έτσι, λοιπόν, προέκυψε μείωση κατά χίλια περίπου δέντρα, τα οποία θα κοπούν για να κατασκευαστεί το έργο. Στο σύνολο, τα δέντρα που θα κοπούν σύμφωνα με τη μελέτη περιβαλλοντικών επιπτώσεων, κύριοι συνάδελφοι, θα είναι λιγότερο από χίλια. Και βέβαια, αυτά τα δέντρα που θα κοπούν θα είναι κατηγοριοποιημένα σε τρεις κατηγορίες, α΄ , β΄ , γ΄ . Τα μεγάλα δέντρα, μεγάλης ηλικίας είναι στην α΄ κατηγορία και αυτά στις περισσότερες περιπτώσεις δεν κόβονται, ενώ μικρότερα δέντρα ή θάμνοι είναι αυτά που κόβονται περισσότερο για να κατασκευαστεί το έργο. Κόβονται, λοιπόν, λιγότερα από χίλια δέντρα και όχι χιλιάδες όπως ακούσαμε στην επιτροπή. 
      Περιορίζονται σημαντικά τα ακίνητα και οι εκτάσεις που απαλλοτριώνονται. Και τέλος, τίθενται αυστηρότεροι περιβαλλοντικοί όροι, τόσο στην κατασκευή όσο και στη λειτουργία του έργου, που περιορίζουν τις ανεπιθύμητες περιβαλλοντικές επιπτώσεις και βελτιώνουν λειτουργικά και αναβαθμίζουν ποιοτικά το έργο. 
      Στη διάρκεια αυτής της εξέλιξης έγιναν και διακηρύξεις για τα έργα τα οποία θα γίνουν. Έγιναν οι διαγωνισμοί και υπεγράφησαν οι συμβάσεις με τους αναδόχους που προέκυψαν από τους διαγωνισμούς αυτούς, σύμφωνα βέβαια πάντα με την υπάρχουσα νομοθεσία περί δημοσίων έργων. Και βέβαια εφαρμόστηκαν απολύτως οι διαδικασίες που ορίζουν οι νόμοι για τα δημόσια έργα, όπως επίσης και η διαδικασία για τον έλεγχο από το Ελεγκτικό Συνέδριο, ο οποίος έγινε, πάνω στις συμβάσεις οι οποίες έχουν υπογραφεί.
      Οι διαδικασίες για τα ολυμπιακά έργα ήσαν και είναι χρονικά πολύ αυστηρές και πολύ περιορισμένες. Και είναι ευνόητο ότι τα ολυμπιακά έργα πρέπει να είναι καθ’ όλα έτοιμα στο χρόνο που έχουν προγραμματιστεί. Όλα τα δημόσια έργα πρέπει να κατασκευάζονται στο χρόνο που ορίζει το χρονοδιάγραμμά τους, αλλά τα ολυμπιακά έργα σε καμία περίπτωση -όσες απρόβλεπτες συνθήκες και αν υπάρξουν όσα εμπόδια και αν προκύψουν- δεν επιτρέπεται να έχουν καμιά υπέρβαση του χρόνου τους. Άρα είχαμε αυτόν το μεγάλο περιορισμό. 
      Υπάρχει, βεβαίως, και μια ένσταση σε αυτό το σημείο: Γιατί τα έργα αυτά δεν δημοπρατήθηκαν νωρίτερα, γιατί δεν προετοιμάστηκαν νωρίτερα κ.τ.λ..
      Κύριοι συνάδελφοι, γνωρίζετε ότι τα ολυμπιακά έργα γίνονται μέσα στον οικιστικό ιστό της πόλης και της περιοχής. Έχουν τεράστιες δυσκολίες για την προετοιμασία τους και για την ωρίμανσή τους. Άρα θα ήταν άδικο να πούμε ότι καθυστέρησαν υπερβολικά, ότι δεν έγιναν νωρίτερα οι διαγωνισμοί και οι συμβάσεις. Όμως, και οι ανάδοχοι των έργων, οι οποίοι έχουν βγει από αυτές τις διαδικασίες, επικαλούμενοι την καθυστέρηση που έχει προκύψει από τις ενστάσεις των κατοίκων, των οικολογικών οργανώσεων κ.τ.λ. για την έναρξη των εργασιών, με υπαιτιότητα, βεβαίως, του ελληνικού δημοσίου, είχαν την πρόθεση να προβάλουν αξιώσεις και αποζημιώσεις. 
      Ενόψει, λοιπόν, αυτών των δεδομένων και επειδή πράγματι συνέτρεχε περίπτωση έκτακτης, εξαιρετικώς επείγουσας ανάγκης για την έκδοση πράξης νομοθετικού περιεχομένου, σύμφωνα με το άρθρο 44 παράγραφος 1 του Συντάγματος, όλα αυτά τα θέματα ρυθμίστηκαν με την από 14-6-2002 πράξη νομοθετικού περιεχομένου. 
      Συγκεκριμένα, όπως ήδη έχει αναφερθεί, ρυθμίστηκαν τα εξής θέματα: 
      Πρώτον, θέματα που αναφέρονται στο σχεδιασμό και στην έγκριση των περιβαλλοντολογικών όρων. 
      Δεύτερον, η κήρυξη των απαλλοτριώσεων. 
      Τρίτον, η σύμβαση μεταξύ του ελληνικού δημοσίου και των αναδόχων του έργου. 
      Έτσι, το έργο της μαραθώνιας διαδρομής θα μπορέσει να εκτελεστεί χωρίς προβλήματα και καθυστερήσεις. Ταυτόχρονα η Ελλάδα θα εκπληρώσει τις συμβατικές της υποχρεώσεις που ανέλαβε προς τη ΔΟΕ, αλλά και οι Ολυμπιακοί Αγώνες θα μπορέσουν να διεξαχθούν κατά τον καλύτερο τρόπο. 
      Κυρία και κύριοι συνάδελφοι, πιστεύω ότι είναι χρήσιμο σε αυτό το σημείο να αναφέρω περιληπτικά όσα αναφέρονται στην πράξη νομοθετικού περιεχομένου, γιατί στην επιτροπή ακούσαμε πολλά, ότι συζητάμε επιφανειακά το θέμα, ότι ερχόμαστε και κυρώνουμε μόνο αυτήν την πράξη νομοθετικού περιεχομένου και ότι δεν συζητούμε επί της ουσίας. Πρέπει, λοιπόν, να συζητήσουμε και επί της ουσίας. 
      Τι περιλαμβάνει αυτή η πράξη νομοθετικού περιεχομένου; Με την πράξη αυτή προβλέπονται τα εξής: 
      Πρώτον, καθορίζονται περιβαλλοντολογικοί όροι για την κατασκευή και λειτουργία του ολυμπιακού έργου της μαραθώνιας διαδρομής, οι οποίοι πρέπει να τηρούνται από τον κύριο του έργου, από τον ανάδοχο, από τις αρμόδιες για την κατασκευή και λειτουργία του έργου υπηρεσίες και φορείς καθώς και όλους όσους, λόγω της θέσεως και των αρμοδιοτήτων τους, είναι υπεύθυνοι για το σχεδιασμό, την έγκριση, τη δημοπράτηση, την ανάθεση, την επίβλεψη, την πιστοποίηση, την παραλαβή, καθώς και τις λοιπές διαδικασίες που αφορούν την κατασκευή και λειτουργία του έργου. 
      Δεύτερον, επιτρέπεται για την εκτέλεση του εν λόγω έργου η κατάληψη, η εκχέρσωση, η κάλυψη δασικών εκτάσεων ή δασών, όπως οι περιοχές αυτές απεικονίζονται στα σχετικά τοπογραφικά διαγράμματα, για τις οποίες εγκρίνεται η αλλαγή χρήσης και χορηγείται η άδεια επέμβασης από την αρμόδια δασική υπηρεσία. 
      Τρίτον, εγκρίνονται οι οριστικές μελέτες κυκλοφοριακής διάταξης στα αναφερόμενα στα προς κύρωση πράξη τμήματα της μαραθώνιας διαδρομής. 
      Τέταρτον, κηρύσσεται αναγκαστική απαλλοτρίωση, υπέρ και με δαπάνη του ελληνικού δημοσίου, των προβλεπόμενων εκτάσεων του εν λόγω έργου. Ορίζεται ότι η δαπάνη των ανωτέρω αναγκαστικών απαλλοτριώσεων θα καλυφθεί από το έργο στα πλαίσια του προγράμματος των δημοσίων επενδύσεων του ΥΠΕΧΩΔΕ. Για την κήρυξη των προαναφερομένων αναγκαστικών απαλλοτριώσεων, δεν απαιτείται η τήρηση των προϋποθέσεων του Κώδικα Αναγκαστικών Απαλλοτριώσεων, όπως ισχύει, αλλά ισχύουν και εφαρμόζονται ανάλογα οι διατάξεις που κάθε φορά ισχύουν στις αναγκαστικές απαλλοτριώσεις για τα έργα τέλεσης των Ολυμπιακών Αγώνων του 2004, ιδίως ως προς τα θέματα της προδικασίας και της διαδικασίας προσδιορισμού της τιμής μονάδας της αποζημίωσης, της συντέλεσης της αναγκαστικής απαλλοτρίωσης, της αναγνώρισης δικαιούχων και της αποβολής ιδιοκτητών, νομέων και κατόχων. 
      Πέμπτον, κυρώνονται οι ακόλουθες πράξεις από τότε που ίσχυσαν: Οι αποφάσεις της Υπουργού ΠΕΧΩΔΕ για την έγκριση διάθεσης του συνόλου των πιστώσεων του έργου για τα τμήματα του έργου από το Μαραθώνα μέχρι την έξοδο της Νέας Μάκρης και από τη Νέα Μάκρη μέχρι την Παλλήνη, τα οποία είναι 32.575.000 ευρώ αντίστοιχα, όπως εξειδικεύονται με τα τεύχη δημοπράτησης, και για την έγκριση παρεκκλίσεων από τις ισχύουσες διατάξεις για τα δημόσια έργα. 
      Εγκρίνονται αποφάσεις της ιδίας Υπουργού για την έγκριση του αποτελέσματος των διαγωνισμών ως προς την ανάθεση κατασκευής των ανωτέρω τμημάτων του έργου. Καθώς επίσης εγκρίνονται και οι συμβάσεις που υπεγράφησαν μεταξύ του Υπουργείου ΠΕΧΩΔΕ και των αναδόχων, οι οποίοι προέκυψαν από τις δημοπρασίες. 
      Κύριοι συνάδελφοι, με τη συζήτηση και ψήφιση αυτού του νομοσχεδίου πιστεύω ότι συμβάλλουμε στο να ξεπεραστούν εμπόδια και δυσκολίες, προκειμένου να πετύχουμε το μεγάλο στόχο, που είναι η άρτια και πετυχημένη οργάνωση και διεξαγωγή των Ολυμπιακών Αγώνων. 
      Οι Ολυμπιακοί Αγώνες βεβαίως είναι η μεγάλη πρόκληση και η μεγάλη ευκαιρία για τη χώρα μας. Είναι το μεγάλο ειρηνικό και παγκόσμιο γεγονός με πολλές διαστάσεις οικονομικές, εθνικές και επικοινωνιακές. Είναι ένα γεγονός που φέρνει την Ελλάδα με αυξανόμενη ένταση στο κέντρο του παγκόσμιου ενδιαφέροντος, με πολλαπλά οφέλη για τη χώρα μας και τους πολίτες τόσο στο παρόν όσο και το μέλλον. 
      Η συζήτηση, λοιπόν, αυτή γίνεται για την κύρωση της σχετικής πράξης νομοθετικού περιεχομένου χωρίς παράκαμψη του Κοινοβουλίου, όπως κάποιοι ισχυρίστηκαν στην επιτροπή θέλοντας προφανώς να στηρίξουν την αντιπολιτευτική τους τακτική. Η συζήτηση αυτή γίνεται με σεβασμό στο Σύνταγμα και τη νομιμότητα, τη διαφάνεια, την αντικειμενικότητα, το σεβασμό στο περιβάλλον, την κοινωνική συναίνεση και βεβαίως την προσήλωση στον εθνικό μας στόχο για την πετυχημένη διοργάνωση των Ολυμπιακών Αγώνων. 
      Συζητώντας, λοιπόν, σήμερα για την κύρωση της πράξης, συζητούμε επί της ουσίας για το έργο της μαραθώνιας διαδρομής. Η προσεκτική μελέτη της πράξης νομοθετικού περιεχομένου δείχνει τις λεπτομερειακές προσεγγίσεις στους κανόνες και τους όρους που είναι απαραίτητοι για την προστασία του περιβάλλοντος και της πολιτιστικής κληρονομιάς. 
      Δείχνει το σεβασμό προς τις αρχαιότητες, η προστασία και ανάδειξη των οποίων αποτελεί ύψιστη προτεραιότητα. Δείχνει το σεβασμό προς το πράσινο, τα δέντρα, το δάσος και τις δασικές εκτάσεις. Δείχνει τους αυστηρούς περιβαλλοντικούς όρους και περιορισμούς για την κατασκευή και λειτουργία του έργου, ώστε να μην πληγεί το περιβάλλον και να μην αναστατωθεί ή να υποβαθμιστεί η ζωή των κατοίκων των περιοχών από τις οποίες διέρχεται αυτή η διαδρομή. 
      Τελειώνοντας, θέλω να πω ότι το έργο της αναβάθμισης, βελτίωσης και εκσυγχρονισμού της λεωφόρου Μαραθώνος γίνεται κατά τον καλύτερο δυνατό τρόπο, με τις πιο μικρές επιπτώσεις στο περιβάλλον και στην περιοχή. Είναι ένα έργο που θα αναβαθμίσει συνολικά την περιοχή. Είναι ένα έργο που θα δώσει τη δυνατότητα να διεξαχθεί το δημοφιλέστερο αγώνισμα των Ολυμπιακών Αγώνων, ο μαραθώνιος στην κλασική του διαδρομή, κατά τον καλύτερο τρόπο. Είναι το έργο που μαζί με τα δεκάδες άλλα ολυμπιακά έργα θα δώσουν την εικόνα της χώρας μας σε ολόκληρο τον κόσμο, την εικόνα μίας χώρας σύγχρονης και οργανωμένης.     
      Το έργο αυτό, βέβαια, μετά τους Ολυμπιακούς Αγώνες θα αποτελέσει ένα βασικό έργο καθημερινής εξυπηρέτησης. Είναι αυτό που είχε πράγματι ανάγκη ολόκληρη η περιοχή. Θα εξυπηρετήσει τις κυκλοφοριακές ανάγκες μιας συνεχώς αναπτυσσόμενης περιοχής. Θα συμβάλει όμως και στην αντιπλημμυρική προστασία ολόκληρης της βορειοανατολικής περιοχής της Αττικής, διότι στα προς εκτέλεση έργα συμπεριλαμβάνονται και πάρα πολλά αντιπλημμυρικά έργα. 
      Είναι γνωστό ότι ο άξονας αυτής της οδού είναι παράλληλος προς την ακτογραμμή και εμποδίζει την απορροή των ομβρίων υδάτων που έρχονται από πάνω, από τους ορεινούς όγκους. Με την κατασκευή, λοιπόν, αυτού του έργου θα υπάρξουν δεκάδες τέτοια αντιπλημμυρικά έργα, τα οποία θα διευκολύνουν την απορροή των ομβρίων υδάτων, που έχουν και τώρα δημιουργήσει πολλά προβλήματα –και δημιουργούν προβλήματα- στην περιοχή. 
      Θα υπάρξουν βεβαίως και πολλαπλά οφέλη για τους κατοίκους της περιοχής. Εκτός του ότι θα αναβαθμιστεί η περιοχή συνολικά, οι κάτοικοι θα μπορούν πλέον πολύ εύκολα, πολύ γρηγορότερα και με μεγαλύτερη ασφάλεια να επικοινωνούν με το κέντρο της Αθήνας. 
      Θα υπάρξουν επίσης θετικές επιπτώσεις και στα ιστορικά μνημεία της περιοχής. Κατ’ αρχήν η αντιπλημμυρική προστασία, που θα υπάρξει στην περιοχή, θα προστατεύσει και τα ιστορικά αυτά μνημεία. Επίσης οι παρεμβάσεις που θα γίνουν θα διευκολύνουν τη μετακίνηση των πολιτών, αλλά και των περιηγητών και των επισκεπτών προς την περιοχή. Έτσι εμμέσως αναβαθμίζονται τα ιστορικά μνημεία της περιοχής. 
      Τέλος, κύριοι συνάδελφοι, με τη βεβαιότητα ότι συμβάλλουμε στην καλύτερη προετοιμασία των Ολυμπιακών Αγώνων και με την πίστη στη διαφάνεια, την αντικειμενικότητα, τη συναίνεση, την προστασία του περιβάλλοντος και την εξυπηρέτηση των πολιτών, σας καλώ να υπερψηφίσουμε το νομοσχέδιο για την «κύρωση της Πράξης Νομοθετικού Περιεχομένου με τίτλο: «Έγκριση περιβαλλοντικών όρων, κήρυξη αναγκαστικών απαλλοτριώσεων και ρύθμιση λοιπών θεμάτων για την εκτέλεση του Ολυμπιακού έργου της Μαραθώνιας διαδρομής (ΦΕΚ 139 Α΄)».
      Σας ευχαριστώ. 
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι από τα άνω δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» «180 χρόνια από την Ελληνική Επανάσταση», δεκαεννιά μαθητές και ένας δάσκαλος-συνοδός από το 12ο Δημοτικό Σχολείο Ζωγράφου.
      Η Βουλή τους καλωσορίζει.
      (Χειροκροτήματα απ’ όλες τις πλευρές της Βουλής)
      Ο κ. Λέγκας εισηγητής της Νέας Δημοκρατίας, έχει το λόγο.
      ΝΙΚΟΛΑΟΣ ΛΕΓΚΑΣ: Κυρίες και κύριοι συνάδελφοι, θα αρχίσω από την τελευταία παρατήρηση του εισηγητή της Πλειοψηφίας, από το διθύραμβό του για το περιβάλλον και για τα αρχαιολογικά ευρήματα, ένα διθύραμβο βέβαια που δεν συμβαδίζει με τις πρακτικές που ακολουθήθηκαν στις ανασκαφές και στις εργασίες του κωπηλατοδρομίου, καθώς επίσης και σε μια σειρά έργων τα οποία ονομάζονται Ολυμπιακά. Kαι επιπλέον πολύ περισσότερο δεν συμβαδίζει με μια και μόνη παράγραφο αυτού του νομοσχεδίου, την παράγραφο 2δ2 του άρθρου 1 που στην ουσία -τι κάνει;- ακυρώνει τα όσα λεπτομερειακά περιγράφονται σ’ αυτό το νομοσχέδιο. Τι αναφέρει; Σε κάθε περίπτωση ο προγραμματισμός του συνόλου των εργασιών, ανασκαπτικών ή κατασκευαστικών για την κατασκευή του έργου πρέπει να γίνει κατά τέτοιο τρόπο, ώστε το έργο να είναι έτοιμο για χρήση για τους Ολυμπιακούς Αγώνες του 2004. 
      Τι νόημα έχουν όλοι αυτοί οι όροι, οι οποίοι αναφέρονται σ’ αυτό το νομοθετικό κείμενο, όταν και μόνο απ’ αυτή την παράγραφο ακυρώνονται όλοι οι όροι; Θα βρούμε δένδρα μπροστά μας; Είναι σίγουρο ότι θα πεθάνουν όρθια. Θα βρούμε αρχαιολογικά ευρήματα; Είναι σίγουρο ότι θα θαφτούν υπόγεια.
      Κυρίες και κύριοι συνάδελφοι, η Κυβέρνηση με πρόταση του Υπουργικού Συμβουλίου προώθησε τον Ιούνιο του 2002 πράξη νομοθετικού περιεχομένου σχετική με την έγκριση περιβαλλοντικών όρων, την κήρυξη αναγκαστικών απαλλοτριώσεων και  τη ρύθμιση λοιπών θεμάτων για την εκτέλεση του Ολυμπιακού έργου της Μαραθώνιας διαδρομής. 
      Η Βουλή καλείται σήμερα να κυρώσει την εν λόγω πράξη. 
      Να κυρώσει δηλαδή μια ακραία νομοθετική διαδικασία, η οποία, σε κάθε περίπτωση, προβάλλει και αναδεικνύει την ακραία ανεπάρκεια της Κυβέρνησης στο θέμα της προετοιμασίας των Ολυμπιακών Αγώνων. 
      Να κυρώσει την ανατροπή όλου του νομοθετικού πλαισίου που αναφέρεται στη χωροταξική, πολεοδομική και περιβαλλοντική ανάπτυξη της χώρας. 
      Να κυρώσει την ανευθυνότητα, όταν η ανικανότητα αυτής της Κυβέρνησης βαφτίζεται έκτακτη ανάγκη. 
      Να κυρώσει δηλαδή μια έκτακτη νομοθετική διαδικασία για να ρυθμίζει χρονίζοντα προβλήματα. 
      Και όλα αυτά, όταν η Βουλή λειτουργούσε πλήρως και άρα εξέλειπε η αδυναμία προώθησης του νομοθετικού έργου. 
      Όλα αυτά, όταν μάλιστα την ίδια περίοδο ο Υπουργός Πολιτισμού εισηγείτο στη Βουλή νομοσχέδιο του Υπουργείου του, γεγονός που του έδινε το δικαίωμα να προωθήσει ακόμα και με τροπολογίες τις σχετικές ρυθμίσεις. 
      Όλα αυτά, όταν σύμφωνα με άρθρο  44 παράγραφος 1 του Συντάγματος για να εκδοθούν πράξεις νομοθετικού περιεχομένου και να χρησιμοποιηθεί η έκτακτη νομοθετική διαδικασία, θα πρέπει να συντρέχουν έκτακτες περιπτώσεις εξαιρετικώς επείγουσας και απρόβλεπτης ανάγκης. 
      Ήταν, άραγε, έκτακτη η ανάγκη, όταν από το 1997 γνωρίζαμε ότι θα έπρεπε να μελετήσουμε και να κατασκευάσουμε τη Μαραθώνια διαδρομή -και θα συμφωνήσουμε όλοι εδώ μέσα ότι αποτελεί το πρώτο έργο και το σημείο αναφοράς των Ολυμπιακών Αγώνων- ή μήπως χαρακτηρίζεται ως έκτακτη και απρόβλεπτη ανάγκη το γεγονός ότι κάποιοι με ελαφρά την καρδία μελετούσαν και πρότειναν αντί για Μαραθώνια διαδρομή ένα κυκλοφοριακό, στην ουσία, έργο; Αυτό το παραδέχθηκε και ο κύριος Υπουργός. Μίλησε στην ουσία για κυκλοφοριακό έργο. Και έτσι είναι αν αναλογιστούμε ότι από τις εργολαβίες,  οι οποίες είναι εγκατεστημένες, απουσιάζουν τα έργα αισθητικής αναβάθμισης της Μαραθώνιας διαδρομής, με δεδομένο ότι δεν υπάρχουν ακόμη οι συγκεκριμένες μελέτες, όταν μάλιστα σ’ αυτό το εύρος των τριάντα μέτρων περιλαμβάνονταν και δεκάδες αρχαιολογικοί χώροι, εκατοντάδες στρέμματα αναδασωτέων εκτάσεων από τις πυρκαγιές του 1995 και του 1998 και χιλιάδες δένδρων.
      Κυρίες και κύριοι συνάδελφοι, στο όνομα των Ολυμπιακών Αγώνων η δημοκρατία μας έχει κάνει πολλές εκπτώσεις και στις περισσότερες των περιπτώσεων με την ανοχή όλων μας. 
      Δεν ήταν λίγες οι φορές που στη Βουλή αυτή αλώθηκε ο πολεοδομικός και χωροταξικός σχεδιασμός. Επίσης, δεν ήταν λίγες οι φορές που η Βουλή κλήθηκε ν’ αποφασίσει για τη χωροθέτηση έργων, που παρουσιάζονταν σε υπό σμίκρυνση διαγράμματα, τα οποία είναι ζήτημα εάν μπορούσαν να τα κατανοήσουν ακόμα κι οι συνάδελφοι μηχανικοί. Δεν ήταν λίγες οι φορές που μπροστά στην υλοποίηση του κοινού εθνικού στόχου, ακόμα κι αν καταλαβαίναμε κάποια πράγματα, κάναμε πως δεν τα βλέπαμε.
      Όμως, σήμερα, με την εν λόγω πράξη νομοθετικού περιεχομένου η Κυβέρνηση ξεπερνά κάθε όριο! Η Κυβέρνηση παρέκαμψε τη Βουλή υποβαθμίζοντας το κύρος του Κοινοβουλίου, αναδεικνύοντας παράλληλα το έλλειμμα δημοκρατικής διαβούλευσης που τη διατρέχει. Η Κυβέρνηση αρνήθηκε ακόμα και την ενημέρωση της Βουλής, καθόσον –κι ας μην κρυβόμαστε πίσω απ’ το δάκτυλό μας- σήμερα συζητάμε για τετελεσμένα. 
      Η Κυβέρνηση προχώρησε σε μια πρωτοφανή απαξίωση των θεσμών, σ’ ένα χωρίς όριο πολιτικό κατήφορο, που σηματοδοτεί κι αναδεικνύει παραβίαση της διάκρισης των εξουσιών. Η Κυβέρνηση κατήργησε με τον πλέον επίσημο τρόπο το συμμετοχικό σχεδιασμό και τις διαδικασίες περιβαλλοντικής αδειοδότησης ενός έργου αναφοράς για την Ολυμπιάδα του 2004. Τέλος η Κυβέρνηση επέλεξε ν’ ακυρώσει τις δυνατότητες της Βουλής ν’ ασκήσει τις κατά το Σύνταγμα αρμοδιότητές της. 
      Οι λόγοι γι’ αυτήν την ενέργεια, κυρίες και κύριοι συνάδελφοι, είναι προφανείς. Η Κυβέρνηση επιδιώκει ν’ αποκρύψει ότι έχουμε καθυστερήσει δραματικά στα θέματα οργάνωσης των Ολυμπιακών Αγώνων. Και το πιο σημαντικό είναι ότι επιδιώκει να νομιμοποιήσει τις παράνομες και κατά παρέκκλιση από την ευρωπαϊκή κι ελληνική νομοθεσία περί δημοσίων έργων προκλητικές συμβάσεις, παρεκκλίσεις οι οποίες σε κάθε περίπτωση μεταφράζονται σε πρόσθετα κόστη και σε υπερβάσεις προϋπολογισμών.
      Το παράρτημα της πράξης νομοθετικού περιεχομένου με τις αναφερόμενες συμβάσεις είναι αποκαλυπτικό: παρεκκλίσεις επί παρεκκλίσεων, επειδή το έργο –όπως αναφέρεται χαρακτηριστικά- πρέπει να ολοκληρωθεί σε σύντομο χρονικό διάστημα που δεν επιδέχεται παρατάσεις. Παρεκκλίσεις, επειδή η πορεία των έργων πρέπει να είναι ευέλικτη, επειδή υπάρχουν αστοχίες –όπως αναφέρεται χαρακτηριστικά- στις προμετρητικές εργασίες, επειδή ο χρόνος σχεδιασμού του ήταν σύντομος, επειδή θα προκύψουν απαιτήσεις που αφορούν αντικείμενο άλλων φορέων.
      Κι όλα αυτά συμβαίνουν, όταν προσφάτως δημιουργήθηκε και ψηφίστηκε στη Βουλή ειδικό θεσμικό πλαίσιο για την υλοποίηση των Ολυμπιακών έργων, όταν επίσης ψηφίστηκε ειδικός νόμος για τις γρήγορες απαλλοτριώσεις, όταν για να διασώσουμε την ανικανότητα αυτής της Κυβέρνησης επανειλημμένως και με την ανοχή όλων μας ανατρέψαμε το θεσμοθετημένο πολεοδομικό και χωροταξικό σχεδιασμό.
      Στο παράρτημα, λοιπόν, υπάρχουν οι παρεκκλίσεις και η συνήθης αδιαφάνεια της Κυβέρνησης στο χώρο των δημοσίων έργων, ενώ στο λεπτομερειακό κείμενο της πράξης νομοθετικού περιεχομένου υπάρχουν κάποιοι περιβαλλοντικοί όροι, οι οποίοι δήθεν υποδηλώνουν την περιβαλλοντική ευαισθησία του Υ.ΠΕ.ΧΩ.Δ.Ε. 
      Η υποκρισία τους σ’ όλο το μεγαλείο φαίνεται από τη διάσωση των δυο κυπαρισσιών στη χιλιομετρική θέση 0 + 200 έως τη διασφάλιση πρόσβασης σε δυο οικόπεδα στη χιλιομετρική θέση 14 + 700, από την κατασκευή ενός καλαίσθητου τοίχου αντιστήριξης έως τη διατήρηση των πλέον εύρωστων πεύκων της χιλιομετρικής θέσης 16 + 650. Βεβαίως μη ρωτήσετε τι θα γίνει στην περίπτωση που κάποια εξ αυτών θα εμποδίζουν. Μοιραία μερικά θα αναγκαστούν «ν’ ασθενήσουν». 
      Επίσης η υποκρισία τους φαίνεται από τη διάσωση ενός σημαντικού πεύκου στη χιλιομετρική θέση 17 + 700 έως την αντικατάσταση συρμάτινου φράχτη «με καλαίσθητο υλικό» –όπως χαρακτηριστικά αναφέρεται- αντάξιο της ιστορικής αξίας της περιοχής, από τη διάθεση των ορυκτελαίων των μηχανημάτων των εργοταξίων έως τη διάθεση των προϊόντων υλοτομίας, που -όπως πληροφορούμαστε- θα πλειστηριαστούν για να καλύψουν ατομικές ανάγκες των κατοίκων της περιοχής.
      Όταν βεβαίως πέσουμε σε αρχαιολογικούς χώρους ή σε ευαίσθητα σημεία, τα οποία δεν μπορούμε να αποφύγουμε, γι’ αυτά έχει φροντίσει η παράγραφος 2.δ2 του άρθρου 1, στην οποία αναφέρθηκα, σύμφωνα με την οποία σε κάθε περίπτωση ο προγραμματισμός του συνόλου των εργασιών, ανασκαπτικών ή κατασκευαστικών, για την κατασκευή του έργου πρέπει να γίνει κατά τρόπο τέτοιο, ώστε το έργο να είναι έτοιμο προς χρήση για τους Ολυμπιακούς Αγώνες του 2002. 
      Εδώ τα λέτε όλα. Και επειδή μας είπατε ότι οι περιβαλλοντικοί όροι προέκυψαν από μία συμπληρωματική μελέτη στην ήδη υφιστάμενη, θα ήθελα να μου πείτε, κύριε Υπουργέ, αυτός ο όρος από πού εγκλήθηκε. Σε ποιο κείμενο της περιβαλλοντικής μελέτης περιγράφεται αυτός ο όρος, το 2.δ2 του άρθρου 1, ότι δηλαδή σε κάθε περίπτωση ο προγραμματισμός του συνόλου των εργασιών για την κατασκευή του έργου πρέπει να γίνει κατά τρόπο τέτοιο, ώστε το έργο να είναι έτοιμο προς χρήση για τους Ολυμπιακούς Αγώνες του 2004;
      Θα συμφωνήσω, κύριε Υπουργέ, ότι αυτός είναι ο στόχος και αυτός ο στόχος είναι κοινός, είναι εθνικός, είναι και σεβαστός. Αλλά να λέει κανείς σήμερα, επειδή καθυστέρησε και έδειξε ανικανότητα, ότι θα τον πραγματοποιήσει με ό,τι κι αν βρει μπροστά του, αυτό συνιστά πρόκληση και υποκρισία. Πρόκληση γιατί κανένας δεν αναλαμβάνει τις ευθύνες του για τις καθυστερήσεις, που μεταφράζονται αναμφισβήτητα σε χρήμα και σίγουρα σε κακής ποιότητας έργα. 
      Όλοι ξέρουμε ότι δημόσια έργα τα οποία κατασκευάζονται σε καθεστώς έκτακτης ανάγκης, σηματοδοτούν αύξηση τους κόστους τους. Αυτή είναι η αλήθεια. Εδώ έργα που κατασκευάζονται με ομαλές συνθήκες, σημειώνουν υπερβάσεις προϋπολογισμών, φαντασθείτε πού θα φτάσει αυτό το έργο, πολύ περισσότερο όταν ακόμα δεν γνωρίζετε με ποιο τρόπο θα εκτελεστούν τα έργα που αναφέρονται στην αναβάθμιση της Μαραθώνιας διαδρομής, καθόσον δεν έχετε μελέτες και καθόσον αυτό το κόστος των έργων της αναβάθμισης της Μαραθώνιας διαδρομής δεν περιλαμβάνεται στις συμβάσεις που έχουν υπογραφεί με τους εγκατεστημένους εργολάβους. 
      Κυρίες και κύριοι συνάδελφοι, επειδή η ψήφιση της εν λόγω πράξης νομοθετικού περιεχομένου υποδηλώνει την προχειρότητα, την ανευθυνότητα και τις σοβαρές παραλείψεις αυτής της Κυβέρνησης, επειδή αναδεικνύει το έλλειμμα δημοκρατικής διαβούλευσης που τη διατρέχει, επειδή νομιμοποιεί εκ των υστέρων παράνομες και αδιαφανείς διαδικασίες στην εκτέλεση των έργων της Ολυμπιάδας, επειδή υποβαθμίζει το κύρος του Κοινοβουλίου και την άσκηση των συνταγματικών δικαιωμάτων ακόμα και στο επίπεδο ενημέρωσης, επειδή κινείται στα όρια της συνταγματικής νομιμότητας, επειδή αποτελεί ακραία νομοθετική δυνατότητα που συνταυτίζεται με την ακραία ανεπάρκεια αυτής της Κυβέρνησης, καταγγέλλουμε και καταψηφίζουμε τη συζητούμενη πράξη νομοθετικού περιεχομένου καλώντας και τους συναδέλφους όλων των πτερύγων να μην απολέσουν ακόμα και το ευτελές δικαίωμα της ενημέρωσής τους. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να σας ανακοινώσω ότι από το Κομμουνιστικό Κόμμα Ελλάδας ορίζεται για τη σημερινή συζήτηση ως Κοινοβουλευτικός Εκπρόσωπος η Βουλευτής κ. Λιάνα Κανέλλη, την οποία και καλώ στο Βήμα ως ειδική αγορήτρια.
      Ορίστε, έχετε το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Θα σας παρακαλούσα να λάβετε και εσείς υπόψη σας και οι κύριοι Βουλευτές το εξής: Μετά από μία συζήτηση που έγινε την περασμένη Τρίτη στην αρμόδια επιτροπή της Βουλής, είναι αλήθεια ενδελεχής, με αρκετή ένταση με την προσπάθεια να εκμαιεύσουμε όσες περισσότερες διευκρινίσεις ήταν δυνατόν για ένα γιγάντιο έργο, όπως είναι η Μαραθώνια διαδρομή, φαντάζομαι ότι ίσως αγνοείτε οι περισσότεροι και πάντως οπωσδήποτε ο Πρόεδρος ότι χθες το βράδυ ώρα οκτώ λάβαμε στα γραφεία του κόμματος αυτό, κύριε Πρόεδρε -το σηκώνω για να το δείτε- και αυτό, και αυτό! 
      Σας καλώ να μου πείτε με βάση ποια ουσιαστική δημοκρατική διαδικασία μπορεί κοινός θνητός να τα διαβάσει; Εγώ δηλώνω για λογαριασμό του Κομμουνιστικού Κόμματος και για τους υπόλοιπους Βουλευτές του κόμματος, έντεκα τον αριθμό, ότι δεν είμαστε scanner, το μηχάνημα που καταγράφει και αντιγράφει.   
      Εάν ήμασταν και οι έντεκα scanner και μοιράζαμε αυτό από χθες το βράδυ μέχρι σήμερα στην Ολομέλεια, για να μπορέσουμε να κατανοήσουμε τμήμα των περιβαλλοντικών επιπτώσεων από την επαναχάραξη της Μαραθώνιας διαδρομής, ενόψει του εθνικώς σημαντικού έργου της Ολυμπιάδας, μπορεί και να τα είχαμε καταφέρει.
      Κύριε Υπουργέ, οφείλω, λοιπόν, να ομολογήσω μετά λύπης μου ότι ουδείς εξ ημών το έλαβε υπόψη του. Δεν μπορούσε, γιατί είναι φυσικώς και πρακτικώς αδύνατον! Αφήστε που επισημάνατε –ακόμα και διαρκούσης της Επιτροπής, κύριε Πρόεδρε, επισημάνθηκε- ότι κάποιοι που είναι ειδικοί καταλαβαίνουν κάτι παραπάνω, ενώ εκείνοι που δεν είναι ειδικοί μπορεί και να μην καταλάβουν τις περιβαλλοντικές επιπτώσεις.
      Καθήμενη εκεί και ξεφυλλίζοντάς το, ανοίγω σ’ ένα οποιοδήποτε σημείο και δεν έχει σημασία ποιο ήταν αυτό, γιατί το ζήτημα είναι κατ’ εξοχήν πολιτικό και όχι αισθητικό ούτε αρχιτεκτονικό ούτε πολεοδομικό. Τίποτα απ’ όλα αυτά δεν είναι ούτε ακόμα για να τρέξουν καλύτερα οι αθλητές ούτε καν για να τα καλύψει καλύτερα η τηλεόραση, όπως είναι και δημόσια προβαλλόμενη επικοινωνιακή δικαιολογία προς τα έξω. 
      Είναι χαρακτηριστικό, λοιπόν, ότι σε ένα απ’ αυτά τα επιτομίδια –διότι αυτό ούτε να το σηκώσεις δεν μπορείς, πόσο μάλλον να το μελετήσεις μέσα σε δέκα ή δώδεκα ώρες- λέει για ένα σημείο της διαδρομής που έχει κυπαρίσσια ή άλλα όμορφα πράγματα -το περιγράφει έτσι πολύ γλαφυρά και λέει ότι συνοδεύεται και από φωτογραφίες- τα οποία φτιάχνουν μία φυσική «εκπάγλου καλλονής» μορφή αυτού του τοπίου. 
      Η μελέτη περιβαλλοντικών επιπτώσεων λέει, λοιπόν, ότι εάν δεν κοπούν, τότε δεν θα υπάρξει σημαντική βλάβη για το περιβάλλον. Δηλαδή, δεν φθάνει που το παραλάβαμε, έτσι όπως το παραλάβαμε, αλλά η μελέτη περιβαλλοντικών επιπτώσεων είναι δυνητική, χωρίς καμία άλλη προϋπόθεση, αφού λέει μόνο «εάν δεν κοπούν».
      Γι’ αυτήν τη Μαραθώνια διαδρομή, εγώ θα ήθελα να επικαλεστώ κάτι άλλο από τη σύγχρονη πολιτεία, στην οποία ζούμε. Θα επικαλεστώ, λοιπόν, μία μικρή –μικρότατη, για την ακρίβεια- παράγραφο από την εισήγηση του Δασαρχείου Πεντέλης. Το Δασαρχείο Πεντέλης ήρθε αντίδικος στην προσφυγή των κατοίκων και των ενδιαφερομένων, για να αντιμετωπιστούν τα περιβαλλοντικά προβλήματα της περιοχής. 
      Το Δασαρχείο Πεντέλης, λοιπόν, προβλέποντας και αυτό με βάση τη μελέτη, τη διαπλάτυνση του δρόμου –δηλαδή την τσιμεντοποίηση, όπως λέμε απλά- ότι θα καταλάβει 59,8 στρέμματα δασικής έκτασης και 5,9 στρέμματα δασικής αναδασωτέας έκτασης, προτείνει τα δέντρα που θα υλοτομηθούν να διατεθούν στους κατοίκους των γύρω δήμων για καυσόξυλα!
     ΙΩΑΝΝΗΣ ΒΑΡΒΙΤΣΙΩΤΗΣ: Μα, σοβαρά το λέτε αυτό; 
     ΛΙΑΝΑ ΚΑΝΕΛΛΗ: Απολύτως!
     ΙΩΑΝΝΗΣ ΒΑΡΒΙΤΣΙΩΤΗΣ: Είναι δυνατόν να γράφονται τέτοια πράγματα;
     ΛΙΑΝΑ ΚΑΝΕΛΛΗ: Είναι απολύτως δυνατόν!
     ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, κύριε Βαρβιτσιώτη, μη διακόπτετε και, μάλιστα, χωρίς την έγκριση του Προεδρείου.
     ΛΙΑΝΑ ΚΑΝΕΛΛΗ: Εάν, λοιπόν, το Δασαρχείο Πεντέλης προτείνει ως οικονομικώς και κοινωνικώς εκμεταλλεύσιμη την υλοτομική ύλη που θα προέλθει από το αναγκαστικό κόψιμο πενήντα εννέα στρεμμάτων δάσους, έψαξα και εγώ προχείρως σ’ αυτό το ογκώδες πόνημα της περιβαλλοντικής μελέτης να δω τις θεμελιώδεις αλλαγές που θα γίνουν σ’ αυτήν τη Μαραθώνια διαδρομή.
     Το σχέδιο το ομολογεί! Η περιβαλλοντική μελέτη στην αρχή της, στα θεωρητικά της –δεν είμαι σε θέση να κοιτάξω σχεδιαγράμματα μέσα σε μία νύχτα- λέει ότι λαμβανομένων υπόψη των αντιρρήσεων που έχουν μέχρι τώρα διατυπωθεί, που σημαίνει και την προσφυγή των κατοίκων και των περιβαλλοντικών οργανώσεων στα αρμόδια όργανα της πολιτείας -στο Συμβούλιο της Επικρατείας, ασφαλιστικά μέτρα κλπ- μικρές βελτιώσεις μπορούν να γίνουν. 
     Μιλάμε μόνο για μικρές βελτιώσεις, ενώ η ουσία του προβλήματος, όπως ετέθη από την αρχή είναι αυτή: Θα ισοπεδωθεί εθνική ουσιαστική περιουσία, ενδεχομένως ανεκτίμητη, όπως είναι το οξυγόνο. Αν μπορεί κάποιος από εσάς να εκτιμήσει το οξυγόνο, τότε να μας το πει. Αν κάποιος από εμάς είναι σε θέση να μετρήσει την έννοια του κάλλους, πάλι να μας το πει. Αυτά είναι ανεκτίμητα, γιατί είναι σαν την ανθρώπινη ζωή και σαν το μέλλον.
     Επιτρέψτε μου να πω ότι το μέλλον δεν μπορεί να φοράει «κουκούλες» σκοπιμότητας, ακόμα και αν υποθέσουμε ότι αυτή η καινούρια περιβαλλοντική μελέτη βελτιώνει κατά τι τα πράγματα -ας πούμε ότι σώζει κάποια δέντρα- γιατί δεν είναι ζήτημα μόνο δέντρων το περιβάλλον. Δεν ήταν ποτέ ζήτημα μόνο δέντρων, αφού περιβάλλον είναι όλος ο κύκλος της ζωής, πολλώ μάλλον της κοινής μας ζωής στις παρυφές μίας μεγαλούπολης, όπως είναι η Αθήνα που τείνει να είναι ολόκληρο το Λεκανοπέδιο.
      Κι αν ακόμα συνέβαινε αυτό, κι αν ακόμη βελτίωνε ή έσωνε κάποια δέντρα, μήπως δεν γνωρίζουμε, αγαπητοί συνάδελφοι, ότι όταν αποκτήσουμε μία μεγάλη οδική αρτηρία, για την οποία στην επιτροπή ομολόγησε ο Υπουργός ότι την κρίνουν και οι συγκοινωνιολόγοι και όλοι ως απαραίτητη για την ανακούφιση -και επομένως ευεργετική για το περιβάλλον- των συγκοινωνιακών προβλημάτων, που θα είναι ιδιαίτερα επιβαρημένα στη διεξαγωγή της Ολυμπιάδας του 2004, τότε οι επιχειρηματικές χρήσεις είναι κυριολεκτικώς υποχρεωτικές σε έναν τέτοιο άξονα; 
      Άρα όσον αφορά τις  οικιστικές περιοχές ή τις ημιαγροτικές ή τις αναδασωτέες σε αυτό το μήκος, ακόμη και αν σωθούν πέντε, δέκα, είκοσι, εκατό δέντρα, για μας είναι πολύτιμο κι ένα δέντρο να σωθεί κι ένας σχεδιασμός τέτοιος να γίνει, αν χρειαστεί.
      Ας υποθέσουμε ότι δεν είναι όλα για σώσιμο, είναι μικρά, είναι νεαρά κλπ. Δεν θα έχουμε περαιτέρω παρεμβάσεις στο περιβάλλον, όταν θα αρχίσει να εγκαινιάζεται, όπως έχει συμβεί σε όλες τις μεγάλες οδικές αρτηρίες ή μήπως δεν το βλέπετε από και προς το αεροδρόμιο των Σπάτων; Τι έχει συμβεί; Τι βλέπετε από το φυσικό περιβάλλον που γνωρίζατε ένθεν κακείθεν της λεγομένης Αττικής Οδού, την οποία εδώ που τα λέμε και όταν πλημμυρίζει, πάλι το κράτος πρέπει να πάει να την ξεπλημμυρίσει; Και κανείς δεν ζητάει τα ρέστα γιατί ένα φρέσκο έργο πλημμυρίζει. Τι παρεμβάσεις έχουν γίνει; Θεμελιώδεις. Με τι κανόνες έχουν γίνει οι οικοδομήσεις; Πώς επελέγησαν οι επιχειρηματικές χρήσεις και ποια μορφή θα έχουν;
      Μιλάμε, λοιπόν, για μία διαδρομή, η οποία είναι συνυφασμένη με την ιστορία και για την οποία όμως δεν πρέπει να ξεχνάμε ότι έχει καταστραφεί για λόγους οικονομικής εκμετάλλευσης εν τω μέλλοντι, δηλαδή την επομένη μέρα της Ολυμπιάδας, αφού η ρίζα της καταστροφής έχει αρχίσει από το λεμβοδρόμιο. Εκεί είδαμε και μελέτες, για τη μια ήταν βάλτος, για την άλλη ήταν άχρηστο και είναι πλέον ή βέβαιον ότι την επομένη των αγώνων, κάποια στιγμή, για όλα αυτά εδώ θα ζητηθούν από μας τα ρέστα από τις επόμενες γενιές. 
      Αμφιβάλλει κανείς ότι από την ώρα που αποφασίστηκε να γίνει η Ολυμπιάδα εδώ, λογικό είναι να θέλουμε όλοι, μηδέ του Κομμουνιστικού Κόμματος εξαιρουμένου, να γίνει καλά και αποτελεσματικά και να δοξάσει και τη χώρα; Διαφωνούμε ως προς το τι σημαίνει καλά, τι σημαίνει αποτελεσματικά και τι είδους δόξα προσδοκώμεν. Λογιστηριακή; Αυτήν η οποία θα ταυτίσει για ακόμη μία φορά εθνικά συμφέροντα με συμφέροντα ολίγων, οι οποίοι θα προσποριστούν το μέγιστο των οφελών; Αυτό θα συμβεί και γι΄ αυτό και έρχεται με αυτήν τη διαδικασία.
      Κύριε Πρόεδρε, σας καλώ να λάβετε υπόψη σας πολύ σοβαρά ότι είναι ένα από τα ελάχιστα νομοθετήματα που έρχεται στη Βουλή, καθόσον είμαι σε θέση να γνωρίζω από την ταπεινή μου θητεία των δυόμισι ετών, χωρίς έκθεση από την Επιστημονική Υπηρεσία της Βουλής. Αναρωτήθηκα μήπως παρέπεσε και σήμερα, καθώς ερχόμουν, πήραμε τηλέφωνο. Δεν υπάρχει έκθεση. Μήπως γιατί όλα τα νομοτεχνικά προβλήματα και τα όρια της συνταγματικότητας, στα οποία κινείται, υποχρέωσαν την Επιστημονική Υπηρεσία της Βουλής να μην εκτεθεί; Δεν συνοδεύεται από μελέτη, αγαπητοί συνάδελφοι. Δεν γνωρίζουμε πού πάσχει, αν πάσχει, πού αγγίζει, πού δεν αγγίζει. Τα περισσότερα νομοσχέδια που παίρνουμε όλοι εδώ, δεν έχουν έκθεση; Εδώ γιατί δεν υπάρχει; 
      ΣΤΕΦΑΝΟΣ ΜΑΝΟΣ: Αφού είναι αντισυνταγματικό;
      ΛΙΑΝΑ ΚΑΝΕΛΛΗ: Ακριβώς αυτό λέω, αγαπητέ συνάδελφε. Η κομψή έκφραση «κινείται στα όρια της συνταγματικότητας» δεν περισώζει την ουσιαστική αντισυνταγματικότητα του νομοθετήματος και γι΄ αυτό και η Υπηρεσία της Βουλής δεν εκτίθεται επιστημονικά. Σεβαστό ως άμυνα. 
      Εμείς όμως πώς να πούμε «ναι» σ΄ αυτό; Πώς θα μπορούσαμε να είμαστε και βελτιωτικοί; Για άλλα νομοσχέδια τεχνικού χαρακτήρα, ακόμη και αν διαφωνούμε, ακόμη και αν τα καταψηφίζουμε επί της αρχής, η εμπειρία υπάρχει εδώ. Θα αναφέρω το νομοσχέδιο περί αιγιαλού.   Γι΄ αυτό το νομοσχέδιο θα πρέπει να καθίσει κανείς και να δει άρθρο προς άρθρο τι μπορεί να γίνει καλύτερα, πώς μπορούν να περισωθούν κάποια πράγματα, τα οποία είναι λαϊκού, εθνικού συμφέροντος για όλους. Εδώ πώς να το πεις; 
      Αναγκαστικές απαλλοτριώσεις, ισχύς νομοθετήματος τέτοια, που δεν επιτρέπει την προσβολή του στο Συμβούλιο Επικρατείας με μία συναίνεση, η οποία προς τα έξω για τον ιστορικό του μέλλοντος θα εμφανίζεται ως νομοθέτημα του ελληνικού Κοινοβουλίου με δημοκρατικές διαδικασίες, αλλά με αντιδημοκρατικό αποτέλεσμα.
      Δεν μπορεί να μην είναι αντιδημοκρατικό το αποτέλεσμα που σε ένα μήκος ιστορικής διαδρομής για την ανάγκη –ακούστε- σε επίπεδο ιστορικού χρόνου, το δεκαπενθήμερο του γιγάντιου εγχειρήματος που λέγεται Ολυμπιάδα του 2004 δεν είναι απλώς σταγόνα στην ιστορία. Ως χρόνος και μήκος ζωής ζωντανών ανθρώπων είναι ένα τίποτε. Τα μεγέθη όμως των προβλημάτων που θα προκύψουν μετά, θα είναι ενδεχομένως υποθήκευση και τυραννία, ποιος ξέρει για πόσες γενιές. 
      Γιατί; Ας δούμε γιατί φτάσαμε στο κατ’ επείγον. Φτάσαμε στο κατ’ επείγον και στο αναγκαστικό –γιατί είναι αναγκαστική η μορφή αυτή- για τρεις λόγους κατά τη γνώμη μας. Αν ήμασταν σε άλλες περιόδους θα έμοιαζε με αναγκαστικό νόμο. Γιατί όχι; Γιατί δεν φοβάται κανείς τη νομική κριτική αυτού του αντικειμένου; Γιατί φτάσαμε εκεί; Φτάσαμε από ολιγωρία. Αυτή είναι η μία εκδοχή. Βεβαίως φτάσαμε από ολιγωρία. Δεν έγινε τίποτε στο λογικό, φυσικό, ταυτόχρονο διάστημα που έπρεπε να διανύουν τα έργα. 
      Γιατί δεν έγινε όμως; Απλώς και μόνο γιατί η Κυβέρνηση δεν μπορεί, γιατί οι υπηρεσίες είναι ανίκανες; Γι’ αυτό το λόγο δεν έγινε; Γιατί υπήρξαν αντιδράσεις κατοίκων; Γιατί ο κύριος Υπουργός στην επιτροπή ομολόγησε ότι η μορφή με την οποία έρχεται και ο τρόπος με τον οποίον έρχεται, ο ισοπεδωτικός, της μπουλντόζας, πάνω από δικαιώματα, αρχαιολογικούς χώρους, δέντρα, συμφέροντα, χρήσεις είναι για να παρακαμφθούν οι επικίνδυνες για τη χρονική εκτέλεση του έργου αντιρρήσεις του λαού, των κατοίκων. Μας το είπε κυνικά και ωμά. Αυτός είναι ο λόγος.
      Γιατί όμως φτάσαμε εκεί; Επειδή αντιδρούσαν από την πρώτη ημέρα οι κάτοικοι; Όχι. Στο κάτω-κάτω της γραφής, πολύ μεγάλη μερίδα του πληθυσμού εκπαιδεύεται συστηματικά επί δεκαετίες τώρα να διαχωρίζει το εθνικό ζητούμενο από το εθνικό συμφέρον και εκπαιδεύεται να αντιλαμβάνεται το συμφέρον ως ατομική υπόθεση και όχι ως συλλογική υπόθεση. Άρα δεν μας εκπλήσσει, ακόμη και αν καμφθούν οι αντιρρήσεις των κατοίκων. Υπάρχει πάντοτε τιμή για κάποιους κατοίκους, όχι για όλους. Ευτυχώς!
      Ο δεύτερος λόγος, ο πιο σημαντικός, ξέρετε ποιος είναι; Είναι ότι όταν καθυστερείς και όταν μπαίνεις σε διαδικασίες κατ’ επείγοντος το κόστος είναι ανεξέλεγκτο. Και όταν το κόστος είναι ανεξέλεγκτο είναι και το κέρδος ανεξέλεγκτο. Είναι πολύ απλό. Σας το είπα. Χρησιμοποίησα ένα θεατρικό, όχι ακαδημαϊκό, εμπειρικό όρο και σας είπα ότι πρέπει να διαφυλάξουμε και το Κοινοβούλιο και την πατρίδα και τους κατοίκους και την Ολυμπιάδα και τη διεθνή εικόνα της χώρας για την οποία τόσο κόπτεστε, από τη διαδικασία που στο κακώς εννοούμενο θέατρο αποτελούν απαξάπαντες «αρπαχτή». Και δυστυχώς υποχρεώνομαι να το επαναλάβω απ’ αυτό εδώ το Βήμα. Δεν είναι φυσιολογική η διαδικασία. Ακόμη και στο θέατρο σημαίνει –και δεν είναι θεατρικός ο λόγος, προσέξτε τον, είναι ουσιαστικός, παραγωγής ουσιαστικού έργου, παιδευτικού, διότι με τέτοιες διαδικασίες αφαιρείται κάθε …
      Τελειώνω, κύριε Πρόεδρε, άλλωστε μισό λεπτό έχω μέχρι να σταματήσει το ρολόι και αν θέλετε μου δίνετε και τριάντα δευτερόλεπτα για να ολοκληρώσω ουσιαστικά τη φράση μου. 
      ΠΡΟΕΔΡΕΥΩΝ (Κωνσταντίνος Γείτονας): Δεν σας είπα τίποτε. Επομένως προτρέχετε.
      ΛΙΑΝΑ ΚΑΝΕΛΛΗ: Άκουσα μια μουρμούρα και την εξέλαβα, διότι ως γνωστόν η αυστηρότης εξαντλείται σε εμένα ειδικά τα τελευταία τριάντα δευτερόλεπτα.
      ΠΡΟΕΔΡΕΥΩΝ (Κωνσταντίνος Γείτονας): Λάθος την εξελάβατε και την αποδώσατε στο προεδρείο. 
      ΛΙΑΝΑ ΚΑΝΕΛΛΗ: Ζητώ συγγνώμη για το λάθος, οπότε θα μου δώσετε άλλα είκοσι δευτερόλεπτα για τη διακοπή. 
      ΠΡΟΕΔΡΕΥΩΝ (Κωνσταντίνος Γείτονας): Θα σας δώσω περισσότερα δευτερόλεπτα, μόνο να μην κάνουμε για τις μαραθώνιες διαδρομές, «μαραθώνιες» συζητήσεις.
      ΛΙΑΝΑ ΚΑΝΕΛΛΗ: Ένα λεπτό δώστε μου και δεν νομίζω ότι είναι μαραθώνια η διαδρομή για ένα λεπτό.
      ΠΡΟΕΔΡΕΥΩΝ (Κωνσταντίνος Γείτονας): Θα έχετε χρόνο. Ολοκληρώστε.
      ΛΙΑΝΑ ΚΑΝΕΛΛΗ: Σ’ αυτήν τη διαδικασία διακυβεύονται πολύ περισσότερα πράγματα από όσα φαίνονται εδώ. Είναι γεγονός ότι το χρονικό περιθώριο αντίληψης αυτών των πραγμάτων δεν μπορεί να συρρικνωθεί ούτε σε δέκα βιβλία, ούτε σε μία συζήτηση στη Βουλή, η οποία μονίμως αμύνεται από το να μη γίνει μαραθώνια η διαδρομή και σωστά πράττει η Βουλή. Δεν πρέπει να γίνονται μαραθώνιες συζητήσεις. Πρέπει όλα να γίνονται γρήγορα, αποτελεσματικά, αρκετά ισοπεδωτικά και να μην καθόμαστε να νοιαζόμαστε για το σαλιγκαράκι που θα πατηθεί, όταν θα περάσει η μπουλντόζα. Όταν κάποια μέρα τούτο το σαλιγκαράκι αναζητήσει αλλού την κατοικία του και ο τρόπος με τον οποίον θα την αναζητήσει θα αφήσει πίσω αυτό το απεχθές ίχνος που αφήνουν σε λανθασμένες διαδρομές τα σαλιγκάρια, τότε θα αναζητούμε επικίνδυνα ψεκαστικά για να σώσουμε το περιβάλλον.
Και ως γνωστό, ψεκαστικό για να εξαφανίζεται το τσιμέντο πάντοτε πέφτει σε δύο πράγματα. Στο κόστος και στη φιλοσοφική θέση. Η φιλοσοφική λίθος δεν εξασφάλιζε μόνον τη νεότητα, αγαπητοί συνάδελφοι. Εξασφάλιζε πρώτα απ’ όλα αυτό το οποίο εξασφαλίζει και η μαραθώνια διαδρομή. Ξέρετε τι; Τη μετατροπή παντός υλικού που υπάρχει πάνω στη γη σε χρυσάφι. Αυτή η διαδρομή είναι και νομοθετικά και ουσιαστικά και τεχνολογικά μια που μετατρέπει για λίγες τσέπες τη μαραθώνια διαδρομή σε χρυσάφι. Τα υπόλοιπα ας αφεθούν σε μαθητευόμενους μάγους. Πάντως εμείς δεν θα γίνουμε Χάρη Πότερ και δεν θα ψηφίσουμε το παρόν νομοθέτημα.
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει η κ. Ξηροτύρη εκ μέρους του Συνασπισμού της Αριστεράς και της Προόδου.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
     Πραγματικά με την πράξη της αυτή η Κυβέρνηση κινείται οριακά όσον αφορά τις διατάξεις του Συντάγματος.
     ΙΩΑΝΝΗΣ ΒΑΡΒΙΤΣΙΩΤΗΣ: Οριακά; Κατάφωρη παραβίαση, τι οριακά;
     ΠΡΟΕΔΡΕΥΩΝ (Κωνσταντίνος Γείτονας): Ο κ. Βαρβιτσιώτης συνέχεια διακόπτει, αλλά τι να κάνουμε, το έχουμε συνηθίσει. Να πω από τώρα να μη γράφονται οι διακοπές, θα μου πουν ότι δεν διευκολύνω τη συζήτηση. Ελπίζω ότι ο κ. Βαρβιτσιώτη θα αυτοπεριοριστεί.
     Ορίστε, κυρία Ξηροτύρη, συνεχίστε.
     ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Χρησιμοποιεί τη διαδικασία της πράξης νομοθετικού περιεχομένου για τη διαπλάτυνση της μαραθώνιας διαδρομής. Η διαδικασία αυτή, σύμφωνα με το Σύνταγμα, χρησιμοποιείται σε έκτακτες περιπτώσεις εξαιρετικά επείγουσες και για απρόβλεπτη ανάγκη. Και βέβαια σε καμία περίπτωση δεν είναι απρόβλεπτη η ανάγκη, δεν είναι εξαιρετικά επείγον, αλλά γίνεται εξαιρετικά επείγον ένα θέμα, η Μαραθώνια διαδρομή που ήταν βασικό στοιχείο του φακέλου υποψηφιότητας για την ανάληψη των Ολυμπιακών Αγώνων και που είναι επίσης είναι βασικό στοιχείο για την ανάδειξη της αρχαίας και της νεότερης ιστορίας μας. Σε καμία περίπτωση δεν της άξιζε ως έργο αυτή η προχειρότητα και αυτός ο τρόπος νομοθέτησης, δηλαδή με πράξη νομοθετικού περιεχομένου.
     Να δούμε την ουσία, κύριε Πρόεδρε, κύριε Υπουργέ και κύριοι συνάδελφοι. Μετά την Αρχαία Ολυμπία και τους αγώνες, εκεί το βασικό στοιχείο των Ολυμπιακών Αγώνων ήταν και είναι η Μαραθώνια διαδρομή. Δεν δικαιούται λοιπόν το Κοινοβούλιο, μία, δύο και τρεις φορές και περισσότερο να συζητήσει για το πώς θα πρέπει να αναβαθμιστεί σήμερα αυτή Μαραθώνια διαδρομή; Γιατί τελικά εδώ συζητάμε και με μεγάλη καθυστέρηση μόνο για τη διαπλάτυνση. Για την προσθήκη περιβαλλοντικών όρων σε μια διαπλάτυνση, η οποία δεν στοχεύει μόνο στο να καλλωπίσει τη Μαραθώνια διαδρομή ενόψει των Ολυμπιακών Αγώνων, αλλά και μετά για να αποτελέσει μια βασική οδική αρτηρία.
     Και το Κοινοβούλιο και οι φορείς και οι κάτοικοι αυτής της περιοχής και όλοι δικαιούνται να έχουν άποψη για το πώς θα πρέπει πράγματι με ιστορική ευθύνη αυτή η Μαραθώνια διαδρομή θα αναπλαστεί, θα αναβαθμιστεί. Τα δικά μας κριτήρια, κύριοι συνάδελφοι, είναι διαφορετικά γι’ αυτήν την ανάπλαση. Είναι διαφορετικά όταν σκεφτόμαστε ότι αυτή η Μαραθώνια διαδρομή κύριο στόχο είχε να αναδείξει μέσα από τον αγώνα αυτών των αθλητών στα σαράντα δύο χλμ., το άγχος και την αγωνία τους για την επικράτηση της ειρήνης σε αυτόν τον κόσμο. Και αυτό το άγχος είχε και ο Γρηγόρης Λαμπράκης όταν την καθιέρωσε στη νεότερη ιστορία, ως μια Μαραθώνια πορεία ειρήνης. Σε καμία περίπτωση δεν άξιζε γι’ αυτό το έργο τέτοια συμπεριφορά. Και βέβαια δεν χρειάζεται εδώ να φορτίσουμε συναισθηματικά το κλίμα, για να μπορέσουμε δι’ αυτού του τρόπου να κάνουμε αντικυβερνητική ή στείρα αντιπολίτευση. Θέλουμε ουσιαστικά να φορτίσουμε το κλίμα, γιατί θέλουμε αυτή η διαδικασία της συζήτησης εδώ να μας οδηγήσει και σε κάτι άλλο. Ότι ακόμη, κύριοι συνάδελφοι, δεν έχουμε καμία, μα καμία αίσθηση, για το ποια θα είναι τελικά η κεντρική ιδέα όσον αφορά όλη την εικόνα της χώρας μας για τους Ολυμπιακούς Αγώνες, το πνεύμα που θα κυριαρχήσει και το μήνυμα το οποίο θα δώσει η Ελλάδα στην ανθρωπότητα. 
      Δεν το ξέρουμε. Έχουμε εμπλακεί σε μία ατέρμονη διαδικασία με ευθύνη της Κυβέρνησης; Καθυστερούν οι μελέτες και καθυστερεί η υλοποίηση όλων των έργων που επεβλήθησαν απ’ το φάκελο υποψηφιότητας. Έχουμε αφήσει πίσω τη συζήτηση για το τι μήνυμα και τι πνεύμα θα πρέπει να έχει όλη αυτή η διοργάνωση των Ολυμπιακών Αγώνων. 
      Αν, λοιπόν, έχουμε καθυστερήσει υπερβολικά στην εκτέλεση των έργων, φοβάμαι, κύριοι συνάδελφοι, ότι την τελευταία στιγμή και χωρίς να το πάρουμε χαμπάρι, θα αποφασιστεί και ο τρόπος με τον οποίο θα προβληθεί το όλο εθνικό εγχείρημα των Ολυμπιακών Αγώνων.
      Σχετικά με το εν λόγω θέμα, η Βουλή καλείται με αυτήν την πράξη νομοθετικού περιεχομένου να κυρώσει την ανατροπή όλου του θεσμικού πλαισίου που αφορά στον χωροταξικό, στον πολεοδομικό και στον περιβαλλοντικό σχεδιασμό και στην ανάπτυξη της χώρας. Είμαστε αντίθετοι σε μία πολιτική της Κυβέρνησης που, αντί να σχεδιάζει, εκβιάζει. 
      Τελικά εδώ, όπως και σε άλλες περιπτώσεις, η Κυβέρνηση χρησιμοποιεί την προσφιλή της μέθοδο, την έφοδο. Έφοδος για το κωπηλατοδρόμιο -ιδού τα αποτελέσματα-, έφοδος για το μουσείο της Ακρόπολης, έφοδος για τις προεκτάσεις του μετρό, έφοδος για το τραμ. Γίνεται ολόκληρη συζήτηση τους δύο τελευταίους μήνες για τα προβλήματα που έχουν δημιουργηθεί.
      Τι γίνεται με αυτήν την πράξη νομοθετικού περιεχομένου; Τι προσπαθεί να αποφύγει η Κυβέρνηση; Προσπαθεί να αποφύγει τις αντιδράσεις των κατοίκων. Έφτασε στο σημείο να μην μπορεί, να μην έχει τα χρονικά περιθώρια, να μην έχει τις δυνατότητες να αφομοιώσει τις αντιδράσεις των κατοίκων σ΄ ένα έργο, που πράγματι δημιουργεί πάρα πολλά προβλήματα με τις απαλλοτριώσεις. Εδώ θα μου πείτε ότι είναι ένα εθνικό έργο και ότι πρέπει πραγματικά οι απαλλοτριώσεις να ξεφύγουν από τον ισχύοντα κώδικα, ο οποίος είναι αρκετά αυστηρός και ότι πρέπει να τον υπερβούν. Έτσι, όμως, θα φτάσουμε στη διαδικασία του «αποφασίζουμε και διατάζουμε». 
      Το ένα σημαντικό θέμα είναι των απαλλοτριώσεων. Το άλλο σοβαρό θέμα είναι η ίδια μαραθώνια διαδρομή, η οποία είναι γεμάτη αρχαιότητες και είναι μία διαδρομή που είναι γεμάτη πράσινο. Μάλιστα όπως και η ίδια η αιτιολογική έκθεση λέει, γίνεται προσπάθεια με όλη αυτήν τη διαδικασία των περιβαλλοντικών όρων κλπ. να διαφυλαχθεί αυτό το πράσινο, αυτό το τοπίο, αυτό το περιβάλλον, που είναι ιδιαίτερου κάλλους. Δεν είναι μία τυχαία διαδρομή. Δεν είναι η διαδρομή με τα χαλάσματα, που όλοι θέλουμε να αποκαλούμε έτσι, η οποία πρέπει να αναβαθμιστεί και να καλλωπιστεί με τις αρχές του star system και της τηλεοπτικής εικόνας. Είναι η διαδρομή που συνυπάρχει με το τοπίο, με τις αρχαιότητες, με τα προβλήματα των κατοίκων εκατέρωθεν αυτής της μαραθώνιας διαδρομής. Αυτοί είναι άνθρωποι χαμηλόμισθοι και πράγματι κάθε απαλλοτρίωση της γης τους, που ενδεχομένως την απέκτησαν με πολύ μεγάλο αγώνα και κόπο, έχει ιδιαίτερη σημασία και δεν μπορεί να γίνεται βεβιασμένα.
      Όμως, όλοι πιστεύουμε–το λένε και οι κάτοικοι- ότι αυτό το έργο πρέπει να γίνει, γιατί οι Ολυμπιακοί Αγώνες αναλήφθηκαν από τη χώρα μας και πρέπει να γίνουν. Ο Συνασπισμός είχε πάρα πολλές επιφυλάξεις για την ανάληψη των Ολυμπιακών Αγώνων. Από τη στιγμή, όμως, που έγινε η ανάληψή τους, πρέπει να γίνουν σωστά και να έχουμε το μικρότερο κόστος όσον αφορά το περιβάλλον και ιδιαίτερα το περιβάλλον της Αττικής, το οποίο συνεχώς πλήττεται με όλες αυτές τις επείγουσες διαδικασίες.
      Να μην έχουμε επιπτώσεις στην οικονομία μας. Συνεχώς, όμως, οι επιπτώσεις στην οικονομία μας από αυτό το εγχείρημα είναι τεράστιες γιατί διπλασιάζεται, τριπλασιάζεται  -και ουκ έστιν αριθμός- το κόστος των Ολυμπιακών Αγώνων. Και βέβαια να μην έχουμε επιπτώσεις στα θέματα της περιφερειακής ανάπτυξης και σύγκλισης, που εδώ πια κύριοι συνάδελφοι, αυτό είναι δεδομένο. Οι αρνητικές επιπτώσεις στην περιφέρεια θα είναι τεράστιες από όλη αυτήν τη διαδικασία.
      Λέμε, λοιπόν, ότι εδώ που φθάσαμε, μια και αναλάβαμε τους αγώνες, θα πρέπει όλα αυτά τα έργα να γίνουν, αλλά όμως θα πρέπει να γίνουν μέσα στο χρόνο τους και μέσα από τις διαδικασίες που προβλέπουν το Σύνταγμα και η νομοθεσία μας. Γιατί δεν γίνονται αυτά τα πράγματα στην ώρα τους; Ποια δικαιολογία υπάρχει; ΄Αντε, να ισχύει αυτό για τα δύο πρώτα χρόνια. Για την τετραετία όμως που διανύουμε, ποια είναι η δικαιολογία για να έχουμε τεράστιες καθυστερήσεις; Γιατί δηλαδή δεν μπορούσε –το είπα και στην επιτροπή αυτό- το ΥΠΕΧΩΔΕ, το καθ’ ύλην και κατ’ εξοχήν αρμόδιο Υπουργείο, που έχει όλα τα μέσα, τις επιτροπές, τα όργανα χωροταξικού και πολεοδομικού σχεδιασμού, τα όργανα εκτέλεσης του έργου –είναι και περιβάλλοντος και δημοσίων έργων, ένα άλλο θέμα μεγάλο, αλλά αυτήν τη στιγμή έχει και το σχεδιασμό, δηλαδή και το μαχαίρι και το πεπόνι- πολύ γρήγορα να σχεδιάσει, να κάνει την περιβαλλοντική μελέτη, να τη θέσει υπόψη των φορέων  των κατοίκων κλπ. και να προχωρήσει μετά στο συμπληρωματικό διορθωτικό τεύχος της μελέτης, στην αναθεώρηση της μελέτης και να νομοθετήσει κανονικά όλη αυτή τη διαδικασία; Σε τι δηλαδή δεν είχαμε το χρόνο; Και γιατί δηλαδή φταίνε κάθε φορά οι κάτοικοι και το Συμβούλιο της Επικρατείας στο οποίο προστρέχουν; Και πρέπει κάθε φορά δια μέσου αυτής της πράξης νομοθετικού περιεχομένου να δημιουργήσουμε εκείνες τις συνθήκες, ώστε τελικά να παρακαμφθεί το Συμβούλιο της Επικρατείας ή να μην μπορεί βεβαίως να εκφράσει άποψη ή να καταργηθούν οι δίκες στις οποίες είχαν προστρέξει οι κάτοικοι αλλά και οι φορείς, οι οικολογικές οργανώσεις κλπ. της περιοχής; Γιατί, λοιπόν, να μην μπορούσαν να είχαν γίνει όλα αυτά μέσα από μία κανονική διαδικασία; Να είχαμε δηλαδή ακούσει εδώ τους φορείς, τους κατοίκους και να είχαμε συμφωνήσει και εμείς προβάλλοντες πράγματι την εθνική ανάγκη για να γίνει αυτό το έργο κατά το δυνατόν καλύτερα; Και ήταν βέβαια λογικό να έχει και τις επιπτώσεις του. Όχι, όμως, να φθάσουμε στο σημείο να υπάρχει μία εγκεκριμένη περιβαλλοντολογική μελέτη τον Ιανουάριο του 2001, να υπάρχει μία συμπληρωματική μελέτη -επειδή οι φορείς αντέδρασαν σ’ αυτήν την περιβαλλοντολογική μελέτη- τον Απρίλιο του 2001 και μετά από όλη αυτή τη διαδικασία να υπάρχει τώρα ενσωματωμένη μία δεύτερη συμπληρωματική μελέτη, (κατά το τεύχος αυτό της μελέτης), περιβαλλοντολογικών επιπτώσεων και να έρχονται τώρα αυτές οι διατάξεις αυτής της συμπληρωματικής μελέτης, η οποία προέκυψε μετά από τις αντιδράσεις και μετά από πολλά λάθη που είχε η αρχική μελέτη, να ενσωματώνονται σ’ αυτήν την πράξη νομοθετικού περιεχομένου. Δηλαδή ούτε λίγο, ούτε πολύ η πράξη νομοθετικού περιεχομένου ενσωματώνει μεν τις βελτιωμένες κατευθύνσεις και τους όρους της περιβαλλοντολογικής μελέτης, που για μένα έγινε από μία βεβιασμένη και επιτρέψτε μου την έκφραση εντελώς άτυχη διαδικασία, αλλά το κάνει παράλληλα με τους χρονικούς και τους υπόλοιπους αναγκαστικούς όρους τους οποίους βάζει. Δηλαδή, θα προσέχετε μεν τα δέντρα, τις αρχαιότητες, τη ρύπανση, την ασφάλεια των ιδιαίτερα συμφωνημένων εκεί περιοχών από τις οποίες περνάει η μαραθώνια διαδρομή, αλλά θα έχετε στο νου σας ότι θα πρέπει να καλύψετε τις ανάγκες μιας μεγάλης διαπλάτυνσης. Άρα θα κόψετε δέντρα, θα εκχερσώσετε περιοχές, πλην όμως θα το κάνετε με τη μεγαλύτερη δυνατή προσοχή και εάν χρειάζεται θα μεταφέρουμε και δέντρα και θα αναπλάσουμε και πράσινο περιοχών και κ.ο.κ.
      Το πλάτος, όμως, της διαδρομής θα πρέπει να είναι τόσο. Θα πρέπει να τηρήσετε τη διαδικασία για τις αρχαιότητες, να τηρήσετε τη νομοθεσία που είναι αρκετά αυστηρή και ευαίσθητη στη χώρα μας -και καλά κάνει- αλλά θα πρέπει να ξέρετε ότι η διαδρομή πρέπει να τελειώσει μέχρι το 2004. Κυρίαρχη η προθεσμία.
      Από εκεί και πέρα, λοιπόν, αρχίζουν με το άρθρο 2, το άρθρο 3, το άρθρο 4, το άρθρο 5 να επιβάλλονται οι όροι για την εκχέρσωση των περιοχών, για όλα τα άλλα θέματα. Τι επιβάλλει το άρθρο 5 τελικά; Λέει ότι προχώρησαν στις συμβάσεις των έργων με μια μελέτη η οποία κρίθηκε εκ των υστέρων ακατάλληλη και ότι πρέπει σεβόμενοι το περιβάλλον να προσθέσουμε πολλούς νέους όρους. Θέλουμε η μελέτη αυτή να υλοποιήσει το τεχνικό μέρος του έργου, να κάνει αυτήν τη διαπλάτυνση και όλα αυτά και παράλληλα να προστατεύσουμε το περιβάλλον. Τι λέμε, λοιπόν, τους αναδόχους που τους έχουμε εγκαταστήσει; Τους λέμε να ενσωματώσουν αυτούς τους καινούριους όρους στις συμβάσεις και εμείς κατά παρέκκλιση –αυτό κάνει και η πράξη νομοθετικού περιεχομένου και θεωρώ ότι είναι μεγάλη καταστρατήγηση της νομοθεσίας- θα μπορέσουμε να συμβιβάσουμε το χρόνο που σας ζητάμε τελευταία στιγμή να ενσωματώσετε αυτούς τους όρους και το κόστος αυτών των συμπληρωματικών όρων που είναι σίγουρο ότι θα υπερβεί το 50% του κόστους του έργου. Εδώ είναι η παρέκκλιση και υπάρχουν και κάποιες άλλες παρεκκλίσεις που δεν ξέρουμε, αλλά μπορούμε να τις διαβλέψουμε. Αυτές θα ισχύσουν, προκειμένου να έχουμε το «και τούτο ποιείν και το άλλο μη αφιέναι» σε μια διαδικασία η οποία δεν έχει πραγματικά τις απαραίτητες μελέτες, τους απαραίτητους όρους που να έχουν επιβληθεί από μια κανονική διαδικασία.
      Είμαστε, λοιπόν, αντίθετοι μ’ αυτήν την πράξη νομοθετικού περιεχομένου. Ως εδώ και μη παρέκει, κύριοι της Κυβέρνησης. Πού θα φτάσουμε τελικά; Στο τέλος με πράξη νομοθετικού περιεχομένου θα ορίσουμε και το πνεύμα, την ποιότητα και το μήνυμα που θα δώσουν οι Ολυμπιακοί Αγώνες, για να μην μπορέσουν οι Έλληνες Βουλευτές να το συζητήσουμε και αυτό.
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Μάνος.
      ΣΤΕΦΑΝΟΣ ΜΑΝΟΣ: Κύριοι συνάδελφοι, σύμφωνα με την παράγραφο 1 του άρθρου 44 του Συντάγματος οι πράξεις νομοθετικού περιεχομένου υποβάλλονται στη Βουλή για κύρωση μέσα σε σαράντα ημέρες από την έκδοσή τους. Η πράξη εκδόθηκε τη 14η Ιουνίου και υποβλήθηκε εγκαίρως στη Βουλή εντός τριάντα εννέα ημερών, την 25η Ιουλίου του 2002. Το Σύνταγμα προβλέπει περαιτέρω ότι η πράξη παύει να ισχύει, αν εντός τριών μηνών από την υποβολή της δεν εγκριθεί από τη Βουλή. Η τρίμηνος προθεσμία έληξε την 26η Οκτωβρίου. Συνεπώς η Βουλή δεν μπορεί να εγκρίνει πράξη που εδώ και δέκα ημέρες δεν ισχύει. Μολονότι η έκδοση πράξεων νομοθετικού περιεχομένου προβλέπεται μόνο για έκτακτες περιπτώσεις εξαιρετικά επείγουσας και απρόβλεπτης ανάγκης, η συμπεριφορά της Κυβέρνησης μόνο βιασύνη δεν δείχνει.
      Πριν από δώδεκα χρόνια, κύριοι συνάδελφοι, ως Υπουργός ΠΕΧΩΔΕ ανέθεσα σε ειδική υπηρεσία του Υπουργείου να εκπονήσει μελέτη και στη συνέχεια να κατασκευάσει την αυθεντική μαραθώνια διαδρομή. Μετά την πρόωρη αποχώρησή μου από το Υπουργείο το έργο αυτό μαζί με πολλά άλλα εγκαταλείφθηκε. 
      Ο μαραθώνιος, κύριοι συνάδελφοι, είναι το μόνο ολυμπιακό αγώνισμα που συνδέει άρρηκτα την Αθήνα με τους Ολυμπιακούς Αγώνες.
      Από τον Μαραθώνα στην Αθήνα έτρεξε ο Φειδιππίδης το Σεπτέμβριο του 490 π.χ. για να ανακοινώσει τη νίκη των Αθηναίων. Απ’ αυτό το συγκλονιστικό τρέξιμο δημιουργήθηκε ένας παγκόσμιος μύθος που συγκινεί σήμερα εκατομμύρια ανθρώπους σε όλη τη γη. 
      Σε όλες τις πόλεις του κόσμου διεξάγονται ετησίως μαραθώνιοι που συγκεντρώνουν εκατοντάδες χιλιάδες δρομείς. Η Αθήνα που διαθέτει την αυθεντική διαδρομή μετά βίας αναφέρεται στον μακρύ κατάλογο των πόλεων που διοργανώνουν μαραθώνιους και με τον τρόπο αυτό διαιωνίζουν τη δόξα των Αθηναίων. 
      Καταθέτω έναν πολύ σύντομο κατάλογο μερικών πόλεων που διοργανώνουν μαραθώνιους και τον αριθμό των δρομέων που συγκεντρώνουν. Επειδή είναι εξαιρετικά σύντομος, παρακαλώ κύριε Πρόεδρε να εγκρίνετε να καταχωρηθεί αυτούσιος στα Πρακτικά.
      (Στο σημείο αυτό ο Βουλευτής κ. Στέφανος Μάνος καταθέτει για τα Πρακτικά τον προαναφερθέντα κατάλογο, ο οποίος έχει ως εξής:
     
     «Ο Μαραθώνιος στον Κόσμο
     
     Ημερομηνία		Πόλη		Τερματισμοί
     3/11/2002		Αθήνα			1.777
     18/8/2001		Ελσίνκι		4.163
     25/11/2001		Φλωρεντία		5.513
     28/10/2002		Δουβλίνο		6.493
     8/6/2002		Στοκχόλμη		10.722
     15/4/2002		Βοστώνη		14.573
     6/10/2002		Κολωνία		24.780
     29/9/2002		Βερολίνο		25.978
     3/11/2002		Νέα Υόρκη		31.824»)
     ΣΤΕΦΑΝΟΣ ΜΑΝΟΣ: Κύριοι συνάδελφοι, πριν από τρεις ημέρες στο Μαραθώνιο της Αθήνας δύο χρόνια πριν από τους Ολυμπιακούς Αγώνες έτρεξαν χίλιοι επτακόσιοι εβδομήντα επτά δρομείς. Την ίδια μέρα, 3 Νοεμβρίου, στο μαραθώνιο της Νέας Υόρκης έτρεξαν τριάντα ένας χιλιάδες οκτακόσιοι είκοσι τέσσερις δρομείς. Ένα μήνα νωρίτερα στο Βερολίνο συμμετείχαν είκοσι πέντε χιλιάδες εννιακόσιοι εβδομήντα οκτώ δρομείς. Αλλά και σε μικρές πόλεις, κύριοι συνάδελφοι, σε μικρά κράτη, η συμμετοχή είναι σημαντικά υψηλότερη απ’ ότι στην Αθήνα. Στη Στοκχόλμη έτρεξαν δέκα χιλιάδες επτακόσιοι είκοσι δύο δρομείς, στο Δουβλίνο έτρεξαν έξι χιλιάδες τετρακόσιοι ενενήντα τρεις  δρομείς. 
     Εδώ και πολύ καιρό προσπάθησα να εξηγήσω, ματαίως δυστυχώς, στον Υπουργό Πολιτισμού τη σημασία που θα μπορούσε να έχει η ανάδειξη του αυθεντικού μαραθωνίου σε κεντρικό στοιχείο των Ολυμπιακών Αγώνων. Όραμά μου ήταν να συμμετέχουν κάθε χρόνο στο Μαραθώνιο της Αθήνας, το μόνο αυθεντικό μαραθώνιο, πενήντα χιλιάδες και πλέον δρομείς απ’ όλην την υφήλιο. Στη Νέα Υόρκη έτρεχαν δρομείς από εβδομήντα πέντε εθνικότητες. Τρέχουν είκοσι πέντε χιλιάδες εννιακόσιοι εβδομήντα οκτώ δρομείς στο Βερολίνο και άλλοι είκοσι πέντε χιλιάδες στην Κολωνία, για να μη μνημονεύσω άλλες πόλεις της Γερμανίας. Γιατί να μην τρέχουν  πενήντα χιλιάδες δρομείς στην Αθήνα; 
     Σας βεβαιώνω ότι μου έρχονται δάκρυα όταν διαπιστώνω την πλήρη έλλειψη οράματος των αρμοδίων Υπουργών, την άνεση με την οποία βεβηλώνουν τον Μαραθώνα με τις προκλητικές εγκαταστάσεις κωπηλασίας και την επιδεικτική πνευματική οκνηρία που χαρακτηρίζει την αντιμετώπιση του μαραθωνίου. 
     Ο αυθεντικός μαραθώνιος για τον κ. Βενιζέλο αξίζει μερικά χιλιόμετρα ασφαλτικών λωρίδων δεξιά και αριστερά από τον υφιστάμενο δρόμο και μερικές χιλιάδες κομμένα πεύκα. Ο προϋπολογισμός για τον κ. Βενιζέλο για την αυθεντική μαραθώνια αυτή διαδρομή είναι περίπου 100 εκατομμύρια ευρώ -αυτά προϋπολογίζει για τον αιώνιο μύθο και τη δόξα της Αθήνας- και 300 εκατομμύρια ευρώ, τρεις φορές παραπάνω, προϋπολογίζει για τον Καλατράβειο ευπρεπισμό του σταδίου της Καλογρέζας. Αυτές είναι, κύριοι συνάδελφοι, οι προτεραιότητες του κ. Βενιζέλου.
     Για τον αυθεντικό μαραθώνιο, κατά τη δική μου άποψη έπρεπε να γίνει ειδική αποκλειστική διαδρομή, απαλλαγμένη από αυτοκίνητα, διαθέσιμη για περίπατο, δρόμους αντοχής, ποδηλατοδρομίες. Το ενδιαφέρον που θα συγκέντρωνε ετησίως ο αυθεντικός μαραθώνιος, οι χιλιάδες θεατές που θα ερχόντουσαν να τον παρακολουθήσουν θα απόσβεναν πολύ γρήγορα τη δαπάνη. 
     Για να έχετε αίσθηση μεγεθών, στον τελευταίο Μαραθώνιο της Κολωνίας που έγινε τον Οκτώβριο, υπήρχαν είκοσι πέντε χιλιάδες δρομείς και πεντακόσιες χιλιάδες θεατές. Σκεφθείτε, λοιπόν, κύριοι συνάδελφοι, πώς νιώθουν οι εκατοντάδες χιλιάδες άνθρωποι που τρέχουν στους ανά τον κόσμο μαραθώνιους και σκεφθείτε προς στιγμή πώς θα ένιωθαν αν έτρεχαν την αυθεντική, την ιστορική διαδρομή. Να μπορούν να λένε στα παιδιά και στα εγγόνια τους ότι έτρεξαν όπως ο Φειδιππίδης από το Μαραθώνα στην Αθήνα. Αναλογιστείτε το λίγο, για να δείτε με τι μικρότητα αντιμετωπίζεται όλο αυτό το θέμα.
      Δυστυχώς, κύριοι συνάδελφοι, ό,τι γίνεται με τον Μαραθώνα και τον μαραθώνιο με κυρία ευθύνη του κ. Βενιζέλου, Υπουργού Πολιτισμού, θα αποτελεί όνειδος για τους Ολυμπιακούς Αγώνες του 2004. 
      Ευχαριστώ πολύ για την προσοχή σας. 
      (Χειροκροτήματα) 
      ΠΡΟΕΔΡΕΥΩΝ (Κωνσταντίνος Γείτονας): Ο κ. Κεδίκογλου έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Αγαπητοί συνάδελφοι, συζητούμε μια πράξη νομοθετικού περιεχομένου. Δεν μπαίνω στα νομικά στοιχεία της πράξης. Νομίζω ότι κάποιες αναβολές ή καθυστερήσεις αν υπήρξαν, είναι στα πλαίσια των αναγκών που παρουσιάζονται από καταναγκασμούς της καθημερινής ζωής.
      Παρακολούθησα με πολλή προσοχή την ομιλία του κ. Μάνου, τον οποίο πάντοτε παρακολουθώ, ιδιαιτέρως δε τιμώ και εκτιμώ. Και δεν θα διαφωνούσα σε πολλά.
      Όμως ξεκινάω από μια παρατήρηση. Πρώτον, συζητούμε ένα έργο εξαιρετικής ευαισθησίας. Αλλά, αγαπητοί συνάδελφοι και φίλτατε, κύριε Μάνο, την ιστορία μας δεν την γράφουμε όπως θα θέλαμε. Την ιστορία τη γράφουμε σύμφωνα με καταστάσεις άμεσα δοσμένες και κληρονομημένες από το παρελθόν. Είναι μια ρήση του Καρλ Μαρξ την οποία εξ όσων γνωρίζω κανένας φιλόσοφος δεν απέκλεισε. Ο Ανδρέας Παπανδρέου όμως έλεγε: είμαστε υποχρεωμένοι να συμβιώσουμε με καταστάσεις που κληρονομήσαμε.
      Δεν μπορεί να γράψει την ιστορία της η κυβέρνηση όπως θέλει χωρίς τις καταστάσεις που έχει κληρονομήσει, να είμαστε ειλικρινείς. Το πρόβλημα τέθηκε από διάφορους ομιλητές, ας το βάλουμε σε κάποια πλαίσια. Πρώτα- πρώτα πρόκειται περί ενός έργου, το οποίο είναι άμεσα δεμένο με την παγκόσμια και την ελληνική ιστορία. Είναι άμεσα δεμένο λόγω της μαραθώνιας διαδρομής της μάχης του Μαραθώνα το 390 π.Χ. 
      ΛΙΑΝΑ ΚΑΝΕΛΛΗ: Τώρα θα είναι συνδεδεμένο με την «ΤΕΧΝΟΔΟΜΙΚΗ!»
      ΒΑΣΙΛΗΣ ΚΕΔΙΚΟΓΛΟΥ: Κάνετε πολύ μεγάλο λάθος, εντελώς μεγάλο λάθος.
      Δεύτερον, το έργο είναι συνδεδεμένο, αγαπητοί συνάδελφοι, με την Εθνική Αντίσταση. Στο Πικέρμι –και αυτό το θέτω υπόψη του κυρίου Υπουργού κάποιο μνημείο πρέπει να στηθεί εκεί. Η αποστροφή αφορά και τον αρμόδιο Δήμαρχο. Την άνοιξη του 1944 εκεί εκετελέστηκαν περισσότεροι από πενήντα αθώοι πολίτες, γιατί εκεί δίπλα έγινε μάχη και σκοτώθηκε ένας ναζί Γερμανός. Έφεραν από το Χαϊδάρι κρατουμένους προς εκτέλεση ως αντίποινα και συμπλήρωσαν τον αριθμό που ήθελαν με κατοίκους, της περιοχής. Αν ενθυμούμαι καλά τους εκτέλεσαν δι’ απαγχονισμού. Συνέβη δε ο πρόσφατα πρόεδρος της Κοινότητας Νέας Μάκρης Συμεών Π. Παπαδόπουλος να είναι αυτόπτης μάρτυς. Διήρχετο εκτάκτως από εκεί με τα τότε γκαζοζέν που υπήρχαν και πολλούς οι Γερμανοί, πέραν των όσων ήθελαν να εκτελέσουν, τους κρατούσαν να ανοίξουν το λάκκο αυτών τους οποίους είχαν απαγχονίσει! Όχι δολοφόνησαν, απαγχόνισαν στο Πικέρμι, εκεί κοντά περίπου που είναι ένα εστιατόριο η «Χωριάτικη Γωνιά». Τους σταματούσαν να ανοίξουν το λάκκο, άνοιγαν μερικοί, κάποια ώρα το λάκκο ή φώναζαν άλλους για εκφοβισμό να ανοίξουν το λάκκο. Συγκεκριμένα ο προσωπικός μου φίλος, Συμεών Παπαδόπουλος από το φόβο του υπέστη και την ασθένεια της χρυσής. Το θέμα γνωρίζει πολύ καλά επίσης και ο αδελφός του Κωνσταντίνος Παπαδόπουλος. Είναι ένα γεγονός αυτό, γιατί η Μάκρη ήταν εστία της αντίστασης. Είναι λοιπόν ένα έργο που συνδέεται άμεσα με την Εθνική Αντίσταση. Είναι ένα έργο, αγαπητοί συνάδελφοι, που συνδέεται με τις νεότερες κοινωνικές και πολιτικές εξελίξεις, τις μετεμφυλιακές. Και οφείλουμε εδώ να πούμε ότι οι εξελίξεις αρχίζουν με τη διαφωνία του Κωνσταντίνου Καραμανλή με τα ανάκτορα, με τη Φρειδερίκη όταν επετίμησε και τον τότε διάδοχο Κωνσταντίνο στο Νοσοκομείο Ευαγγελισμός. Προσωπικώς γνωρίζετε πολύ καλά ότι έχω ασκήσει σφοδρή αντιπολίτευση στον Κωνσταντίνο Καραμανλή. Μάλιστα σήμερα υπάρχουν ιστορικά δεδομένα, τα οποία κάποιες αμφιβολίες τις εκάλυψαν και οφείλουμε να είμαστε μεγαλόψυχοι και δίκαιοι. Ο Κωνσταντίνος Καραμανλής είναι ένας ηγέτης ο οποίος επεβλήθη στη συντηρητική παράταξη. Δεν είναι γόνος, επελέγη να την υπηρετήσει, λόγω της αξίας του επεβλήθη όμως στη συντηρητική παράταξη. Άλλωστε η συντηρητική παράταξη κατέλαβε την εξουσία στη χώρα οσάκις απέκτησε ηγέτη ο οποίος επεβλήθη στο σύνολο αυτής. Όπως εξελίσσονται τα πράγματα, πιστεύω ότι ο σημερινός ηγέτης της παράταξης αυτής θα είναι ο αυριανός πρωθυπουργός εάν αποδειχθεί ότι έχει επιβληθεί στο σύνολο της συντηρητικής παράταξης. Στην παράταξη αυτή υπάρχουν πολλές τάσεις.
      Αρχίζουν οι πολιτικές και κοινωνικές εξελίξεις, λοιπόν, με τη συμπεριφορά του Κωνσταντίνου Καραμανλή, αναπτύσσονται με τη μαραθώνια πορεία του Γρηγόρη Λαμπράκη και κορυφώνονται με τη δολοφονία  του Γρηγόρη Λαμπράκη και την εν συνεχεία παραίτηση της Κυβέρνησης Καραμανλή. Η παραίτηση εκείνη εβοήθησε ίσως όσο και ο ανένδοτος αγών στην άνοδο του Γ. Παπανδρέου, γράφει ο Ανδρέας στο βιβλίο του: «Η Δημοκρατία στο απόσπασμα».
      Είναι, λοιπόν, ένα έργο άμεσα συνδεδεμένο με τις ιστορικές πρόσφατες εξελίξεις. Βεβαίως στη συνέχεια απεδείχθη ότι ο Κωνσταντίνος Καραμανλής εβάδισε μια συγκεκριμένη πορεία, ένα όραμα, με τίμια συμπεριφορά και απέναντι του θρόνου που κατέληξε μετά από εκείνη τη διαφωνία στην απομάκρυνση των ανακτόρων, στην αποπομπή της μοναρχίας από την Ελλάδα με τη στάση του. 
Γιατί δεν πιστεύω να διαφωνεί κανείς ότι η ουδέτερη στάση του Κωνσταντίνου Καραμανλή είναι αυτή που εξαπέστειλε τη μοναρχία από τη χώρα. Είναι λοιπόν φυσικό να είμαστε εξαιρετικά ευαίσθητοι. Βεβαίως πρόκειται για την αυθεντική μαραθώνιο πορεία, όπως είπε ο κ. Μάνος, και πρέπει να την προσέξουμε ιδιαίτερα και ως προς αυτό. 
     Ως εκ τούτου, αγαπητοί συνάδελφοι, το πρόβλημα για μένα δεν έγκειται στο αν υπάρχουν κάποια πεύκα εδώ και κάποια πεύκα εκεί, αλλά το πρόβλημα έγκειται πρώτον στο αν έχουμε ενημέρωση. Έγινε μια πράξη νομοθετικού περιεχομένου. Αρνήθηκε σε κανέναν το Υπουργείο να θέσει υπόψη μας ολόκληρη την οριζοντιογραφία; Η οριζοντιογραφία είναι εδώ δυο μήνες τώρα. Αρνήθηκε το Υπουργείο να σας τη δώσει να τη μελετήσετε συνάδελφοι εσείς και οι εισηγητές, να κάνετε τις παρατηρήσεις σας, να σας πει πού είναι στιγματισμένη η γραμμή των αρχαιολόγων και ποια ακολουθούμε εμείς; Κανένας δεν σας το αρνήθηκε. Το Υπουργείο ΠΕΧΩΔΕ προς τιμήν και της σημερινής Υπουργού και των προηγουμένων Υπουργών και άλλων –και ιδιαίτερα του κ. Μάνου- έχει πάντοτε τα στοιχεία στη διάθεση όλων μας. 
     (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 
     Δεύτερον, είναι ένας δρόμος που έχει άμεση σχέση με τα λαϊκά στρώματα. Είναι ο δρόμος μέσω του οποίου τα λαϊκά στρώματα βρίσκουν διέξοδο στη θάλασσα, είναι δρόμος εξαιρετικής κίνησης και δρόμος, ο οποίος κυκλοφοριακά είναι δρόμος προτεραιότητας για την διαπλάτυνσή του. 
     Τρίτον, μιλάμε για τη μαραθώνια πορεία. Τι πρέπει να κατασκευάσουμε; Πρέπει να προσέξουμε το δρόμο αυτό από άποψη αισθητικής. Να σέβεται την ιστορική μνήμη και τα ιστορικά γεγονότα και να έχει μία αισθητική χάραξη. Τώρα, για το αν προκειμένου να επιτευχθεί αυτή η αισθητική χάραξη, θα κοπούν κάποια πεύκα ή όχι, ποσώς πρέπει να ενδιαφέρει. Με ενδιαφέρει η αισθητική της χάραξης. Αν θα είναι το Boulevare –να το πούμε έτσι- γιατί ο όρος χρησιμοποιείται για δρόμους πόλεων- το οποίο θα προκαλεί την παγκόσμια προσοχή. Αυτό έχει σημασία και ενδιαφέρον. Και νομίζω ότι μπορεί να είναι, γιατί αυτή η διαδρομή σέβεται πολλά πράγματα. 
     ΛΙΑΝΑ ΚΑΝΕΛΛΗ: Δεν θα είναι!
     ΒΑΣΙΛΗΣ ΚΕΔΙΚΟΓΛΟΥ: Πέραν τούτου, αύριο δεν μας εμποδίζει τίποτα να κάνουμε αυτήν τη διαδρομή πεζόδρομο και δίπλα να κάνουμε κάποιον άλλον δρόμο για τα οχήματα. Οι πόροι μας δεν είναι άπειροι. Αυτά θα γίνουν σύμφωνα με τους πόρους που διαθέτουμε. Γνωρίζετε προσωπικά ότι ακόμη και τώρα είμαι αντίθετος στην υπόθεση των Ολυμπιακών Αγώνων, αλλά αυτοί απεφασίσθησαν. Πρόκειται για μία νόμιμη απόφαση και οφείλουμε να τη σεβαστούμε. 
     Δεν με απασχολεί το αν κόβονται κάποια δέντρα. Με απασχολεί η αισθητική του έργου. Θα συνιστούσα στον παριστάμενο Υπουργό να κάνει μία μακέτα όλης της διαδρομής και να τη θέσει στη διάθεση όλων. 
     Τρίτον, εδώ ειπώθηκαν διάφορα πράγματα περί παρανομιών κλπ. Δεν είδα να έχει παραβιαστεί πουθενά ο νόμος περί εκτέλεσης δημοσίων έργων. Από τις πληροφορίες που έχω ως τώρα -και θα παρακαλέσω τον κύριο Υπουργό να τις αναπτύξει λεπτομερώς-  υπάρχουν δύο εργολαβίες.
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
     Σας παρακαλώ, κύριε Πρόεδρε, αν έχετε την καλοσύνη, επιτρέψτε μου να ολοκληρώσω. 
     Οι εργολαβίες αυτές προεγκρίθηκαν σύμφωνα με το ν. 1418, όπως τροποποιήθηκε και ισχύει. Μάλιστα, απ’ ό,τι έχω πληροφορηθεί αυτές οι εργολαβίες έχουν και μια ικανοποιητική έκπτωση. Από ό,τι έμαθα, τις διευθύνει ένας νέος λαμπρός συνάδελφος, μηχανικός, ο κ. Δημήτρης Παπαγεωργίου του Κ. και ο κ. Ι. Τσακλίδης, ο οποίος είναι ένας Υφυπουργός από τη νέα γενιά. Είναι ένα έργο που έπρεπε να γίνει γρήγορα. Δεν νομίζω ότι με δεδομένες τις κοινωνικές συνθήκες την κατάσταση των ιδιοκτησιών που έχουν αναπτυχθεί στη θέση αυτή ότι θα μπορούσαμε να ακολουθήσουμε τακτικές διαδικασίες γι’ αυτό το έργο, έστω και αν είχαμε αρχίσει πριν δυο χρόνια. Η άποψή μου είναι ότι δεν μπορούσε να γίνει διαφορετικά. 
     Όμως, βλέπω να έχουν περιληφθεί στην πράξη νομοθετικού περιεχομένου σημαντικά πράγματα δύσκολοι όροι όσον αφορά το σεβασμό του περιβάλλοντος, των ρύπων κλπ. που ειλικρινώς τρομάζω. Έχουν περιληφθεί πάρα πολλά πράγματα. Και δεν βλέπω να υπάρξουν προβλήματα. 
      Κάλλιστα, θα μπορούσατε να φέρετε μία πράξη, να λέτε ότι απαλλοτριώνονται οι εγκαταστάσεις εκεί και δια προεδρικού διατάγματος θα καθοριστούν τα υπόλοιπα αργότερα. Δεν το κάνατε! Και αυτό, αν θέλετε, αναδεικνύει τη δική σας ευαισθησία. 
      Έτσι, λοιπόν, σε ό,τι αφορά το έργο, τη νομιμότητα, τη νομοθεσία τηρείται απόλυτα. Το πρόβλημα είναι αν αυτό το έργο, ακριβώς όπως έχει χαραχθεί, ανταποκρίνεται στις ανάγκες μιας αυθεντικής μαραθώνιας πορείας την οποία όντως θα παρακολουθήσει όλος ο κόσμος και την οποία μπορούμε, αν θέλετε, να την αναδείξουμε και τουριστικώς. Να κάνουμε συχνότερα μαραθώνιες πορείες στη χώρα και να έχουμε συμμετοχή μεγάλου αριθμού αθλητών και, ακόμα πιο πολύ, συμμετοχή μεγάλου αριθμού θεατών και τουριστών. 
      Κοντολογίς,  με την πράξη αυτή δεν νομίζω ότι έχουμε επιχειρήματα με βάση τα οποία μπορούμε να είμαστε αντίθετοι. Δεν υπάρχουν επιχειρήματα! Δεν είδα να παραβιάζεται ο νόμος περί απαλλοτριώσεων, ούτε ο νόμος περί δημοσίων έργων. Έγιναν γρήγορα οι απαλλοτριώσεις, τηρήθηκαν κάποιες προθεσμίες, άλλες έγιναν πιο σύντομα, και το έργο κατασκευάζεται σύμφωνα με τις νομικές διαδικασίες. Μάλιστα, υπάρχει Ειδική Υπηρεσία Δημοσίων Έργων, γιατί το έργο είναι σοβαρό. 
      Οι παρατηρήσεις, όμως, που θα ήθελα να κάνω αφορούν τα εξής θέματα. 
      Πρώτον, κύριε Υπουργέ, θα πρέπει να καθορίσετε χρήσεις γης σ’ αυτή τη μαραθώνια πορεία. Δεν μπορεί ένθεν και εκείθεν να είναι οιασδήποτε χρήσεως. Έστω και αν υπάρχουν ζώνες οικιστικού ελέγχου. Αυτές δεν μας καλύπτουν. Δεν μπορεί παραδείγματος χάρη –για να μην μπω σε λεπτομέρειες και θίξω κάποιον- να είναι δεξιά και αριστερά «νεκροταφεία» παλαιών αυτοκινήτων ή παλαιών ανταλλακτικών. 
      Δεύτερον, πρέπει να διασφαλίσετε τις προσβάσεις στις εγκαταστάσεις όλων οι οποίοι, δεξιά και αριστερά, επιτρέπεται να ασκούν τις χρήσεις γης που θα καθορίσετε.  
      Τρίτον, να φροντίσετε την αισθητική –όπως είπα προηγουμένως- του συνόλου. Τις καμπύλες, την καμπυλότητα, τους όγκους, τις επιφάνειες και τις γραμμές, όπως αυτές αναδεικνύονται από αυτό το έργο. 
      Η οδός αυτή, κύριε Υπουργέ, σας συμβουλεύω να χαρακτηριστεί εθνική οδός και μάλιστα επώνυμη ειδική εθνική οδός γιατί σήμερα είναι, με ένα διάταγμα του κ. Γείτονα που ήταν παλαιότερα Υπουργός, οδός δευτερεύοντος δικτύου. Αυτό νομίζω ότι είναι παράλειψη. Πρέπει να υπάρξει χαρακτηρισμός επώνυμης ειδικής εθνικής οδού λ.χ. Μαραθώνιος. 
      ΠΡΟΕΔΡΕΥΩΝ (Παναγιώτης Σγουρίδης): Ο κ. Τρυφωνίδης έχει το λόγο.
      ΓΕΩΡΓΙΟΣ ΤΡΥΦΩΝΙΔΗΣ: Κύριε Πρόεδρε, ήρθε σήμερα στη Βουλή για έγκριση αυτή η πράξη νομοθετικού περιεχομένου και το θέμα που αναδεικνύεται είναι πολιτικό, γιατί οι ενέργειες αυτής της Κυβέρνησης εγγίζουν τα όρια της αντισυνταγματικότητας.
      Ο συνάδελφος κ. Βαρβιτσιώτης ισχυρίζεται ότι είναι αντισυνταγματική η διαδικασία και οπωσδήποτε υπάρχουν τέτοια στοιχεία, γιατί αυτές οι πράξεις προβλέπεται να συντάσσονται όταν υπάρχει επείγουσα και απρόβλεπτη ανάγκη. Στην παρούσα περίπτωση της μαραθώνιας διαδρομής από το 1995 υπήρχε η πρόταση στο φάκελο της διεκδίκησης των Ολυμπιακών Αγώνων και άρα ούτε επείγουσα ούτε απρόβλεπτη ανάγκη υφίσταται. Μάλιστα λείπει και η έκθεση της Επιστημονικής Επιτροπής της Βουλής που θα δικαιολογούσε και θα μας καθοδηγούσε αν υπάρχει συνταγματική κάλυψη ή όχι. Μάλιστα αναφέρθηκε και η κ. Κανέλλη στην επιτροπή και εδώ και ο κ. Μάνος και είπαν ότι η τρίμηνη προθεσμία έγκρισης της πράξης νομοθετικού περιεχόμενου έληξε στις 26 Οκτωβρίου 2002 και ως εκ τούτου η Βουλή καλείται σήμερα εκτός προθεσμίας να κυρώσει αυτήν την πράξη. 
      Πρέπει να σας πω πως ότι η ιστορία δείχνει ότι για το θέμα της εκτέλεσης των ολυμπιακών έργων πάρα πολλές φορές κατατίθενται ειδικοί νόμοι, που ανατρέπουν το χωροταξικό και πολεοδομικό σχεδιασμό ή καταργούν το ισχύον θεσμικό και νομικό πλαίσιο. Αυτό γίνεται και με την παρούσα πράξη. Αυτό βέβαια οφείλεται στην κυβερνητική ανεπάρκεια που δυστυχώς δεν αναφέρεται μόνο στους Ολυμπιακούς Αγώνες και θα μπορούσα να πω, ότι στο Υπουργείο Δημοσίων Έργων από παλιά παρουσιάζεται μια ακραία συμπεριφορά όπου το Υπουργείο έχει απεμπολήσει τον κύριο ρόλο του που είναι η εκτέλεση των έργων. Σαν κύριος αυτών των έργων δεν παρακολουθεί ούτε το σχεδιασμό ούτε ελέγχει τον προγραμματισμό και πολύ περισσότερο την εκτέλεσή τους.
      Ένα τελευταίο παράδειγμα είναι οι πλημμύρες στον Κηφισό που το έργο άρχισε να εκτελείται ανάποδα και μάλιστα χωρίς να εφαρμόζεται η εγκεκριμένη μελέτη με αποτέλεσμα τις γνωστές πλημμύρες. Το έργο αυτό δείχνει την ανεπάρκεια της πολιτικής ηγεσίας του Υπουργείου Δημοσίων Έργων, ώστε να παίξει αποτελεσματικά το ρόλο του. Ίδια περίπτωση έχουμε και με την έγκριση της κατάσταση που έχει διαμορφωθεί με την πράξη νομοθετικού περιεχομένου και συγκεκριμένα στο έργο της μαραθώνιας διαδρομής.
      Εδώ θα ήθελα να πω ότι χάθηκε πολύτιμος χρόνος και χάθηκε, όπως είπαν και οι συνάδελφοι, η ευκαιρία για μια αισθητική αναβάθμιση της κλασικής διαδρομής. Ακόμη το έργο εκτελείται με μοναδικό –θα έλεγα- άξονα το να κερδηθεί το στοίχημα με το χρόνο. Αυτό στην ουσία θεσπίζει η πράξη νομοθετικού περιεχομένου, όταν αναφέρει ότι ακόμη και αρχαία να βρεθούν στη διαδρομή, αυτά θα θαφτούν. Κύριο μέλημα είναι να παραδοθεί το έργο για την τέλεση των Ολυμπιακών Αγώνων. 
      Ουσιαστικά πρόκειται για ένα κυκλοφοριακό έργο, το οποίο, όμως, είναι κατά λανθασμένο τρόπο σχεδιασμένο, γιατί διασχίζει οικισμούς, τους οποίους διχοτομεί, όπως είναι του Γέρακα, της Παλλήνης, του Πικερμίου, της Ραφήνας, της Αγίας Μαρίνας και της Νέας Μάκρης. Έτσι, μια λεωφόρος θα περνάει μέσα από αστικές περιοχές, η τοπική κυκλοφορία θα προστίθεται στην υπεραστική, με αποτέλεσμα να υπάρχει εξαρχής ένας λανθασμένος σχεδιασμός. Θα έπρεπε, όπως πολύ σωστά ελέχθη και στην επιτροπή, να ξεχωριστεί η κλασική μαραθώνια διαδρομή από ένα κυκλοφοριακό έργο, το οποίο θα περνούσε εκτός οικιστικών συγκροτημάτων. 
      Όμως, η πράξη νομοθετικού περιεχομένου, κυρίες και κύριοι συνάδελφοι, έχει κυρίως έναν άλλο στόχο: Τη νομιμοποίηση των παρανόμων αναθέσεων των δημοσίων έργων και της κατά παρέκκλιση των κειμένων διατάξεων εκτελέσεως αυτών. 
      Συγκεκριμένα: Οι Υπουργοί Δημοσίων Έργων έχουν υπογράψει συμβάσεις, οι οποίες προηγουμένως δεν είχαν υποστεί τον έλεγχο νομιμότητας από το Ελεγκτικό Συνέδριο. Ακόμη, στην παρούσα περίπτωση έχουμε πράξεις και αποφάσεις Υπουργών, που αλλοιώνουν το οικονομικό αντικείμενο της σύμβασης. Δηλαδή οι Υπουργοί αυθαίρετα και κατά παρέκκλιση των νόμων αύξησαν το οικονομικό αντικείμενο του έργου. Αυτό σήμερα καλούμαστε με την ψήφο μας στη Βουλή των Ελλήνων να καλύψουμε, όπως επίσης πρέπει να καλύψουμε και να καταπνίξουμε εμείς, οι Έλληνες Βουλευτές, τις αντιδράσεις των κατοίκων της περιοχής, από τις οποίες διέρχεται η διαδρομή και οι οποίοι με την ψήφιση του παρόντος νομοθετήματος στερούνται της δυνατότητας να προσφύγουν στα διοικητικά δικαστήρια και να προασπίσουν τα έννομα συμφέροντά τους. 
      Καλούμαστε, λοιπόν, να εγκρίνουμε -να δώσουμε «συγχωροχάρτι», θα έλεγα απλά- σε αποφάσεις της Κυβέρνησης και συμβάσεις, οι οποίες αυτήν τη στιγμή είναι παράνομες. Και είναι παράνομες, γιατί με την τελευταία απόφαση του Συμβουλίου της Επικρατείας στις 14-2-2002 ακυρώθηκε η έγκριση της μελέτης των περιβαλλοντολογικών επιπτώσεων της μελέτης αυτής του έργου, με αποτέλεσμα οι συμβάσεις που έχουν ήδη υπογραφεί να είναι στην ουσία άκυρες και παράνομες. 
      Αυτό, λοιπόν, καλούμαστε σήμερα να κάνουμε εδώ, στη Βουλή των Ελλήνων και νομίζω ότι η διαδικασία την οποία επέλεξε η Κυβέρνηση μας προσβάλλει ως Βουλευτάς, προσβάλλει τον ελληνικό λαό, είναι, όπως ανέφερα, αντισυνταγματική και δείχνει πού οδηγείται η Κυβέρνηση, η οποία χαρακτηρίζεται από αυτήν την ανεπάρκεια, όσον αφορά την ικανότητά της να διοικήσει και να κατασκευάσει δημόσια έργα. 
      Ευχαριστώ πολύ. 
      ΠΡΟΕΔΡΕΥΩΝ (Παναγιώτης Σγουρίδης): Το λόγο έχει ο κ. Βαρβιτσιώτης. 
      Ορίστε, κύριε Βαρβιτσιώτη. 
      ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι η παρούσα συζήτηση δεν έχει κανένα απολύτως περιεχόμενο, διότι το νομοσχέδιο το οποίο συζητούμε, η πράξη νομοθετικού περιεχομένου, της οποίας την κύρωση ζητεί η Κυβέρνηση, δεν είναι ισχυρή. 
      Κύριε Πρόεδρε -επικαλούμαι πλέον και το Προεδρείο- το Σύνταγμα είναι σαφές και κατηγορηματικό. Το άρθρο 44 του Συντάγματος αναφέρει σε ποιες περιπτώσεις –θα έρθω σε αυτό αργότερα- μπορεί να εκδοθεί πράξη νομοθετικού περιεχομένου και συνεχίζει με τα ακόλουθα: «Αν δεν υποβληθούν στη Βουλή μέσα στις προαναφερόμενες προθεσμίες ή αν δεν εγκριθούν από αυτήν μέσα σε τρεις μήνες από την υποβολή τους, παύουν να ισχύουν στο εξής.»
      Η πράξη νομοθετικού περιεχομένου, κύριε Πρόεδρε, κατατέθηκε στη Βουλή στις 22 Ιουλίου 2002. Το τρίμηνο λήγει, όπως είναι προφανές, στις 22 Οκτωβρίου 2002. Σήμερα έχουμε 6 Νοεμβρίου. Κατά συνέπεια, είναι ανίσχυρη η πράξη, κατά ρητή διάταξη του Συντάγματος και αυτό σημαίνει ότι αυτή η πράξη δεν παράγει έννομα αποτελέσματα. Οποιοσδήποτε από τους θιγόμενους θέλει να προσφύγει στα δικαστήρια, είναι βέβαιο ότι θα δικαιωθεί. Δεν υπάρχει άλλη ερμηνεία από αυτήν. Και γι΄ αυτό υποπτεύομαι ότι δεν ζητήθηκε και η γνώμη της Επιστημονικής Επιτροπής της Βουλής, διότι η επιτροπή με τους επιστήμονες εγνωσμένου κύρους που μετέχουν σ΄ αυτή δεν θα μπορούσε να απαντήσει διαφορετικά.
      Κύριε Πρόεδρε, είναι τεράστιο το θέμα. Εκείνο το οποίο θα έλεγα ως εσχάτη λύση, είναι να αναβληθεί η συζήτηση, για να μας έρθει και η γνώμη της Επιστημονικής Επιτροπής. Και θα είναι καταπελτώδης η γνώμη αυτή, ότι μιλάμε για νομοσχέδιο χωρίς αντικείμενο. Σήμερα εάν προσφύγει οιοσδήποτε θιγόμενος ιδιώτης, είναι βέβαιο ότι τα δικαστήρια θα δεχθούν ότι η πράξη αυτή είναι ανίσχυρη.
      Θα ήθελα να πω δύο ακόμα λόγια, κύριε Πρόεδρε, για το συζητούμενο θέμα. 
      Το άρθρο 44 του Συντάγματος στην παράγραφο 1, κύριε Πρόεδρε, λέει πότε εκδίδεται πράξη νομοθετικού περιεχομένου και λέει ότι πρέπει να υπάρχουν οι εξής προϋποθέσεις: Να είναι έκτακτη περίπτωση, να είναι επείγουσα και να υπάρχει απρόβλεπτη ανάγκη. Ποιες από τις τρεις αυτές προϋποθέσεις πληρούνται; Διότι μη μου πείτε ότι δεν ξέραμε από το 1997, όταν αναλάβαμε την τέλεση των Ολυμπιακών Αγώνων του 2004, ότι θα διεξαχθούν οι αγώνες στην Αθήνα και ότι θα χρειαστεί η μαραθώνια αυτή διαδρομή! Το ξέραμε εδώ και πέντε χρόνια.
      Γνωρίζαμε επίσης, κύριε Πρόεδρε, ότι στο χώρο αυτόν εδώ και δυόμισι χιλιάδες χρόνια διεξάγεται η μαραθώνια διαδρομή. Ποια είναι, λοιπόν, η έκτακτη περίπτωση, η επείγουσα και η απρόβλεπτη ανάγκη; 
      Κύριε Πρόεδρε, τιμώ απεριόριστα τον Πρόεδρο της Δημοκρατίας. Έχουμε βρεθεί μαζί σ΄ αυτά τα βουλευτικά έδρανα, έχουμε βρεθεί μαζί στα υπουργικά έδρανα και έχουμε στο παρελθόν συνεργαστεί στενά. Έχω βαθειά εκτίμηση στην πίστη του Προέδρου της Δημοκρατίας στη νομιμότητα. Θα μου επιτρέψετε, με όλο το σεβασμό που τρέφω τόσο στο αξίωμα, όσο και στο πρόσωπο του σημερινού Προέδρου της Δημοκρατίας, να διερωτηθώ γιατί ο Πρόεδρος της Δημοκρατίας υπέκυψε στις προφανείς πιέσεις της Κυβερνήσεως για την υπογραφή της συγκεκριμένης πράξης νομοθετικού περιεχομένου.
      Θα ήθελα να υπενθυμίσω ότι και η κυβέρνηση του κ. Μητσοτάκη, στην οποία είχα την τιμή να μετέχω, εξέδωσε τρεις, αν θυμάμαι, πράξεις νομοθετικού περιεχομένου, αλλά ύστερα από τη σύμφωνη γνώμη της Αντιπολιτεύσεως, διότι ο τότε Πρόεδρος της Δημοκρατίας –ο κ. Μητσοτάκης ας με διορθώσει, γιατί είναι παρών- ηρνείτο την υπογραφή πράξεων νομοθετικού περιεχομένου, αν δεν συμφωνούσε και η Αντιπολίτευση.
      Κύριε Πρόεδρε, νομίζω ότι η Κυβέρνηση στη βιασύνη της, αφού άφησε το χρόνο να κυλήσει, προβαίνει σε παραβίαση του Συντάγματος. Και νομίζω ότι αυτό είναι ανεπίτρεπτο για τη Βουλή και καλώ όλους τους συναδέλφους να αναλογιστούν ότι με την ψήφο τους κατάφωρα παραβιάζουν το Σύνταγμα. Νομίζω ότι αυτό η Ολομέλεια της Βουλής δεν πρέπει να το επιτρέψει. Ευχαριστώ.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Μητσοτάκης έχει το λόγο.
      ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Αγαπητοί συνάδελφοι, επί της ουσίας της πράξεως νομοθετικού περιεχομένου που συζητούμε δεν θα μπω. Θα αρκεστώ μόνο στη γενική διαπίστωση ότι έχουμε για άλλη μία φορά άλλη μια επιβεβαίωση του αλαλούμ που υπάρχει γύρω από την προετοιμασία των Ολυμπιακών Αγώνων.
      Είναι μια Κυβέρνηση, η οποία δεν έχει καμία πρόβλεψη και η οποία εκ των ενόντων προσπαθεί να μπαλώσει τις τρύπες που παρουσιάζονται στην πορεία. 
      ‘Όμως, το θέμα για το οποίο ανέβηκα στο Βήμα είναι πολύ πιο σοβαρό -και χαίρω γιατί ο κ. Βαρβιτσιώτης με πρόλαβε-  άπτεται της συνταγματικής τάξεως και  πρέπει να λυθεί σ’ αυτήν την Αίθουσα. 
      Οι πράξεις νομοθετικού περιεχομένου προβλέπονται από το  άρθρο 44  του Συντάγματος και εκδίδονται από τον Πρόεδρο της Δημοκρατίας και είναι ευθύνη του Προέδρου της Δημοκρατίας. Και στο κεφάλαιο «περί αρμοδιοτήτων του Προέδρου της Δημοκρατίας» τοποθετείται και σ’ αυτό το άρθρο προβλέπεται ότι: «σε έκτακτες περιπτώσεις εξαιρετικά επείγουσας και απρόβλεπτης ανάγκης ο Πρόεδρος της Δημοκρατίας μπορεί, ύστερα από πρόταση του υπουργικού συμβουλίου, να εκδίδει πράξη νομοθετικού περιεχομένου». 
      Είναι πρόδηλο ότι καμία από τις προϋποθέσεις που θέτει το Σύνταγμα δεν ισχύει στη συγκεκριμένη περίπτωση. Πολύ ορθώς το είπε ο κ. Βαρβιτσιώτης. Αλλά εδώ προστίθεται και μια  δεύτερη κραυγαλέα αντισυνταγματικότητα την οποία, σε καμία περίπτωση, δεν μπορεί να δεχθεί η Βουλή και είναι και ευθύνη του Προεδρείου και ευθύνη και του Προέδρου της Δημοκρατίας, ο οποίος τελικά θα υπογράψει αυτόν το νόμο, αν τον ψηφίσουμε. Διότι, εάν δεν τηρούνται οι προθεσμίες οι οποίες προβλέπονται για την κύρωση -και στέκομαι σ’ αυτά που είπε πρωτύτερα ο κ. Βαρβιτσιώτης, το ίδιο δεν είχα την ευκαιρία να το ελέγξω, το Σύνταγμα είναι απόλυτα σαφές- παύουν να ισχύουν στο εξής, εάν δεν κυρωθούν εγκαίρως από τη Βουλή. 
      Θα ήθελα,  κυρίες και κύριοι συνάδελφοι, να πω ότι προσωπικά είμαι αντίθετος προς αυτήν την ευκολία, η οποία θα μπορούσε μόνο σε πολύ απρόοπτες και έκτακτες περιπτώσεις να χρησιμοποιηθεί. Διότι, άλλωστε, το Σύνταγμα παρέχει δυνατότητα στην κυβέρνηση που θέλει να ψηφίσει ένα επείγοντα νόμο, να τον ψηφίσει από τη Βουλή. Υπάρχει, κύριοι συνάδελφοι, η διαδικασία του κατεπείγοντος που επιτρέπει στην κυβέρνηση μέσα σε έξι ώρες να ψηφίσει έναν κατεπείγοντα νόμο. Αυτήν την ευχέρεια το ΠΑΣΟΚ, είκοσι χρόνια σχεδόν που κυβερνά, ποτέ δεν θέλησε να την χρησιμοποιήσει -υποτίθεται, γιατί σέβεται τη Βουλή και διότι  είναι ιδιαίτερα κοινοβουλευτικά ευαίσθητο- αλλά –και εννοώ αυτήν την ευχέρεια που επιτέλους είναι θεμιτή και πάντως δεν παραβλέπει τη Βουλή, δεν την χρησιμοποίησε ποτέ-  αντίθετα χρησιμοποιεί κατά κόρον και κατά παράβαση ουσιαστικά του Συντάγματος την ευχέρεια των πράξεων νομοθετικού περιεχομένου.
      Εμείς της Νέας Δημοκρατίας, οι κυβερνήσεις μας είχαν χρησιμοποιήσει στο παρελθόν αυτήν την ευχέρεια,  να ψηφίσουν νόμο μέσα σε έξι ώρες, παρά τη λυσσαλέα αντίδραση της αντιπολίτευσης. Παλαιότερα, πολύ παλαιότερα, εγώ φερ’ ειπείν ως Υπουργός των Οικονομικών είχα κάνει ρύθμιση του δημόσιου χρέους. ‘Ηταν μια περίπτωση που δεν μπορούσε να περιμένει. Θα μπορούσα να εκδώσω  πράξη νομοθετικού περιεχομένου, γιατί συνεδέετο με τις τιμές του χρηματιστηρίου και με τις δυνατότητες να γίνουν παιχνίδια,  αλλά δεν το έκανα,  χρησιμοποίησα το εξάωρο και ψήφισα έναν κατεπείγοντα νόμο.
      Νομίζω ότι καλό είναι να συμπεράνουμε ότι όταν λόγω αδυναμίας ή σφαλμάτων, βρεθούμε προ αδιεξόδου και πρέπει να ψηφίσουμε ένα νόμο, δεν πρέπει να καταφεύγουμε μ’ αυτήν την ευκολία στις πράξεις νομοθετικού περιεχομένου.
      Επειδή τον τελευταίο καιρό έχω επισημάνει την ευκολία με την οποία το ΠΑΣΟΚ καταλήγει σ’ αυτήν τη μεθόδευση την οποία προβλέπει το Σύνταγμα, αλλά υπό προϋποθέσεις, όπως είπα πρωτύτερα, έκανα μια έρευνα για να δω τι ισχύει, τι συνέβη από το 1989 μέχρι σήμερα με τις πράξεις νομοθετικού περιεχομένου.
      Η Νέα Δημοκρατία, όπως σας είπε προηγουμένως και ο κ. Βαρβιτσιώτης, χρησιμοποίησε επί των ημερών της Πράξεις Νομοθετικού Περιεχομένου μόνο τρεις φορές το 1989/90, σε περιπτώσεις που υπήρχε ομοφωνία όλων των κομμάτων της Βουλής και σε περιπτώσεις που εδικαιολογείτο αντικειμενικά, υπήρχε και το επείγον και το έκτακτο. Ήταν μάλιστα η περίοδος της μεταβάσεως. 
      Η μία από αυτές τις περιπτώσεις ήταν για να μπορέσει να λειτουργήσει το κράτος, επειδή δεν μπορούσαμε να ψηφίσουμε προϋπολογισμό εγκαίρως, αφού είχαμε έρθει στην εξουσία τον Απρίλιο. Έπρεπε να κάνουμε καινούριο προϋπολογισμό και εν τω μεταξύ έπρεπε να διοικηθεί το κράτος. Ψηφίσαμε, λοιπόν, με συμφωνία της Αντιπολίτευσης μία πράξη νομοθετικού περιεχομένου. 
      Από εκεί και πέρα, δεν πέρασε καμία πράξη νομοθετικού περιεχομένου, καμία απολύτως μέχρι τέλους, παρά το γεγονός ότι είχαμε πολλά και επείγοντα θέματα. Αναζήτησα τι έγινε στην περίοδο του ΠΑΣΟΚ, και στην πρώτη και στη δεύτερη και στην τρίτη. Διαπίστωσα ότι έγινε κατάχρηση από το ΠΑΣΟΚ, ανεπίτρεπτη κατάχρηση, διότι συνολικά ψηφίστηκαν κατά τη διάρκεια της πρώτης περιόδου του ΠΑΣΟΚ, από 7-10-1996 μέχρι 13-3-2000, οκτώ πράξεις νομοθετικού περιεχομένου, μέσα στις οποίες υπάρχουν και προεκλογικές παροχές.
       Έκανε πράξεις νομοθετικού περιεχομένου για να επηρεάσει το εκλογικό αποτέλεσμα. Μέτρα ενισχύσεως των χαμηλοσυνταξιούχων ψηφίστηκαν στις παραμονές των εκλογών με πράξη νομοθετικού περιεχομένου και έπειτα -στην επόμενη περίοδο- συνέχισε την ίδια διαδικασία με πράξεις οι οποίες δεν ήταν καθόλου απαραίτητο να πάρουν αυτήν τη μορφή και συνεχίζει ακόμα και σήμερα. Αυτή είναι μία γενική παρατήρηση, στην οποία νομίζω ότι πρέπει να επιμείνουμε και ορθώς ο κ. Βαρβιτσιώτης την έθεσε.  
      Υπάρχει, όμως, και ένα δεύτερο θέμα, κύριοι συνάδελφοι, η ευθύνη του Προέδρου της Δημοκρατίας. Σεβόμαστε όλοι τον Πρόεδρο της Δημοκρατίας, αλλά στη συγκεκριμένη περίπτωση θέλω να θυμίσω στη Βουλή, ότι ο ίδιος ο Κωνσταντίνος Καραμανλής –μπορώ να το βεβαιώσω, κύριε Βαρβιτσιώτη, διότι το έζησα αφού ήμουν ο αρμόδιος Πρωθυπουργός- μου είχε καταστήσει σαφές ότι δεν ήταν διατεθειμένος να υπογράψει πράξη νομοθετικού περιεχομένου αν δεν είχε και τη συμφωνία της Αντιπολιτεύσεως. Εγώ βεβαίως δεν του εισηγήθηκα ποτέ να εκδώσει πράξη νομοθετικού περιεχομένου χωρίς τη συμφωνία του συνόλου της Βουλής.
      Αυτή η αρχή είναι εξυγιαντική του δημόσιου βίου. Είναι μία αρχή, η οποία και σήμερα πρέπει να ισχύσει. Και θέλω να ελπίζω ότι αυτή η πράξη θα αποτελέσει την τελευταία πράξη την οποία εκδίδει ο Πρόεδρος της Δημοκρατίας, απλώς με εισήγηση της Κυβέρνησης και με Αντιπολίτευση αντίθετη. 
      Είναι ένα σημαντικό θέμα λειτουργίας του πολιτεύματος, κύριοι συνάδελφοι. Ορθώς νομίζω η Νέα Δημοκρατία το θέτει και νομίζω ότι είναι ένα θέμα το οποίο πρέπει να απασχολήσει και τον Πρόεδρο της Βουλής και τον Πρόεδρο της Κυβερνήσεως και όλα τα πολιτικά κόμματα. Διότι στα θέματα της λειτουργίας του πολιτεύματος και του σεβασμού του Συντάγματος πρέπει να είμαστε ιδιαίτερα προσεκτικοί.
      Τελειώνω λέγοντας ότι, όπως προκύπτει από αυτήν τη συζήτηση, υπάρχουν δύο εκκρεμότητες αυτήν την ώρα. Η πρώτη είναι αν αυτός ο νόμος που ψηφίζεται μετά την προθεσμία, την οποία θέτει το Σύνταγμα, μπορεί να ισχύσει. Είναι προφανές ότι δεν μπορεί να ισχύσει και είναι και ντροπή και για τη Βουλή. 
      Λυπούμαι που πρέπει να κάνω σκληρή κριτική του Προεδρείου, διότι απουσιάζει και η έκθεση της Επιστημονικής Επιτροπής της Βουλής. Δεν έχω καμία αμφιβολία ότι ο λόγος για τον οποίο απουσιάζει είναι διότι δεν θα ήθελε να υπάρχει κραυγαλέα επιβεβαίωση, ότι αυτός ο νόμος ψηφίζεται κατά τρόπο αντισυνταγματικό. Αυτό είναι το ένα πρόβλημα, το οποίο πρέπει να λυθεί. Πρέπει να λυθεί, διότι είναι ένα πρόβλημα που άπτεται της τιμής και της αξιοπρέπειας του Κοινοβουλίου.
      Το δεύτερο θέμα, που νομίζω ότι πρέπει να λυθεί κατά τρόπο οριστικό είναι να συμφωνήσουμε ότι θα τεθεί τέρμα εις αυτήν τη μέθοδο και καλό θα είναι ο σημερινός Πρόεδρος της Δημοκρατίας να ακολουθήσει το παράδειγμα του Κωνσταντίνου Καραμανλή και να πάψει να υπογράφει πράξεις νομοθετικού περιεχομένου, εάν δεν έχει τη συμφωνία όλου του Σώματος.
      Εν πάση περιπτώσει το καλύτερο απ’ όλα θα ήταν, εάν ο κ. Σημίτης αποφάσιζε κάποτε να είναι πιο ευαίσθητος εις ό,τι αφορά την τήρηση των συνταγματικών διαδικασιών.
      ΦΟΙΒΟΣ ΙΩΑΝΝΙΔΗΣ: Πώς μπορεί να λυθεί το πρώτο, κύριε Πρόεδρε;
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θέλετε τώρα να πάρετε το λόγο για ένα λεπτό;
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΕΥΩΝ (Παναγιώτης Σγουρίδης): Μισό λεπτό, κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Είναι θέμα συνταγματικότητας!
      ΠΡΟΕΔΡΕΥΩΝ (Παναγιώτης Σγουρίδης): Ούτως ή άλλως πρέπει να τεθεί για να βάλουμε το θέμα της συνταγματικότητας.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μπορώ να έχω το λόγο; Θέλω να προλάβω κάτι που είναι προς όφελος όλων!
      ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. Καταρχάς θα πρέπει να ξέρετε το εξής: Μέχρι τώρα δεν έχει τεθεί θέμα αντισυνταγματικότητας. Μπορεί μέσα στην Αίθουσα να έχει ακουστεί, αλλά δεν έχει τεθεί θέμα αντισυνταγματικότητας. Από τη στιγμή που θα τεθεί, θα πρέπει να εφαρμοστεί το άρθρο 100 του Κανονισμού.
      Στην προκειμένη περίπτωση αυτά τα οποία έχετε εσείς να αιτιολογήσετε, για να μην τεθεί το θέμα της αντισυνταγματικότητας, θα τα πείτε, όταν θα τεθεί τέτοιο θέμα! Δεν μπορούμε να είμαστε εκτός διαδικασίας!
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, συμφωνώ απολύτως. Ζητώ από τον κ. Αλογοσκούφη κι από την παράταξη της Νέας Δημοκρατίας κατ’ εξαίρεση να μου δώσουν για μισό λεπτό το λόγο, γιατί νομίζω ότι θα προλάβω κάποια πράγματα που είναι σκόπιμο να προληφθούν. Από την παράταξή σας το ζητώ. Εάν δεν μου δώσετε αυτόν το χρόνο, είναι δικό σας θέμα.
	ΓΕΩΡΓΙΟΣ ΑΛΟΓΟΣΚΟΥΦΗΣ: Δεν δεχόμαστε, κύριε Πρόεδρε.
	ΠΡΟΕΔΡΕΥΩΝ (Παναγιώτης Σγουρίδης): Οπότε, θέτετε επισήμως το θέμα αντισυνταγματικότητας.
	ΓΕΩΡΓΙΟΣ ΑΛΟΓΟΣΚΟΥΦΗΣ: Θέτω επισήμως το θέμα αντισυνταγματικότητας εκ μέρους της Νέας Δημοκρατίας!
	ΠΡΟΕΔΡΕΥΩΝ (Παναγιώτης Σγουρίδης): Καλώς. Τελείωσε το ζήτημα. 
	ΓΕΩΡΓΙΟΣ ΑΛΟΓΟΣΚΟΥΦΗΣ: Ζητώ να διεξαχθεί η συζήτηση σύμφωνα με το άρθρο 100 του Κανονισμού και να αποφανθεί η Βουλή για το εάν παραβιάζεται κατάφωρα ή όχι το άρθρο 44 του Συντάγματος. 
	ΠΡΟΕΔΡΕΥΩΝ (Παναγιώτης Σγουρίδης): Καλώς.
	ΓΕΩΡΓΙΟΣ ΑΛΟΓΟΣΚΟΥΦΗΣ: Ζητώ εκ μέρους μας ν’ αναπτύξει το ζήτημα της αντισυνταγματικότητας ο αγαπητός συνάδελφος ο κ. Βαρβιτσιώτης.
	ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, μου επιτρέπετε;
	ΠΡΟΕΔΡΕΥΩΝ (Παναγιώτης Σγουρίδης): Δεν μπορείτε, κύριε Υπουργέ, κατ’ εξαίρεση να πάρετε το λόγο.
	Κύριοι συνάδελφοι, από τη στιγμή που ετέθη το θέμα της αντισυνταγματικότητας σύμφωνα με το άρθρο 100 του Κανονισμού της Βουλής σας διαβάζω το άρθρο, για να μην υπάρχουν παρεξηγήσεις.
	Άρθρο 100, παράγραφος 2: «Στη συζήτηση της πρότασης της προηγούμενης παραγράφου μετέχουν ένας απ’ αυτούς που τη διατύπωσαν, ένας από τους αντιλέγοντες, οι Πρόεδροι των Κοινοβουλευτικών Ομάδων και οι αρμόδιοι Υπουργοί, καθένας για πέντε λεπτά της ώρας. Η σχετική απόφαση λαμβάνεται αποκλειστικά με ανάταση ή έγερση».
	Ορίστε, κύριε Βαρβιτσιώτη. Έχετε το λόγο για πέντε λεπτά επί του θέματος της αντισυνταγματικότητας.
	ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, είναι προφανές ότι παραβιάζεται το άρθρο 44, παράγραφος 1 του Συντάγματος.
	Το άρθρο 44 είναι σαφές. Λέει σε ποιες περιπτώσεις μπορεί να εκδοθεί πράξη νομοθετικού περιεχομένου ανεξάρτητα εάν οι προϋποθέσεις αυτές ετηρήθησαν ή όχι –αυτό το αφήνουμε κατά μέρος- στην προκειμένη περίπτωση. Λέει, ακόμη, εντός πόσης προθεσμίας θα πρέπει αυτή η πράξη νομοθετικού περιεχομένου να κυρωθεί απ’ τη Βουλή.
	ΙΩΑΝΝΗΣ ΘΩΜΟΠΟΥΛΟΣ: Από την Ολομέλεια.
	ΙΩΑΝΝΗΣ ΒΑΡΒΙΤΣΙΩΤΗΣ: Από την Ολομέλεια, βεβαίως.
	Κατά συνέπεια, εάν δεν κυρωθεί αυτή η πράξη νομοθετικού περιεχομένου μέσα στην προβλεπόμενη από το Σύνταγμα προθεσμία, το Σύνταγμα συνεχίζει και λέει ότι παύει να ισχύει εφεξής.
	ΙΩΑΝΝΗΣ ΘΩΜΟΠΟΥΛΟΣ: Τον Ιούλιο δεν συνεδρίαζε η Ολομέλεια.
	ΙΩΑΝΝΗΣ ΒΑΡΒΙΤΣΙΩΤΗΣ: Αφήστε τις δικαιολογίες. Θα τις πείτε, όταν θα υποστηρίξετε τη θέση σας.
	ΙΩΑΝΝΗΣ ΘΩΜΟΠΟΥΛΟΣ: Μα, δεν συνεδρίαζε η Ολομέλεια.
	ΛΙΑΝΑ ΚΑΝΕΛΛΗ: Κι εγώ επιμένω σ’ αυτό, γιατί το κατέθεσε στο Τμήμα.
	ΠΡΟΕΔΡΕΥΩΝ (Παναγιώτης Σγουρίδης): Καλώς. 
	Παρακαλώ, κύριε Βαρβιτσιώτη, συνεχίστε.
	ΙΩΑΝΝΗΣ ΒΑΡΒΙΤΣΙΩΤΗΣ: Φαντάζομαι τον αντίλογο της Αξιωματικής Αντιπολιτεύσεως. Το Σύνταγμα δεν κάνει διάκριση εάν συνέρχεται ή όχι η Ολομέλεια.
      Λέει εντός τριών μηνών από της υποβολής, εάν δεν τηρηθεί η προθεσμία. Δεν λέει αν υπεβλήθη στην Ολομέλεια ή στο Τμήμα. 
      ΙΩΑΝΝΗΣ ΘΩΜΟΠΟΥΛΟΣ: Αρμόδια είναι η Ολομέλεια. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριοι συνάδελφοι. Υπάρχει ο κοινοβουλευτικός εκπρόσωπος. Σας παρακαλώ!
      ΙΩΑΝΝΗΣ ΒΑΡΒΙΤΣΙΩΤΗΣ: Η Ολομέλεια έχει αρχίσει από τον Οκτώβριο. Λοιπόν, εάν θέλετε να είστε μέσα σε αυτό το πνεύμα η προθεσμία για την Ολομέλεια έληγε στις 22 Οκτωβρίου. Τι κάνατε έως τις 22 Οκτωβρίου; Παραγνωρίζετε τη σαφή εντολή του Συντάγματος; Λέει αν δεν εγκριθούν από αυτή –εννοεί τη Βουλή- μέσα σε τρεις μήνες από την υποβολή τους παύουν να ισχύουν στο εξής. Ποιος δικαστής θα βρεθεί να πει ότι υπήρχε Ολομέλεια ή Τμήμα; 
      Κύριε Πρόεδρε, η συνταγματική διάταξη είναι σαφής. Η πράξη που συζητάμε σήμερα είναι ανίσχυρη νομικά και επαναλαμβάνω ότι ο οποιοσδήποτε θιγόμενος ιδιώτης προσφύγει στο δικαστήριο το δικαστήριο θα δεχθεί αυτήν την άποψη. Δεν θα δεχθεί την άποψη της πλειοψηφίας την οποία βλέπω να διαμορφώνεται.
      Αλλά πέραν αυτού, κύριε Πρόεδρε, πώς θα υποστηρίξει κανείς ότι το τρίμηνο αυτό είναι ανενεργό; Επειδή συνεδρίαζε το Τμήμα ή η Ολομέλεια; 
      ΛΙΑΝΑ ΚΑΝΕΛΛΗ: Και γιατί το υπέβαλε στο Τμήμα; 
      ΙΩΑΝΝΗΣ ΒΑΡΒΙΤΣΙΩΤΗΣ: Εγώ δεν συζητώ περί αυτού. Εγώ συζητώ ότι δεν κάνει τέτοια διάκριση το Σύνταγμα. Λέει ότι αν δεν εγκριθεί από αυτήν –από τη Βουλή- μέσα σε τρεις μήνες από την υποβολή της –και υπενθυμίζω ότι υπεβλήθη στις 22 Ιουλίου και το τρίμηνο ολοκληρώθηκε στις 22 Οκτωβρίου, όταν είχε αρχίσει η λειτουργία και της Ολομέλειας, για να απαντήσει στο επιχείρημα το οποίο βλέπω να αναπτύσσεται- δεν ισχύει. Είναι σαφές το Σύνταγμα.
      Πιστεύω, λοιπόν, ότι κανείς δεν μπορεί να παραβιάσει έτσι κατάφωρα, έτσι απροκάλυπτα, έτσι χωρίς αιδώ τη συνταγματική αυτή διάταξη.
      ΠΡΟΕΔΡΕΥΩΝ (Παναγιώτης Σγουρίδης): Ο κ. Κωνσταντίνου εκ μέρους του ΠΑ.ΣΟ.Κ. έχει το λόγο ως αντιλέγων. 
      ΦΛΩΡΟΣ ΚΩΝΣΤΑΝΤΙΝΟΥ: Κύριε Πρόεδρε, κατ’ αρχάς έχω τη βεβαιότητα ότι κακώς εγείρεται ένα τέτοιο θέμα και φοβούμαι να πω, ότι από πλευράς Νέας Δημοκρατίας, τόσο από τον κ. Βαρβιτσιώτη, όσο και από τον κ. Μητσοτάκη, δεν περίμενα να τεθεί θέμα αντισυνταγματικότητας που είναι απολύτως σαφές ότι δεν έχει δίκιο η Νέα Δημοκρατία, αλλά ακόμη περισσότερο να εμπλέξουν μέχρι και τον ανώτατο θεσμό, τον αμερόληπτο και αντικειμενικό Πρόεδρο της Δημοκρατίας, τον κ. Στεφανόπουλο, για τον οποίον φαίνεται ότι ορισμένοι έχουν κάποιο πρόβλημα. 
      Θέλω να θυμίσω, κύριε Πρόεδρε, ότι το θέμα της αντισυνταγματικότητας ετέθη κατ’ αρχάς στην Επιτροπή Οικονομικών Υποθέσεων της Βουλής. Ετέθη από πλευράς του Κομμουνιστικού Κόμματος και υπήρξε απάντηση. Θα την επαναλάβω εν ολίγοις αλλά θεωρώ εκ προοιμίου αναγκαίο να πω ότι φαίνεται ότι οι συνάδελφοι της Νέας Δημοκρατίας ή δεν ήταν στην Επιτροπή Οικονομικών Υποθέσεων όπου συζητήθηκε η κύρωση την οποία συζητούμε εδώ στη Βουλή ή δεν αντελήφθησαν πλήρως περί τίνος πράγματος ομιλούμε. 
      Πράγματι, λοιπόν, το άρθρο 44 του Συντάγματος παραπέμπει και υποχρεώνει μέσα σε σαράντα ημέρες από την κατάθεση της πράξης νομοθετικού περιεχομένου το θέμα να λυθεί. Θυμίζω ότι η πράξη νομοθετικού περιεχομένου υπεγράφη στις 14 Ιουνίου, κατετέθη δε στις 26 Ιουλίου. Αλλά αυτό δεν μπορεί να συζητηθεί σε Τμήμα Διακοπής των Εργασιών της Βουλής, σύμφωνα με το άρθρο 72 παράγραφος 1 του Συντάγματος, που απαιτεί Ολομέλεια. Η Ολομέλεια της Βουλής, λοιπόν, συνεκλήθη, ως το Σύνταγμα ορίζει, την πρώτη Δευτέρα του μηνός Οκτωβρίου, δηλαδή στις 7 Οκτωβρίου. Και μέσα σε σαράντα ημέρες από τις 7 Οκτωβρίου πρέπει να συζητηθεί.
Ήρθε, λοιπόν, στην Ολομέλεια όχι μόνο εμπροθέσμως, αλλά υπήρχε και χρόνος ακόμα περισσότερος για να συζητηθεί ακόμα και πιο αργά.
     Τώρα, αυτό εμείς ως ΠΑΣΟΚ θα μπορούσαμε να το χρησιμοποιήσουμε και αντιστρόφως, ότι δηλαδή όχι μόνο τηρήσαμε το γράμμα και το πνεύμα του Συντάγματος και του Κανονισμού, αλλά επιπλέον -και σε χρόνο νωρίτερο απ’ αυτό που επιβάλλει το Σύνταγμα- ήρθαμε να κυρώσουμε αυτήν την πράξη νομοθετικού περιεχομένου. 
     Είναι δε απόδειξη του σωστού που πράξαμε το γεγονός ότι το Κομμουνιστικό Κόμμα Ελλάδας στην Ολομέλεια, αφού άκουσε την εξήγηση που έδωσε η Κυβέρνηση και η πλειοψηφία στην Επιτροπή Οικονομικών Υποθέσεων, δεν έθεσε τέτοιο θέμα στην Ολομέλεια της Βουλής, διότι επείσθη –κατά τη γνώμη μας- ότι ακολουθήθηκαν όλες οι διαδικασίες.
     ΛΙΑΝΑ ΚΑΝΕΛΛΗ: Σας παρακαλώ, κύριε συνάδελφε! Αφήστε να μιλήσω εγώ για μένα!
     ΦΛΩΡΟΣ ΚΩΝΣΤΑΝΤΙΝΟΥ: Σας παρακολούθησα, κυρία Κανέλλη, και δεν διαπίστωσα στην ομιλία σας να θέσετε ζήτημα αντισυνταγματικότητας. Αν θέλετε να θέσετε τώρα τέτοιο ζήτημα, αυτό είναι δικαίωμά σας. Εγώ αναφέρομαι σ’ αυτά που είπατε στην πρωτολογία σας.
     ΛΙΑΝΑ ΚΑΝΕΛΛΗ: Να τη διαβάσετε καλύτερα!
     ΦΛΩΡΟΣ ΚΩΝΣΤΑΝΤΙΝΟΥ: Σας παρακαλώ να μη με διακόπτετε συνέχεια! Τέλος, κύριε Πρόεδρε, θα ήθελα να σχολιάσω το πρωτόφαντο που ακούσαμε από τον κ. Μητσοτάκη, ότι δηλαδή για τις πράξεις νομοθετικού περιεχομένου –έτσι μας είπε και λυπούμαι που αποχώρησε- πρέπει να συμφωνεί και η Αντιπολίτευση. 
     ΠΡΟΕΔΡΕΥΩΝ (Παναγιώτης Σγουρίδης): Δεν είπε αυτό το πράγμα. Είπε ότι εκείνος ως Πρωθυπουργός θεωρούσε ότι έπρεπε να συμφωνεί και η Αντιπολίτευση, προκειμένου να μη δημιουργούνται άλλα θέματα πλην του ζητήματος της αντισυνταγματικότητας.
     ΛΙΑΝΑ ΚΑΝΕΛΛΗ: Να δημιουργήσουμε μέχρι που να έρθει η ίδια η επιτροπή να μας το πει!
     ΦΛΩΡΟΣ ΚΩΝΣΤΑΝΤΙΝΟΥ: Εγώ λέω ότι όταν ψηφιζόταν το μηδέν συν μηδέν ίσον 14% με πράξεις νομοθετικού περιεχομένου, δεν είχε κάποιος την ευαισθησία να θέσει τέτοια θέματα, αλλά δεν θέλω –σωστά λέτε- να το συζητήσω.
     Λέω, λοιπόν, ότι όλα έγιναν σύμφωνα με το Σύνταγμα και τον Κανονισμό της Βουλής και νομίζω ότι οι αιτιάσεις της Νέας Δημοκρατίας είναι εκτός πνεύματος και γράμματος του Συντάγματος και του Κανονισμού της Βουλής.
     ΙΩΑΝΝΗΣ ΒΑΡΒΙΤΣΙΩΤΗΣ: Φέρτε έκθεση της Επιστημονικής Υπηρεσίας της Βουλής!
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ.
     Ο κ. Αλογοσκούφης έχει το λόγο.
     ΛΙΑΝΑ ΚΑΝΕΛΛΗ: Κύριε Πρόεδρε, εγώ πότε θα μιλήσω;
     ΠΡΟΕΔΡΕΥΩΝ (Παναγιώτης Σγουρίδης): Προσέξτε, κυρία Κανέλλη. Οι Κοινοβουλευτικοί Εκπρόσωποι, οι οποίοι αντιπροσωπεύουν εν προκειμένω τους Προέδρους των Κοινοβουλευτικών Ομάδων, μπορούν να μιλήσουν. Γι’ αυτό δίνω το λόγο στους Κοινοβουλευτικούς Εκπροσώπους, οι οποίοι μιλούν με τη σειρά.
     Ορίστε, κύριε Αλογοσκούφη, έχετε το λόγο.
     ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, είναι σαφές από το άρθρο 44 του Συντάγματος ότι δεν υπάρχει καμία αίρεση για το αν λειτουργεί ή όχι η Ολομέλεια της Βουλής. Είναι σαφέστατο από την τελευταία φράση του άρθρου!
     (Θόρυβος στην Αίθουσα)
     Δεν υπάρχει καμία αίρεση! 
     Αφήστε με να μιλήσω, κύριοι συνάδελφοι!
     ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, σας παρακαλώ να κάνετε ησυχία!
     Συνεχίστε, κύριε Αλογοσκούφη.
     ΓΕΩΡΓΙΟΣ ΑΛΟΓΟΣΚΟΥΦΗΣ: Είναι προφανές ότι έχετε άδικο, αλλά δεν θέλετε να ακούσετε το επιχείρημα! Εάν η Κυβέρνηση ήθελε να κυρώσει την πράξη νομοθετικού περιεχομένου, μπορούσε μέσα σε τρεις μήνες από την κατάθεσή της στη Βουλή, να συγκαλέσει εκτάκτως την Ολομέλεια και να κυρωθεί η πράξη. Έτσι όπως γίνεται τώρα μετά την παρέλευση του τριμήνου, καλούμεθα να κυρώσουμε μία πράξη που δεν υφίσταται. Η πράξη έχει πάψει να υφίσταται πριν από μέρες! Είναι δυνατόν να καλούμαστε να κυρώσουμε κάτι το οποίο δεν υπάρχει; Σύμφωνα με το Σύνταγμα, δεν υπάρχει αυτό που μας καλεί η Κυβέρνηση να κυρώσουμε. Αυτή είναι η πραγματικότητα.
     Αυτά θα τα κρίνουν –και να είστε βέβαιοι γι’ αυτό- και τα δικαστήρια, διότι τα δικαστήρια ερμηνεύουν το Σύνταγμα. Δεν είναι πολιτικό το ζήτημα που συζητάμε αυτήν τη στιγμή, αλλά είναι ζήτημα συνταγματικό, ρητής διάταξης του Συντάγματος. 
     Εάν η Κυβέρνηση βιαζόταν, ας καλούσε εκτάκτως την Ολομέλεια εντός τριμήνου να ψηφίσουμε μέσα σε μία μέρα την πράξη νομοθετικού περιεχομένου –να την ψηφίσει η πλειοψηφία, γιατί εμείς αντιδρούμε- αλλά δεν είναι δικαιολογία και κατά τη γνώμη μου είναι αστεία αυτά τα επιχειρήματα ότι δήθεν είμαστε σε Τμήμα Διακοπής και αυτό δεν μπορούσε να εγκρίνει την πράξη.
     Η Κυβέρνηση –και ο Πρόεδρος της Βουλής- έχει κάθε δικαίωμα να συγκαλέσει εκτάκτως οποιαδήποτε στιγμή την Ολομέλεια.
     ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Κανέλλη, έχετε το λόγο.
     ΛΙΑΝΑ ΚΑΝΕΛΛΗ: Κύριε Πρόεδρε, κατ’ αρχάς επιτρέψτε μου να πω στο συνάδελφο του κυβερνώντος κόμματος ότι εμμέσως πλην σαφώς όταν μίλησα για την έκπληξή μας να μην υπάρχει κατά τη σημερινή συζήτηση τεχνική έκθεση της Βουλής, ήταν επανάληψη της ενστάσεως συνταγματικότητας που θέσαμε στην επιτροπή. Δεν είμαστε πολιτικά αφελείς! Διαθέτετε επαρκή κυνισμό και επαρκή πλειοψηφία να μπορείτε να θεωρείτε απάντηση την τηλεφωνική παρέμβαση προς τον πρόεδρο της επιτροπής, ο οποίος δι’ ενός τηλεφώνου -και μετά τη δική μας ένσταση και τη δική μας παράκληση να δοθεί- προφορικώς εδόθη η απάντηση ότι κατά συνδυασμό του άρθρου 44 με το άρθρο 70, παράγραφος 1, προκύπτει νομιμότης.
      Κύριε Πρόεδρε, ας διαβάσουμε μαζί αναγκαστικά την απαίτηση του άρθρου 72 παράγραφος 1 για την Ολομέλεια. Αφορά τα άρθρα 3, 17, 27, 28, 29 και 33 του Συντάγματος. Η υπόθεση της μαραθώνιας διαδρομής και το περιεχόμενο της πράξης νομοθετικού περιεχομένου για τη μαραθώνια διαδρομή δεν υπάγεται σε κανένα από τα προαναφερθέντα στο άρθρο 72 παράγραφος 1 ζητήματα, που προκύπτουν απ’ αυτά τα άρθρα του Συντάγματος. 
      Επομένως, εφόσον στο άρθρο 72 παράγραφος 1 δεν εμπίπτει το ζήτημα που συζητάμε σήμερα, η πράξη νομοθετικού περιεχομένου μπορεί να κριθεί μόνο κατά το άρθρο 44. Το άρθρο 44 δεν προσδιορίζει διαφορετική ποιότητα ψήφισης πράξης νομοθετικού περιεχομένου στην Ολομέλεια ή στα Τμήματα. Ομιλεί περί Βουλής. Δεν την κατατάσσει, όπως κατατάσσετε εσείς τα δένδρα σε α΄, β΄ , γ΄  και δ΄ κατηγορία. 
      Αν αυτή ήταν θεραπεύσιμη πληγή συνταγματικότητας,  θα είχε συνοδευτεί η παρούσα συζήτηση από έκθεση της Επιστημονικής Υπηρεσίας της Βουλής. Κατ’ αυτήν την έννοια, χρησιμοποιείται  παρελκυστικά -κατά τη γνώμη μας- ο συνδυασμός του άρθρου 44 και του 72 παράγραφος 1, Θα συμφωνήσουμε εδώ. Κατά την άποψή μας παρελκύσατε και τον Πρόεδρο της Δημοκρατίας κατά την υπογραφή του. Δεν όφειλε να υπογράψει.
      Αν αυτό πάει σε οποιοδήποτε δικαστήριο και πάρει ο δικαστής το Σύνταγμα στα χέρια του και ανοίξει τη δική σας ερμηνεία στο 72 παράγραφος 1, θα δείτε ότι αφορά ζητήματα κοινοβουλευτικά και ζητήματα τρόπου διεξαγωγής εκλογών. Πουθενά δεν μιλάει για συμβάσεις. Εμείς ερχόμαστε εδώ και προβάλλεται και κάτι άλλο. Σας το προβάλλαμε στην επιτροπή. Το απρόβλεπτο που προβλέπεται στο άρθρο 44 και το κατεπείγον δεν θα μπορεί να σταθεί και να το δικαιολογήσει κανείς. 
      Παρά την πλειοψηφία, σε κανένα δικαστήριο, όταν διαρκούσης της περιόδου του απροβλέπτου με το άρθρο 5 της παρούσης πράξεως νομοθετικού περιεχομένου, κυρώνετε συμβάσεις έργων που μπορούν να υλοποιηθούν κατά παρέκκλιση, δεν μπορεί να υπογράφεται σύμβαση και να ισχυρίζεστε απρόβλεπτο. Είστε ο έτερος των συμβαλλομένων ως Κυβέρνηση και δεν μπορεί απροβλέπτως να συμβάλλεστε. 
      Είναι τόσο επικίνδυνο, σας το είπαμε και στην επιτροπή και αναγκαζόμαστε να σας το επαναλάβουμε εδώ. Είναι υποδειγματική, νομική και συμβατική συμπεριφορά προς τους πολίτες αυτής της χώρας να δημιουργούν εξαιρετικές συνθήκες εκ του μη όντος, απρόβλεπτες και ενδεχομένως προσυμφωνημένες όπως η σύμβαση. Δεν είναι δυνατόν να φαντασθείτε την αντίδραση των συναδέλφων σας εδώ. 
      Ούτως ή άλλως σας έχουμε πει ότι θα το καταψηφίσουμε επί της ουσίας για πολιτικούς λόγους. Δε σας εμποδίζει κάτι λοιπόν για να το συζητήσετε, ούτε κανείς από μας θέλει να κόπτεται για νομικούς λόγους. Κόπτεται για λόγους κατ’ αρχήν κοινοβουλευτικής ευπρέπειας προς τα έξω.
      Πείτε μου εσείς, που επικαλείσθε ως αντιλέγων το άρθρο 72 παράγραφος 1 , αν, επειδή ρητώς το αναφέρει, υπάγεται η σύμβαση αυτή -γιατί περί συμβάσεως πρόκειται και αυτό κάνουμε, δηλαδή σύμβαση για να προλάβουμε τα ολυμπιακά έργα στη μαραθώνια διαδρομή, ασχέτως αν περιβάλλεται τον τύπο της πράξεως νομοθετικού περιεχομένου- στα ρητώς αναφερόμενα άρθρα 3, 13, 27, 28, 29 και 33. Πουθενά δεν υπάρχει, κύριοι συνάδελφοι.
      Επιπλέον, μην επικαλείσθε τη διαφορά μεταξύ του άρθρου 44 και του άρθρου 72 για έναν πολύ σοβαρό λόγο. Η Βουλή το υπέβαλε και το κατέθεσε σε Τμήμα Διακοπής. Δεν το κατέθεσε στην Ολομέλεια. Τον Ιούλιο είχε διακοπές η Βουλή.  ‘Αρα έχει αναγνωρίσει την …
      ΠΡΟΕΔΡΕΥΩΝ (Παναγιώτης Σγουρίδης):  Τελειώνετε, κυρία Κανέλλη, σας παρακαλώ.
      ΛΙΑΝΑ ΚΑΝΕΛΛΗ:  Ευχαριστώ, κύριε Πρόεδρε.
      ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, παρ’ ότι δεν είμαι ειδικός, νομίζω ότι είναι σαφές ότι δεν υπάρχει θέμα αντισυνταγματικότητας. Τηρήθηκαν όλες οι ημερομηνίες. Οι πράξεις νομοθετικού περιεχομένου υποβάλλονται στη Βουλή για κύρωση, σύμφωνα με τις διατάξεις του άρθρου 72 παράγραφος 1.
      ΙΩΑΝΝΗΣ ΒΑΡΒΙΤΣΙΩΤΗΣ: Στην Ολομέλεια.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Στην Ολομέλεια.
      ΛΙΑΝΑ ΚΑΝΕΛΛΗ: Το 3, 13, 27, 28, 29, 33 πού υπάγονται;
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ. Υπάρχει ειδική πρόβλεψη γι’αυτό. Διαβάστε το.
      ΛΙΑΝΑ ΚΑΝΕΛΛΗ: Αφήστε με να πω τη γνώμη μου.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Οι πράξεις λοιπόν υποβάλλονται στην Ολομέλεια και μάλιστα  από τη σύγκλιση της Βουλής σε Σύνοδο μέσα σε σαράντα μέρες. Εμείς καταθέσαμε την πράξη στις 22 Ιουλίου, επειδή όμως δε λειτουργούσε η Ολομέλεια, η ημερομηνία των σαράντα ημερών μετράει από τη σύγκλιση της Βουλής. Δηλαδή, θεωρείται ότι εισήχθη στην Ολομέλεια αμέσως με την έναρξή της. Άρα, οι σαράντα μέρες μετρούν από την έναρξη της Συνόδου. Επομένως, είναι σαφέστατο ότι είμαστε μέσα στις προθεσμίες, και τη μία προθεσμία και την άλλη. 
      ΛΙΑΝΑ ΚΑΝΕΛΛΗ: Δηλαδή, κατατίθεται στα Τμήματα και την αφήνετε να μουσκέψει μέχρι να έρθει στην Ολομέλεια;
      ΠΡΟΕΔΡΕΥΩΝ (Παναγιώτης Σγουρίδης): Παρακαλώ να μη γράφεται καμία διακοπή στα Πρακτικά.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Βεβαίως, έπρεπε να τηρήσουμε τις ημερομηνίες αυτές, αλλά αυτές οι ημερομηνίες μετράνε από τη σύγκλιση της Βουλής σε Σύνοδο. Διότι, σύμφωνα με το άρθρο 72 –και είναι σαφές- οι πράξεις κατατίθενται μόνο στην Ολομέλεια της Βουλής.
      Επομένως, κατά την άποψή μου δεν υπάρχει κανένα θέμα σε ό,τι αφορά το χρόνο κατάθεσης. Κατατέθηκε εμπρόθεσμα και επομένως προτείνω να απορριφθεί η πρόταση αντισυνταγματικότητας για να συνεχίσουμε τη συζήτηση επί της ουσίας.
      ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί του ζητήματος αντισυνταγματικότητας σύμφωνα με το άρθρο 100.
      Οι αποδεχόμενοι την πρόταση αντισυνταγματικότητας παρακαλώ να εγερθούν.
      (Εγείρονται οι αποδεχόμενοι την πρόταση)
      Προφανώς, ηγέρθησαν οι ολιγότεροι.
      Συνεπώς η πρόταση για την αντισυνταγματικότητα απορρίπτεται.
      Ο κύριος Υπουργός έχει το λόγο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κύριοι συνάδελφοι, θα προτιμούσα να εξαντλήσουμε το χρόνο βεβαίως επί της ουσίας του νομοσχεδίου και όχι σε εντυπώσεις, οι οποίες δεν διευκολύνουν αυτήν τη συζήτηση.
      Ο κ. Μητσοτάκης είπε για τις πράξεις νομοθετικού περιεχομένου και εγώ συνέλεξα στοιχεία τα οποία δείχνουν ότι από το 1989 μέχρι το 1993 είχαμε εννιά πράξεις νομοθετικού περιεχομένου και από το 1993 έως το 2000 είχαμε δεκαεννιά. Δηλαδή περίπου μια αντιστοιχία ισορροπίας.
      Έφερα, κύριε Πρόεδρε, εδώ για να καταθέσω –και είναι στη διάθεσή σας- τα τρία αυτά τεύχη που είναι οι περιβαλλοντικές μελέτες για το έργο. Είναι το πρώτο τεύχος, το πρώτο συμπληρωματικό και το δεύτερο συμπληρωματικό, γιατί από πολλούς ελέχθη…
      ΛΙΑΝΑ ΚΑΝΕΛΛΗ: Δύο έχουν ακυρωθεί από αυτά που μας δώσατε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Όχι, δεν έχουν ακυρωθεί, κυρία Κανέλλη.
      ΛΙΑΝΑ ΚΑΝΕΛΛΗ: Το α΄ και το β΄ από το πρώτο τεύχος.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πρέπει να συνεννοούμαστε στην Αίθουσα αυτή. Ακυρώθηκαν οι περιβαλλοντικοί όροι. Ακυρώσαμε τους πρώτους περιβαλλοντικούς όρους. Η πρώτη, η κύρια μελέτη περιβαλλοντικών επιπτώσεων δεν ακυρώθηκε. Συμπληρώθηκε από τη δεύτερη και από την τρίτη. Όπου τα συμπληρωματικά τεύχη καταργούν κάποια τμήματα της πρώτης, εκείνα μόνο καταργούνται.
      ΛΙΑΝΑ ΚΑΝΕΛΛΗ: Δίκιο έχω. Απλώς, το λέτε με άλλα λόγια. Ακυρώσατε το α΄ και το β΄. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν ακυρώθηκαν. Ακυρώθηκαν οι περιβαλλοντικοί όροι…
      ΛΙΑΝΑ ΚΑΝΕΛΛΗ: Ακυρώσατε τους όρους και δι’ αυτών το αποτέλεσμα. 
      ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κυρία Κανέλλη.
      ΛΙΑΝΑ ΚΑΝΕΛΛΗ: Απευθύνεται σ’εμένα προσωπικά, κύριε Πρόεδρε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Οι περιβαλλοντικοί όροι είναι το αποτέλεσμα, και της περιβαλλοντικής μελέτης και του διαλόγου και των άλλων προτάσεων, οι οποίες εισήχθησαν στη διαδικασία του διαλόγου.
      ΛΙΑΝΑ ΚΑΝΕΛΛΗ: Δεκτό.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ελέχθησαν διάφορα πράγματα και στην επιτροπή –βγήκαν στη δημοσιότητα- και ελέχθησαν και σήμερα. Κυρίες και κύριοι συνάδελφοι, η βελτίωση, η αναβάθμιση και ο εκσυγχρονισμός της μαραθώνιας διαδρομής είχε περιληφθεί όπως σωστά ελέχθη στο φάκελο υποψηφιότητας της Αθήνας. Είναι έργο αναγκαίο για την ανάπτυξη του ομώνυμου αθλήματος και ταυτόχρονα αποτελεί αναπόσπαστο τμήμα του ευρύτερου μεταφορικού δικτύου των Ολυμπιακών Αγώνων του 2004, που είναι απαραίτητο για την εξασφάλιση απρόσκοπτης και ασφαλούς πρόσβασης από και προς τις ολυμπιακές εγκαταστάσεις. 
     Σε εκτέλεση των υποχρεώσεων προς την ΔΟΕ το έργο εντάχθηκε στα ολυμπιακά έργα και εγκρίθηκε η χωροθέτησή του. Την εκτέλεση του έργου εγγυήθηκε στην ΔΟΕ το ελληνικό κράτος. Το συνολικό μήκος της αναβαθμιζόμενης διαδρομής είναι είκοσι επτά χιλιόμετρα. Ο αρχικός σχεδιασμός προέβλεπε την αναμόρφωση της οδού με δύο λωρίδες και μία βοηθητική λωρίδα με κατεύθυνση, καθώς και μία μικρή διαχωριστική νησίδα στο μέσο της οδού. Η ταχύτητα σχεδιασμού ήταν ογδόντα χιλιόμετρα την ώρα. Ο σχεδιασμός ήταν και πολύ σωστός και συγκρατημένος και ήπιος. Ο στόχος ήταν να καλυφθούν οι παρακάτω ανάγκες. Οι ειδικές απαιτήσεις του μαραθώνιου αγωνίσματος, οι ανάγκες πρόσβασης στις ολυμπιακές εγκαταστάσεις, η εξυπηρέτηση των μονίμων κυκλοφοριακών φόρτων της περιοχής. Η αναγκαιότητα της διαπλάτυνσης της λεωφόρου Μαραθώνα για την εξυπηρέτηση των κυκλοφοριακών αναγκών τεκμηριώνεται με βάση αντικειμενικά κριτήρια με σχετική τεχνικοοικονομική μελέτη και είναι εμφανής από όλους τους χρήστες της οδού.
      Έχω, κύριε Πρόεδρε, εδώ και οικονομοτεχνική μελέτη σκοπιμότητας για την αναγκαιότητα εκτέλεσης του συγκοινωνιακού έργου για να απαντήσω και με αυτό το επιχείρημα στις κατηγορίες ότι υπήρχε προχειρότητα και ότι δεν υπήρχε προετοιμασία.
      Θέλω να τονίσω, κυρίες και κύριοι συνάδελφοι, ότι για το πρώτο έργο το οποίο προέβλεπε πλάτος οδοστρώματος είκοσι μέτρα  και εύρος κατάληψης οδού τριάντα δύο μέτρα, ακολουθήθηκαν όλες οι νόμιμες διαδικασίες και αυτές που επιβάλλονται από την κοινοτική νομοθεσία. Κυρίως στην προστασία του περιβάλλοντος έγινε η περιβαλλοντική μελέτη και δημοσιοποιήθηκε. Έγινε εξονυχιστικός διάλογος με όλους τους φορείς, με υπηρεσίες, με το Υπουργείο Πολιτισμού, με την Αρχαιολογία, με πολλές διευθύνσεις του Υπουργείου ΠΕΧΩΔΕ -περιβάλλον, χωροταξία και με άλλες υπηρεσίες- με τους δήμους, με την Τοπική Αυτοδιοίκηση Α΄ και Β΄ Βαθμού και έγιναν παρατηρήσεις και από τις υπηρεσίες και από τους φορείς, αλλά και από τους συλλόγους και τις οικολογικές οργανώσεις. Σχεδόν όλες αυτές οι παρατηρήσεις ελήφθησαν υπόψη. Με βάση αυτές τις παρατηρήσεις, λοιπόν, έγινε το συμπληρωματικό τεύχος της περιβαλλοντικής μελέτης το οποίο έχετε στα χέρια σας και με βάση αυτήν τη διαδικασία εγκρίθηκαν οι περιβαλλοντικοί όροι, με απόφαση συναρμόδιων Υπουργών. Έγινε διαγωνισμός του έργου με πλήρη διαφάνεια και εγκαταστάθηκαν οι ανάδοχοι.
      Δυστυχώς υπήρχαν αντιδράσεις κάποιων οργανώσεων και μιας μικρής μειοψηφίας, ενώ οι πολίτες της περιοχής βεβαίως και ήθελαν το έργο, για να ανακουφισθούν κυκλοφοριακά. Το καλοκαίρι υπάρχουν ώρες αιχμής όπου για να διανύσεις το δρόμο αυτό για πέντε-έξι χιλιόμετρα χρειάζεσαι δύο-τρεις ώρες. Υπάρχει εναλλακτική πρόταση για να λύσουμε το συγκοινωνιακό έργο της περιοχής, η οποία αναπτύσσεται ραγδαία; Αν υπάρχει, να κατατεθεί, αλλά δεν υπάρχει. Οποιαδήποτε άλλη λύση θίγει πολύ περισσότερο το περιβάλλον και κοστίζει πολύ περισσότερο από ό,τι η συγκεκριμένη πρόταση.
      Θα ήθελα να πω και κάτι άλλο. Μιλάμε για το μαραθώνιο δρόμο, μιλάμε για τη συγκεκριμένη διαδρομή, η οποία δεν μπορεί να αλλάξει. Αυτή είναι η κλασική μαραθώνια διαδρομή. Μπορούσαμε να περάσουμε τον δρόμο από αλλού; Η απάντηση είναι «όχι». 
      Έπρεπε, λοιπόν, να πάμε σ’ αυτήν τη συγκεκριμένη κλασική μαραθώνια διαδρομή και εκεί να κάνουμε ό,τι καλύτερο μπορούμε για να προστατεύσουμε το περιβάλλον, για να λύσουμε το συγκοινωνιακό πρόβλημα, να κάνουμε ένα έργο άρτιο για τους Ολυμπιακούς Αγώνες και κατάλληλο για τις ανάγκες του αγωνίσματος. 
      Πάνω σ’ αυτό θα ήθελα την κριτική των κυρίων συναδέλφων. Μπορεί να υπάρχει κάποια πρόταση που να είναι καλύτερη απ’ αυτήν που προτείναμε εμείς και την οποία νομοθετούμε;
      Κύριοι συνάδελφοι, σας βεβαιώνω ότι όλοι κάναμε συζητήσεις για πολλές μέρες και ώρες, πολίτες, δήμαρχοι, Τοπική Αυτοδιοίκηση, οργανώσεις. Όλες οι παρατηρήσεις που έγιναν και ήταν στα πλαίσια μιας λογικής έγιναν αποδεκτές και ενσωματώθηκαν στο συμπληρωματικό τεύχος της περιβαλλοντικής μελέτης, στους περιβαλλοντικούς όρους και στην πράξη νομοθετικού περιεχομένου. 
      Επαναλαμβάνω ότι ο πρώτος σχεδιασμός που έγινε ήταν ήπιος και πολύ λογικός. Κάναμε ένα δρόμο με δύο λωρίδες ανά κατεύθυνση, με μία νησίδα δύο μέτρων και με μία βοηθητική λωρίδα έκτακτης ανάγκης. 
      Υπήρχαν κάποιες αντιδράσεις, που, κατά τη γνώμη μου, ήταν υπερβολικές, ίσως και ακραίες. Μπορεί καμιά φορά να έκρυβαν και σκοπιμότητες. Φτάσαμε, λοιπόν, σ’ αυτό το σημείο. 
      Εμάς μας ενδιαφέρει να έχουμε την ευρύτερη δυνατή συναίνεση των κατοίκων. Εν πάση περιπτώσει, δεν ήταν δυνατό να δεχθούμε ότι τίθεται σε κίνδυνο η ομαλή εξέλιξη του έργου και η έγκαιρη αποπεράτωσή του. 
      Ήταν, λοιπόν, επείγουσα η ανάγκη; Ήταν απρόβλεπτη; Σαφέστατα ήταν. Το άρθρο 44 του Συντάγματος δεν αναφέρεται, αν θέλετε, στο ότι έπρεπε πριν από δέκα χρόνια να το κάνουμε και άρα, αφού το αργήσαμε, δεν είναι απρόβλεπτο ή επείγον. Το ξεκινήσαμε έγκαιρα, ακολουθήσαμε τη νόμιμη διαδικασία. 
      Δυστυχώς, υπάρχουν κάποιες ακραίες αντιδράσεις. Αυτές δημιούργησαν την αναγκαιότητα, νομίζω ότι αυτές δημιούργησαν και το κατεπείγον. Όμως, αυτό είναι ένα έργο που πρέπει να τελειώσει. Δεν ξέρω αν υπάρχει κάποιος που μπορεί να ισχυριστεί ότι αυτό το έργο δεν πρέπει να τελειώσει έγκαιρα εν όψει των Ολυμπιακών Αγώνων του 2004.
      Κυρίες και κύριοι συνάδελφοι, η βελτίωση που κάναμε δημιουργεί καινούρια χαρακτηριστικά στο δρόμο. Καταργήσαμε τις δύο λωρίδες έκτακτης ανάγκης και μειώθηκε η διαχωριστική νησίδα από δύο μέτρα σε ενάμισι μέτρο. Επίσης, αποφεύγουμε τα πρανή από τις δύο πλευρές του δρόμου και κάνουμε μικρά τοιχία για να συγκρατήσουμε το δρόμο και για να μη διευρύνουμε το εύρος κατάληψης της οδού. Έτσι, λοιπόν, το εύρος κατάληψης της οδού από τριάντα δύο μέτρα έγινε είκοσι δύο μέτρα και το πλάτος του οδοστρώματος από είκοσι  μέτρα έγινε δεκαέξι μέτρα. 
      Μπορούμε αυτό να το μειώσουμε κι άλλο και να έχουμε έναν ασφαλή δρόμο; Η άποψή μας είναι κατηγορηματικά «όχι». Υπάρχει άλλη πρόταση επ’ αυτού; Δεν άκουσα καμία, γιατί αποφεύγουμε να τοποθετηθούμε επί της ουσίας και αρκούμαστε σε δημιουργία εντυπώσεων.
      Ο δρόμος πρέπει ασφαλώς να είναι άρτιος και να εξυπηρετεί τους κατοίκους. Σας είπα νωρίτερα ότι τα τελευταία δέκα χρόνια έχουμε διπλασιασμό των κατοίκων εκείνων των περιοχών που εξυπηρετεί ο δρόμος. Όμως, αυτή η διατομή του δρόμου είναι απαραίτητη για την άρτια εκτέλεση του ίδιου του αγωνίσματος του μαραθώνιου κατά το 2004.
      Κυρίες και κύριοι συνάδελφοι, με βάση αυτόν τον ανασχεδιασμό βελτιώσαμε και τους περιβαλλοντικούς όρους, οι οποίοι περιέχονται στην πράξη νομοθετικού περιεχομένου. Εγώ προσωπικά δεν έχω δει ποτέ περιβαλλοντικούς όρους πιο λεπτομερειακούς και πιο αυστηρούς προς την κατεύθυνση προστασίας του περιβάλλοντος και των αρχαιοτήτων στη συγκεκριμένη περιοχή.
      Ο κύριος συνάδελφος εισηγητής της Νέας Δημοκρατίας, περιέγραψε κάποιες λεπτομέρειες με έναν τρόπο θα έλεγα λίγο ειρωνικό. Δε νομίζω ότι είναι αρνητικό, κύριε συνάδελφε, το ότι, περιγράφουμε με λεπτομέρεια όλες τις παρεμβάσεις.
      Ελέχθη και δημοσιοποιήθηκε από τα Μέσα Ενημέρωσης ότι κόβουμε πέντε χιλιάδες δέντρα. Άλλος συνάδελφος της Νέας Δημοκρατίας έκανε ερώτηση και μιλά για είκοσι χιλιάδες δέντρα. 
      Η προσπάθεια, που έγινε από την αρχή, ήταν τα δέντρα που πρέπει να κοπούν να είναι όσο το δυνατόν λιγότερα. Έγινε καταγραφή όλων των συστάδων δέντρων και τέθηκαν συγκεκριμένοι όροι για τις συγκεκριμένες συστάδες, αλλά και για τα μεμονωμένα δέντρα που έπρεπε οπωσδήποτε να προστατευθούν.
      Τα στοιχεία αυτά αναφέρονται στο πρώτο συμπληρωματικό τεύχος της μελέτης περιβαλλοντικών επιπτώσεων το οποίο εκπονήθηκε πριν την έγκριση των αρχικών περιβαλλοντικών όρων. Θα καταθέσω αυτό το τεύχος.
      Τα δασικά δέντρα που θα κόβονταν με το πρώτο έργο, με τη διευρυμένη διατομή δεν ήταν πέντε ή είκοσι χιλιάδες. Ήταν χίλια επτακόσια. Είναι στη διάθεσή σας έγγραφο της Διεύθυνσης Δασών Πεντέλης που λέγει ότι: «Σας γνωρίζουμε ότι σύμφωνα με την αρχική μελέτη κατασκευής και λειτουργίας της μαραθωνίου διαδρομής που υποβλήθηκε στην υπηρεσία μας, τα καταμετρηθέντα δέντρα που ενέπιπταν στο εύρος της διαδρομής, ανέρχονται σε χίλια επτακόσια.»
      Εμείς δεν μείναμε εκεί. Αναδιασχεδιάσαμε το έργο, κάναμε όλες αυτές τις παρεμβάσεις που σας ανέφερα για να μειώσουμε ακόμα περισσότερο τις επιπτώσεις. Έτσι λοιπόν, εάν θα διαβάσει κανείς το Β΄ συμπληρωματικό τεύχος της περιβαλλοντικής μελέτης, θα δει ότι τα δέντρα πλέον με τον ανασχεδιασμό που κόβονται είναι χίλια. Επίσης δεν περιοριστήκαμε μόνο σ’ αυτό. Με κάποιες άλλες παρεμβάσεις και όσον αφορά το εύρος κάποιων πεζοδρομίων, τα δέντρα τα μειώνουμε στα οκτακόσια.  
      Θα δείτε ακόμη στους περιβαλλοντικούς όρους και στα άλλα τεχνικά θέματα, που περιγράφονται στην πράξη νομοθετικού περιεχομένου, ότι το δρόμο τον διαπλατύνουμε στον υφιστάμενο άξονα. Δεν μπορούμε να φύγουμε αλλού. Αλλού τον διαπλατύνουμε λίγο από αριστερά, αλλού πιο πολύ από δεξιά, αλλού μόνο από δεξιά ή από αριστερά, ώστε να προστατέψουμε και αρχαιότητες και δέντρα όπου πρέπει αυτά να προστατευθούν. 
      Έστειλα τις υπηρεσίες αυτές τις μέρες να μετρήσουν, γιατί τα δέντρα τα οποία κόπηκαν ή θα κοπούν είναι συγκεκριμένα, είναι χρωματισμένα. Μετά, λοιπόν, από τις βελτιώσεις που κάναμε, τα δέντρα αυτά είναι οκτακόσια δύο, μετρημένα. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Εμείς δεν μπορούμε να τα μετρήσουμε, κύριε Υφυπουργέ.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Σας είπα ότι το Δασαρχείο μέτρησε και μας είπε ότι είναι τόσα.
      Αν δείτε τους περιβαλλοντικούς όρους και διαβάσετε τα σχέδια, τους χάρτες που είναι στη διάθεσή σας, θα διαπιστώσετε ότι και η οριζοντιογραφία και οι τομές δείχνουν ακριβώς ποια δέντρα γλιτώνουμε με τον ανασχεδιασμό σε σχέση με τα χίλια επτακόσια που είχαν καταμετρηθεί από τις υπηρεσίες.
      ΛΙΑΝΑ ΚΑΝΕΛΛΗ: Ποιας κατηγορίας δέντρα; Άλφα, βήτα, γάμα; 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Από εκεί φαίνεται ότι κατεβαίνουμε περίπου στα χίλια και με τις βελτιώσεις, μειώσεις των πεζοδρομίων πάμε στα οκτακόσια δύο. Τι άλλο να κάνουμε; Θέλετε να πάμε να τα μετρήσουμε μαζί; 
      Από εκεί και πέρα, στην πράξη νομοθετικού περιεχομένου, κύριοι συνάδελφοι, αναγράφεται ότι κατά την εκπόνηση της ειδικής τεχνικής μελέτης αναβάθμισης της περιοχής της μαραθώνιας διαδρομής πρέπει να αντιμετωπιστούν και θέματα γενικότερης αναβάθμισης, βελτίωσης του περιβάλλοντος κλπ. Αυτή η μελέτη αναβάθμισης γίνεται. Θα τελειώσει τον άλλο μήνα. Ο προϋπολογισμός για την ανάπλαση της μαραθώνιας διαδρομής μαζί με τα έργα που γίνονται για την ανάπλαση της αφετηρίας της μαραθώνιας διαδρομής, είναι περίπου ένα δισεκατομμύριο δραχμές. 
      Τι προβλέπει αυτή η μελέτη; Προβλέπει ότι θα φυτέψουμε έναντι των οκτακοσίων δέντρων που θα κοπούν -και δεν μπορούσε να είναι λιγότερα, εξαντλήσαμε όλα τα περιθώρια- θα φυτευτούν στα μεγάλα πεζοδρόμια τέσσερις χιλιάδες δέντρα ύψους πάνω από δυόμισι μέτρα. Στα πεζοδρόμια, μικρότερα από τέσσερα μέτρα, θα φυτευτούν  συνολικά έξι χιλιάδες δέντρα ύψους πάνω από δύο μέτρα.
      Επίσης, θα φυτευτούν περίπου πέντε χιλιάδες θάμνοι και αναρριχόμενα φυτά στη βάση των τοίχων αντιστήριξης και σε λοιπούς κοινόχρηστους χώρους. Αυτή είναι η καταστροφή του περιβάλλοντος, κυρίες και κύριοι συνάδελφοι, στην οποία προβαίνει η ανίκανη κυβέρνηση, η κυβέρνηση η οποία ισοπεδώνει τα πάντα στο πέρασμα. 
      Λυπάμαι πολύ για τις ακραίες εκφράσεις. Θα μπορούσα να απαντήσω και εγώ πολύ πιο σκληρά γιατί εγώ απαντώ με στοιχεία. Δεν το κάνω. 
      Έναντι λοιπόν, των οκτακοσίων δέντρων φυτεύονται δέκα χιλιάδες  και πέντε χιλιάδες αναρριχόμενα φυτά. Αυτή είναι η αναλγησία της Κυβέρνησης!
      Επομένως, το τελικό περιβαλλοντικό ισοζύγιο για το έργο θα είναι πολύ θετικό. Επί πλέον για τον καλλωπισμό της διαδρομής θα αποξηλωθούν όλες οι διαφημιστικές πινακίδες, έχουν καταγραφεί και θα γίνουν διαμορφώσεις των όψεων των τοίχων αντιστήριξης. Βεβαίως, το πρώτο τρίμηνο του 2003 θα ξεκινήσουν και τα έργα στην αφετηρία της μαραθώνιας διαδρομής που είναι έργα και αθλητικά αλλά και ανάπλασης της περιοχής αυτής, με έναν προϋπολογισμό 11 εκατ. εκατομμυρίων ευρώ.
      Σε ό,τι αφορά τα αρχαιολογικά μνημεία και το ιστορικό περιβάλλον και πάλι δεν έχω συναντήσει ποτέ, είμαι μηχανικός -είμαι Υφυπουργός ΠΕΧΩΔΕ- τόσο αυστηρούς όρους για την προστασία των αρχαιολογικών μνημείων και του ιστορικού περιβάλλοντος. Η διαδρομή είναι μελετημένη από τους αρχαιολόγους και περιγράφονται λεπτομερώς όλες οι παρεμβάσεις που κάνουμε για να προστατεύσουμε και τα μνημεία και το ιστορικό περιβάλλον. Δεν έχω χρόνο να αναφερθώ λεπτομερέστατα.
      Κάποιοι συνάδελφοι, ανέτρεξαν στην παράγραφο Δ2 όπου στο τέλος γράφουμε ότι σε κάθε περίπτωση ο προγραμματισμός του συνόλου των έργων, ανασκαπτικών ή κατασκευαστικών πρέπει να γίνει κατά τρόπο τέτοιο ώστε το έργο να είναι έτοιμο προς χρήση για τους Ολυμπιακούς Αγώνες. 
      Διαφωνείτε, κύριοι συνάδελφοι, ότι το έργο θα είναι έτοιμο το 2004; Από εκεί και πέρα γιατί δεν διαβάσατε από την αρχή που λέει ότι:Τουλάχιστον ένα μήνα πριν από την έναρξη κατασκευής κάθε τμήματος του έργου, ο επιβλέπων μηχανικός πρέπει να ειδοποιεί εγγράφως την αρμόδια αρχαιολογική υπηρεσία. Αν εντοπισθούν αρχαιολογικά ευρήματα παρουσία της αρχαιολογικής υπηρεσίας; οι εργασίες για την εκσκαφή του έργου και η ανασκαπτική έρευνα καθώς και κάθε άλλος τρόπος αντιμετώπισης των ευρημάτων, θα γίνουν σύμφωνα με τις υποδείξεις της αρμόδιας αρχαιολογικής υπηρεσίας, σύμφωνα με τους νόμους, σύμφωνα με το Σύνταγμα. Άρα, δεν θα στέλνουν έναν αρχαιολόγο, θα στέλνουν αν χρειαστεί πέντε, να πάρουν αυτοί τις ευθύνες τους.
      Δίνουμε πολλά λεφτά, δισεκατομμύρια για την προστασία των αρχαιοτήτων. Αυτό σημαίνει ότι πρέπει και οι αρχαιολόγοι, τους οποίους διακρίνει ασφαλώς υπερβολική ευαισθησία, να τους διακρίνει και υπερβολική ευαισθησία να κινηθούν γρήγορα. Δεν σημαίνει με το άρθρο αυτό ότι θα βλάψουμε το περιβάλλον, τα ιστορικά μνημεία που περιβάλλουν τα αρχαιολογικά μνημεία.
      Επίσης –και τελειώνω- όλα τα έργα, κύριοι συνάδελφοι, έγιναν με πλήρη διαφάνεια. Λυπάμαι πολύ για ορισμένους συναδέλφους. Στην πράξη νομοθετικού περιεχομένου περιέχονται και όλες οι αποφάσεις έγκρισης του αποτελέσματος του διαγωνισμού, έγκρισης των πιστώσεων. Γράφει, λοιπόν, σε κάποιο σημείο, σε κάποια απόφαση του Υπουργού ότι μαζί με τη διακήρυξη του έργου εγκρίνονται και κάποιες παρεκκλίσεις του 1418 για τις επί έλαττον εργασίες. Δηλαδή, τι λένε αυτές οι παρεκκλίσεις; Αν υπολογίσαμε ότι τα χωματουργικά είναι τόσα κυβικά και κοστίζουν δύο δισεκατομμύρια και με τις επιμετρήσείς δεν ήταν τόσα τα κυβικά και κοστίζουν 200 εκατομμύρια λιγότερο, αυτά τα χρήματα μπορούμε να τα χρησιμοποιήσουμε σε κάποιες άλλες εργασίες που από τις επιμετρήσεις ήταν περισσότερες, αντί να πάμε σε συμπληρωματική σύμβαση και να έχουμε καθυστερήσεις. 
      Αυτές οι παρεκκλίσεις, όμως, κύριοι συνάδελφοι, που περιέχονται στην απόφαση του Υπουργού είναι νόμιμες, τις προβλέπει ο 1418. Γίνονται οι παρεκκλίσεις αυτές σε όλα τα έργα των Ολυμπιακών Αγώνων αλλά είναι νόμιμες. Δεν νομοθετούμε με την πράξη νομοθετικού περιεχομένου παρεκκλίσεις από τα δημόσια έργα, για όνομα του Θεού! 
      Εν πάση περιπτώσει, αν κάτι δεν το ξέρουμε, ας μην το επικαλούμαστε και να επισείουμε δήθεν και ποινικές και πολιτικές ευθύνες λόγω του ότι δεν γνωρίζουμε τι σημαίνουν αυτά που γράφονται στην πράξη νομοθετικού περιεχομένου. Σε ποιους επισείουμε ευθύνες;
      Να το διαβάσετε καλύτερα κάποιοι, να είστε ενημερωμένοι, όταν μάλιστα αυτές οι παρεκκλίσεις που νόμιμα προβλέπονταν με γνώμη του Συμβουλίου Έργων του Υπουργείου Δημοσίων Έργων, νομοθετήθηκαν με το ν. 2740/2001. Είναι νόμοι. Δεν χρειάζονται πλέον παρεκκλίσεις. 
      ΝΙΚΟΛΑΟΣ ΛΕΓΚΑΣ: Κατά πλειοψηφία του υπηρεσιακού συμβουλίου του Υπουργείου Δημοσίων Έργων…
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Γράψτε το νόμο.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Ξηροτύρη, η απόφαση του κ. Λαλιώτη για έγκριση και διακήρυξη των παρεκκλίσεων μετά από γνώμη έγινε πριν από την ψήφιση του ν. 2740 ο οποίος έγινε πέρυσι τον Αύγουστο. 
      ΛΙΑΝΑ ΚΑΝΕΛΛΗ: Αυτά κάνουμε. Νομιμοποιούμε τα λάθη των προηγουμένων. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Ποια λάθη δηλαδή; Για κάποιον που ξέρει τη νομοθεσία των δημοσίων έργων και την πρακτική αυτά είναι αστεία πράγματα. Έχουμε διαθέσει δισεκατομμύρια για την αντιπλημμυρική προστασία όλης της περιοχής. Κάνουμε τους ευαίσθητους για τις αρχαιότητες, όταν πλημμυρίζουν ρέματα. Διαθέτουμε δισεκατομμύρια, για αντιπλημμυρικές παρεμβάσεις.
      Επίσης στη δευτερολογία μου ίσως αναφερθώ στον πλήρη σεβασμό που επιδείξαμε στο σχεδιασμό του έργου και στο χωροταξικό και πολεοδομικό σχεδιασμό της περιοχής και στις χρήσεις γης. Όλα αυτά γίνονται με διαδικασίες νόμιμες. Σεβαστήκαμε όλες τις διαδικασίες και προετοιμαστήκαμε σωστά για ένα έργο το οποίο θα αναβαθμίσει τη μαραθώνια διαδρομή που θα παρακολουθούν δισεκατομμύρια άνθρωποι σε όλο τον κόσμο. Πιστεύω ότι θα είναι ένα έργο για το οποίο θα είμαστε περήφανοι σε ένα χρόνο που θα έχει τελειώσει. 
      Εγώ δεν θέλω να έχουμε αντιπαράθεση σε τέτοια θέματα. Εγώ θα ήθελα να έχω τη συναίνεσή σας, γιατί πιστεύω ότι τα έργα αυτά αναβαθμίζουν τη χώρα και πρέπει να γίνουν με τη συναίνεση όλων. Δεν υπάρχει τίποτα μεμπτό. Αν υπήρχαν καλύτερες προτάσεις για την καλύτερη προστασία του περιβάλλοντος και των αρχαιοτήτων, πείτε τις να τις ακούσω. Δεν υπάρχουν. Γι’ αυτό κάποιοι περιορίζονται στη δημιουργία εντυπώσεων. Εγώ θα περιμένω και τη δευτερολογία σας για να ακούσω τις προτάσεις σας αν υπάρχουν. Είμαι περίεργος γιατί κάναμε ό,τι καλύτερο και για την προστασία του περιβάλλοντος και για να έχουμε ένα καλό έργο ενόψει των Ολυμπιακών Αγώνων και για να εξυπηρετήσουμε τους κατοίκους της περιοχής οι οποίοι υποφέρουν. Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Παναγιώτης Σγουρίδης): Έχω την τιμή να ανακοινώσω ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ» για τα εκατόν ογδόντα χρόνια από την ελληνική επανάσταση εξήντα μαθητές και δύο καθηγητές του 8ου Γυμνασίου Αιγάλεω Αθηνών. Η Βουλή καλωσορίζει τους μαθητές.
      (Χειροκροτήματα απ’ όλες τις πτέρυγες της Βουλής)
      Επίσης, ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει για το συζητούμενο νομοσχέδιο την κ. Ασημίνα Ξηροτύρη-Αικατερινάρη Κοινοβουλευτική Εκπρόσωπο.
      Το λόγο έχει ο κ. Αλογοσκούφης.
      (Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ.  ΑΝΝΑ ΜΠΕΝΑΚΗ-ΨΑΡΟΥΔΑ ) 
      ΓΕΩΡΓΙΟΣ ΑΛΟΓΟΣΚΟΥΦΗΣ: Κύριε Πρόεδρε, θα ξεκινήσω με μια σύντομη απάντηση στην έκκληση του κυρίου Υφυπουργού για προτάσεις. Κύριε Υφυπουργέ, αν θέλατε προτάσεις και αν θέλατε να γίνει μια συζήτηση επί της ουσίας, αυτό που φέρατε να κυρώσετε ως πράξη νομοθετικού περιεχομένου θα το είχατε φέρει ως νομοσχέδιο στη Βουλή. Αν πραγματικά σεβόσαστε την κοινοβουλευτική διαδικασία…
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Τι σας αποκλείει να τη συζητήσετε και σήμερα; 
      ΓΕΩΡΓΙΟΣ ΑΛΟΓΟΣΚΟΥΦΗΣ: Γιατί δεν μπορεί να γίνει καμία αλλαγή κύριε συνάδελφε.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):… Εγώ δέχομαι αυτά που λέτε αν μας εκθέσετε προτάσεις….
      ΓΕΩΡΓΙΟΣ ΑΛΟΓΟΣΚΟΥΦΗΣ: Η Βουλή δεν είναι σεμινάριο. Η Βουλή είναι ένα Σώμα που νομοθετεί και οι συζητήσεις δεν γίνονται για να λέμε λόγια του αέρα. Οι συζητήσεις γίνονται, για να βελτιώνονται τα νομοσχέδια και να εμποδίζεται μια κυβέρνηση η οποία διακατέχεται απ’ αυτήν την καθεστωτική αντίληψη -από καθεστωτική αντίληψη διακατέχεται και η δική σας Κυβέρνηση- να παίρνει πρωτοβουλίες που βλάπτουν τον τόπο. Γι’ αυτό λειτουργεί η Βουλή. Για τον έλεγχο της Κυβέρνησης και για τη βελτίωση του νομοθετικού έργου. Δεν ερχόμαστε εδώ για να σας πούμε λόγια του αέρα. Και δεν έχουμε καμία διάθεση να υποβαθμίσουμε εμείς οι ίδιοι το δικό μας ρόλο, όσο και αν το θέλετε. 
      Αυτό που μας καλείτε να κάνουμε σήμερα αναδεικνύει δύο μεγάλα πολιτικά ζητήματα. Το πρώτο είναι η καθεστωτική σας αντίληψη. Πλήρης περιφρόνηση του Κοινοβουλίου. Ενώ λειτουργούσε το Κοινοβούλιο, φτιάξατε μια πράξη νομοθετικού περιεχομένου και πιέσατε τον Πρόεδρο της Δημοκρατίας να την υπογράψει. Αυτή είναι η πραγματικότητα. Γιατί το κάνατε; Γιατί θέλατε να αποφύγετε τη συζήτηση επί των άρθρων, επί των λεπτομερειών και επί της ουσίας.
      Δεύτερη ένδειξη της πλήρους καθεστωτικής αντίληψης που έχετε: Πλήρης περιφρόνηση του Συντάγματος. Καλά κάνατε και φτιάξατε την πράξη νομοθετικού περιεχομένου. Δεν είχατε, όμως, την ευαισθησία να τη φέρετε στη Βουλή μέσα στις προβλεπόμενες προθεσμίες; Αυτό το θέσαμε και προηγουμένως. Γράψατε τη Βουλή στα παλιά σας τα παπούτσια, γράψατε το περιβάλλον στα παλιά σας τα παπούτσια, γράψατε και το Σύνταγμα στα παλιά σας τα παπούτσια. Μας ζητάτε τώρα να δώσουμε την ψήφο μας. Μα, δεν πρέπει να λειτουργεί  έτσι το Κοινοβούλιο! Ούτε έκτακτα πράγματα υπάρχουν εδώ.
      Το δεύτερο μεγάλο ζήτημα, λοιπόν, πέρα από την καθεστωτική αντίληψη, είναι η πλήρης ανικανότητα της Κυβέρνησης. Γιατί η ικανότητα να διοικείς σημαίνει ικανότητα να προβλέπεις. Από το 1997 έχουν περάσει πέντε χρόνια. Εσείς πότε φέρατε την πράξη νομοθετικού περιεχομένου; Το 2002. Από το 1997 έχουμε πάρει τους Ολυμπιακούς Αγώνες. Και δεν είναι το μόνο έργο η ολυμπιακή διαδρομή. Για όλα τα ολυμπιακά έργα -και γι’ αυτό και άλλες φορές έχουμε εγείρει τις αντιρρήσεις μας- αφήσατε να περάσουν τα χρόνια και ήρθατε τώρα, πριν από ένα χρόνο που σας έπιασαν οι βιασύνες να ολοκληρώσουμε τα έργα.
      Να δηλώσω κατηγορηματικά ότι εμείς ως Νέα Δημοκρατία και εγώ προσωπικά, είμαστε υπέρ των Ολυμπιακών Αγώνων και θέλουμε να γίνουν οι καλύτεροι αγώνες για τη χώρα. Αλλά αυτό δεν σημαίνει ότι στο όνομα των Ολυμπιακών Αγώνων πρέπει να ποδοπατούμε τη Βουλή, πρέπει να ποδοπατούμε το περιβάλλον, πρέπει να ποδοπατούμε το Σύνταγμα. Είμαστε μια ευνομούμενη πολιτεία ή δεν είμαστε; Ήταν τόσο φοβερό να αρχίσουμε πριν από πέντε χρόνια αυτά που αρχίσαμε πριν από ενάμιση χρόνο; Αυτή είναι η πολιτική ουσία.
      Επί της πράξης νομοθετικού περιεχομένου σας είπε ο εισηγητής μας και πολλοί άλλοι από τους συναδέλφους που μίλησαν, συγκεκριμένες αιτιάσεις. Υπάρχουν στην πράξη όροι όπως ότι σε κάθε περίπτωση…
      ΛΙΑΝΑ ΚΑΝΕΛΛΗ: Συγγνώμη, κύριε Αλογοσκούφη. Τώρα ήρθε η έκθεση.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. Δέχεστε διακοπή, κύριε Αλογοσκούφη.
      ΓΕΩΡΓΙΟΣ ΑΛΟΓΟΣΚΟΥΦΗΣ: Τη δέχομαι τη διακοπή.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κυρία Κανέλλη.
      ΛΙΑΝΑ ΚΑΝΕΛΛΗ: Το χαρτί που μας δόθηκε αυτήν τη στιγμή, κυρία Πρόεδρε, και είναι ανεπίτρεπτο, είναι με ημερομηνία 6 Νοεμβρίου. Ομιλείτε, θέσατε θέμα αντισυνταγματικότητας και εκθέσεως. Αυτήν τη στιγμή έρχεται η έκθεση και διανέμεται.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ακριβώς, μετά τη συζήτηση, μετά την απόρριψη κλπ. Θα τη δούμε και θα τη λάβουμε υπόψη μας στη δευτερολογία μας. Ευχαριστώ πολύ, κυρία συνάδελφε.
      Ετέθησαν διάφορα ζητήματα σε σχέση με την ουσία της πράξης νομοθετικού περιεχομένου. Το κυριότερο ζήτημα ουσίας τίθεται από την παράγραφο, η οποία ακυρώνει όλα τα άλλα. 
      Είπε και ο κ. Λέκκας ο εισηγητής μας ότι σε κάθε περίπτωση ο προγραμματισμός του συνόλου των εργασιών, ανασκαπτικών και κατασκευαστικών, για την κατασκευή του έργου, πρέπει να γίνει κατά τρόπο τέτοιο ώστε το έργο να είναι έτοιμο προς χρήση για τους Ολυμπιακούς Αγώνες του 2004. Δηλαδή σε κάθε περίπτωση όλα παρακάμπτονται…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν είναι αυτό.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ε, αυτό σημαίνει βεβαίως! Πώς αλλιώς να το ερμηνεύσουμε; Ήταν δυνατόν να περάσει αυτό από τη Βουλή; Ήταν δυνατόν να περάσει τέτοια διάταξη ότι σε κάθε περίπτωση θα παρακαμφθούν τα πάντα προκειμένου να ολοκληρωθούν τα έργα;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν θα παρακαμφθούν.
      ΓΕΩΡΓΙΟΣ ΑΛΟΓΟΣΚΟΥΦΗΣ: Θα παρακαμφθούν τα πάντα, γιατί καθυστερήσατε να ξεκινήσετε. Θα παρακαμφθούν τα πάντα, γιατί αργήσατε να προγραμματίσετε. Θα παρακαμφθούν τα πάντα, γιατί είστε ανίκανοι. Γι’ αυτό καταφύγατε σ’ αυτό το τέχνασμα, σ’ αυτό το ακραίο νομοθετικό έργο και παρασύρατε βέβαια σ’ αυτό και τον Πρόεδρο της Δημοκρατίας, τον οποίο όλοι προσπαθούμε να τον κρατήσουμε μακριά από τις πολιτικές αντιπαραθέσεις. Τον υποχρεώσατε με την πολιτική πίεση που του ασκήσατε, να υπογράψει αυτήν την πράξη.
      Λέω και πάλι, αν σεβόσασταν το Κοινοβούλιο ακόμη και τον Ιούνιο υπήρχε χρόνος να το φέρετε να συζητηθεί εδώ με διαδικασίες κατ’ επείγοντος. Θα το συζητούσε η Βουλή, θα γίνονταν συζήτηση επί της ουσίας, θα αποτρέπαμε πολλές από τις αδυναμίες που υπάρχουν μέσα σ’ αυτήν την πράξη. Αλλά μια Κυβέρνηση που διακατέχεται από καθεστωτική αντίληψη και από ανικανότητα μαζί είναι πολύ επικίνδυνη.
      Γι’ αυτόν το λόγο, θα ήταν καλύτερο να γίνουν εκλογές το συντομότερο δυνατό. Να φύγετε, γιατί η ζημιά που προκαλείτε στον τόπο κάθε μέρα γίνεται όλο και μεγαλύτερη. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ., κ. Φλώρος Κωνσταντίνου. 
      ΦΛΩΡΟΣ ΚΩΝΣΤΑΝΤΙΝΟΥ: Σας ευχαριστώ, κυρία Πρόεδρε. 
      Πρέπει να ομολογήσω ότι για ένα τέτοια θέμα, δηλαδή για την κύρωση της πράξης νομοθετικού περιεχομένου που αφορά τη μαραθώνια διαδρομή, ακούσατε και εσείς σήμερα δύο επίπεδα αντιπολίτευσης. 
      Το πρώτο επίπεδο αντιπολίτευσης, για το οποίο δεν πρόκειται να πω πολλά –άλλωστε έχει ήδη κριθεί από τη Βουλή- ήταν η πρόχειρη προσπάθεια από πλευράς Νέας Δημοκρατίας -και λυπούμαι που σ’ αυτό ενεπλάκησαν και κορυφαία στελέχη της Νέας Δημοκρατίας, αρχής γενομένης από τον κ. Μητσοτάκη και τον κ. Βαρβιτσιώτη- περί δήθεν αντισυνταγματικότητας της κύρωσης. Αυτή η προσπάθεια απέδειξε ότι η Νέα Δημοκρατία και στην αντιπολιτευτική της πρακτική είναι πάρα πάρα πάρα πολύ πρόχειρη! 
      Φοβούμαι ότι αρνείται να αντιληφθεί το σημαντικό ρόλο που έχει να παίξει στη λειτουργία και της Βουλής, αλλά και του πολιτεύματος γενικότερα. Θέλω να επαναλάβω αυτό που είπα πριν, ως αντιλέγων, όταν τέθηκε θέμα αντισυνταγματικότητας. Δηλαδή να επαναλάβω ότι η Νέα Δημοκρατία κάνει πολύ άσχημα που προσπαθεί να εμπλέξει τον Πρόεδρο της Δημοκρατίας σε τέτοιου είδους διαμάχες. 
      Ο Πρόεδρος της Δημοκρατίας δεν χρειάζεται ούτε την προσπάθεια εμπλοκής του από πλευράς Νέας Δημοκρατίας, ούτε βεβαίως τη δική μου υπεράσπιση. Έχει την ιστορία του, τη διαδρομή του, τη γνώση του Συντάγματος και του Κανονισμού της Βουλής, την προσφορά του και την ιστορία του όλη που είναι τέτοια που αποτελεί τιμή για όλο τον ελληνικό λαό. 
      Επίσης, επί της ευκαιρίας, θέλω να τονίσω ότι στην ενδεχόμενη αιτίαση -που την ακούσαμε δι’ ολίγον- που τέθηκε από την Αντιπολίτευση για την αντισυνταγματικότητα της συζητούμενης κύρωσης, ήρθε ως καταπέλτης –πράγματι με κάποια καθυστέρηση- η εισήγηση της Επιστημονικής Υπηρεσίας της Βουλής, η οποία δικαίωσε πλήρως το ΠΑ.ΣΟ.Κ. και εμένα, που εκπροσωπώντας τη Βουλή, πήρα το λόγο ως αντιλέγων για την αντισυνταγματικότητα που έθεσε ο Κοινοβουλευτικός Εκπρόσωπος, ο κ. Αλογοσκούφης. 
      Και στις τρεις παραγράφους αυτής της απόφασης της Επιστημονικής Υπηρεσίας της Βουλής, αποδεικνύεται πλήρως η προχειρότητα της αντισυνταγματικότητας που επιχείρησε να θέσει η Νέα Δημοκρατία. 
      Παρακαλώ, κυρία Πρόεδρε, αυτό να αποτελέσει για τη Νέα Δημοκρατία ένα καλό μάθημα. Να είναι πιο προετοιμασμένη, να μελετά τα πράγματα πιο καλά!
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν ξέρετε να διαβάζετε!
      ΦΛΩΡΟΣ ΚΩΝΣΤΑΝΤΙΝΟΥ: Επίσης, θα ήθελα να συστήσω στον κ. Αλογοσκούφη να μη διακόπτει, γιατί θα πω στη συνέχεια για τον ίδιο και την τοποθέτησή του. 
      Αυτό είναι το πρώτο επίπεδο συζήτησης, όπου η Νέα Δημοκρατία έχασε κατά κράτος και δεν ευθύνεται κανείς άλλος, παρά μόνο η προχειρότητα και το αντιπολιτευτικό της μένος. 
      Έρχομαι στο δεύτερο επίπεδο συζήτησης, που αφορά την ουσία της κύρωσης αυτής της πράξης νομοθετικού περιεχομένου. 
      Θα παρατηρήσατε, κυρία Πρόεδρε, όπως παρατηρήσαμε όλοι, ότι ο Κοινοβουλευτικός Εκπρόσωπος της Νέας Δημοκρατίας είχε αρκετό χρόνο να αναπτύξει τα επιχειρήματα του κόμματός του. Και θα διαπιστώσατε με έκπληξη, όπως κι εγώ, ότι από τα δώδεκα λεπτά που ο Κανονισμός δίνει στον Κοινοβουλευτικό Εκπρόσωπο της Νέας Δημοκρατίας, χρησιμοποίησε μόνο τα έξι λεπτά. Εγώ το ερμηνεύω ως αδυναμία ύπαρξης επιχειρημάτων για να στραφεί εναντίον της Κυβέρνησης στη συγκεκριμένη κύρωση του νόμου. Και σ’ αυτά όμως τα έξι λεπτά που μίλησε ο κ. Αλογοσκούφης, κυρία Πρόεδρε, σημείωσα δέκα φορές την έκφραση «καθεστωτική νοοτροπία», αναφέρθηκε ακόμα και στον Πρόεδρο της Δημοκρατίας και στη διαδικασία της αντισυνταγματικότητας που δήθεν τέθηκε, ενώ αυτό το θέμα ήδη έχει απαντηθεί, διαπίστωσα, δηλαδή, την πλήρη έλλειψη επιχειρημάτων επί της ουσίας. 
      Είχε την ευκαιρία ο αρμόδιος Υφυπουργός μιλώντας να καταστήσει σαφές και στην Επιτροπή Οικονομικών Υποθέσεων, αλλά και εδώ, ότι το έργο αυτό είναι ένα έργο που έχει συμπεριληφθεί στο φάκελο που έχουμε υποβάλει σαν χώρα ότι πρέπει να γίνει, δεσμευτήκαμε γι’ αυτό και θέλω να ξεκαθαρίσω στη Νέα Δημοκρατία το εξής απλό και ουσιαστικό. Ποιο είναι το γεγονός από το οποίο εκκινεί η Νέα Δημοκρατία την αντιπολίτευσή της; Ως μηχανισμός κρατικός, ως Δημόσια Διοίκηση δεν είμαστε τόσο αποτελεσματικοί σε τόσα πολλά θέματα. Με άλλα λόγια, καθυστερούμε ως κράτος να υλοποιήσουμε έργα και δεν χρειάζεται κανείς να είναι ιδιαίτερα γνώστης των καταστάσεων. Μια ματιά να ρίξουμε γύρω μας, σε όλη την Ελλάδα, θα διαπιστώσουμε ότι υπάρχουν καθυστερήσεις κι αυτό υπήρξε σε ό,τι αφορά την προετοιμασία, την προεργασία, τη δημιουργία θεσμών, τη λειτουργία και την αποτελεσματικότητα, εννοώ στην ταχύτητα απόδοσης έργου, και με τους θεσμούς που δημιουργήθηκαν για να βγάλουν πέρα την προετοιμασία για τους Ολυμπιακούς Αγώνες. Εγώ δεν έχω καμία δυσκολία να ομολογήσω ότι υπήρξαν καθυστερήσεις, όχι συνολικά, αλλά σε ορισμένα έργα υπήρξαν. Ένα τέτοιο έργο που είχε καθυστερήσεις και που συζητήθηκε στην αρμόδια επιτροπή και που άλλαξε η μελέτη και το πλάτος του δρόμου της μαραθώνιας διαδρομής και άλλα που οι τεχνικοί ξέρουν καλύτερα, πράγματι άλλαξαν. Αυτό πράγματι οδήγησε σε μια καθυστέρηση εκτέλεσης του έργου. Δεν το αρνήθηκε αυτό ούτε η Κυβέρνηση, ούτε η πλειοψηφία που στηρίζει την Κυβέρνηση, αλλά επιπλέον είχε την ευκαιρία και ο αρμόδιος Υπουργός και ο εισηγητής μας να παρουσιάσει γιατί έγιναν αυτές οι καθυστερήσεις. Αυτό σημαίνει αλλαγές και στο χρόνο, αλλά και τις δαπάνες, αλλά και δέσμευση της Κυβέρνησης ότι θα είναι μικρότερες οι δαπάνες. Απεδείχθη βέβαια πώς και γιατί θα είναι μικρότερες σε μία ιστορική διαδρομή, για την οποία και ο κ. Μάνος επέμεινε για την αρχαία εποχή και σε ό,τι αφορά τη νεότερη ιστορία μας επέμεινε ο κ. Κεδίκογλου.
      Αυτά που εμείς αποδεχόμαστε ότι συμβαίνουν και ότι για να ξεφύγουμε από αυτά προχωράμε με ταχύτητα και με σεβασμό στο περιβάλλον, αυτά όλα αντί να θεωρηθούν ειλικρίνεια της Κυβέρνησης και προσπάθεια, θεωρούνται ως μειονεκτήματα. 
      Ακούσαμε στην επιτροπή ότι θα γίνει κοπή πέντε χιλιάδων πεύκων και ο Υπουργός είπε στην επιτροπή ότι όποιος έχει τέτοια στοιχεία να τα καταθέσει, γιατί το Υπουργείο λέει ότι η κοπή δεν θα είναι πάνω από χίλια δένδρα. Πέραν αυτού όμως, θα υπάρξει φύτευση δέντρων περισσότερων από δέκα χιλιάδες και κανένας δεν το είπε. Αλλά και πέραν αυτού, η κύρωση δείχνει ότι τέτοιες «σφιχτές» διαδικασίες, επιτρέψτε μου την έκφραση, και τέτοια λεπτομερή έκθεση των προδιαγραφών που επιβάλλονται, είτε στα αρχαιολογικά ευρήματα είτε σε ό,τι αφορά τον περιβάλλοντα χώρο, που είναι δεσμευτικά για την Κυβέρνηση, να τα βάζει σε ένα νόμο που κυρώνουμε, ενώ θα μπορούσε να τα κάνει με υπουργικές αποφάσεις.
      Δεν θέλω να συμφωνήσει η Αντιπολίτευση με αυτό που κάνει η Κυβέρνηση. Άλλωστε δεν είναι και αυτός ο λόγος ύπαρξης της Αντιπολίτευσης. Τουλάχιστον, όμως, να αναγνωρίσουν την καλή διάθεση του Υπουργείου, την προσπάθεια που καταβάλει και τη διάθεση που έχει όχι μόνο να μην αλλάξει τίποτα, αλλά να βελτιωθεί αυτή η μαραθώνια διαδρομή από εκεί που ξεκινάει μέχρι του σημείου, τουλάχιστον, που μπαίνει σε οδό που παρακάμπτει τη μαραθώνια διαδρομή. 
      Γι’ αυτό, κυρία Πρόεδρε, νομίζω ότι σήμερα υπήρξε υπερβολή και σε ό,τι αφορά την κριτική προς την Κυβέρνηση αλλά και σε ό,τι αφορά την ατυχέστατη επιλογή της Νέας Δημοκρατίας να θέσει θέμα αντισυνταγματικότητας αυτής της πράξης νομοθετικού περιεχομένου. 
      Κυρία Πρόεδρε, η Πλειοψηφία, το ΠΑΣΟΚ, στηρίζει αυτήν την προσπάθεια κύρωσης της πράξης νομοθετικού περιεχομένου. Την υπερψηφίζουμε και θέλουμε όλοι να αισθανθούμε πραγματικά περήφανοι, όταν ολοκληρωθεί αυτό το έργο. Θα εξυπηρετήσει και την ολυμπιακή διαδρομή, αλλά και όλους τους κατοίκους αυτής της περιοχής που πράγματι ταλαιπωρούνται με το υπάρχον σήμερα οδικό δίκτυο. 
      Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κ. Κανέλλη. Έχετε έξι λεπτά για τη δευτερολογία σας. 
    ΛΙΑΝΑ ΚΑΝΕΛΛΗ: Σας ευχαριστώ πολύ, κυρία Πρόεδρε. Θα προσπαθήσω να είμαι εντός του χρόνου. 
    Ειλικρινά λυπούμαι που η Διεύθυνση Επιστημονικών Μελετών της Βουλής μας έφερε τώρα, με ημερομηνία 6 Νοεμβρίου, την έκθεση. Με τον ελιγμό της Νέας Δημοκρατίας επιτρέψτε μου να υποβάλω την ένσταση αντισυνταγματικότητας. Γιατί αν είχε έρθει αυτό, το αποτέλεσμα θα ήταν διαφορετικό. 
    Επιτρέψτε μου να το κάνω, γιατί η ίδια η Βουλή ρίξατε νερό  στο μύλο της Κυβέρνησης. Το μετατρέψατε σε interna corporis και αφαιρέσατε από τους δικαστές τη δυνατότητα να κρίνουν. Ήταν λάθος σας. Λυπούμαι που σας το λέω, γιατί ξέρετε ότι το Κομμουνιστικό Κόμμα Ελλάδος ήταν το πρώτο που υπέβαλε ένσταση αντισυνταγματικότητας στην επιτροπή. 
    Δυστυχώς, όμως, κύριε Υπουργέ και κυρία Πρόεδρε, στην έκθεση της Βουλής για τις προθεσμίες λέγεται ρητά το εξής. Σας το διαβάζω: «Κατά το Σύνταγμα οι πράξεις νομοθετικού περιεχομένου πρέπει να υποβληθούν στη Βουλή για κύρωση μέσα σε σαράντα ημέρες από την έκδοσή τους ή μέσα σε σαράντα ημέρες από τη σύγκληση της Βουλής σε σύνοδο».
    Ποια μέθοδο επέλεξε η Κυβέρνηση; Την υπέβαλε την τριακοστή ενάτη ημέρα από την έκδοσή της. Πότε την υποβάλατε; Στις 24 Ιουλίου. 
    Στη δεύτερη παράγραφο η επιτροπή λέει τα εξής: «Η πράξη νομοθετικού περιεχομένου πρέπει να κυρωθεί από τη Βουλή μέσα σε τρεις μήνες από την υποβολή της». Εφόσον μόνοι σας επιλέξατε τη μια από τις δύο παραγράφους του άρθρου 44 του Συντάγματος, θα πρέπει να λειτουργήσουμε με τη δική σας επιλογή. 24 Ιουλίου -24 Οκτωβρίου: Συμπληρώνονται τρεις μήνες. Η επιτροπή λέει κατηγορηματικά: «Σε αντίθετη περίπτωση η πράξη αποβάλει την ισχύ της εφεξής και όχι αναδρομικά. 
    ΦΛΩΡΟΣ ΚΩΝΣΤΑΝΤΙΝΟΥ: 26 Ιουλίου.
    ΛΙΑΝΑ ΚΑΝΕΛΛΗ: Το ίδιο πράγμα κάνει, αγαπητέ συνάδελφε. Πάλι έτσι είναι. 
    Προσπαθούμε να σας εξηγήσουμε από την αρχή ότι δεν είναι μάχη εντυπώσεων. Είναι πολύ σοβαρό το ζήτημα, είτε το δείτε νομικά είτε συνταγματικά είτε νομοθετικά. Η πράξη νομοθετικού περιεχομένου είναι ιδιαζούσης πολιτικής βαρύτητας νομοθέτημα. Εσείς το γνωρίζετε καλύτερα. Δεν είχε κάποιος πρόθεση να θίξει την εντιμότητά σας. 
    Κύριε Υπουργέ, μας κάνατε και ένα μάθημα από το Βήμα για τη σκληρότητα. Μα, δεν είναι σκληρή μέθοδος η πράξη νομοθετικού περιεχομένου; Ήρξασθε χειρών αδίκων ως Κυβέρνηση από πλευράς σκληρότητας. Ζητήσατε συγκεκριμένα στοιχεία; Ε, λοιπόν θα σας τα πω, δέντρο-δέντρο  τώρα, παρ΄ όλο που έχω μόνο τρία λεπτά. Πιστέψτε με. Είμαι ικανή να κάνω περιλήψεις. 
    Λέτε ότι είναι η αναβάθμιση της περιοχής και ότι έτσι θα αναδείξεται την κλασική διαδρομή. Ψευδεπίγραφος είναι ο τίτλος και θα αρχίσουμε από την αρχή τα ψέματα. Καμιά κλασική διαδρομή δεν θα υπάρχει. Και ξέρετε γιατί; Με τους νόμους που ούτως ή άλλως έχετε ψηφίσει για τα ολυμπιακά έργα προβλέπεται αλλαγή συντελεστή δόμησης των περιοχών που διατρέχουν τη μαραθώνια διαδρομή. Άρα, θα αλλάξει ο συντελεστής δόμησης, αλλά «χαιρέτα μου τον πλάτανο» σε ό,τι αφορά την κλασικότητα της διαδρομής! Απλώς θα μετράτε τα ίδια χιλιόμετρα. 
      Δεύτερον, η μελέτη περιβαλλοντικών επιπτώσεων και το συμπληρωματικό τεύχος η οποία καταψηφίστηκε από το νομαρχιακό συμβούλιο της ανατολικής Αττικής στις 19 Απριλίου του 2001 και δεν ίσχυε με ασφαλιστικά μέτρα του Συμβουλίου της Επικρατείας από τις 12/2/2002 και η οποία αποσύρθηκε από το ΥΠΕΧΩΔΕ την ημέρα της τακτικής δικασίμου στις 4/4/2002, εγκρίθηκε ίδια από την πράξη νομοθετικού περιεχομένου στις 14/7 που το φέρατε εδώ. Δηλαδή τι μας λέτε ότι κάνατε; Έχετε ασφαλιστικά μέτρα, τα παίρνει πίσω, την αποσύρετε, και την ξαναφέρνετε με πράξη νομοθετικού περιεχομένου. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Με το συμπληρωματικό τεύχος όμως.
      ΛΙΑΝΑ ΚΑΝΕΛΛΗ: Πάμε στο συμπληρωματικό τεύχος. 
      Κοιτάξτε, ακόμα και αν δεν προλάβουμε και μας τα φέρετε νύχτα, υπάρχουν άνθρωποι που δουλεύουν στο Κομμουνιστικό Κόμμα διαρκούσης της συνεδριάσεως και δούλεψαν και όλη τη νύχτα.
      Μοναδική διαφορά. λοιπόν. των περιβαλλοντικών όρων της μιας και της άλλης μελέτης περιβαλλοντικών επιπτώσεων που μας φέρατε, είναι ότι το δεύτερο συμπληρωματικό τεύχος ξανατυπώνεται με νεότερη ημερομηνία και προσθέτει για προστασία εξήντα κυπαρίσσια. Στην πρώτη μελέτη προστατεύατε εξήντα πεύκα και κυπαρίσσια γιατί μόνο αυτά ανήκουν στην κατηγορία α΄. Σας είχα πει και στην επιτροπή ότι κάνετε το πρωτοφανές παγκοσμίως περιβαλλοντικώς και νομοθετικώς να κατατάσσετε σε κατηγορίες τα δέντρα κατά το συμφέρον. Ενώ στη δεύτερη μελέτη που μας φέρνετε τώρα, τα δέντρα που προστατεύονται είναι εκατόν είκοσι. 
      Μας λέτε δηλαδή εσείς ότι σε μια  απόσταση είκοσι έξι χιλιομέτρων στο πήγαινε και είκοσι έξι χιλιομέτρων στο έλα, δηλαδή πενήντα δύο χιλιομέτρων όλα κι όλα τα δέντρα που είναι αξιόλογα για προστασία είναι εκατόν είκοσι παραπάνω. Δεν είναι έτσι! Την έχουμε διατρέξει και εμείς τη διαδρομή. Υποστηρίζετε δηλαδή ότι ανά σαράντα τρία μέτρα υπάρχει δέντρο σ’ αυτήν τη διαδρομή, που είναι λιγότερο και από την Αθήνα. Πού τα λέτε αυτά τα πράγματα ως μελέτη; Όποιος και να κάνει βόλτα, ανά σαράντα τρία μέτρα έχει ένα δέντρο σ’ αυτήν τη διαδρομή; 
      Σε σχέση με αυτά που θα φυτευτούν επιπλέον, έχουμε υπόδειγμα να σας δώσουμε την κατασκευή του κόμβου της Ανθούσας και συγκεκριμένα τη Μάντρα Λεβίδη όπου κόψατε κυπαρίσσια τουλάχιστον επτά και δέκα μέτρων και στη θέση τους φυτέψατε δεντρολίβανα. Τα αφήσατε δύο χρόνια απότιστα και τώρα είναι ξερά. Αυτή είναι η καινούρια δεντροφύτευση που θα κάνετε.
      Το Μάιο του 2002, η Ευρωπαϊκή Επιτροπή έστειλε προειδοποιητική επιστολή στο ΥΠΕΧΩΔΕ ότι δεν τηρεί τις διαδικασίες διαβούλευσης με το κοινό για το συγκεκριμένο έργο. Γι’ αυτό δεν μας απαντήσατε. Η Ευρωπαϊκή Επιτροπή όπως έκανε και με τη δημιουργική σας λογιστική, σας λέει ότι δεν τηρείτε κοινοτικές οδηγίες διαλόγου με το κοινό. Και βεβαίως δεν τις τηρείτε όταν πηγαίνει στο Συμβούλιο της Επικρατείας, παίρνει ασφαλιστικά, το ακυρώνετε, την παίρνετε πίσω και παίρνετε την ίδια μελέτη και την ξαναφέρνετε με πράξη νομοθετικού περιεχομένου.
      Δεν προβλέπεται τίποτα για τη διάνοιξη των ρεμάτων που θα πηγαίνουν στα νερά του Μαραθώνος και θα λειτουργεί ως δεξαμενή. Η ΕΥΔΑΠ έχει άλλα σχέδια και δεν τα έχετε συμπεριλάβει εδώ. Μιλάτε για έναν ηχοαπορροφητικό τάπητα που ξέρουμε με ποιες ιδιότητες λειτουργεί αυτός, για να συντομεύω. Και ο πόνος που σας έπιασε για τους κατοίκους της περιοχής, για να τελειώσουμε με τους ανθρώπους, γιατί τα έργα για τους ανθρώπους γίνονται, δεν γίνονται ούτε για τις κατασκευαστικές εταιρείες, ούτε για την αλλαγή του συντελεστή δόμησης και για τα λεφτά, θα μπορούσατε  τη μετακίνησή τους να την έχετε προβλέψει, κατασκευάζοντας γρήγορα τον προαστιακό και εκτείνοντάς τον μέχρι τη Ραφήνα και το Λαύριο. Επίσης θα μπορούσατε να είχατε κατασκευάσει μετρό στο Σταυρό και στην Παιανία πριν από το 2004. Αντιθέτως προβλέπεται μόνο η Δουκίσσης Πλακεντίας.
      Τελειώνοντας, καταργήσατε δύο βοηθητικές των  δύο μέτρων. Η μια όμως εκ των δύο προστέθηκε στα πλάγια για να μπουν τα δίκτυα ύδρευσης.
      Είμαστε πολύ συγκεκριμένοι. Είναι ελάχιστα τα πράγματα που αλλάξατε. Και κυρίως δεν είναι καθόλου δημοκρατικός ο τρόπος με τον οποίο ανεβήκατε στο Βήμα και μας ζητήσατε να σας βοηθήσουμε με πράξη νομοθετικού περιεχομένου. Εάν συμφωνούσατε –εσείς ο ίδιος δεσμεύεστε τώρα ως Κυβέρνηση- με δέκα από τις παρατηρήσεις που σας λέμε, ή  με την καταμέτρηση των πεύκων και να θέλατε, δεν  μπορείτε πια. Και με τη γκάφα αυτή που έγινε τώρα, για να δώσουμε εμείς interna corporis, συνταγματική νομιμότητα σ΄αυτό, ερχόμαστε σε αντίθεση με μια έκθεση η οποία ήλθε διαρκούσης της συζητήσεως. Ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Θέλετε να δευτερολογήσετε, κύριε Αλογοσκούφη;
      ΓΕΩΡΓΙΟΣ ΑΛΟΓΟΣΚΟΥΦΗΣ: Ναι, κυρία Πρόεδρε.
      ΚΩΣΤΑΝΤΙΝΟΣ ΣΠΗΛΙΟΠΟΥΛΟΣ: Και εγώ, κυρία Πρόεδρε.
      ΑΙΚΑΤΕΡΙΝΗ ΞΗΡΟΤΥΡΗ-ΑΙΚΑΤΕΡΙΝΑΡΗ: Και εγώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Θα μιλήσετε, αλλά να τελειώσουν πρώτα οι Κοινοβουλευτικοί Εκπρόσωποι.
      Κύριε Αλογοσκούφοι, θέλετε τη δευτερολογία σας ή απλώς θα κάνετε μια παρέμβαση;
      ΓΕΩΡΓΙΟΣ ΑΛΟΓΟΣΚΟΥΦΗΣ: Θέλω τη δευτερολογία μου, κυρία Πρόεδρε. Θα πω δυο λόγια για τη συνταγματικότητα. Οφείλω να απαντήσω.
    ΠΡΟΕΔΡΕΥΟΥΣΑ (Άννα Μπενάκη-Ψαρούδα):   Ορίστε, έχετε το λόγο.
      ΓΕΩΡΓΙΟΣ  ΑΛΟΓΟΣΚΟΥΦΗΣ: Κατά τη διάρκεια της πρωτομιλίας μου ήλθε η έκθεση επί του σχεδίου νόμου  από τη Διεύθυνση Επιστημονικών Μελετών, η οποία επιβεβαιώνει πλήρως την αντισυνταγματικότητα. Το λέει ξεκάθαρα η έκθεση, ότι αυτό που κάνουμε σήμερα είναι αντισυνταγματικό και θα το θέσω όσο πιο καθαρά μπορώ. Κατά το Σύνταγμα λέει …
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, αυτό συζητάμε τώρα;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αλογοσκούφη, το θέμα έχει τελειώσει. Τι να κάνουμε τώρα;
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν έχει τελειώσει. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σχολιάζετε τώρα την έκθεση της Επιστημονικής Επιτροπής;
      ΓΕΩΡΓΙΟΣ ΑΛΟΓΟΣΚΟΥΦΗΣ: Ήρθε αφού είχα μιλήσει, κυρία Πρόεδρε. Δεν έχει τελειώσει τίποτε. 
      Κατά το Σύνταγμα οι πράξεις νομοθετικού περιεχομένου, λέει, πρέπει να υποβληθούν στη Βουλή για κύρωση μέσα σε σαράντα ημέρες από την έκδοσή τους ή μέσα σε σαράντα ημέρες από τη σύγκλιση της Βουλής σε σύνοδο. Η Κυβέρνηση επέλεξε, όχι εμείς, να την υποβάλει στη Βουλή για κύρωση στις 24 Ιουλίου, μέσα σε τριάντα εννέα ημέρες από την έκδοσή της. Ήταν επιλογή της Κυβέρνησης.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Πάλι στο ίδιο επανερχόμαστε; 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αλογοσκούφη αυτά αναπτύχθηκαν και κρίθηκαν. Τι να κάνουμε τώρα; Δεν μπορεί να τα ξαναλέμε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Αυτά αναπτύχθηκαν και από την κ. Κανέλλη και από τον κ. Φλώρο Κωνσταντίνου κατά την ομιλία τους και πρέπει να απαντηθούν, κυρία Πρόεδρε.
      Η πράξη νομοθετικού περιεχομένου, λέει στο τέλος η έκθεση της Επιστημονικής Επιτροπής, πρέπει να κυρωθεί από τη Βουλή μέσα σε τρεις μήνες από την υποβολή της. Εφόσον η Κυβέρνηση επέλεξε να την υποβάλει στις 24 Ιουλίου, οι τρεις μήνες πέρασαν στις 24 Οκτωβρίου. Άρα δεν ισχύει η πράξη νομοθετικού περιεχομένου που καλούμαστε να εγκρίνουμε σήμερα.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θεωρείται κατατεθείσα με την έναρξη της συνόδου.
      ΓΕΩΡΓΙΟΣ ΑΛΟΓΟΣΚΟΥΦΗΣ: Τι θεωρείται; Λέει τέτοιο πράγμα εδώ πέρα; 
      ΛΙΑΝΑ ΚΑΝΕΛΛΗ: Δεν μπορεί να θεωρηθεί κατατεθείσα.
      (Θόρυβος στην Αίθουσα)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριοι συνάδελφοι, όλοι μαζί θα μιλάτε; 
      ΓΕΩΡΓΙΟΣ ΑΛΟΓΟΣΚΟΥΦΗΣ: Η Διεύθυνση Επιστημονικών Μελετών είδε και το Σύνταγμα και τα πάντα, έχει κάνει μελέτη και η μελέτη επιβεβαιώνει πλήρως τα επιχειρήματά μας. Και η προσπάθειά σας να δημιουργήσετε εντυπώσεις πέφτει στο κενό και σας επιστρέφεται, κύριε Κοινοβουλευτικέ Εκπρόσωπε της Πλειοψηφίας.
      Θέλω να θέσω και ένα ζήτημα που έθεσε η κ. Κανέλλη. Το ότι θέσαμε εμείς το ζήτημα της αντισυνταγματικότητας, δεν ακυρώνει τη νομολογία του Συμβουλίου της Επικρατείας την οποία θα ελάμβαναν υπόψη τα δικαστήρια, έτσι κι αλλιώς, κυρία Κανέλλη. Δεν έχει καμία σχέση η διαδικασία που κάναμε εδώ με το τι θα αποφάσιζαν …
      ΛΙΑΝΑ ΚΑΝΕΛΛΗ: Θα πει interna corporis και θα κλείσει. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Έτσι θα ήταν ούτως ή άλλως, ανεξάρτητα από τη συζήτηση που κάναμε εδώ.
      Τώρα θέλω να θέσω και ένα άλλο ζήτημα. Νομίζω ότι το θέμα εδώ ήταν νομικό η Βουλή έσφαλε με την απόφασή της, διότι διαψεύδεται από τη Διεύθυνση Επιστημονικών Μελετών. 
      Ο κ. Κωνσταντίνου φαίνεται ότι ανήκει στην κατηγορία των πολιτικών που πιστεύει ότι η φλυαρία είναι ισοδύναμη με την ποιότητα. 
      ΦΛΩΡΟΣ ΚΩΝΣΤΑΝΤΙΝΟΥ: Πιο όμορφα να μιλάτε, κύριε συνάδελφε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Εγώ έθεσα δύο πολιτικά ζητήματα ως Κοινοβουλευτικός Εκπρόσωπος. Δεν έχω την τάση να εξαντλώ το χρόνο που μου δίνει ο Κανονισμός, διότι πιστεύω ότι αν κάποιος έχει ισχυρά επιχειρήματα, δεν χρειάζεται να μιλάει επί πολλή ώρα. Και στα δύο επιχειρήματα που έθεσα, απάντηση δεν πήρα. Όλα τα άλλα είναι περί εντυπώσεων, κύριε Κωνσταντίνου. Και πάλι δεν θα εξαντλήσω το χρόνο μου.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Η κ. Ξηροτύρη έχει το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, παρακαλώ το λόγο.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όχι, κύριε Κωνσταντίνου, είχε προηγηθεί η κ. Ξηροτύρη. Θα πάρετε μετά το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Θα παρακαλούσα την κα Ξηροτύρη να μου παραχωρήσει για δύο λεπτά τη θέση της.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ίσως χρειαστείτε να συμπεριλάβετε στην απάντησή σας αυτά που θα αναπτύξω.
      ΦΛΩΡΟΣ ΚΩΝΣΤΑΝΤΙΝΟΥ: Δεν λέω όχι. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αν είναι για δύο λεπτά, ορίστε, έχετε το λόγο.
      ΦΛΩΡΟΣ ΚΩΝΣΤΑΝΤΙΝΟΥ: Κυρία Πρόεδρε, το πρώτο που θέλω να πω είναι ότι θα συστήσω στον κύριο συνάδελφο να μιλάει πολιτικά και όχι προσωπικά. Αν θέλει να πούμε ποιοι φλυαρούν και τι λένε, ή τι έλεγαν πριν, ή το ένα και το άλλο, ευχαρίστως να το κάνουμε, δεν έχω καμία αντίρρηση. Ο καθένας, κύριε Αλογοσκούφη, έχει μία ιστορία και μπορούμε να τη δούμε, να τη μετρήσουμε για τον καθένα μας. Εγώ πάντως δεν έχω τίποτε να κρύψω και δεν έχω τίποτε να φοβηθώ, αν θέλετε να μιλήσουμε και για φλυαρία και οτιδήποτε άλλο.
      Έρχομαι τώρα στο δεύτερο που είναι και το ουσιαστικό, κύριε Πρόεδρε. Δεν πρόκειται να ξαναρχίσουμε συζήτηση για τη συνταγματικότητα ή μη. Η Νέα Δημοκρατία έκανε μία επιλογή διά του Κοινοβουλευτικού της Εκπροσώπου.
      Το να προσπαθεί τώρα να μας πει ότι η όποια απόφαση της Βουλής δεν έχει σημασία για τον άλφα ή για το βήτα ή για τον οποιονδήποτε κρίνει, αυτά δεν είναι θέματα δικά μας, ούτε πολιτικά ούτε θέματα που θα τα κρίνει η Βουλή. 
      ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είπα αυτό. 
      ΦΛΩΡΟΣ ΚΩΝΣΤΑΝΤΙΝΟΥ: Υπάρχουν οι αρμόδιοι που θα τα κρίνουν.
      Όσον αφορά δε την έκθεση της Επιστημονικής Υπηρεσίας της Βουλής, που έχουμε ήδη στα χέρια μας, θέλω να επαναλάβω ότι είναι έκθεση που δικαιώνει απόλυτα τις θέσεις που η Πλειοψηφία υποστήριξε εδώ και απέδειξε και πάλι την προχειρότητα των θέσεων της Νέας Δημοκρατίας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει η κ. Ξηροτύρη. 
      ΑΣΗΜΙΝΑ ΞΗΡΟΤΥΡΗ- ΑΙΚΑΤΕΡΙΝΑΡΗ: Θέλω να πω για το βασικό θέμα της συνταγματικής νομιμότητας ότι εμείς προβάλαμε περισσότερο την ουσία του προβλήματος. Ότι δηλαδή δεν τηρούνται οι προϋποθέσεις για την Πράξη Νομοθετικού Περιεχομένου για αυτό ακριβώς το έργο. Βέβαια η έκθεση του σχεδίου νόμου λέει ότι η εκτίμηση για το αν τηρούνται οι προϋποθέσεις ή όχι είναι αρμοδιότητα της Βουλής. Και εγώ θεωρώ ότι η Βουλή έπρεπε να εκτιμήσει –διαφορετικά εκτίμησε τελικά- ότι δεν τηρούνται οι προϋποθέσεις για την Πράξη Νομοθετικού Περιεχομένου. 
      Όσον αφορά το θέμα των προθεσμιών, η απάντηση εδώ δεν είναι τίποτα άλλο παρά η αναδιατύπωση του σχετικού άρθρου και της σχετικής παραγράφου του Συντάγματος. Επομένως μένει σε εκκρεμότητα η ερμηνεία ποιο είναι αυτό το περιβόητο τρίμηνο. Κατά τη δική μας άποψη, όπως τοποθετηθήκαμε και στην αρχή, πραγματικά δεν τηρείται και ως προς αυτό η ουσία της όλης διαδικασίας που προβλέπει το Σύνταγμα. 
      Δεν τηρήθηκαν οι προθεσμίες ούτε και για τις προϋποθέσεις, για τις οποίες βέβαια η Βουλή είναι αρμόδια να αποφασίσει και αποφάσισε. Εκεί είναι η ουσία των πραγμάτων. Δεν είναι ούτε απρόβλεπτο το έργο, ούτε τώρα ανακαλύψαμε ότι έχει εξαιρετικά επείγοντα χαρακτήρα. Από εκεί και πέρα, επί της ουσίας λοιπόν τα πράγματα δεν είναι καθόλου καλά για αυτή την έκδοση της Πράξης Νομοθετικού Περιεχομένου. 
      Προχωρώ τώρα στη δευτερολογία μου. Είπα στην πρωτολογία μου ότι πραγματικά ο στόχος δεν είναι η αναβάθμιση της μαραθώνιας διαδρομής, αλλά είναι η διαπλάτυνσή σας. Σας διαβάζω την εισαγωγή της αρχικής μελέτης που αναθέσατε. Όταν έχεις αυτήν την εισαγωγή, σημαίνει ότι αυτούς τους όρους έχεις θέσει στους μελετητές. Λέει λοιπόν: «Η μελέτη αφορά τη βελτίωση της λεωφόρου Μαραθώνα για την κάλυψη των πάσης φύσεως κυκλοφοριακών αναγκών και τη βελτίωση αντιμετώπισης των μετακινήσεων κατά τη διάρκεια διεξαγωγής των Ολυμπιακών Αγώνων κλπ. Αποσκοπεί πλέον στην ανάδειξη της κλασικής μαραθώνιας διαδρομής και την εξυπηρέτηση του αθλήματος, ούτως ώστε να εξασφαλίζεται η σωστή και σύγχρονη διεξαγωγή του».
      Έτσι λοιπόν, θεωρώ ότι είχα απόλυτο δίκαιο με την τοποθέτηση που έκανα. Μπορεί να είχε συναισθηματικό χαρακτήρα, αλλά έτσι είναι. Δεν απασχόλησε ούτε τους μελετητές -και προφανώς την Κυβέρνηση- η ουσία της ανάδειξης της μαραθώνιας διαδρομής. Άρα κινήθηκε η όλη μελέτη ως προς το κυκλοφοριακό και το τμήμα της περιβαλλοντικής μελέτης ασχολήθηκε βέβαια -όπως προβλέπεται από τη νομοθεσία- με την περιβαλλοντική αποκατάσταση. 
      Καταλήγει η πρώτη μελέτη -με βάση την οποία δημοπρατήθηκε το έργο, ένα έργο οι δύο διαδρομές του οποίου κοστίζουν 22 δισεκατομμύρια- και προεκτιμά ότι «συνολικό κόστος περιβαλλοντικών έργων είναι μόλις 130 εκατομμύρια δραχμές». 
      Δεν είχα το χρόνο, κύριε Υπουργέ, να ελέγξω και πώς δημοπρατήσατε το έργο. Δηλαδή αν έχετε βάλει μόνο 130 εκατομμύρια δραχμές για τα περιβαλλοντικά έργα -που δεν φαντάζομαι βεβαίως, θα το διορθώσετε αργότερα, δεν ξέρω σε ποια τάξη- που είναι μόλις 0,5% του συνόλου του κόστους του έργου για τα περιβαλλοντικά προβλήματα. Είναι προφανές ότι αυτή η μελέτη ήταν ατυχέστατη και λανθασμένη όσον αφορά τα περιβαλλοντικά. Αυτή η μελέτη δεν έχει μετρήσεις ούτε για τα δέντρα και όλα όσα αφορούν το πράσινο. 
      Βέβαια όταν αναφέρεται στο ιστορικό της όλης μαραθώνιας διαδρομής, αναφέρεται στο αρχαίο ιστορικό και δεν αναφέρεται καθόλου στη νεότερη ιστορία. Επίσης αναφέρεται το όνομα του κ. Σίμιτσεκ, ότι πρόσθεσε δύο ακόμη χιλιόμετρα για την ολυμπιακή διαδρομή. Εν πάση περιπτώσει, αυτές είναι οι άλλες λεπτομέρειες που για μένα όμως είναι πάρα πολύ σημαντικές. 
      Όσον αφορά τις άλλες μελέτες που ακολούθησαν, από αυτές πράγματι η δεύτερη μελέτη -επειδή υπήρξε μια γενικότερη κατακραυγή από την πρώτη- έρχεται και λέει ότι κατά τη διάρκεια της μελέτης των περιβαλλοντικών επιπτώσεων της μαραθώνιας διαδρομής πραγματοποιήθηκε αυτοψία από τα μέλη της ομάδας μελέτης σε όλη την επί μελέτη διαδρομή. 
      Να υποθέσω, κύριε Υπουργέ, ότι η αυτοψία πραγματοποιήθηκε από τη δεύτερη μελέτη περιβαλλοντικών επιπτώσεων; Δεν έγινε στην πρώτη; Διότι στην πρώτη δεν αναφέρεται. Κι εδώ βέβαια αρχίζουν και καταγράφονται οι λεπτομέρειες για τη δενδρώδη βλάστηση κλπ. Κι εδώ βέβαια δεν υπάρχει κόστος. Αυτή η μελέτη έγινε τον Απρίλιο του 2001. Εγώ θεωρώ ότι τα τεύχη δημοπράτησης είχαν συνταχθεί. Όμως εδώ δεν έχει πρόσθετο κόστος και δεν ξέρω αν διορθώθηκε κάτι.
      Η τρίτη μελέτη έγινε τον Απρίλιο του 2002, αφού τα πράγματα δεν πήγαιναν καθόλου καλά ούτε με αυτή τη συμπληρωματική μελέτη. Και βέβαια καταγράφηκαν όλοι αυτοί οι αυστηροί όροι, που πράγματι είναι αυστηροί. Αλλά πώς θα τηρηθούν αυτοί οι αυστηροί όροι, όταν ήδη το έργο έχει δημοπρατηθεί με την προηγούμενη μελέτη που έχει ακριβώς άλλη κατεύθυνση -τουλάχιστον κατά τη δική μου άποψη;
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Υπάρχει αυτό. Έγινε καινούρια μελέτη. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Μα, κύριε Υπουργέ, η έγκριση του αποτελέσματος του διαγωνισμού έγινε τον Οκτώβριο του 2001. Εγώ έχω καλή πρόθεση και σας ρωτώ…
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, θέλετε να σας δώσει εξηγήσεις ο κύριος Υπουργός; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Να μου δώσει στη δευτερολογία του. Εγώ θα θέσω τα ερωτήματα.
      Όταν δημοπρατήθηκε το έργο, όταν δηλαδή έγιναν τα τεύχη δημοπράτησης, είχε συμπεριληφθεί έστω ένα μέρος του πρόσθετου κόστους για το περιβάλλον; Διότι όλο το κόστος, που δημιουργείται τώρα, ήταν αδύνατον να είχε συμπεριληφθεί τότε. Αλλά άλλαξε έστω αυτή η σχέση που βλέπω εγώ από την αρχική μελέτη με το 0,5% μόνο να αφορά τα έργα περιβαλλοντικών επιπτώσεων; Τουλάχιστον προλάβαμε να την διορθώσουμε κατά ένα μέρος; Θα μου απαντήσετε.
      Κατά το δεύτερο και μεγάλο μέρος, δηλαδή απ’ αυτή την ανάγκη που δημιούργησε η τελευταία μελέτη του Απριλίου του 2002, προσπαθούμε πράγματι να την υλοποιήσουμε μέσω της πράξης νομοθετικού περιεχομένου. Και λέω εγώ ότι εάν πάμε με αυτήν τη διαδικασία, ό,τι και αν κάνουμε δεν μπορούμε να διορθώσουμε κάτι το οποίο άρχισε αργά και λανθασμένα. 
      Αυτήν τη στιγμή ήταν ο στόχος σας ήταν να φτιάξετε την οδική αρτηρία του Μαραθώνα; Αυτός ήταν ο πρώτος σας στόχος; Ή στόχος για μας ήταν να πάμε σε μια ήπια παρέμβαση που κύριο στοιχείο θα είχε την άλλη ανάδειξη της μαραθώνιας διαδρομής και αργότερα να έρθουμε να λύσουμε αυτά τα προβλήματα; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, κυρία Ξηροτύρη, ολοκληρώστε. Συμπληρώσατε ήδη οκτώ λεπτά. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κυρία Πρόεδρε.
      Εν πάση περιπτώσει, γι’ αυτό επιμένω ότι το 2001 με απόφασή του ο Υπουργός ενέκρινε και τις παρεκκλίσεις από τις ισχύουσες διατάξεις και ήθελε να καλύψει ακριβώς αυτό το θέμα. 
      Πείτε μου πώς θα καλύψετε τώρα τα περιβαλλοντικά έργα, ποια κονδύλια έχετε βάλει στον αρχικό σας σχεδιασμό του έργου –αυτά δηλαδή που ανέλαβαν να υλοποιήσουν οι δύο ανάδοχοι- και που θα φθάσουν αυτήν τη στιγμή οι παρεκκλίσεις. Αυτό σας ζητώ να μου πείτε, γιατί τουλάχιστον αυτό, έστω κι αν η πράξη νομοθετικού περιεχομένου ήλθε έτσι, ως Βουλευτές δικαιούμαστε να το ακούσουμε στο ελληνικό Κοινοβούλιο. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Ο κ. Σπηλιόπουλος  έχει το λόγο, για να δευτερολογήσει.
    ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Κυρία Πρόεδρε, καταναλώσαμε μεγάλο μέρος της συζήτησης σήμερα -όπως και στην επιτροπή, αλλά σήμερα πολύ περισσότερο- με τα ζητήματα της συνταγματικότητος ή με άλλα διαδικαστικά θέματα, χωρίς να κουβεντιάσουμε την ουσία. Κουβεντιάσαμε βέβαια και την ουσία, αλλά λιγότερο από όσο θα έπρεπε την ουσία των ρυθμίσεων, που γίνονται μέσα από την πράξη νομοθετικού περιεχομένου. 
      Τα θέματα αυτά της συνταγματικότητας αιτιολογήθηκαν, απαντήθηκαν, ψηφίστηκαν, απορρίφθηκαν. Υπάρχει βέβαια και η έκθεση της Βουλής η οποία δικαιολογεί απολύτως αυτή μας τη θέση. Τώρα η Νέα Δημοκρατία εγείρει και άλλα θέματα, μάλλον θα χρειάζεται και δεύτερη έκθεση για να δικαιολογήσει αυτή της τη στάση. Αφού ξεκίνησε με αυτήν τη λαθεμένη τακτική, μάλλον συνεχίζει αυτήν τη λαθεμένη τακτική και δεν ξέρω ως που θέλει να φθάσει.
      Όμως εγώ θα ήθελα να αναφερθώ επί της ουσίας σε ορισμένα ζητήματα, γιατί αυτό έχει μεγαλύτερη σημασία. 
      Το ότι καταναλώθηκε πολύς χρόνος για τα ζητήματα της συνταγματικότητας δείχνει πράγματι την απουσία επιχειρημάτων πάνω σ’ αυτό το σχέδιο νόμου, το οποίο συζητούμε, την πράξη νομοθετικού περιεχομένου …
      ΛΙΑΝΑ ΚΑΝΕΛΛΗ:  Το αναγκαστικόν του πράγματος δείχνει.
      ΚΩΝΣΤΑΝΤΙΝΟΣ ΣΠΗΛΙΟΠΟΥΛΟΣ: Μάλιστα θα πω κάτι πολύ συγκεκριμένο. Σαν επιχείρημα ο εισηγητής και ο Κοινοβουλευτικός Εκπρόσωπος της Νέας Δημοκρατίας θεώρησαν ότι δεν έπρεπε να αναφέρεται διάταξη μέσα ότι σε κάθε περίπτωση το έργο πρέπει να ολοκληρωθεί πριν από την τέλεση των Ολυμπιακών Αγώνων. Μα, αυτό είναι ρήτρα. Αυτό είναι η πίεση προς την Κυβέρνηση και στις υπηρεσίες. Αν το θέτετε εσείς ότι είναι επιχείρημα δικό σας, για να παρακάμψουμε τις διαδικασίες, είναι λάθος και θα σας πω γιατί είναι λάθος. Γιατί μέσα στην πράξη την ίδια, αν την διαβάσετε, μνημονεύεται εκατό φορές και με λεπτομέρειες η μελέτη περιβαλλοντικών επιπτώσεων. Και είναι λάθος να λέμε ότι η μελέτη περιβαλλοντικών επιπτώσεων δίνει κατευθύνσεις. Είναι υποχρεωτική η εφαρμογή της και τονίζετε μέσα στην ίδια την πράξη πολλές φορές. Άρα αυτό είναι ένα επιχείρημα για μας και μια πίεση επιπλέον για την Κυβέρνηση, για το Υπουργείο. Και εσείς θα έπρεπε να συνηγορήσετε σε αυτό, ούτως ώστε οι Ολυμπιακοί Αγώνες να γίνουν στη χώρα τους χωρίς προβλήματα. Τα έργα αυτά να παραδοθούν έγκαιρα, αυτός είναι ο σκοπός. 
      Από την άλλη όμως πλευρά ως προς το θέμα των Ολυμπιακών Αγώνων θα ήθελα να πω κάτι, που μου προξενεί πράγματι μεγάλη λύπη. Δεν ξέρω αν θα ξανασυζητηθεί στη χώρα μας και στο Κοινοβούλιο τέτοιο θέμα ή, αν ξανασυζητηθεί, αυτό θα γίνει μετά από πάρα πολλά χρόνια. Αυτή, λοιπόν, τη λαμπρή ευκαιρία, που είναι μια λαμπρή ευκαιρία της χώρας μας και του λαού μας, εμείς την έχουμε κάνει μικροκομματικό παιχνίδι. Τη χρησιμοποιούμε για λόγους αντιπολιτευτικούς μέσα στη Βουλή. Δεν είναι όμως έτσι τα πράγματα. Δεν είναι ένα θέμα που χρειάζεται τέτοιο αντιπολιτευτικό μένος. Όπου υπάρχουν προβλήματα, ασφαλώς πρέπει να τίθενται. Αλλά όχι όμως έτσι αορίστως και γενικώς. 
      Η χώρα μας είναι μια μικρή χώρα και δεν ξέρω αν άλλη χώρα θα έχει το προνόμιο να διοργανώσει Ολυμπιακούς Αγώνες. Ποια λοιπόν είναι η συνεισφορά η δική μας; Ο λαός περιμένει από όλους τη δική μας συνεισφορά σ’ αυτό το μεγάλο εγχείρημα, για να έχουμε μια πολύ μεγάλη επιτυχία και όχι να δημιουργούμε προσκόμματα και εμπόδια σ’ αυτή την προσπάθεια που καταβάλλει η Κυβέρνηση, η οποία είναι κυβέρνηση του ελληνικού λαού για να έχουμε άριστους Ολυμπιακούς Αγώνες. 
      Η Νέα Δημοκρατία στέκεται μόνο στη διαδικασία και θα πω για τα επιχειρήματα που –υποτίθεται- τέθηκαν. Όπως επίσης, και ο επίτιμος Πρόεδρος της Νέας Δημοκρατίας, μόνο για τη διαδικασία μας είπε. Μάλιστα μας είπε ότι η Νέα Δημοκρατία εξαιρετικά λίγες φορές έφερε τέτοιες πράξεις νομοθετικού περιεχομένου στη Βουλή. Ξεχνάει όμως ότι έφερε δεκαεπτά νόμους με τη διαδικασία του υπερεπείγοντος. Ξέρετε ποια είναι αυτή η διαδικασία: Έξι ώρες συζήτηση και μόνο τέσσερις Βουλευτές από την Αντιπολίτευση θα μιλήσουν. 
      Λοιπόν, επί της ουσίας, γιατί ακούσαμε ότι τα δένδρα θα κοπούν όλα. Είπαμε και εμείς ότι θα κοπούν κάποια δένδρα για να γίνουν τα έργα. Πολύ λιγότερα από χίλια και όχι πέντε χιλιάδες, όπως μας λέγατε στην επιτροπή. Όμως έχει μεγάλη σημασία ποια δένδρα θα κοπούν. Θα κοπούν τα δένδρα μικρότερης σημασίας. Μα, θα μου πείτε, υπάρχουν δένδρα μικρότερης σημασίας; Ναι υπάρχουν. Υπάρχουν και θάμνοι και μικρά δένδρα, τα οποία βεβαίως μπορεί να αντικατασταθούν. Ο Υπουργός περιέγραψε το πώς θα αντικατασταθούν και πόσο περισσότερα δένδρα θα φυτευτούν, προκειμένου όχι μόνο να μη χάσουμε από το πράσινο αλλά να έχουμε πολύ περισσότερο.
      Όμως εκείνο που θα ήθελα να τονίσω –και πιστεύω ότι ήταν ατυχείς οι αναφορές πάνω σ’ αυτό το θέμα- είναι το θέμα των συμβάσεων. Μιλήσατε για προκλητικές συμβάσεις και για αδιαφάνεια στον τομέα των δημοσίων έργων. 
      Πού είναι οι προκλητικές συμβάσεις; Συμβάσεις που έγιναν σύμφωνα με το νόμο και τον έλεγχο του Ελεγκτικού Συνεδρίου είναι προκλητικές; Είναι προκλητικές αυτές οι συμβάσεις, όταν υπάρχει δημοσιοποίηση και όταν όλα έχουν γίνει σύμφωνα με τους νόμους των δημοσίων έργων;
      Πιστεύω, λοιπόν, ότι προκειμένου να εξυπηρετήσετε την αντιπολιτευτική σας τακτική, ήρθατε με αυτά τα επιχειρήματα και μ’ αυτήν την τακτική για να πολεμήσετε και αυτό το σχέδιο νόμου, με το οποίο κυρώνουμε την πράξη νομοθετικού περιεχομένου γι’ αυτό το τόσο σημαντικό έργο της μαραθώνιας διαδρομής, για το οποίο πιστεύω ότι είναι το πιο σημαντικό ολυμπιακό έργο.
      Κυρία Πρόεδρε, τελειώνοντας θα ήθελα να πω ότι πιστεύω πως σήμερα μας δίνεται πράγματι η ευκαιρία σαν Κοινοβούλιο να συμβάλουμε και εμείς αποφασιστικά και ουσιαστικά σ’ αυτήν τη μεγάλη προσπάθεια που καταβάλλει η χώρα μας, για να έχουμε τους καλύτερους Ολυμπιακούς Αγώνες.
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο εισηγητής της Νέας Δημοκρατίας κ. Λέγκας.
      ΝΙΚΟΛΑΟΣ ΛΕΓΚΑΣ: Κυρία Πρόεδρε, οφείλω να ομολογήσω ότι ο προλαλήσας συνάδελφος κατέβαλε μεγάλη προσπάθεια για να δικαιολογήσει τα αδικαιολόγητα. Έφτασε στο σημείο να μην μπορεί να ερμηνεύσει, να μην μπορεί να αναγνώσει ορθώς τα όσα περιλαμβάνονται στην παράγραφο 2 δ΄ 2. 
      Αγαπητέ συνάδελφε, η συγκεκριμένη παράγραφος λέει ότι σε κάθε περίπτωση ο προγραμματισμός του συνόλου των εργασιών -ανασκαπτικών ή κατασκευαστικών – για την κατασκευή του έργου, πρέπει να γίνει κατά τέτοιο τρόπο, ώστε το έργο να είναι έτοιμο προς χρήση για τους Ολυμπιακούς Αγώνες. 
      Τι σημαίνει αυτό; Αυτό σημαίνει –και ελάτε εσείς να μου αφαιρέσετε ή να μου ακυρώσετε αυτήν την ερμηνεία- ότι όταν θα έρχεται ο αρχαιολόγος ύστερα από πρόσκληση του εργολάβου, και όπως προβλέπουν οι διαδικασίες, όταν θα βλέπει ότι υπάρχουν ευρήματα και όταν θα αποφασίζει να γίνουν αυξημένες τομές και, ενδεχομένως, κάποιες εργασίες οι οποίες θα είναι χρονοβόρες, εσείς θα του λέτε να επισπεύσει, γιατί ο κυρίαρχος στόχος είναι ένας: να ολοκληρωθεί το έργο πριν από τους Ολυμπιακούς Αγώνες.
     Αγαπητέ συνάδελφε, εγώ θα συμφωνήσω –όπως και όλοι μας εδώ μέσα- ότι όντως είναι κοινός εθνικός στόχος η υποχρέωση να ολοκληρωθούν τα έργα. Προσέξτε, όμως! Θα μπορούσαμε, για παράδειγμα, να παρακάμψουμε ένα συγκεκριμένο σημείο ή, αν θέλετε, να το αφήσουμε και ημιτελές. Δεν θα μπορούσαμε, όμως, να βεβηλώνουμε αρχαία ευρήματα, επειδή υπάρχει αυτή η διάταξη. Ούτε βεβαίως είναι σωστό να αφαιρούμε το δικαίωμα από οποιονδήποτε πολίτη να προσφεύγει, στην περίπτωση που η πολιτική ηγεσία ή κάποιοι υπηρεσιακοί παράγοντες αυθαιρετούν.
     Θα συνεχίσω επίσης με κάποιες παρατηρήσεις επί της ουσίας. Δεν ξέρω, κυρίες και κύριοι συνάδελφοι, αν τελικά μιλάμε για το έργο της μαραθώνιας διαδρομής –ένα έργο με αναμφισβήτητες ιστορικές διαστάσεις- ή για ένα κυκλοφοριακό έργο. Εδώ διαπιστώνω μία σύγχυση. Πολύ ορθώς προηγουμένως η κ. Ξηροτύρη ανέφερε απόσπασμα από την εισαγωγή της περιβαλλοντικής μελέτης. Πολύ ορθώς –και ευκρινώς θα έλεγα- ο κύριος Υπουργός από αυξημένη ειλικρίνεια είπε στην επιτροπή ότι κατά κύριο λόγο το έργο είναι κυκλοφοριακό. Το επανέλαβε με κάποιες αντίστοιχες διατυπώσεις και σήμερα.
     Τι αναφέρεται στην περιβαλλοντική μελέτη; «Η μελέτη αφορά στη βελτίωση της λεωφόρου Μαραθώνος, στην κάλυψη των κυκλοφοριακών αναγκών, στη βέλτιστη αντιμετώπιση των μετακινήσεων. Επιπλέον, αποσκοπεί –προσέξτε το ρήμα «αποσκοπεί»- στην ανάδειξη της μαραθώνιας διαδρομής». Δευτερεύων στόχος, που διαπιστώνεται επίσης από το γεγονός ότι υπεγράφησαν δύο συμβάσεις, έγιναν περιβαλλοντικές μελέτες, χωρίς να έχει εκπονηθεί η μελέτη αισθητικής αναβάθμισης της μαραθώνιας διαδρομής!
     Επομένως για ποια μαραθώνια διαδρομή μιλάμε και για ποια ιστορική διάσταση του εγχειρήματος; Απλώς, μιλάμε για κάποιες διαπλατύνσεις μίας υφιστάμενης διαδρομής για κυκλοφοριακούς λόγους!
     Έρχεστε τώρα -ψευδεπιγράφως – και βάζετε αυτό το χαρακτηρισμό ότι μιλάμε τελικά μ’ αυτήν την πράξη νομοθετικού περιεχομένου για ένα έργο ολυμπιακού χαρακτήρα, απλά για να δικαιολογήσετε το κατεπείγον. Γιατί είναι γνωστό ότι με το κυκλοφοριακό του χαρακτήρα δεν μπορείτε να το δικαιολογήσετε. Το κυκλοφοριακό το γνωρίζαμε, το είχαμε, θα το έχουμε και θα συνεχίσουμε να το βιώνουμε στην πρωτεύουσα.
      Επίσης, κύριε Υπουργέ, μιλήσατε για το κόστος της μελέτης που αφορά την αισθητική αναβάθμιση της μαραθώνιας διαδρομής. Θα ήθελα να μας πείτε με ποιες διαδικασίες θα συνεχίσετε τα έργα από τη στιγμή που θα ολοκληρώσετε τη μελέτη. Θα γίνουν και πάλι με πράξη νομοθετικού περιεχομένου; Και πάλι επείγον με την δική σας λογική θα είναι και μάλιστα πιο επείγον από αυτό που φέρνετε σήμερα. 
      Από τη μελέτη θα προκύψουν κάποιες παρεμβάσεις, κάποια έργα. Με ποια διαδικασία θα προχωρήσετε αυτά τα έργα; Αν χρησιμοποιείτε σήμερα την πράξη νομοθετικού περιεχομένου, πολύ φοβάμαι ότι θα την επαναλάβετε. Εκτός και αν χρησιμοποιήσετε τις συμπληρωματικές συμβάσεις με τους ίδιους εργολάβους, οπότε από εκεί και πέρα δικαιούμαστε και εμείς να μιλήσουμε για τις παρεκκλίσεις, οι οποίες ευδιακρίτως αναφέρονται στις συμβάσεις, τις οποίες επιχειρείτε να κυρώσετε με αυτήν την πράξη νομοθετικού περιεχομένου.
      Ένα άλλο σημείο το οποίο ήθελα να θίξω, κυρία Πρόεδρε, είναι ότι στις 13.7.2001 εγκρίνατε τους περιβαλλοντικούς όρους. Στις 29.3.2002 ανακαλούνται οι περιβαλλοντικοί όροι με απόφαση του κ. Λαλιώτη. ‘Ετσι είχαμε δύο υπογεγραμμένες συμβάσεις για τις οποίες δεν υπήρχε εγκεκριμένη περιβαλλοντική μελέτη. Αν θα υποστηρίξετε ότι «είχατε εγκεκριμένη περιβαλλοντική μελέτη», θα αντιτείνω ότι δεν υπήρχαν περιβαλλοντικοί όροι. 
      Στην ουσία αυτές οι συμβάσεις ήταν στον αέρα. Είχατε εγκαταστήσει εργολάβους, οι οποίοι συνέχισαν να εργάζονται και στην ουσία δεν είχαν εγκεκριμένους περιβαλλοντικούς όρους για τις συγκεκριμένες εργολαβίες.
      Μια άλλη παρατήρηση είναι η εξής: με το άρθρο 5 κυρώνονται δύο συμβάσεις για το έργο της μαραθώνιας διαδρομής, η σύμβαση για το τμήμα Μαραθώνα–Έξοδος Νέας Μάκρης και επίσης η άλλη σύμβαση για το τμήμα Νέα Μάκρη–Παλλήνη. Είπατε ότι οι συμβάσεις αυτές είναι νόμιμες και ότι έχουν την έγκριση του Ελεγκτικού Συνεδρίου. Τότε γιατί τις φέρνετε σήμερα εδώ να τις κυρώσετε με το άρθρο 5; Για ποιο λόγο;
      Εκτός των άλλων, επικαλεσθήκατε το ότι έχετε μία κατά πλειοψηφία απόφαση του Συμβουλίου Δημοσίων Έργων –είναι μια πλειοψηφία που ξέρετε πολύ καλά ότι στηρίζεται σε μια υπαλληλική πλειοψηφία-  και ότι είναι νόμιμες οι συμβάσεις με την επίκληση του σαθρού επιχειρήματος ότι δήθεν τη νομιμότητα αυτή την έχουν αποκτήσει, από το γεγονός ότι εκ των υστέρων υπήρξαν  καινούριες διατάξεις για τα δημόσια έργα, που θεωρούν αυτές τις περιπτώσεις των παρεκκλίσεων νόμιμες. Ας πάψουμε επιτέλους να θεραπεύουμε αναδρομικά τέτοιου είδους παρεκκλίσεις.
      Κλείνοντας, κυρία Πρόεδρε, θα ήθελα να πω ότι όλοι θέλουμε οι Ολυμπιακοί Αγώνες του 2004 να είναι οι καλύτεροι. Δεν βλάπτει όμως η Κυβέρνηση να αντιμετωπίζει με μεγαλύτερη σοβαρότητα τα μείζονος σημασίας και ευαισθησίας θέματα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, από τα δυτικά θεωρεία παρακολουθούν τη συνεδρίασή μας, αφού προηγουμένως ξεναγήθηκαν στην έκθεση της αίθουσας «ΕΛΕΥΘΕΡΙΟΣ ΒΕΝΙΖΕΛΟΣ», «180 χρόνια από την Ελληνική Επανάσταση», σαράντα τρεις μαθητές και πέντε συνοδοί -δάσκαλοι από το 7ο Δημοτικό Σχολείο Τρίπολης Αρκαδίας. 
      Καλωσορίζουμε τα παιδιά και τους εξηγούμε ότι βρισκόμαστε στο τέλος της συνεδρίασης και γι’ αυτό παρίστανται μόνο οι εισηγητές και οι Κοινοβουλευτικοί Εκπρόσωποι.
      (Χειροκροτήματα από όλες τις πτέρυγες)
     Ο κύριος Υπουργός έχει το λόγο.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, όσον αφορά τη νομιμότητα όλων των διαδικασιών, νομίζω ότι καλό είναι, αγαπητέ συνάδελφε, να μην επανέλθουμε, διότι η παράταξή σας διά διακεκριμένων ομιλητών και στελεχών προέβη σε σοβαρότατα ατοπήματα κατά τη διάρκεια της συζήτησης κυρίως στην επιτροπή και γι’ αυτό μερικοί εξ αυτών σωφρόνως ποιούντες απέφυγαν να τοποθετηθούν στην Ολομέλεια. Δεν υπάρχει καμία διάταξη η οποία να μην είναι σύμφωνη με τους νόμους. Οι παρεκκλίσεις γίνονταν για τις επί έλαττον εργασίες μέχρι να ψηφιστεί ο ν. 2740.
      Αυτό δεν σημαίνει ότι δεν είναι νόμιμο. Είναι νόμιμο, νομιμότατο. Απλώς εκρίθη ότι αυτό πρέπει να γίνει με διάταξη ….
      ΝΙΚΟΛΑΟΣ ΛΕΓΚΑΣ: Τις φέρνετε σήμερα αυτές τις συμβάσεις.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων):  Επίσης θέλω να πω –επειδή ελέχθη αυτό στην Επιτροπή- ότι η έγκριση των παρεκκλίσεων έγινε με απόφαση του Υπουργού ΠΕΧΩΔΕ, μετά από γνώμη του Συμβουλίου Δημοσίων Έργων, στην έγκριση διάθεσης πίστωσης και διακήρυξης του έργου, δηλαδή όταν ακόμα ήταν άγνωστο, ποιοι θα είναι οι εργολάβοι.
       Γιατί φέρνουμε τώρα όλες αυτές τις διαδικασίες εδώ; Τις φέρνουμε για να εξασφαλίσουμε πλήρως την ομαλή εξέλιξη του έργου, κύριε συνάδελφε. Ποια ήταν η άλλη διαδικασία; Πράγματι μπορεί να ετίθετο θέμα, αν οι συμβάσεις αυτές ισχύουν, γιατί ακυρώθηκαν οι περιβαλλοντικοί όροι. Έπρεπε να κάνουμε καινούρια διαδικασία διαγωνισμού που να περάσει πάλι από το Ελεγκτικό Συνέδριο για ένα έργο που είναι σχεδόν το ίδιο; Βεβαίως κάναμε καινούριους περιβαλλοντικούς όρους, βελτιώσαμε τη μελέτη, συμπληρώσαμε τη μελέτη περιβαλλοντικών επιπτώσεων. Οι εκπτώσεις που είχαμε ήταν 28%, 29%, 30% και συμμετείχαν εξήντα, εβδομήντα εταιρείες στον κάθε διαγωνισμό. 
      Σκεφθείτε τι χρόνο θα χρειαζόμασταν για να ξανακάνουμε όλες τις διαδικασίες από την αρχή –εγώ λέω ότι δεν ήταν και δίκαιο και σωστό- και τι διεκδικήσεις θα είχαν οι εργολάβοι αυτοί από το δημόσιο, οι οποίοι δεν ευθύνονται για την εξέλιξη που είχαμε. 
       Εγώ διαφωνώ με τον κ. Αλογοσκούφη. Επειδή πρόκειται για πράξεις νομοθετικού περιεχομένου, επειδή δεν μπορούμε να αλλάξουμε κάτι δεν πρέπει να γίνεται συζήτηση; Αυτό είναι μία νοοτροπία, μια θέση η οποία προσβάλλει τις διαδικασίες, το Σύνταγμα, τη Βουλή. 
      Γιατί έρχεται εδώ, κύριε Αλογοσκούφη; Δεν έρχεται για να την συζητήσουμε;
      ΓΕΩΡΓΙΟΣ ΑΛΟΓΟΣΚΟΥΦΗΣ: Την κουβεντιάσαμε. 
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Δεν έρχεται εδώ η πράξη του νομοθετικού περιεχομένου για να την συζητήσουμε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μη ρωτάτε, κύριε Υφυπουργέ, προσωπικά. Παρακαλώ μην υποβάλλετε προσωπικές ερωτήσεις.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Αλίμονο, δεν ενδιαφέρει την παράταξή σας, στη συζήτηση αυτή να βγει κερδισμένη από έναν πολιτικό διάλογο;
      ΓΕΩΡΓΙΟΣ ΑΛΟΓΟΣΚΟΥΦΗΣ: Βγήκε κερδισμένη.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Γι’ αυτό δεν μπήκατε στην ουσία. 
       Εγώ δεν έχω ακούσει καμία παρατήρηση, για το αν μπορούσαμε να πάμε από αλλού το δρόμο. Δεν μπορούσαμε. Γιατί αν πήγαινε από αλλού ο δρόμος, θα κόστιζε πολλαπλάσια και θα έβλαπτε το περιβάλλον πολλαπλάσια. Πήγαμε το δρόμο από εκεί που είναι η κλασική μαραθώνια διαδρομή. Και ασφαλώς οι λόγοι είναι, πρώτον, για να αναδείξουμε τη διαδρομή αυτή για το ολυμπιακό αγώνισμα και παράλληλα είναι λόγοι που έχουν σχέση με το κυκλοφοριακό, γιατί υπάρχει μεγάλη αναγκαιότητα να γίνει αυτό το κυκλοφοριακό έργο. Δεν νομίζω ότι το να κάνουμε λογοπαίγνια για το αν ισχύει αυτό ή το άλλο είναι συζήτηση ουσίας.
      Όταν κάποιος, λοιπόν, προσπάθησε να μπει στη συζήτηση της ουσίας, όπως έκανε και η κ. Κανέλλη, τι είπε; Προσέξτε. Είπε για την περιβαλλοντική μελέτη, για το δεύτερο συμπληρωματικό τεύχος. Πήγε στο κεφάλαιο «αναμενόμενες επιπτώσεις», όπου εκεί λέει ότι εφόσον τα δέντρα αυτά δεν κοπούν, δεν θα υπάρχουν σημαντικές αρνητικές επιπτώσεις στη δενδρώδη βλάστηση κλπ. Λέει «εφόσον δεν κοπούν» και αυτό το θεώρησε ως αρνητικό στο τεύχος της περιβαλλοντικής μελέτης. Δεν φρόντισε όμως να πάει στο κεφάλαιο 4, στη σελίδα 23, όπου έχουμε τα μέτρα αντιμετώπισης των επιπτώσεων. Εκεί βεβαίως όσα προτείνονται στο κεφάλαιο αυτό -που είναι προτάσεις στο προηγούμενο που αναφέρθηκε η κ. Κανέλλη-  θεραπεύονται από τις προτάσεις αντιμετώπισης των επιπτώσεων. 
      Βεβαίως, όλα αυτά συμπεριελήφθησαν και στους περιβαλλοντικούς όρους που λέμε «προστατεύουμε εκείνα τα δέντρα κλπ», που ήταν ως προτάσεις και τα διάβασε η κ. Κανέλλη. Από εκεί και πέρα, κατά την άποψή μου και τα αρχαιολογικά μνημεία και το ιστορικό περιβάλλον προστατεύονται κατά τον πιο αυστηρό και κατηγορηματικό τρόπο.
      Ο συνάδελφος της Νέας Δημοκρατίας επανήλθε πάλι στην παράγραφο δ2 και διαβάζει μόνο τις τελευταίες σειρές. Το ότι το έργο πρέπει να τελειώσει το 2004 δεν το δέχεστε εσείς; Δεν πρέπει να τελειώσει;
      ΝΙΚΟΛΑΟΣ ΛΕΓΚΑΣ:  Το είπαμε. Αλίμονο!
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Λέμε ότι ένα μήνα πριν από την έναρξη κατασκευής κάθε τμήματος του έργου υποχρεούται ο επιβλέπων μηχανικός να ειδοποιεί εγγράφως την αρμόδια αρχαιολογική υπηρεσία, αν εντοπιστούν αρχαιολογικά ευρήματα, οι εργασίες κλπ. καθώς και κάθε άλλος τρόπος αντιμετώπισης των ευρημάτων θα γίνουν σύμφωνα με τις υποδείξεις της αρμόδιας αρχαιολογικής υπηρεσίας κλπ.
      Η ταχύτητα δεν σημαίνει κατάργηση των ισχυουσών διατάξεων. Θα μας πουν τι παρεμβάσεις πρέπει να κάνουμε. Όλοι έχουν ένα χρέος, όμως, να τις κάνουμε γρήγορα και σωστά. Το ένα δεν αναιρεί το άλλο. Το ότι πρέπει να τα κάνουμε γρήγορα δεν σημαίνει ότι δεν μπορούμε να τα κάνουμε και σωστά. 
      Είπε πάλι η κ. Κανέλλη όταν μίλησε επί της ουσίας ότι δεν προστατεύουμε τα ρέματα από πλημμύρες. Διαβάζω στη σελίδα 2008 το Δ33: «Σε όλο το μήκος του έργου πρέπει να εξασφαλιστεί η απρόσκοπτη ροή υδάτων με την κατασκευή όλων των απαιτούμενων τεχνικών έργων… αυτή που θα καθοριστεί κλπ.». Γίνονται διευθετήσεις όλων των ρεμάτων και έργα δισεκατομμυρίων για την αντιπλημμυρική προστασία της περιοχής.
      Γι’ αυτό που αναφέρατε,  κυρία Ξηροτύρη, θέλω να σας πω ότι αυτά τα λεφτά αφορούν κάποιες μικροπαρεμβάσεις. Πολλά από τα λεφτά για την προστασία του περιβάλλοντος είναι μέσα στο οδικό έργο. Αυτά που θέσατε είναι μόνο για κάποιες μικρές παρεμβάσεις.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τι ποσά βάλατε, όταν δημοπρατήσατε εδώ λέτε 130.000.000…
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Ξηροτύρη, πολλά από τα έργα που είναι ενσωματωμένα στην οδοποιία είναι στα χρήματα για την οδοποιία, δεν είναι ξεχωριστά. Αυτά είναι ένα ξεχωριστό κονδύλι που αφορά συγκεκριμένα πράγματα. Αν διαβάσετε θα δείτε τι αφορούν αυτά τα 130 εκατομμύρια.
      Εν πάση περιπτώσει, το έργο έχει ήδη την αποδοχή της Τοπικής Αυτοδιοίκησης και των κατοίκων οι οποίοι σπεύδουν να συνδράμουν στις επιτάξεις και στις αποζημιώσεις. Υπάρχει μια καθολική αποδοχή του έργου με τον ανασχεδιασμό που κάναμε και αυτός ήταν ο στόχος μας, να έχουμε την πλήρη αποδοχή και τη συναίνεση όλων των κατοίκων.
      Επίσης, χθες από τη ΔΟΕ έγινε επίσκεψη στο έργο και έγιναν τα καλύτερα σχόλια ότι το έργο προχωρά με την προστασία του περιβάλλοντος, των αρχαιοτήτων κλπ. Νομίζω ότι είμαστε σε έναν καλό δρόμο και για το έργο αυτό αλλά και για όλα τα ολυμπιακά έργα. Γι’ αυτόν το λόγο –και είναι ευχάριστη εξέλιξη αυτό- κόμματα τα οποία μας κατηγορούσαν πριν από κάποιους μήνες ότι δεν πρόκειται να γίνουν τα ολυμπιακά έργα, το εγκατέλειψαν αυτό και τώρα προσπαθούν να βρουν κάποιες λεπτομέρειες για το αν προστατεύουμε το περιβάλλον ή όχι. Είναι καλή η ευαισθησία, αλλά θα πρέπει να γνωρίζετε ότι έχουμε και εμείς ευαισθησίες οι οποίες είναι αποτυπωμένες στην πράξη νομοθετικού περιεχομένου το οποίο καλείστε να ψηφίσετε σήμερα.
      Εγώ πράγματι θα ευχόμουν να ψηφίσουν την πράξη όλα τα κόμματα -μπορεί να είναι μια ξεχωριστή διαδικασία, αλλά δεν είναι έξω από το Σύνταγμα το να ψηφίζουμε πράξη νομοθετικού περιεχομένου, όταν υπάρχουν ανάλογες αιτιολογίες- και έστω και την τελευταία στιγμή να έχουμε την καθολική συναίνεση στη Βουλή, όπως την έχουμε και από τους κατοίκους και τους φορείς της περιοχής.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Παυλόπουλος έχει το λόγο.
      ΠΡΟΚΟΠΗΣ ΠΑΥΛΟΠΟΥΛΟΣ: Κυρία Πρόεδρε, κυρίες και κύριοι συνάδελφοι, πολύ σύντομα θέλω να αναφερθώ σε δύο σημεία. Το πρώτο αφορά την ισχύ της Πράξης Νομοθετικού Περιεχομένου και το δεύτερο αφορά την ουσία. 
      Προκαταρκτικά, όμως, θα ήθελα να πω τα εξής: Πριν από λίγο μας ήρθε στα χέρια μας η έκθεση της Επιστημονικής Υπηρεσίας της Βουλής για την Πράξη Νομοθετικού Περιεχομένου. Ξέρετε ότι και εγώ προσωπικά αλλά και η Νέα Δημοκρατία τιμούμε τις απόψεις της Επιστημονικής Υπηρεσίας. Αλλά τις τιμούμε όταν υπάρχουν και όταν έρχονται εγκαίρως για να τις λάβουμε υπόψη μας. Πρέπει να πω, λοιπόν, ότι ενώ είναι υποχρεωτικό να έρθει έκθεση της Επιστημονικής Υπηρεσίας και για την κύρωση μιας Πράξεως Νομοθετικού Περιεχομένου –διότι νόμος είναι αυτό, το οποίο συζητούμε αυτήν τη στιγμή- έρχεται μόλις την ώρα που έχουμε αρχίσει να συζητούμε και τι βλέπουμε; Τρία σημεία. Τι είναι Πράξη Νομοθετικού Περιεχομένου, πότε εκδίδεται και πότε παύει να ισχύει. Απλή αναπαραγωγή των διατάξεων του Συντάγματος. Υποθέτω ότι η Κυβέρνηση αλλά και η Βουλή ξέρουν να διαβάζουν το Σύνταγμα. 
      Αν είναι να μας υπενθυμίζει η Επιστημονική Υπηρεσία της Βουλής κάθε φορά τι λέει το Σύνταγμα, τότε, από εκεί και πέρα, είτε υποβαθμίζει το δικό της ρόλο, είτε υποτιμά τη δική μας νοημοσύνη.
      Έρχομαι στα δύο ζητήματα που θα ήθελα να θίξω. Το πρώτο αφορά την έναρξη της ισχύος και τη λήξη της ισχύος. Κύριε Υπουργέ, θα σας το πω απλά. Έχετε κάνει ένα τεράστιο λάθος. Και το κάνατε γιατί πέσατε στην παγίδα που οι ίδιοι επιχειρήσατε να στήσετε στη Βουλή, όταν εκδίδατε αυτήν την Πράξη Νομοθετικού Περιεχομένου τον περασμένο Ιούνιο. Θα σας πω γιατί έχει λήξει η ισχύς της Πράξης Νομοθετικού Περιεχομένου αυτήν τη στιγμή που συζητάμε. 
      Τι λέει το άρθρο 44 του Συντάγματος; Μη γυρίσετε να μου πείτε ότι εκρίθη το θέμα αυτό. Εκρίθη το θέμα της συνταγματικότητας όσον αφορά τις προϋποθέσεις έκδοσης της Πράξης Νομοθετικού Περιεχομένου, όχι το θέμα της έναρξης και της λήξης της ισχύος, που δεν είναι θέμα συνταγματικότητας της πράξης, αλλά εφαρμογής και ερμηνείας της. 
      Τι λέει το άρθρο 44 παράγραφος 1 του Συντάγματος; Πρώτα-πρώτα λέει ότι η κύρωση της Πράξης Νομοθετικού Περιεχομένου από τη Βουλή γίνεται από την Ολομέλεια. Δεύτερον, λέει ότι εκδίδεται μία Πράξη Νομοθετικού Περιεχομένου υπό τους όρους και τις προϋποθέσεις του άρθρου 44 παράγραφος 1. Αυτή πρέπει να υποβληθεί εντός σαράντα ημερών είτε από την ημέρα της έκδοσης της πράξης από τον Πρόεδρο της Δημοκρατίας, είτε εντός σαράντα ημερών από τη σύγκλιση της Βουλής σε σύνοδο. Αν δεν υποβληθεί μέσα σ΄ αυτές τις δύο περιόδους ή αν περάσουν τρεις μήνες από τη μέρα που υποβλήθηκε στη Βουλή, χωρίς να την έχει εν τω μεταξύ ψηφίσει η Βουλή, από εκεί και πέρα χάνει την ισχύ της εφεξής, όχι αναδρομικά.
      Τι σημαίνουν αυτά; Σημαίνει ότι υπάρχει υποβολή, σύμφωνα με το Σύνταγμα, είτε γίνει όταν υπάρχει Σύνοδος της Βουλής, είτε όχι. Το Σύνταγμα λέει «σαράντα ημέρες αφ’ ότου υπεβλήθη στη Βουλή, ή σαράντα μέρες μετά την έναρξη της Συνόδου της Βουλής». Το Σύνταγμα, δηλαδή, θεωρεί υποβολή και την περίπτωση κατά την οποία δεν υπάρχει σύνοδος της Βουλής, θεωρεί υποβολή και την άλλη περίπτωση. Άρα, η προθεσμία αρχίζει από την ημέρα της υποβολής. Η πράξη υπεβλήθη στη Βουλή στις 26 Ιουλίου και έπαψε να ισχύει στις 26 Οκτωβρίου, όταν πέρασαν τρεις μήνες. 
      Να σας πω γιατί κάνατε αυτό το λάθος και γιατί πέσατε στην παγίδα; Θα σας το πω. Έπρεπε να είναι εκεί ο συνάδελφος κ. Βενιζέλος, που είναι αρμόδιος για τα θέματα αυτά, ο οποίος είναι και Καθηγητής Συνταγματικού Δικαίου. Θα έπρεπε να απαντήσει σ΄ αυτό που θα πω τώρα. 
      Το Σύνταγμα γιατί έβαλε αυτές τις διαζευκτικές δυνατότητες; Γιατί λογικά υποθέτει ότι, τουλάχιστον κατά κανόνα, είτε υπάρχει Σύνοδος της Βουλής, οπότε έρχεται η Βουλή και συζητά και δεν εκδίδονται Πράξεις Νομοθετικού Περιεχομένου, είτε δεν υπάρχει Σύνοδος της Βουλής, οπότε και μπορεί να εκδίδονται περισσότερο Πράξεις Νομοθετικού Περιεχομένου.
      Εσείς τι κάνατε; Φέρατε αυτήν την πράξη και τη διαμορφώσατε. Η πράξη αυτή υπογράφηκε από τον Πρόεδρο της Δημοκρατίας στις 14 Ιουνίου. Η Βουλή ήταν εν ενεργεία τότε ως Ολομέλεια. Η Βουλή ήταν τότε εν συνόδω, εν ολομελεία. Ακούστε σε τι παγίδα πέσατε. Ήταν η Βουλή εν συνόδω. Ο συντακτικός νομοθέτης δεν είχε υπόψη του αυτήν την περίπτωση, γιατί είναι ανώμαλη περίπτωση εξέλιξης Πράξης Νομοθετικού Περιεχομένου. 
      Εσείς, επειδή είχατε κάνει αυτήν την παράβαση, βρεθήκατε μπροστά στο εξής δίλημμα: ΄Η έπρεπε να την καταθέσετε αμέσως, αφού ήταν εν συνόδω η Βουλή τότε, αλλά τότε δεν μπορούσε σε καμία περίπτωση εντός τριών μηνών να κυρωθεί από τη Βουλή, για τον απλό λόγο ότι ήταν ήδη καλοκαίρι. Ή έπρεπε να περιμένετε να συγκληθεί η Βουλή σε σύνοδο. Πώς θα γινόταν αυτό, όταν η Βουλή ήταν εν συνόδω, την ώρα κατά την οποία εσείς είχατε εκδώσει την Πράξη Νομοθετικού Περιεχομένου; 
      Επειδή, λοιπόν, παραβιάσατε το Σύνταγμα, ήταν αδύνατον εκ των υστέρων να κυρωθεί ομαλά η πράξη χωρίς να χάσει την ισχύ της, για τον απλό λόγο ότι άλλα είχε ο συντακτικός νομοθέτης στο μυαλό του και άλλα είχατε εσείς. Ο συντακτικός νομοθέτης θεωρούσε ότι έπρεπε να εφαρμοσθεί, όχι να παραβιαστεί το γράμμα και το πνεύμα των διατάξεων του άρθρου 44 παράγραφος 1.
      Αυτό δεν είναι θέμα συνταγματικότητας. Η πράξη έχει πάψει να ισχύει κι αυτό θα το βρείτε μπροστά σας, γιατί θα υπάρξουν δικαστήρια που θα πουν. Η πράξη έχει πάψει να ισχύει από τις 26 Οκτωβρίου. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Το δεύτερο ζήτημα, που είναι θέμα ουσίας, το έθεσε ο κ. Λέγκας. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Σας παρακαλώ, κύριε Παυλόπουλε, ολοκληρώστε. Ο χρόνος σας έχει τελειώσει.
      ΠΡΟΚΟΠΗΣ ΠΑΥΛΟΠΟΥΛΟΣ: Τελειώνω, κυρία Πρόεδρε.
      Με την Πράξη Νομοθετικού Περιεχομένου επιχειρήσατε δύο τινά, όπως είπε και ο κ. Λέγκας προηγουμένως. Οι δύο συμβάσεις του άρθρου 5 που έχετε υπογράψει είναι νόμιμες ή είναι παράνομες;
      Αν είναι νόμιμες τότε γιατί τις φέρνετε προς κύρωση; Ως εκ περισσού; Δηλαδή τι είναι η Βουλή; Κάθε φορά που υπογράφετε μία σύμβαση και τη θεωρείτε νόμιμη θα τη φέρνετε εδώ για να μπορέσει η Βουλή απλώς και μόνο να ενημερωθεί; Δεν τη φέρνατε σε καμιά Επιτροπή να ενημερωθεί; Αλλά εσείς τη φέρνετε εδώ για να κυρωθεί με νόμο ξέρετε γιατί; Γιατί ξέρετε ότι είναι παράνομη. Και νομίζετε ότι αυτή η αναδρομική, αν θέλετε κύρωσή της, θα θεραπεύσει τις παρανομίες της.
      Εγώ σας λέγω, κύριε Υφυπουργέ, ότι αγνοείτε κάτι. Εφόσον έχουν παραβιασθεί συνταγματικές διατάξεις όσον αφορά τη σύναψή τους, δηλαδή διατάξεις που αφορούν διαφάνεια και είναι αντισυνταγματικού επιπέδου, οιαδήποτε κύρωση από τη Βουλή δεν αίρει την αντισυνταγματικότητα. Γιατί η Βουλή δεν αποτελεί καλύπτρα και για το Σύνταγμα. Και να επιχειρηθεί να κυρωθεί νομοθετικά κάτι τι αντισυνταγματικό, η αντισυνταγματικότητα παραμένει. Γιατί είναι φυσικό ότι στην ιεραρχία των κανόνων δικαίου το Σύνταγμα έχει υπερκείμενη τυπική ισχύ. 
      Επομένως και φαίνεται γιατί φέρατε την Πράξη Νομοθετικού Περιεχομένου και το σκοπό σας δεν τον επιτυγχάνετε. Γιατί όπως σας είπα και στα δύο ξέρετε ότι έχετε άδικο. Και η πράξη έχει πάψει να ισχύει από τις 26 Οκτωβρίου και ό,τι αντισυνταγματικότητα επιχειρείτε να θεραπεύσετε με την πράξη αυτή, η αντισυνταγματικότητα θα ενυπάρχει. Θα τη βρείτε μπροστά σας γιατί έτσι αποδεικνύεται με ποιον τρόπο επιχειρείτε να διαμορφώσετε το πλαίσιο οργάνωσης των Ολυμπιακών Αγώνων. Είστε μία Κυβέρνηση μειωμένων προσδοκιών, μειωμένων δυνατοτήτων και το αποδεικνύετε αυτό και τούτη την κρίσιμη ώρα. Οι Ολυμπιακοί Αγώνες θα γίνουν, είναι βέβαιο, γιατί τουλάχιστον στάθηκαν εγγυητές άλλοι περισσότερο από εσάς. Οι Ολυμπιακοί Αγώνες, δυστυχώς, επειδή είστε εσείς Κυβέρνηση σε αυτό το χρονικό διάστημα της προετοιμασίας θα γίνουν ακριβότεροι, λιγότερο καλοί από όσο θα μπορούσαν να γίνουν και με πολύ λιγότερη διαφάνεια από εκείνη που επιβάλλει τα Σύνταγμα αλλά και το επίπεδο του πολιτικού μας συστήματος. 
      Ευχαριστώ πολύ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υφυπουργέ, έχετε το λόγο προκειμένου να δώσετε και σεις μία απάντηση.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Κυρία Πρόεδρε, τον κ. Παυλόπουλο, τον συμπαθώ ιδιαίτερα, αλλά θα διαψευστούν για ακόμη μια φορά όπως διαψεύστηκαν σε όλες τις προβλέψεις που έχουν κάνει. 
      Γιατί δεν μιλάτε σήμερα, κύριε Παυλόπουλε, ότι κινδυνεύουν να μη γίνονται έργα ή να χάσουμε τους Ολυμπιακούς Αγώνες, όταν πριν από ένα χρόνο το λέγατε με μεγάλη εμμονή και φανατισμό. 
      ΠΡΟΚΟΠΗΣ ΠΑΥΛΟΠΟΥΛΟΣ: Δεν το είπαμε ποτέ αυτό. Είναι μία καραμέλα την οποία μασάτε συνέχεια εσείς.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ, κύριε Παυλόπουλε, μη διακόπτετε. Αφήστε τον κύριο Υπουργό να ολοκληρώσει.
      ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Θα διαψευστείτε για ακόμη μια φορά. 
      ΠΡΟΚΟΠΗΣ ΠΑΥΛΟΠΟΥΛΟΣ: Μα, λέει πράγματα τα οποία δεν είπαμε ποτέ, κυρία Πρόεδρε.
     ΙΩΑΝΝΗΣ ΤΣΑΚΛΙΔΗΣ  (Υφυπουργός Περιβάλλοντος, Χωροταξίας και Δημοσίων Έργων): Το δε θέμα της αντισυνταγματικότητας, κύριε Παυλόπουλε, νομίζω ότι η κυρία Πρόεδρος σας άφησε να το αναπτύξετε, ενώ συζητήθηκε λίγο νωρίτερα. Δεν πειράζει όμως. Καλώς έγινε. Δεν λέγω κακώς. Όμως νομίζω ότι έγινε μία συζήτηση, με την οποία εμπλουτίσαμε όλοι τις απόψεις μας σε θέματα συνταγματικά. Το βέβαιο όμως είναι ότι η Βουλή ψηφίζει την πράξη νομοθετικού περιεχομένου και ένα έργο τόσο σημαντικό απρόσκοπτα θα τελειώσει έγκαιρα και θα δημιουργήσουμε και τις άριστες εντυπώσεις για ένα έργο με το οποίο συνδέεται η χώρα μας ιστορικά. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Περιβάλλοντος Χωροταξίας και Δημοσίων Έργων: «Κύρωση της από 14 Ιουνίου 2002 Πράξης Νομοθετικού Περιεχομένου «Έγκριση περιβαλλοντικών όρων, κήρυξη αναγκαστικών απαλλοτριώσεων και ρύθμιση λοιπών θεμάτων για την εκτέλεση του Ολυμπιακού Έργου της Μαραθώνιας διαδρομής (ΦΕΚ 139 Α΄)».
     Ερωτάται το Σώμα: Γίνεται δεκτό το νομοσχέδιο επί της αρχής; 
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΛΕΓΚΑΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το νομοσχέδιο έγινε δεκτό επί της αρχής κατά πλειοψηφία.
     Ερωτάται το Σώμα: Γίνεται δεκτό το άρθρο μόνο του νομοσχεδίου;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΛΕΓΚΑΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το άρθρο μόνο του νομοσχεδίου έγινε δεκτό κατά πλειοψηφία. 
     Ερωτάται το Σώμα: Γίνεται δεκτό το νομοσχέδιο και στο σύνολο;
     ΠΟΛΛΟΙ ΒΟΥΛΕΥΤΕΣ: Δεκτό, δεκτό. 
     ΝΙΚΟΛΑΟΣ ΛΕΓΚΑΣ: Κατά πλειοψηφία.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το νομοσχέδιο έγινε δεκτό και στο σύνολο.
     Συνεπώς το νομοσχέδιο του Υπουργείου Περιβάλλοντος, Χωροταξίας και Δημοσίων Έργων: «Κύρωση της από 14 Ιουνίου 2002 Πράξης Νομοθετικού Περιεχομένου «Έγκριση περιβαλλοντικών όρων, κήρυξη αναγκαστικών απαλλοτριώσεων και ρύθμιση λοιπών θεμάτων για την εκτέλεση του Ολυμπιακού έργου της Μαραθώνιας Διαδρομής (ΦΕΚ 139 Α΄)» έγινε δεκτό σε μόνη συζήτηση, κατ’ αρχήν, κατ’ άρθρον και στο σύνολο κατά πλειοψηφία και έχει ως εξής:
     
     
     (Το κείμενο του ψηφισθέντος νομοσχεδίου υπάρχει στο τεύχος των Πρακτικών της Βουλής)
     
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδρίασης μέχρις αυτού του σημείου.
     ΟΛΟΙ  ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 15.45΄, λύεται η συνεδρίαση για αύριο ημέρα Πέμπτη και ώρα 10.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Οικονομίας και Οικονομικών: «Τροποποίηση και συμπλήρωση της συνταξιοδοτικής νομοθεσίας του Δημοσίου και άλλες διατάξεις».

Ο ΠΡΟΕΔΡΟΣ                               ΟΙ ΓΡΑΜΜΑΤΕΙΣ
      
