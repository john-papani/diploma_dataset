ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΠΗ’

Τρίτη 12 Σεπτεμβρίου 2006

Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ν. Νικολόπουλου, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση επικαίρων ερωτήσεων:
α) Προς την Υπουργό Εθνικής Παιδείας και Θρησκευμάτων σχετικά με τις προθέσεις του Υπουργείου για την αναθεώρηση του βαθμολογικού ορίου εισαγωγής στην τριτοβάθμια εκπαίδευση κ.λπ., σελ.
β) Προς τον Υπουργό Απασχόλησης και Κοινωνικής Προστασίας σχετικά με την ανακοίνωση των στοιχείων ανεργίας για τον Νομό Φθιώτιδας κ.λπ., σελ.
γ) Προς τον Υπουργό Ανάπτυξης σχετικά με τον αγωγό Μουργκάς-Αλεξανδρούπολη κ.λπ., σελ.
δ) Προς τον Υπουργό Αγροτικής Ανάπτυξης και Τροφίμων:
i. σχετικά με τις εισαγωγές γάλακτος, την προστασία του εισοδήματος των αγελοδοτρόφων κ.λπ., σελ.
ii. σχετικά με τη λήψη μέτρων προστασίας του εισοδήματος των μικρομεσαίων αμπελουργών, σελ.
ε) Προς τον Υπουργό Υγείας και Κοινωνικής Αλληλεγγύης σχετικά με την προώθηση της δημοπράτησης και κατασκευής του νέου Νοσοκομείου Χαλκίδας κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί του συνόλου του σχεδίου νόμου του Υπουργείου Εμπορικής Ναυτιλίας: «Σύσταση ινστιτούτου ναυτικής κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.», σελ.
2. Συζήτηση και ψήφιση επί της αρχής, των άρθρων, των τροπολογιών και του συνόλου του σχεδίου νόμου του Υπουργείου Ανάπτυξης: «Ζώνη Καινοτομίας Θεσσαλονίκης και άλλες διατάξεις», σελ.
3. Κατάθεση σχεδίων νόμων:
α) Οι Υπουργοί Δικαιοσύνης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση Πρωτοκόλλου Συνεργασίας μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τουρκίας», σελ.
β) Οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εμπορικής Ναυτιλίας, Εθνικής ‘Αμυνας και Ανάπτυξης κατέθεσαν σχέδιο νόμου: «Κύρωση της Συμφωνίας συνεργασίας μεταξύ της Ευρωπαϊκής Κοινότητας και των κρατών-μελών της και του Κράτους του Ισραήλ για την ανάπτυξη ενός Παγκόσμιου Δορυφορικού Συστήματος Πλοήγησης (ΓΝΣΣ) για μη στρατιωτικούς σκοπούς», σελ.
γ) Οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του Τουρισμού», σελ.

ΟΜΙΛΗΤΕΣ
Α. Επί των επικαίρων ερωτήσεων:
ΑΛΑΒΑΝΟΣ Α., σελ.
ΑΝΤΩΝΙΟΥ Α., σελ.
ΓΙΑΚΟΥΜΑΤΟΣ Γ., σελ.
ΓΙΑΝΝΑΚΟΥ Μ., σελ.
ΓΙΑΝΝΟΠΟΥΛΟΣ Α., σελ.
ΔΡΑΓΑΣΑΚΗΣ Ι., σελ.
ΚΟΝΤΟΣ Α., σελ.
ΝΕΡΑΝΤΖΗΣ Α., σελ.
ΠΕΡΛΕΠΕ-ΣΗΦΟΥΝΑΚΗ Α., σελ.
ΤΖΕΚΗΣ Α., σελ.
ΤΣΙΟΓΚΑΣ Δ., σελ.

Β. Επί του σχεδίου νόμου του Υπουργείου Ανάπτυξης:
ΒΑΡΒΙΤΣΙΩΤΗΣ Μ., σελ.
ΒΕΝΙΖΕΛΟΣ Ε., σελ.
ΙΩΑΝΝΙΔΗΣ Ι., σελ.
ΚΑΛΑΝΤΖΗΣ Γ., σελ.
ΚΑΛΑΦΑΤΗΣ Σ., σελ.
ΚΕΓΚΕΡΟΓΛΟΥ Β., σελ.
ΜΑΓΚΡΙΩΤΗΣ Ι., σελ.
ΜΑΝΙΑΤΗΣ Ι., σελ.
ΜΗΤΣΟΤΑΚΗΣ Κ., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΑΘΑΝΑΣΙΟΥ Ι., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΖΕΚΗΣ Α., σελ.
ΤΣΟΧΑΤΖΟΠΟΥΛΟΣ Α., σελ.

      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣH ΡΠΗ΄
      Τρίτη 12 Σεπτεμβρίου 2006
      
      Αθήνα, σήμερα στις 12 Σεπτεμβρίου 2006, ημέρα Τρίτη και ώρα 18.28΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από την κ. Αντωνία Αντωνίου, Βουλευτή Φθιώτιδας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Η Βουλευτής Ηλείας κ. ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ζητεί να ρυθμιστούν τα πανωτόκια που αφορούν στα δάνεια αγροτών της περιοχής Γαστούνης.
2) Η Βουλευτής Ηλείας κα ΚΡΙΝΙΩ ΚΑΝΕΛΛΟΠΟΥΛΟΥ κατέθεσε αναφορά με την οποία ζητεί o  Δήμαρχος Λεχαινών Ηλείας ζητεί τη διατήρηση του παραδοσιακού ψαρέματος με πεζόβολο.
3) Ο Βουλευτής Πέλλης κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία ο Σύλλογος Παλιών  Ελευθεροχωρητών «Το ΑΓΙΟΝ ΠΝΕΥΜΑ» ζητεί την επίλυση ιδιοκτησιακού προβλήματος των μελών του.
4) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία η Πανελλήνια Ομοσπονδία Συμβασιούχων Πυροσβεστών Πυρόσβεσης Διάσωσης ζητεί τη δημιουργία θεσμικού πλαισίου για διασφάλιση της εργασιακής αποκατάστασης των συμβασιούχων πυροσβεστών.
5) Ο Βουλευτής  Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο Σύνδεσμος Πτυχιούχων Εργοληπτών Δημοσίων ΄Εργων  Δυτικής Μακεδονίας ζητεί τη ρύθμιση του θέματος της εξόφλησης κατά την πιστοποίηση από την εκτέλεση δημοσίων έργων των χρεών προς το Ι.Κ.Α..
6) Ο Βουλευτής  Κοζάνης κ. ΛΑΖΑΡΟΣ ΛΩΤΙΔΗΣ κατέθεσε αναφορά με την οποία ο  κ. Δημήτριος  Κατσαντώνης, κάτοικος Κοζάνης ζητεί να δοθεί παράταση για την ολοκλήρωση των διαδικασιών δανειοδότησης των σεισμοπλήκτων των Νομών Κοζάνης και Γρεβενών.
7) ο Βουλευτής Φλώρινας κ. ΝΙΚΟΛΑΟΣ ΚΟΡΤΣΑΡΗΣ κατέθεσε αναφορά με την οποία η Εθνική  Συνομοσπονδία Ατόμων με Ειδικές Ανάγκες ζητεί την επιχορήγησή της, τη μείωση του αφορολόγητου ποσού για τους ανάπηρους κ.λπ..
8) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο Δήμος Ανατολικού Ζαγορίου Ιωαννίνων ζητεί τη σύσταση δύο θέσεων στο Κ.Ε.Π. Ανατολικού Ζαγορίου.
9) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία  η ’Ενωση Υπαλλήλων Πυροσβεστικού Σώματος Περιφέρειας Ηπείρου ζητεί την κάλυψη των κενών οργανικών θέσεων του Πυροσβεστικού Σώματος Ηπείρου.
10) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία  ο Πανελλήνιος Σύλλογος Εκπαιδευτικών Νοσηλευτών ΠΣΕΝΔΕ ζητεί να μην καταργηθεί η ειδικότητα του βοηθού νοσηλευτή.
11) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο κ. Ευάγγελος Μουτάφης, μέλος του Δ.Σ. της Ε.ΥΔ.Α.Π., διαφωνεί με τις αποφάσεις για τη διαχείριση της λυμματολάσπης.
12) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία η Δ/νση Πολεοδομίας και Περιβάλλοντος Λέσβου ζητεί την εγκατάσταση σταθμού μέτρησης των αερίων ρύπων στην περιοχή του ΑΣΠ Λέσβου.
13) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε αναφορά με την οποία ο Δήμος Φούρνων Κορσεών ζητεί τη μονιμοποίηση υπαλλήλου του προγράμματος «ΑΣΤΕΡΙΑΣ».
14) Ο Βουλευτής Β΄Αθηνών κ. ΣΤΑΥΡΟΣ ΜΠΕΝΟΣ κατέθεσε δημοσίευμα το οποίο αναφέρεται στην αξιοποίηση της ηλιακής ενέργειας μέσω των φωτοβολταϊκών συστημάτων κ.λπ..
15) Ο Βουλευτής Ιωαννίνων κ. ΜΙΧΑΛΗΣ ΠΑΝΤΟΥΛΑΣ κατέθεσε αναφορά με την οποία η ΄Ενωση Αστυνομικών Υπαλλήλων Νομού Ιωαννίνων ζητεί την ενίσχυση με  πρόσθετο προσωπικό  των υπηρεσιών της Αστυνομίας στο Νομό Ιωαννίνων.
16) Ο Βουλευτής Ηλείας κ.ΓΕΩΡΓΙΟΣ ΚΟΝΤΟΓΙΑΝΝΗΣ κατέθεσε αναφορά με την οποία ο Σύλλογος Δανειοληπτών Νομού Ηλείας ζητεί την επίλυση του προβλήματος των αλληλόχρεων λογαριασμών.
17) Ο Βουλευτής Β΄Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία ο Πανελλήνιος Σύλλογος Εκπαιδευτικών, Νοσηλευτικής Δευτεροβάθμιας Εκπαίδευσης Κλάδου Π.Ε. 18, ζητεί να δοθεί η δυνατότητα πρόσβασης σε Α.Ε.Ι. και Τ.Ε.Ι. των αποφοίτων των Τ.Ε.Ε. που αναφέρονται στον Τομέα Υγείας Πρόνοιας.
18) Ο Βουλευτής Β΄Αθηνών κ. ΚΩΝΣΤΑΝΤΙΝΟΣ ΓΕΙΤΟΝΑΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί τη λήψη μέτρων για την πρόληψη και μείωση των ακρωτηριασμών λόγω διαβήτη.
19) Ο Βουλευτής Βοιωτίας κ. ΒΑΣΙΛΕΙΟΣ ΤΟΓΙΑΣ κατέθεσε αναφορά με την οποία κάτοικοι της Κοινότητας Κυριακίου  Βοιωτίας ζητούν την ανάκληση της άδειας κατασκευής κτηνοτροφικής εγκατάστασης και διάνοιξης δρόμου στη θέση «ΠΑΛΙΟΚΑΣΤΡΟ».
20) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Πρόεδρος του Εφορευτικού Συμβουλίου της Δημόσιας Κεντρικής Βιβλιοθήκης Ρεθύμνης ζητεί την ένταξη στο Π.Ε.Π. Κρήτης του έργου της ανέγερσης κτηρίου για τη στέγαση της  εν λόγω βιβλιοθήκης.
21) Ο Βουλευτής Α΄Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά με την οποία η Πανελλήνια Ομοσπονδία Σωματείων – Συλλόγων Ατόμων με Σακχαρώδη Διαβήτη ζητεί τη λήψη μέτρων για τη μείωση των ακρωτηριασμών λόγω σακχαρώδη διαβήτη.
22) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά με την οποία τα Σωματεία Συνταξιούχων Ν.Α.Τ. Χίου διαμαρτύρονται για τη συνέχιση της  αντεργατικής πολιτικής που ασκεί η Κυβέρνηση στον ευαίσθητο χώρο της ακτοπλοϊας.
23) Οι Βουλευτές Αχαϊας και Λέσβου κύριοι ΠΑΝΑΓΙΩΤΗΣ ΚΟΣΙΩΝΗΣ και ΣΤΑΥΡΟΣ ΣΚΟΠΕΛΙΤΗΣ αντίστοιχα, κατέθεσαν αναφορά με την οποία η Συντονιστική Επιτροπή Αγροτών Τριφυλίας Μεσσηνίας ζητεί να αποζημιωθούν οι  ντοματοπαραγωγοί  της περιοχής της που οι καλλιέργειές τους επλήγησαν από ιό.
24) Οι Βουλευτές Β΄Αθηνών και Α΄Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία ο Σύνδεσμος Συνταξιούχων ΤΣΑ Αθηνών – Περιχώρων «Ο ΑΓΙΟΣ ΧΡΙΣΤΟΦΟΡΟΣ», καταγγέλλει μεθοδεύσεις για τον περιορισμό των διαδηλώσεων.
25) Οι Βουλευτές Αχαϊας και Β΄Θεσσαλονίκης κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία το Σωματείο Ιδιοκτητών Αυτοκινήτων ΤΑΞΙ Πατρών και Περιχώρων  «Ο ΑΓΙΟΣ ΧΡΙΣΤΟΦΟΡΟΣ», εκφράζει την αντίθεσή του στη μεταφορά εδρών Ε.Δ.Χ. στους Καποδιστριακούς Δήμους.
 

26) Οι Βουλευτές Αχαϊας και Β΄Θεσσαλονίκης κύριοι ΠΑΝΑΓΙΩΤΗΣ ΚΟΣΙΩΝΗΣ και ΑΓΓΕΛΟΣ ΤΖΕΚΗΣ αντίστοιχα, κατέθεσαν αναφορά με την οποία κάτοικοι του Δ.Δ Μ. Γαρδικίου Δήμου Πασσαρώνος Ιωαννίνων, αναφέρονται στα προβλήματα που προκαλεί η λειτουργία επιχειρήσεων τροφίμων στην περιοχή τους.
27) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Κέντρο Προστασίας Καταναλωτών ζητεί τη θεσμική προστασία των καταναλωτών από το φαινόμενο των διαγωνισμών που συνοδεύουν προϊόντα διατροφής.
28) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Ξενοδόχων Πευκοχωρίου Χαλκιδικής ζητεί την αποζημίωση των πληγέντων  μελών του  που καταστράφηκαν εγκαταστάσεις  τους από την πρόσφατη πυρκαγιά  στην περιοχή της Κασσάνδρας κ.λπ..
29) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η ΄Ενωση Ποδοσφαιρικών Σωματείων Κυκλάδων ζητεί την άμεση επίλυση του οικονομικού της προβλήματος.
30) Ο Βουλευτής Κυκλάδων  κ. ΠΑΝΑΓΙΩΤΗΣ ΡΗΓΑΣ  κατέθεσε αναφορά με την οποία ο Αντιδήμαρχος Μυκόνου ζητεί να καλυφθούν άμεσα οι κενές οργανικές θέσεις στο 2ο Δημοτικό Σχολείο Μυκόνου.
31) Ο Βουλευτής Κυκλάδων  κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία ο Πολιτιστικός Οργανισμός του Δήμου Νάξου ζητεί την απαλλαγή από την υποχρέωση πληρωμής τέλους για τη χρήση αρχαιολογικού χώρου.
32) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά με την οποία ο Πρόεδρος του Τοπικού Συμβουλίου Γερανίου Δήμου Νικηφόρου Φωκά ζητεί την προώθηση του έργου «Κόμβος Γερανίου».
33) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Αναπτυξιακή Α.Ε. «ΜΑΡΑΘΩΝΙΟΣ» ζητεί την υλοποίηση του προγράμματος ανακύκλωσης των υλικών συσκευασίας.
34) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ελληνική Επιστημονική ΄Ενωση Αιολικής Ενέργειας, αναφέρεται στη μείωση του τέλους Α.Π.Ε..                          
35) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με το Πανελλήνιο Σωματείο Εργαζομένων στα Ελληνικά Πετρέλαια, καταγγέλλει την υποβάθμιση του ρόλου του υπηρεσιακού συμβουλίου των ΕΛ.ΠΕ.         
36) Ο Βουλευτής Β΄Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί τη διάθεση μεγαλυτέρων κονδυλίων στον υπό κατάρτιση  κρατικό προϋπολογισμό του έτους 2007.
37) Ο Βουλευτής Β΄Αθηνών κ. ΑΠΟΣΤΟΛΟΣ ΚΑΚΛΑΜΑΝΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες ζητεί την ικανοποίηση φορολογικών αιτημάτων των ατόμων με αναπηρία και των οικογενειών τους.
38) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Δήμος Παλλήνης ζητεί να του εγκριθούν προσλήψεις εποχιακού προσωπικού.
39) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία οι Ενώσεις Εκπαιδευτικών Μουσικής Δημόσιας Εκπαίδευσης ζητούν τη στήριξη και αναβάθμιση της καλλιτεχνικής και μουσικής εκπαίδευσης.
40) Ο Βουλευτής Νομού Αττικής  κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία ο Σύλλογος Ναυτικών Νομού Ρεθύμνης ζητεί να γίνε παράρτημα του Οίκου Ναύτη στο Ρέθυμνο. 
41) Ο Βουλευτής Νομού Αττικής  κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Κέντρο Προστασίας Καταναλωτών ζητεί την απαρέγκλιτη  εφαρμογή στη χώρα μας, της ενδεικτικής ημερομηνίας λήξης, για τα κατεψυγμένα κρέατα.
42) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Κέντρο Προστασίας Καταναλωτών ζητεί να συγκεκριμενοποιηθούν τα δικαιώματα των επιβατών στη χάρτα που ισχύει για τις υποχρεώσεις εταιρειών – επιβατών.
43) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία το Κέντρο Προστασίας Καταναλωτών ζητεί να επιβληθεί στο ενεργειακό ποτό  “Red Bull”  να φέρει στην ετικέτα του την επισήμανση της μη σύγχρονης κατανάλωσής του, με αλκοόλ.
44) Ο Βουλευτής Ευβοίας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία η Συντονιστική Επιτροπή Πολιτών για παύση λειτουργίας της χωματερής Νεοχωρίου Ευβοίας ζητεί την άμεση παύση της λειτουργίας της χωματερής Νεοχωρίου.
45) Ο Βουλευτής Λάρισας κ. ΒΑΣΙΛΕΙΟΣ ΕΞΑΡΧΟΣ κατέθεσε αναφορά με την οποία ο Πανελλήνιος Σύλλογος Εκπαιδευτικών ζητεί την ένταξη των βοηθών νοσηλευτών στα ΕΠΑΛ.
46) Ο Βουλευτής Φωκίδας κ.  ΙΩΑΝΝΗΣ ΜΠΟΥΓΑΣ κατέθεσε δημοσίευμα στο οποίο καταγγέλλονται καταστροφικές επεμβάσεις στο οικοσύστημα του ορεινού όγκου της Γκιώνας στο Νομό Φθιώτιδας.
47) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία η Ομοσπονδία Βιοτεχνικών Σωματείων Θεσ/νίκης ζητεί την στήριξη των δομών και οργανώσεων των ΜΜΕ..
48) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία το Λαογραφικό Ιστορικό Μουσείο Λάρισας ζητεί την ηλεκτροδότησή του.
49) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο Πανελλήνιος Σύλλογος εκπαιδευτικών Νοσηλευτών ζητεί να ενταχθεί η ειδικότητα του βοηθού νοσηλευτή στο ΕΠΑΛ.
50) Ο Βουλευτής Λάρισας κ. ΚΩΝ/ΝΟΣ ΑΓΟΡΑΣΤΟΣ κατέθεσε αναφορά με την οποία ο ΟΠΑΚ Ελασσόνας ζητεί την ενίσχυση και στήριξη των καπνοπαραγωγών ποικιλίας Βιρτζίνια.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 11787/14-6-06 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./860/3-7-06 έγγραφο από τον Υπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 11787/14.06.06 ερώτησης του Βουλευτή κ. Βασίλειου Κεγκέρογλου, σας πληροφορούμε ότι:
     Την πενταετία 1993-97 είχε προηγηθεί ένα πιλοτικό πρόγραμμα της Διεύθυνσης Αναστήλωσης, σε συνεργασία με την ΚΓ Εφορεία Προϊστορικών και Κλασικών Αρχαιοτήτων, που αφορούσε κυρίως την αποκατάσταση του σκυροδέματος της αναστήλωσης του Α. Evans στο χώρο της «Νότιας Οικίας» και του «Μεγάρου του Βασιλέως».
     Το 1999 ολοκληρώθηκε το σημαντικό έργο διαμόρφωσης της πορείας επισκεπτών και κατασκευάστηκαν ξύλινοι διάδρομοι, που ανακόπτουν την ταχύτητα φθοράς, του μνημείου από τα βήματα των επισκεπτών και συμβάλουν στην πληρέστερη θέαση και κατανόηση του ανακτόρου.
     Από το 1998 έως το 2005 έγιναν εκτεταμένες εργασίες συντήρησης και στερέωσης της αρχαίας τοιχοδομίας στο ανάκτορο, ξεκινώντας από τους χώρους στους οποίους υπήρχαν οι μεγαλύτερες ετοιμορροπίες και σώζεται σε μεγάλο ύψος το αυθεντικό τμήμα του ανακτόρου. Παράλληλα, εκεί όπου κρίθηκε σκόπιμο για λόγους κυρίως στατικούς, αλλά και αισθητικής, έγινε συντήρηση και της τοιχοδομίας της αναστήλωσης Evans, εφόσον η ανακατασκευή αυτή αποτελεί πλέον τη δυνητική ενότητα του μνημείου, έχει γίνει με υλικά μη αναστρέψιμα και επομένως δεν μπορεί να αφαιρεθεί (χώροι «Νοτίων Προπτυλαίων, «Piano Nobile» «Νοτίου Διαδρόμου» και «Νότιας Εισόδου», Τριμερούς Ιερού», «Β.Α. Αποθηκών», «Α-Δ Διαδρόμου», Εργαστηρίων Ανακτόρου «Ελαιοπιεστηρίου», «Αποθηκών των πίθων των μεταλλίων» και «Διαδρόμου των Αδιεξόδων», «Βόρειας Εισόδου», «Αποθηκών των Καμαραϊκών αγγείων» και όλων των οικιών περιμετρικά του ανακτόρου).
     Στο πλαίσιο του παραπάνω έργου αντιμετωπίστηκε και το σοβαρό πρόβλημα της ραγδαίας φθοράς του ευπαθούς γυψόλιθου και πωρόλιθου, έγινε αισθητική αποκατάσταση των χρωμάτων των κιόνων, των απομιμήσεων των ξυλοδεσιών, των αρχιτεκτονικών μελών και των αντιγράφων των τοιχογραφιών αναστήλωσης Evans. Αντικαταστάθηκαν επίσης, οι σιδηρόδρομοι των θολίσκων της αναστήλωσης Evans, στους χώρους Ν. της «Αίθουσας του Θρόνου» και στον «Α-Δ Διάδρομο», που παρουσίαζαν έντονο πρόβλημα οξείδωσης. Τέλος, σε ειδικά διαμορφωμένο εργαστήριο κοντά στον αρχαιολογικό χώρο συντηρήθηκαν 43 πίθοι, στο πλαίσιο του προγράμματος συντήρησης των μινωικών πίθων που βρίσκονται in situ στο ανάκτορο.
     Με την έναρξη του 2006 και στο πλαίσιο του 4°ου υποέργου του εγκεκριμένου Τεχνικού Δελτίου ξεκίνησαν, ή αναμένεται να ξεκινήσουν οι παρακάτω εργασίες:
     α) Συντήρηση, στερέωση, ανάδειξη μη στεγασμένων «Δυτικών Αποθηκών III-VII»,
     β) Μελέτες και εργασίες αποκατάστασης - στερέωσης και στατικής ενίσχυσης της «Ν. Οικίας».
     γ) Μελέτες και εργασίες στήριξης του πεσσού στη στοά του «Μεγάρου του Βασιλέως»
     δ) Εργασίες συντήρησης αρχαίων κονιαμάτων στο ανάκτορο και τον αρχαιολογικό χώρο.
     Οι εργασίες συντήρησης, στερέωσης, ανάδειξης του ανακτόρου της Κνωσού που έγιναν από το 2000 έως σήμερα -και μετά την κατασκευή του στεγάστρου προστασίας των «Δ. Αποθηκών III-VII», η οριστική μελέτη του οποίου εγκρίθηκε την 14/8/03- αναμένεται να καλύψουν ποσοστό περίπου 98% του προβλεπόμενου φυσικού αντικειμένου του εγκεκριμένου Τεχνικού Δελτίου του έργου.
     Κύριος σκοπός ήταν η αντιμετώπιση των μεγαλύτερων ετοιμορροπιών που υπήρχαν στους επισκέψιμους κυρίως χώρους του ανακτόρου, αλλά και των σημαντικότερων στατικών προβλημάτων του, με βασική επίσης μέριμνα την ανάσχεση κατά το δυνατό των σημαντικότερων παραγόντων φθοράς.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
     2. Στην με αριθμό 12317/28-6-06 ερώτηση του Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΥΠ/Κ.Ε./903/5-7-06 έγγραφο από τον Υπουργό Πολιτισμού η ακόλουθη απάντηση:
     «Σχετικά με την υπ' αριθμ. 12317/28.06.2006 ερώτηση του Βουλευτή κ. Γιάννη Δραγασάκη, σας γνωρίζουμε τα εξής:
     Αναγνωρίζοντας τη σπουδαιότητα του συγκεκριμένου Μουσείου, λόγω της στέγασης σε αυτό σημαντικότατων ευρημάτων που καταδεικνύουν τη λαμπρότητα του Μινωικού πολιτισμού και τη μακραίωνη ιστορική παρουσία της περιοχής, το έργο «Επισκευή - Επέκταση και Εκσυγχρονισμός του Αρχαιολογικού Μουσείου Ηρακλείου» εντάχθηκε στο Γ΄ ΚΠΣ με συνολικό κόστος 20.836.390€.
     Ειδικότερα οι εργασίες που έχουν δρομολογηθεί ή έχουν ήδη ξεκινήσει και προχωρούν με εντατικό ρυθμό και αφορούν στη μεταφορά και φύλαξη των εκθεμάτων από τους εκθεσιακούς χώρους και τις αποθήκες στα νέα κτίρια επέκτασης Γ και Δ είναι οι ακόλουθες:
     - Ανασκαφικές εργασίες στα κτίρια Γ και Δ
     - Αποδόμηση αρχαίων κτιρίου Δ
     - Αποτοιχίσεις (Γλυπτών τοιχογραφιών, ψηφιδωτών κ.ά.)
     - Δημιουργία κατάλληλων χώρων προσωρινής φύλαξης
     - Προμήθεια - εγκατάσταση εξοπλισμού αποθηκών
     - Φύλαξη του αρχαιολογικού υλικού μέχρι την επανέκθεσή του
     - Μουσειολογική μελέτη και λοιπές εργασίες
     Η συνοπτική αυτή κατάσταση είναι δηλωτική του μεγέθους του έργου με σκοπό την επισκευή του κτιρίου του και εν γένει τον εκσυγχρονισμό των λειτουργιών του.
     Σύμφωνα με το χρονοδιάγραμμα εκτέλεσης εργασιών, που κατέθεσε πρόσφατα το Αρχαιολογικό Μουσείο Ηρακλείου, ο εγκιβωτισμός και η μεταφορά των αντικειμένων των μονίμων εκθέσεών του δεν προβλέπεται να ξεκινήσουν νωρίτερα από τον Οκτώβριο του 2006, προκειμένου να μην απολεσθεί η θερινή τουριστική περίοδος 2006. Στις αρχές του 2007 το κτίριο του παλαιού Μουσείου θα αποδοθεί κενό στον εργολήπτη για την έναρξη των εργασιών στατικής ενίσχυσης. Με βάση το εγκεκριμένο χρονοδιάγραμμα της Διεύθυνσης Εκτέλεσης Έργων Μουσείων και Πολιτιστικών Κτιρίων, οι οικοδομικές και Η/Μ εργασίες υπολογίζεται να διαρκέσουν εννέα μήνες. Οι Υπηρεσίες του Υπουργείου Πολιτισμού θα καταβάλ/ουν κάθε προσπάθεια, ώστε η αναστολή λειτουργίας του Αρχαιολογικού Μουσείου Ηρακλείου να περιοριστεί στο μικρότερο δυνατό διάστημα.
     Οποιαδήποτε άλλη πρόταση στην παρούσα φάση εξέλιξης αυτού του έργου κρίνεται ανεδαφική και ανέφικτη. Βαρύτητα θα δοθεί στην συλλογική προσπάθεια όλων των εμπλεκόμενων φορέων και φυσικών προσώπων προκειμένου να ολοκληρωθούν οι εργασίες μέσα στα προσδιορισμένα χρονοδιαγράμματα και με τον καλύτερο δυνατό τρόπο.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 11979/20-6-06 ερώτηση του Βουλευτή  κ. Αθανασίου Μωραΐτη δόθηκε με το υπ’ αριθμ. 76079/21-7-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 11979/20-6-2006 ερώτηση που κατατέθηκε στη Βουλή από το Βουλευτή κ. Θ. Μωραΐτη σχετικά με τη λειτουργία του ΚΑΦΚΑ Αμφιλοχίας, σας γνωρίζουμε τα ακόλουθα:
      Όσον αφορά τη στελέχωση του ΚΑΦΚΑ, σας γνωρίζουμε ότι έχει ήδη προωθηθεί η διαδικασία έκδοσης προκήρυξης μέσω ΑΣΕΠ πλήρωσης θέσεων προσωπικού στις Μονάδες Κοινωνικής Φροντίδας (ΜΚΦ) ΝΠΔΔ. Για το ΚΑΦΚΑ Αμφιλοχίας έχουν εγκριθεί δύο (2) θέσεις, μία (1) ΔΕ Οδηγών και μία (1) ΤΕ Νοσηλευτών.
      Μετά την ολοκλήρωση της διαδικασίας έκδοσης των Οργανισμών των ΜΚΦ, θα προωθηθεί η διαδικασία προκήρυξης μέσω ΑΣΕΠ για το τακτικό προσωπικό και απευθείας από τις ΜΚΦ για το προσωπικό ΙΔΟΧ, καθώς και για το Νοσηλευτικό προσωπικό.
      Το Υπουργείο Υγείας και Κοινωνικής Αλληλεγγύης έχει ξεκινήσει μια μεγάλη προσπάθεια ποιοτικής καταγραφής (και με επιτόπιες επισκέψεις) του συνόλου των δεδομένων λειτουργίας όλων των ΜΚΦ της χώρας, συμπεριλαμβανομένου του ΚΑΦΚΑ Αμφιλοχίας, με στόχο τον μακροπρόθεσμο σχεδιασμό για την αναβάθμιση των παρεχόμενων υπηρεσιών.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      4. Στην με αριθμό 12293/28-6-06 ερώτηση του Βουλευτή  κ. Κωνσταντίνου Βρεττού δόθηκε με το υπ’ αριθμ. 79635/21-7-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12293/28.6.2006 ερώτηση που κατατέθηκε στη Βουλή από το Βουλευτή κ. Ν. Βρεττό, σχετικά με τις εφημερίες των ειδικευομένων γιατρών στο Γενικό Νοσοκομείο Ελευσίνας «ΘΡΙΑΣΙΟ», σας γνωρίζουμε ότι με το π.δ. 76/2005 Τροποποίηση του π.δ. 88/1999 «Ελάχιστες προδιαγραφές για την οργάνωση του χρόνου εργασίας σε συμμόρφωση με την οδηγία 93/104/ΕΚ (ΦΕΚ 94/ Α΄) σε συμμόρφωση με την οδηγία 2000/34/ΕΚ του Ευρωπαϊκού Κοινοβουλίου και του Συμβουλίου» ορίζεται ότι για μια μεταβατική περίοδο πέντε (5) ετών από την 1η Αυγούστου 2004 τα κράτη-μέλη μεριμνούν ώστε σε καμία περίπτωση ο αριθμός των εβδομαδιαίων ωρών εργασίας να μην υπερβαίνει τις πενήντα οκτώ (58) κατά μέσο όρο κατά την διάρκεια των τριών (3) πρώτων ετών της μεταβατικής περιόδου, τις πενήντα έξι (56) κατά μέσο όρο κατά τα επόμενα δύο (2) έτη.
      Ο Υπουργός
      Δ. ΑΒΡΑΜΟΠΟΥΛΟΣ»
      5. Στην με αριθμό 12792/12-7-06 ερώτηση των Βουλευτών κυρίων Σταύρου Σκοπελίτη και Βέρας Νικολαΐδου δόθηκε με το υπ’ αριθμ. Γ.Π.86022/16-8-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12792/12-7-2006 ερώτηση που κατατέθηκε στη Βουλή από τους Βουλευτές κυρίους Σ. Σκοπελίτη και Β. Νικολαΐδου σχετικά με την καθυστέρηση δεδουλευμένων του προγράμματος «Βοήθεια στο Σπίτι» στο Ν. Λέσβου, σας πληροφορούμε τα εξής:
      Η εξασφάλιση και συνέχιση χρηματοδότησης των προγραμμάτων είναι αρμοδιότητα της Ειδικής Υπηρεσίας Διαχείρισης της οικείας Περιφέρειας και του Υπουργείου Απασχόλησης και Κοινωνικής Προστασίας, όπου και διαβιβάζεται η εν λόγω ερώτηση.
      Ότι αφορά θέματα προσωπικού του προγράμματος αρμόδιο να απαντήσει είναι το συνερωτώμενο Υπουργείο Εσωτερικών, Δημόσιας Διοίκησης και Αποκέντρωσης.
      Τέλος, σας γνωρίζουμε ότι το Υπουργείο Υγείας και Κοινωνικής Αλληλεγγύης σύμφωνα με την παρ. 2, του άρθρου 5 του Ν. 2860/2000 έχει διατυπώσει τη σύμφωνη γνώμη για τη συνέχιση τριών προγραμμάτων «Βοήθεια στο Σπίτι» στο Ν. Λέσβου.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      6. Στην με αριθμό 12874/14-7-06 ερώτηση του Βουλευτή κ. Παναγιώτη Αντωνακόπουλου δόθηκε με το υπ’ αριθμ. Γ.Π.87472/17-8-06 έγγραφο από τον Υπουργό  Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 12874/14-7-2006 ερώτηση που κατατέθηκε στη Βουλή από το Βουλευτή κ. Τ. Αντωνακόπουλο σχετικά με τις εφημερίες στο ΓΝ Πύργου, σας γνωρίζουμε τα ακόλουθα:
      Με την αρ. Υ10α/ΓΠ129776/30-1-2006 (ΦΕΚ 92/τΒ/30-1-2006) Κοινή Υπουργική Απόφαση των Υπουργών Υγείας και Κοινωνικής Αλληλεγγύης και Οικονομίας και Οικονομικών, για το ΓΝ Πύργου εγκρίθηκε το ποσό των 1.740.000 ευρώ για το χρονικό διάστημα από 1-1-2006 έως 31-12-2006.
      Ενδεχόμενα συμπληρωματικά αιτήματα για χρηματοδότηση εφημεριών Νοσοκομείων εξετάζονται από το Υπουργείο Υγείας και Κοινωνικής Αλληλεγγύης, στο πλαίσιο των δυνατοτήτων του προϋπολογισμού, ώστε να καλυφθούν σχετικές ανάγκες.
      Στο ΓΝ Πύργου υπηρετούν 42 ειδικευμένοι μόνιμοι ιατροί του ΕΣΥ και 12 ειδικευόμενοι. Τα μηνιαία προγράμματα των εφημεριών των ιατρών στο Νοσοκομείο καταρτίζονται σύμφωνα με την κείμενη νομοθεσία. Επιβεβαιωτικά είναι και τα αποτελέσματα των συνεχών ελέγχων που έχουν διενεργηθεί από το Τμήμα Κοινωνικής Επιθεώρησης Ν. Ηλείας.
      Ο Υπουργός
      Δ. ΑΒΡΑΜΟΠΟΥΛΟΣ»
      7. Στην με αριθμό 13380/31-7-06 ερώτηση του Βουλευτή  κ. Δημητρίου Κουσελά δόθηκε με το υπ’ αριθμ. Γ.Π.94066/21-8-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 13380/31-7-2006 ερώτηση που κατατέθηκε στη Βουλή από το Βουλευτή κ. Δ. Κουσελά με θέμα «Συνέχιση Προγράμματος Βοήθεια στο Σπίτι», σας γνωρίζουμε τα εξής:
      Η εξασφάλιση και συνέχιση χρηματοδότησης των προγραμμάτων είναι αρμοδιότητα της Ειδικής Υπηρεσίας Διαχείρισης της οικείας Περιφέρειας και του Υπουργείου Απασχόλησης και Κοινωνικής Προστασίας, όπου και διαβιβάζεται η εν λόγω ερώτηση.
      Τέλος, σας γνωρίζουμε ότι το Υπουργείο Υγείας και Κοινωνικής Αλληλεγγύης σύμφωνα με την παρ. 2, του άρθρου 5 του Ν. 2860/2000 έχει διατυπώσει τη σύμφωνη γνώμη για τη συνέχιση προγραμμάτων «Βοήθεια στο Σπίτι» στην Πελοπόννησο με το αρ. Πιβ/ΓΠ88781/3-8-2006 έγγραφό του.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      8. Στην με αριθμό 13410/3-8-06 ερώτηση των Βουλευτών κυρίων Παναγιώτη Κοσιώνη και Λιάνας Κανέλλη δόθηκε με το υπ’ αριθμ. 95514/23-8-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 13410/3.8.2006 ερώτηση που κατατέθηκε στη Βουλή από τους Βουλευτές κ.κ. Π. Κοσιώνη και Λ. Κανέλλη, με θέμα: «Αναδρομική υπαγωγή των αποκλειστικών νοσοκόμων στην ασφάλιση του Ι.Κ.Α., για το διάστημα 1991 - 1996», σας γνωρίζουμε ότι τα στοιχεία θα σας υποβληθούν από το συνερωτώμενο Υπουργείο Απασχόλησης και Κοινωνικής Προστασίας.
      Ο Υφυπουργός
      Α. ΓΙΑΝΝΟΠΟΥΛΟΣ»
       9. Στην με αριθμό 11580/8-6-06 ερώτηση του Βουλευτή κ. Νικολάου Νικολόπουλου, δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./842/20-6-06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 11580/08.06.2006 ερώτηση του Βουλευτή κ. Νικόλαου Νικoλόπoυλoυ, σας γνωρίζουμε τα εξής:
      Τα κτίρια, τα οποία βρίσκονται κατά μήκος της δυτικής πλευράς της πλατείας Αγίου Γεωργίου στην Πάτρα, εντάσσονται στο όριο του κηρυγμένου αρχαιολογικού χώρου της περιοχής (ΥΑ ΥΠ.ΠΟ./ΑΡΧ/Α 1/Φ43/53824/2777πε/16.2.2001, ΦΕΚ 231/6.3.2001), ο οποίος ορίζεται από τις οδούς Παντανάσσης, Γ. Ρούφου, Μητρ. Νεοφύτου, Σωτηριάδου, κλίμακες οδού Αγίου Νικολάου, Αγίου Γεωργίου -25ης Μαρτίου-, Ερισσού, προέκτασης Ερισσού -μεταξύ Αλ. Υψηλάντου και Καραϊσκάκη- και Παντανάσσης, για λόγους προστασίας των δύο σημαντικότατων Ρωμαϊκών Μνημείων και συγκεκριμένα του Ωδείου - Θεάτρου και του Αμφιθεάτρου - Σταδίου, καθώς και των σωζόμενων αρχαίων αναλημμάτων στην περιοχή Γεντί - Αγά και του άμεσου περιβάλλοντός τους.
      Στο τμήμα της πόλης των Πατρών που περικλείεται μεταξύ των οδών Καραϊσκάκη-Παντανάσσης, Αγίου Γεωργίου και Ερισσού, εγκρίθηκε με την ΥΑ ΥΠΠΕ/Φ41/63895πε/6.6.1984 η αναγκαστική απαλλοτρίωση «για την προστασία, συντήρηση και ανάδειξη του υπάρχοντος εκεί σημαντικότατου οικοδομικού συγκροτήματος της Ρωμαιοκρατίας.
      Με την ΥΑ ΥΠ.ΠΟ./ΑΠΑΛΛ/Φ04β-219/1095/38197/7.8.1992 το ακίνητο επί της οδού Αγίου Γεωργίου 84 στην Πάτρα παραχωρήθηκε στην 6η Εφορεία Βυζαντινών Αρχαιοτήτων για στέγαση των γραφείων της.
      Με την ΥΑ ΥΠ.ΠΟ./ΑΠΑΛΛ/Φ41-17/93904/1147/18.11.2005 ο υπεράνω του ισογείου όροφος του ακινήτου παραχωρήθηκε προς χρήση στην «Επιστημονική Επιτροπή του έργου Ανάδειξης Αρχαιολογικού Χώρου Παλαιομονάστηρου Δήμου Ρίου Νομού Αχαΐας, για την στέγαση των γραφείων της.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      10. Στην με αριθμό 11105/25-5-06 ερώτηση του Βουλευτή κ. Βασιλείου Οικονόμου, δόθηκε με το υπ’ αριθμ. Β13-315(ΠΛΟ)/21-6-06 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της με αρ. πρωτ. 11105/25.5.06 ερώτησης του βουλευτή κ. Β. Οικονόμου, σχετικά με το ανωτέρω θέμα, σας διαβιβάζουμε το με αρ. πρωτ. Π/426/176/13.6.06 έγγραφο του Προέδρου της Ελληνικής Επιτροπής Ατομικής Ενέργειας (ΕΕΑΕ), με το οποίο δίδονται τα ζητούμενα στην ερώτηση στοιχεία.
      Ο Υφυπουργός
      ΙΩΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      11. Στην με αριθμό 11371/2.6.06 ερώτηση του Βουλευτή κ. Κωνσταντίνου Καΐσερλη δόθηκε με το υπ’ αριθμ. 1058005/1160/22-6-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθμ. 11371/12.6.06 ερώτησης, που κατέθεσε ο Βουλευτής κ. Κων/νος Καΐσερλης αναφορικά με την ίδρυση και λειτουργία πύλης εισόδου και εξόδου στο Καστελόριζο, σας γνωρίζουμε ότι, όπως είναι γνωστό, με τις διατάξεις του ΠΔ 320/30.9.94 (ΦΕΚ 167/Α), το λιμάνι Μεγίστης Καστελόριζου έχει θεσμοθετηθεί ως συνοριακό σημείο διέλευσης (πύλη εισόδου-εξόδου).
      Προς την κατεύθυνση εφαρμογής του ανωτέρω ΠΔ, το Υπουργείο μας στον υπό έκδοση νέο Οργανισμό των Περιφερειακών Τελωνειακών Υπηρεσιών, αναβαθμίζει το Τοπικό Τελωνειακό Γραφείο Μεγίστης που λειτουργεί μέχρι σήμερα σύμφωνα με τις διατάξεις του άρθρου 101 παρ. 5 του ΠΔ 551/88 (ΦΕΚ 257/Α), σε τελωνείο Γ' Τάξης, με αυξημένες αρμοδιότητες, το οποίο και θα στελεχώσει με το αναγκαίο προσωπικό.
      Όσον αφορά τέλος στο θέμα των υποδομών, σας γνωρίζουμε ότι αυτό είναι αρμοδιότητα του φορέα που διαχειρίζεται τις εγκαταστάσεις του λιμανιού.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      12. Στην με αριθμό 11525/7.6.06 ερώτηση του Βουλευτή κ. Κωνσταντίνου Μαρκόπουλου δόθηκε με το υπ’ αριθμ. 1058010/1175/22-6-06 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ.πρωτ. 11525/7-6-06 ερώτησης που κατέθεσε ο Βουλευτής κ. Κώστας Μαρκόπουλος σχετικά με το ανωτέρω θέμα, σας γνωρίζουμε τα εξής:
      Η εταιρεία ΒΙΟΜΑΓΝ ΑΜΕΤΒΕ κηρύχθηκε σε κατάσταση πτώχευσης με την αρ.137/20.01.2000 απόφαση του Πολυμελούς Πρωτοδικείου Αθηνών.
      Σύμφωνα με τα σχετικά άρθρα του Εμπορικού Νόμου, η διοίκηση της πτωχευτικής περιουσίας ανατέθηκε σε σύνδικο, οι εργασίες δε της πτώχευσης και η διαχείριση αυτής τελούν υπό την επιτήρηση του εισηγητή δικαστή, τακτικού μέλους του πτωχευτικού δικαστηρίου, με την άδεια του οποίου εν προκειμένω εκποιούνται τα περιουσιακά στοιχεία της εταιρείας από τον σύνδικο της εν λόγω πτώχευσης προς ικανοποίηση των απαιτήσεων του Δημοσίου και των λοιπών πιστωτών.
      Σημειωτέον ότι ο σύνδικος αφού δώσει λόγο της διαχείρισης αυτού, μπορεί να λάβει αντιμισθία, της οποίας το ποσόν ορίζει το δικαστήριο με βάση την έκθεση του εισηγητή.
      Ο Υφυπουργός
      ΑΝΤΩΝΙΟΣ ΜΠΕΖΑΣ»
      13. Στην με αριθμό 12254/27-6-06 ερώτηση της Βουλευτού κ Τόνιας Αντωνίου δόθηκε με το υπ’ αριθμ. Β-1377/18-7-06 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 12254/27-6-2006 που κατέθεσε στη Βουλή η Βουλευτής κ. Τόνια Αντωvίου , σχετικά με την ακύρωση και αποζημίωση του αναδόχου της σύμβασης 496/05 του έργου: «Υπολειπόμενες εργασίες για την ολοκλήρωση της σήραγγας Καλλιδρόμου, των χωματουργικών και λοιπών έργων για τη νέα Σ.Γ. Τιθορέας-Λιανοκλαδίου, τμήμα από Σ.Σ. Τιθορέας ΧΛΜ 0+000 έως ΧΛΜ 19+000», σας διαβιβάζουμε το με αριθμό 84450/5-7-2006 έγγραφο της ΕΡΓΑ ΟΣΕ Α.Ε., και τα συνημμένα του, με τα οποία παρέχονται στοιχεία και πληροφορίες σχετικά για το θιγόμενο θέμα.
     Ο Υπουργός
     ΜΙΧΑΛΗΣ Κ. ΛΙΑΠΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      14. Στην με αριθμό 12803/12-7-06  ερώτηση του Βουλευτή κ. Γεώργιου Παπαγεωργίου δόθηκε με το υπ’ αριθμ. Δ6/Φ38/οικ.15206/21-7-06 έγγραφο από τον Υπουργό Ανάπτυξης η ακόλουθη απάντηση:
     «Σε απάντηση της παραπάνω ερώτησης θέτουμε υπόψη σας ότι με την απόφαση του τότε Υπουργού Aνάπτυξης κ. Α. Τσοχατζόπουλου είχε χορηγηθεί στην εταιρία ΑΙΟΛΙΚΗ ΚΑΝΔΗΛΙΟΥ ΑΝΩΝΥΜΗ ΕΤΑΙΡΕΙΑ ΠΑΡ ΑΓΩΓΗΣ ΚΑΙ ΔΙΑΘΕΣΗΣ ΗΛΕΚΤΡΙΚΗΣ ΕΝΕΡΓΕΙΑΣ η Δ6/Φ17.672/3832/30.5.2003 άδεια παραγωγής ηλεκτρικής ενέργειας από αιολικό πάρκο συνολικής εγκατεστημένης ισχύoς 39,95 MW στη θέση Κέδρος-Χονδρή Ράχη του Δημοτικου Διαμερίσματος Πηλίου του Δήμου Κηρέως Ευβοίας με την αναβλητική αίρεση σύνδεσης στο εθνικό σύστημα μεταφοράς ηλεκτρικής ενέργειας μετά την προγραμματισμένη επέκταση/ενίσχυση του δικτύου Εύβοιας-Κυκλάδων.
     Για την προκαταρκτική περιβαλλοντική εκτίμηση και αξιολόγηση του εν λόγω έργου εκδόθηκε η θετική γνωμοδότηση του Γενικού Διευθυντή Περιφέρειας Στερεάς Ελλάδος 5567/04/19.1.2005 και ήδη εκκρεμεί αίτημα της ανωτέρω εταιρίας για έγκριση των περιβαλλοντικών όρων του έργου. Η ικανοποίηση της απαίτησης δημοσιότητας προβλέπεται στο πλαίσιο της εν λόγω διαδικασίας μετά τη συντέλεση της οποίας θα κινηθεί η διαδικασία έκδοσης άδειας εγκατάστασης από την αρμόδια Υπηρεσία της ίδιας Περιφέρειας.
     Κατά την εν γένει αδειοδοτική διαδικασία του έργου δεν έχουν περιέλθει σε γνώση του Υπουργείου Ανάπτυξης παραβιάσεις διατάξεων της κείμενης νομοθεσίας που θα μπορούσαν να αποτελέσουν σύννομη βάση για ανάκληση πράξεων της διοίκησης και συνακόλουθα ματαίωσης επενδυτικής προσπάθειας που συνάδει με την πολιτική ευρείας διείσδυσης των ΑΠΕ που εκφράζεται και με τον πρόσφατα ψηφισθέντα Ν. 3468/2006 (ΦΕΚ Α΄129).
     Ο Υπουργός
     ΔΗΜΗΤΡΙΟΣ ΣΙΟΥΦΑΣ»
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, ο Βουλευτής Αχαϊας κ. Νικολόπουλος ζητά άδεια ολιγοήμερης απουσίας στο εξωτερικό, στις 12 και 13 Σεπτεμβρίου 2006.
      Η Βουλή εγκρίνει; 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τη ζητηθείσα άδεια. 
      ΠΡΟΕΔΡΕΥΩΝ (Σωτήρης Χατζηγάκης):Κυρίες και κύριοι συνάδελφοι, εισερχόμαστε στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 961/7.9.2006 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Αντωνίας Αντωνίου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την ανακοίνωση των στοιχείων ανεργίας για το Νομό Φθιώτιδας. 
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, είχα ζητήσει να προηγηθεί η επίκαιρη ερώτηση του κ. Αλαβάνου. 
      ΠΡΟΕΔΡΕΥΩΝ (Σωτήρης Χατζηγάκης): Μου είπαν ότι είχατε συνεννοηθεί αμέσως μετά να γίνει η δική σας.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ναι, κύριε Πρόεδρε, αλλά με τη δύναμη που διαθέτει η κ. Γιαννάκου με έπεισε. 
      ΠΡΟΕΔΡΕΥΩΝ (Σωτήρης Χατζηγάκης): Οι δυνάμεις οι δικές σας ας μη συμπαρασύρουν και να μην ισοπεδώνουν και τον Πρόεδρο της συνεδρίασης. 
      Συμφωνεί η Βουλή να προηγηθεί η επίκαιρη ερώτηση του κ. Αλαβάνου;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Η Βουλή συνεφώνησε.
      Θα συζητηθεί η τρίτη με αριθμό 962/7.9.2006 επίκαιρη ερώτηση του Προέδρου του Συνασπισμού Ριζοσπαστικής Αριστεράς κ. Αλεξάνδρου Αλαβάνου προς την Υπουργό Εθνικής Παιδείας και Θρησκευμάτων σχετικά με τις προθέσεις του Υπουργείου για την αναθεώρηση του βαθμολογικού ορίου εισαγωγής στην Τριτοβάθμια Εκπαίδευση κ.λπ..
      Η επίκαιρη ερώτηση του κ. Αλαβάνου έχει ως εξής:
      «Ισχυρό πλήγμα κατά της τριτοβάθμιας εκπαίδευσης και των νέων έχει προκαλέσει η απόφαση της Κυβέρνησης να ισχύσει τη φετινή χρονιά το βαθμολογικό όριο εισαγωγής του δέκα. Όπως προκύπτει από τα επίσημα στοιχεία 18.768 θέσεις έμειναν κενές σε ΑΕΙ και ΤΕΙ και μεγάλος αριθμός τμημάτων κυρίως στα περιφερειακά ΤΕΙ θα οδηγηθούν στην κατάργησή τους.
      Ο αποκλεισμός χιλιάδων νέων από τη συνέχιση των σπουδών τους πέρα από το τεράστιο κοινωνικό πρόβλημα που δημιουργεί για τους ίδιους και τις οικογένειές τους, καταδεικνύει με σαφήνεια ότι την κύρια ευθύνη φέρνει το εκπαιδευτικό σύστημα και αποκαλύπτει την πλήρη έλλειψη ευαισθησίας της Κυβέρνησης.
      Μπροστά στο τεράστιο πρόβλημα που έχει δημιουργηθεί και τις ευρύτατες αντιδράσεις των ενδιαφερομένων της εκπαιδευτικής κοινότητας και της κοινωνίας, ερωτάται η κυρία Υπουργός Εθνικής Παιδείας και Θρησκευμάτων:
      Θα προχωρήσει κατεπειγόντως η Κυβέρνηση σε αναθεώρηση των αποφάσεών της και σε κάλυψη των κενών θέσεων των Α.Ε.Ι. και Τ.Ε.Ι. καταργώντας τη βαθμολογική βάση του δέκα, ώστε να μπορέσουν οι χιλιάδες νέοι που αποκλείστηκαν από την τριτοβάθμια εκπαίδευση να συνεχίσουν τις σπουδές τους και να μην οδηγηθούν όμηροι είτε σε σχολές του εξωτερικού είτε στα πάσης φύσεως ιδιωτικά εκπαιδευτήρια που λειτουργούν με ανεξέλεγκτες συνθήκες στη χώρας μας;»
      Η Υπουργός Παιδείας κ. Μαριέττα Γιαννάκου έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, η ίδια ερώτηση είχε επανυποβληθεί και είχε δοθεί απάντηση. Κύριε Πρόεδρε του Συνασπισμού, με γνωρίζετε αρκετά χρόνια για να γνωρίζετε ότι δεν μεταβάλω την πολιτική, αλλά ούτε και αυτή η Κυβέρνηση μπορεί να τη μεταβάλει κάτω από πιέσεις. Η απόφαση για το δέκα (10) υπακούει σε συγκεκριμένους όρους, προϋποθέσεις και κριτήρια που ισχύουν σε όλο τον κόσμο. 
      Άλλωστε, το βαθμολογικό όριο και οι εξετάσεις δεν έχουν μόνο χαρακτήρα επιλογής -οι ολιγότεροι σε σχέση με τους περισσότερους υποψηφίους- αλλά έχει και καθαρώς διαπιστωτικό χαρακτήρα. Η μέχρι σήμερα πορεία έχει αποδείξει ότι ελάχιστοι τελείωναν τις σπουδές τους. Αν ξεκινάτε από την αντίληψη ότι όλοι οι άνθρωποι θα κάνουν περίπου το ίδιο ή θα μπουν στα Τ.Ε.Ι. ή στα Πανεπιστήμια, ίσως έχουμε διαφορετική αντίληψη εκεί. Στο σκέλος της ερώτησής σας που αφορά στο ότι θα πάνε κάπου αλλού, θέλω να σας πω ότι κανείς πια ούτε στις υποψήφιες χώρες της Ευρώπης δεν μπορεί να πάει κάπου αλλού, χωρίς συγκεκριμένες προϋποθέσεις υπό την έννοια ότι για τις χώρες της Ευρωπαϊκής Ένωσης χρειάζεται International Baccalaureat ή τα GCES  στις δε χώρες, όπως η Ρουμανία και η Βουλγαρία, χρειάζονται πια προϋποθέσεις.
      Το Υπουργείο έχει δώσει εναλλακτικές επιλογές με τα ΕΠΑ.Λ. τα οποία είναι ισότιμα των Ενιαίων Λυκείων, πρωτοβουλίες που λαμβάνονται για την αναβάθμιση των Ι.Ε.Κ., δίνουν πάρα πολλές λύσεις. Επίσης, το νομοθετικό πλαίσιο για τη δια βίου μάθηση και κατάρτιση που περάσαμε πέρυσι, δίνει την ευκαιρία σε όλους, σε διαφορετικά χρονικά διαστήματα της ζωής τους, να αποκτήσουν τις αναγκαίες γνώσεις.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ορίστε, κύριε Πρόεδρε, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος του Συνασπισμού Ριζοσπαστικής Αριστεράς): Κυρία Υπουργέ, την ερώτηση την είχα καταθέσει πριν, την καταθέτω τώρα που υπάρχουν δεκαοκτώ χιλιάδες οικογένειες  που τις καταδικάσατε σε αγωνία και θα την καταθέτω κάθε φορά. Εμείς, ο Συνασπισμός Ριζοσπαστικής Αριστεράς, έχουμε την άποψη ότι στα παιδιά πρέπει να δίνουμε και μία και δύο και τρεις και τέσσερις ευκαιρίες.  
      Θέλω να πω ότι είναι αυθαίρετο αυτό που κάνετε και είναι έξω και από τη δική σας νομιμότητα, διότι τα παιδιά αυτά έχουν προβιβαστεί, έχουν πάρει πάνω από δέκα (10) για να πάρουν το απολυτήριο του Λυκείου. Εκεί δίνονται οι προαγωγικές εξετάσεις. Οι άλλες εξετάσεις είναι κατατακτήριες, δηλαδή, ποιοι θα μπουν σε ποιες σχολές. 
      Θα σας ρωτήσω το εξής και απαντήστε μου. Με τη λογική σας, εάν έπιαναν πάνω από δέκα (10) στις εξετάσεις παραπάνω μαθητές, πάνω από τις θέσεις που έχετε κανονίσει στα πανεπιστήμια, θα έμπαιναν; Εάν έπαιρναν πάνω από δέκα (10) παραπάνω μαθητές, όπως γινόταν τόσα χρόνια πριν, θα έμπαιναν στα πανεπιστήμια; Όχι! Για ποιο λόγο εφαρμόζεται μόνο προς τη μία κατεύθυνση; 
      Επίσης, θέλω να σας πω το εξής: Η συντριπτική πλειονότητα όσων δεν πήραν βάση δέκα (10) και έχουν απολυτήριο, έχει το δικαίωμα –το ξέρετε πολύ καλά- να γραφτεί σε πολλά πανεπιστήμια ξένα και σε μερικά καλά. Έχουν τη δυνατότητα να γραφτούν στα κέντρα ελευθέρων σπουδών που λειτουργούν εδώ και τα οποία συνεργάζονται με ξένα πανεπιστήμια, αλλά δεν έχουν τη δυνατότητα να γραφτούν σε ΑΕΙ ή ΤΕΙ της χώρας μας. Τους αφαιρείτε αυτή τη δυνατότητα. Έχουν τη δυνατότητα να γραφτούν αλλού, δεν έχουν όμως τα χρήματα.
      Εδώ πιστεύω ότι είναι το κλειδί. Ουσιαστικά έχετε στα χέρια σας ένα κλειδί με το οποίο αποφασίζετε πόσοι θα εγγραφούν και πόσοι δεν θα εγγραφούν στα πανεπιστήμια, διότι ποιοι θα πάρουν πάνω και ποιοι κάτω από δέκα (10) στις εξετάσεις αυτές, εξαρτάται από τη δυσκολία των θεμάτων. Εάν με ρωτήσετε πόσο κάνει 1 συν 3, ελπίζω ότι θα σας απαντήσω σωστά. Εάν με ρωτήσετε, όμως, τη βάση του 3.223, δεν ξέρω να το απαντήσω. Με αυτό τον τρόπο καθορίζετε –από εσάς εξαρτάται- πόσοι θα περάσουν και πόσοι θα κοπούν, από τη δυσκολία των θεμάτων που χειρίζεστε. 
      Σε μια συνάντηση με την ΟΛΜΕ που είχα πριν από λίγες μέρες, μου είπαν ότι από τις πρώτες έρευνες που έχουν κάνει, αποκλείονται σε μεγάλη πλειοψηφία παιδιά από απομακρυσμένες αγροτικές περιοχές της περιφέρειας και από τις υποβαθμισμένες εργατικές συνοικίες των μεγάλων πόλεων. Είναι μια ταξική επιλογή, είναι μια επιλογή ενάντια στα παιδιά, είναι μια επιλογή για να εξοικονομήσετε πόρους, είναι μια επιλογή που οδηγεί τα παιδιά στο ξένο πανεπιστήμιο, στην ιδιωτική εκπαίδευση, που οδηγεί την οικογένεια να πληρώνει γι’ αυτούς, ή τα παιδιά στις καφετέριες. Για κάθε σχολή που κλείνετε, θα πρέπει να έχουμε στο μυαλό μας πως θα ανοίξει ένα γραφείο του ΟΚΑΝΑ. 
      Σας καλώ και θα συνεχίσω να σας καλώ να αναστείλετε τη δράση αυτού του μέτρου.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης):  Ευχαριστώ, κύριε Πρόεδρε.
      Η κυρία Υπουργός έχει το λόγο.
      ΜΑΡΙΕΤΤΑ ΓΙΑΝΝΑΚΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, ο κ. Αλαβάνος βλέπει το δέντρο, αλλά δεν βλέπει το δάσος. Με αυτή τη λογική που αναπτύξατε, έπρεπε να  είχατε ζητήσει κατάργηση των εξετάσεων, ελεύθερη πρόσβαση των πάντων στα πανεπιστήμια και σε όσο αριθμό ήταν δυνατόν.
      Δεν θέλετε να δείτε αυτό που τα ίδια τα Τ.Ε.Ι. λένε και προτείνουν, γιατί εάν δεν είχε φθάσει το μαχαίρι στο κόκαλο δεν θα το έκαναν. Δεν θέλετε να δείτε ότι στο παρελθόν έγινε ένα πλήθος τμημάτων χωρίς καν περιεχόμενο σπουδών. Γνωρίζετε ή όχι ότι η Κυβέρνηση αυτή έφτιαξε το περιεχόμενο σπουδών των τμημάτων; Εσείς λέτε Ανώτατη Εκπαίδευση αυτά, τα οποία δεν είχαν περιεχόμενο σπουδών; Δεν βλέπετε την πραγματικότητα, δηλαδή, ότι τα Ανώτατα Εκπαιδευτικά Ιδρύματα της χώρας λειτουργούν στο πλαίσιο ενός ευρωπαϊκού και παγκόσμιου συστήματος ανώτατης εκπαίδευσης και για το λόγο αυτό, πρέπει να αναβαθμιστούν και να τηρούν υψηλές, διεθνώς αποδεκτές, προδιαγραφές.
     Κύριε Αλαβάνο, έχετε την πολιτική σας αντίληψη και εγώ τη σέβομαι πάρα πολύ. Και εμείς το ίδιο. Περί τα ταξικής επιλογής και τα υπόλοιπα δεν στέκουν, δεν είναι σοβαρά, δεν ανταποκρίνονται στην πραγματικότητα. Καταλαβαίνω ότι είναι μια ευκαιρία για σας. Αλλά θέλω να σας πω ότι ούτε στη συνείδηση της κοινωνίας αυτό περνάει. Και όσο αφορά εμένα προσωπικά, στην πολιτική ηγεσία του Υπουργείου Παιδείας όσες φορές και να καταθέσετε την ερώτηση, όσες επιθέσεις και να κάνετε, θα προτιμήσω το δύσκολο δρόμο και μακρύ δρόμο μιας ποιοτικής δουλειάς που πρέπει να γίνει για το πραγματικό μέλλον των παιδιών και όχι για τις ευαισθησίες ή τον ΟΚΑΝΑ.
     Αυτά που είπατε για τον ΟΚΑΝΑ, τουλάχιστον σε μένα δεν έπρεπε να τα πείτε.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Γιαννάκου.
     Θα συζητηθεί τώρα η πρώτη με αριθμό 961/7.9.2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αντωνίας Αντωνίου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την ανακοίνωση των στοιχείων ανεργίας για το Νομό Φθιώτιδας κ.λπ..
     Το περιεχόμενο της επίκαιρης ερώτησης της κυρίας συναδέλφου έχει ως εξής:
     «Σε δημοσίευμα της εφημερίδας ΗΜΕΡΗΣΙΑ (8.7.2006) αναφέρεται ότι σύμφωνα με στοιχεία της Εθνικής Στατιστικής Υπηρεσίας, ο Νομός Φθιώτιδας παρουσιάζει το χαμηλότερο ποσοστό ανεργίας στην Ελλάδα με 6%! Την ίδια στιγμή όμως το μεγαλύτερο πρόβλημα που απασχολεί τους πολίτες της Φθιώτιδας είναι το πρόβλημα της ανεργίας, το οποίο μάλιστα επιδεινώνεται διαρκώς, εφόσον κλείνουν επιχειρήσεις στο νομό και δεν γίνονται σημαντικές επενδύσεις. Για το λόγο αυτό, η ίδια η Κυβέρνηση έχει σπεύσει να ανακοινώσει ενισχυμένη διάθεση πόρων από το Κοινωνικό Ταμείο. Με δεδομένο ότι αυτό συνιστά μια τεράστια αντίφαση, δηλαδή να θεωρείται ότι η Φθιώτιδα έχει τη χαμηλότερη ανεργία στην Ελλάδα και ταυτόχρονα να λαμβάνει ενισχυμένη χρηματοδότηση από το Κοινωνικό Ταμείο για την αντιμετώπιση της ανεργίας και με δεδομένο επίσης ότι για το ίδιο ζήτημα κατατέθηκε η 12821/12.7.2006 ερώτηση προς τον Υπουργό Οικονομίας και Οικονομικών, η οποία παραμένει αναπάντητη.
     Ερωτώνται οι κύριοι Υπουργοί:
     1. Με ποιο τρόπο έγινε η καταγραφή των ανέργων; Στον υπολογισμό της ανεργίας συμπεριλαμβάνονται και οι άνεργοι ή οι υπολογισμοί έγιναν χωρίς αυτούς;
     2.Πώς είναι δυνατόν η Κυβέρνηση να ανακοινώνει ποσοστό ανεργίας 6% και ταυτόχρονα να ανακοινώνει ενίσχυση των πόρων από το Κοινωνικό Ταμείο για την αντιμετώπιση της ανεργίας;»
     Στην επίκαιρη ερώτηση της κ. Αντωνίου θα απαντήσει ο Υφυπουργός Απασχόλησης και Κοινωνικής Προστασίας κ. Γιακουμάτος. 
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία συνάδελφε, για τα στοιχεία της ανεργίας και της απασχόλησης υπάρχουν τρεις πηγές ώστε να μπορέσουμε να τα καταγράψουμε. Πρώτον, είναι η Εθνική Στατιστική Υπηρεσία. Δεύτερον, είναι το Παρατηρητήριο Απασχόλησης. Και τρίτον, είναι η EUROSTAT.
     Η μεν Εθνική Στατιστική Υπηρεσία αντλεί τα στοιχεία από την τριμηνιαία έρευνα εργατικού δυναμικού. Η έρευνα αυτή της Στατιστικής Υπηρεσίας είναι σχεδιασμένη ώστε να προσφέρει αξιόπιστες εκτιμήσεις για το ποσοστό της απασχόλησης σε επίπεδο περιφέρειας.
     Γι’ αυτό, κυρία Αντωνίου, ποτέ δεν δημοσιεύει και δεν ανακοινώνει σε επίπεδο νομού η Εθνική Στατιστική Υπηρεσία, γιατί είναι μικρό το δείγμα και εμπεριέχει το ποσοστό του λάθους και συνεπώς είναι λάθος εκτίμηση. Γι’ αυτό έχουμε πάντα ανακοίνωση σε επίπεδο περιφέρειας.
     Έχω πει σε επερώτηση των συναδέλφων του ΠΑ.ΣΟ.Κ. ότι το Παρατηρητήριο Απασχόλησης, η Π.Α.Ε.Π., είναι ένα εργαλείο πολύ χρήσιμο στον ΟΑΕΔ, όπου καταμετρά την εγγεγραμμένη ανεργία. Η Π.Α.Ε.Π. στεγάζεται εδώ στην Αθήνα.
     Έχω παρακαλέσει και θα έλεγα ακόμη, έχω προκαλέσει και το ΠΑ.ΣΟ.Κ. πολλές φορές να επισκεφθείτε την Π.Α.Ε.Π..
      Να δείτε ότι εφαρμόζουμε το πρόγραμμα, το οποίο εσείς είχατε αγοράσει το 2001. Με την ίδια μέθοδο κάνουμε τη μέτρηση. Με τους ίδιους ανθρώπους κάνουμε τη μέτρηση. Αν μη τι άλλο, αυτοί οι άνθρωποι είναι επαγγελματίες, είναι πάρα πολύ καλοί συνεργάτες της Π.Α.Ε.Π. και δεν είναι «δικοί» μας, για να μην νομίζετε ότι εμείς αλλάξαμε κάτι. Θα παρακαλούσα λοιπόν, κυρία Αντωνίου, να επισκεφθείτε την Π.Α.Ε.Π..
      Τι λέει η Π.Α.Ε.Π., η οποία κάνει αξιόπιστες μετρήσεις; Για το Νομό Φθιώτιδας λέει ότι τον μήνα Απρίλιο του 2004, που ανέλαβε αυτή η Κυβέρνηση, οι άνεργοι ήταν 9.429. Τον Ιούλιο του 2006 οι άνεργοι είναι 6.697, δηλαδή μείον 14,75%. Αυτή είναι η πραγματικότητα, αυτά είναι τα στοιχεία της ανεργίας.
      Επειδή υπάρχει μια πάρα πολύ μεγάλη σπέκουλα όταν πέφτει η ανεργία –και είναι σε πτωτική τάση- και σε κάποιους δεν αρέσει για αντιπολιτευτικούς λόγους, αρχίζουμε να απαξιώνουμε τους θεσμούς. Η Π.Α.Ε.Π. είναι ένας θεσμός, η οποία λειτουργεί εδώ και χρόνια αξιόπιστα.
      Όσον αφορά το Γ΄ Κοινοτικό Πλαίσιο Στήριξης, για τους κοινοτικούς πόρους έχετε ένα λάθος. Η Στερεά Ελλάδα από το Υπουργείο Οικονομίας ξεπέρασε προκαθορισμένα επίπεδα ανάπτυξης και μπαίνει σε μια μεταβατική στήριξη. Η ενίσχυσή τους λοιπόν από τα ιδιωτικά ταμεία μειώνεται, μειώνεται όμως βαθμιαία ώστε να αυξάνονται οι εθνικοί πόροι. 
      Αυτό που λέτε «αυξημένη χρηματοδότηση» δεν ισχύει. Με την τρίτη εγκύκλιο που έστειλε το ΕΠΥΟ, κατά κανόνα το ποσοστό χρηματοδότησης είναι 85% κοινωνικοί πόροι και 15% εθνικοί πόροι. Ειδικά στις περιφέρειες που είναι fastening, όπως είναι η Στερεά Ελλάδα, προβλέπεται ποσοστό 35% εθνική χρηματοδότηση. Άρα λοιπόν, δεν αυξάνονται τα χρήματα από το κοινωνικό πακέτο, αυξάνεται η εθνική χρηματοδότηση γιατί μπήκε σ’ ένα άλλο μεταβατικό στάδιο ανάπτυξης. Νομίζω λοιπόν, ότι αδικείτε και την Π.Α.Ε.Π. και την Εθνική Στατιστική Υπηρεσία. 
      Είτε το θέλετε είτε όχι αυτή είναι η πραγματικότητα, έχουμε μια πτωτική τάση της ανεργίας, μια τάση όμως που δεν μας κάνει υπερήφανους. Η ανεργία δεν βρίσκεται εκεί που θέλουμε και εκεί που θα έπρεπε να είναι. Βρίσκεται ακόμα σε υψηλά επίπεδα, όμως παλεύουμε.
      Γιατί σας το λέμε αυτό; Ελάτε και σεις να βοηθήσετε στο Παρατηρητήριο Εργασίας, στις πολιτικές απασχόλησης, διότι εμείς θέλουμε να είναι η πολιτική μας σε καλό δρόμο για να έχουμε ακόμη περισσότερη μείωση της ανεργίας. Αυτός είναι ο στόχος.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
      Ορίστε, κυρία Αντωνίου, έχετε το λόγο.
      ΤΟΝΙΑ ΑΝΤΩΝΙΟΥ: Ευχαριστώ, κύριε Πρόεδρε.
      Κύριε Υπουργέ, δυστυχώς δεν απαντήσατε στην επίκαιρη ερώτησή μου. Αναγκάστηκα να έρθω σήμερα στη Βουλή να σας θέσω το ερώτημα αν συμφωνείτε με τα στοιχεία της Εθνικής Στατιστικής Υπηρεσίας, η οποία θεωρεί ότι η Φθιώτιδα είναι ο Νομός με τη μικρότερη ανεργία, στο επίπεδο του 6%. Είχα κάνει ερώτηση μέσω του Κοινοβουλευτικού Ελέγχου, αλλά δεν μου απαντήσατε. Σήμερα κάνω επίκαιρη ερώτηση στη Βουλή για να μου απαντήσετε και δυστυχώς πάλι δεν μου είπατε τίποτα.
      Δεν μου είπατε αν εσείς συμφωνείτε με τα στοιχεία της Εθνικής Στατιστικής Υπηρεσίας, ότι ο Νομός Φθιώτιδας είναι ο νομός με τη μικρότερη ανεργία. Επίσης, πρέπει να σας ενημερώσω, κύριε Υπουργέ, ότι το Κοινωνικό Ταμείο στο Γ΄ Κοινοτικό Πλαίσιο Στήριξης είχε 38.000.000 ευρώ για τη Στερεά Ελλάδα. Τώρα πρέπει να σας πω, κύριε Υπουργέ, ότι η Στερεά Ελλάδα εντάσσεται στο Στόχο 2 για το Δ΄ Κοινοτικό Πλαίσιο Στήριξης, και αυτό λόγω στατιστικής και όχι πραγματικής σύγκλισης. Το γνωρίζει μάλιστα και η Κυβέρνησή σας.
      Αυτήν τη στιγμή η Στερεά Ελλάδα θεωρείται από τις πιο πλούσιες περιφέρειες στην Ευρώπη, η πιο πλούσια περιφέρεια στην Ελλάδα. Αυτό δημιουργεί τεράστιο πρόβλημα για την ανάπτυξη στο νομό μας και την αντιμετώπιση, και στο επίπεδο των νομών και στο επίπεδο της περιφέρειας της ανεργίας. 
      Το Κοινωνικό Ταμείο για το Δ΄ Κοινοτικό Πλαίσιο Στήριξης θα δώσει, λόγω του ότι είμαστε στο Στόχο 2, 100.000.000 ευρώ. Οι πόροι θα αυξηθούν, αλλά αυτό δεν σημαίνει τίποτα, όταν βλέπουμε ότι -με τα δικά σας στοιχεία, τα υπεύθυνα- η Φθιώτιδα έχει 6% ανεργία. Εγώ λοιπόν, πάρα πολύ επιφυλάσσομαι για το πώς θα έρθουν οι υπηρεσίες και οι τεχνοκράτες και θα πουν «εκεί θα κάνουμε ολοκληρωμένο πρόγραμμα παρέμβασης για την αντιμετώπιση της ανεργίας».
      Ζητώ από την Κυβέρνηση να μου πει αν συμφωνεί ότι η Φθιώτιδα έχει το χαμηλότερο ποσοστό ανεργίας. Κύριε Υπουργέ, ήσασταν την προηγούμενη εβδομάδα στη Φθιώτιδα, είδατε τους κοινωνικούς φορείς και το πρώτο θέμα –όπως σ’ όλη την Ελλάδα,- είναι το θέμα της ανεργίας και της ακρίβειας.
      Ξέρετε πάρα πολύ καλά ότι σας έχω επισκεφθεί κι εγώ και άλλοι συνάδελφοι στο Υπουργείο για εργοστάσια, τα οποία έχουν κλείσει τα τελευταία χρόνια. Γνωρίζετε ότι υπάρχει τεράστιο πρόβλημα. Και εδώ μπαίνει ένα θέμα: Ισχύουν αυτά τα στοιχεία; Γιατί με αυτά τα στοιχεία αύριο θα έρθετε να εφαρμόσετε πολιτικές στη Φθιώτιδα για αντιμετώπιση της ανεργίας. Αν είναι 6%, δηλαδή σύμφωνα με τους κανονισμούς της Ευρώπης, μιλάμε για μηδενική ανεργία, άρα τι προγράμματα θα κάνετε; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία Αντωνίου.
      Ορίστε, κύριε Υπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κυρία Αντωνίου, ήμουν σαφέστατος, αλλά δεν με καταλάβατε. Δεν αξιολογείται το στοιχείο της Εθνικής	Στατιστικής Υπηρεσίας. Δεν αξιολογείται! Σε επίπεδο νομού δεν δημοσιοποιεί ποτέ, δεν κάνει μελέτη ποτέ, παρά μόνο σε επίπεδο περιφέρειας. Άρα, λοιπόν, το 6% το έγραψε μια εφημερίδα. Δεν είναι στοιχείο για μας και ούτε για την Εθνική Στατιστική Υπηρεσία είναι στοιχείο. Σε κανένα νομό της χώρας η Εθνική Στατιστική Υπηρεσία δεν έχει δημοσιοποιήσει το ποσοστό ανεργίας. Πουθενά! Μόνο πανελλήνια και μόνο κατά περιφέρεια. Άρα λοιπόν το 6% δεν ισχύει για μας, κ. Αντωνίου, αν αυτό σας ικανοποιεί. Δεν είναι μέτρο.
      Δεύτερον, για το Δ’ Κοινοτικό Πακέτο Στήριξης πρέπει να ξέρετε το εξής. Δεν ακούσατε, φαίνεται, και τον Πρωθυπουργό στη Θεσσαλονίκη, αλλά και την Κυβέρνηση που σ’ όλους τους τόνους και σ’ όλα τα επίπεδα λέει ότι το 80% των πόρων θα πάει στην περιφέρεια. Άρα, λοιπόν, αφού ακόμα δεν το μοιράσαμε πώς εσείς ξέρετε για τα 100.000.000 ευρώ που λέτε; Σας λέω λοιπόν ότι είναι πολύ μεγαλύτερη και σας λέω επίσης ότι η Στερεά Ελλάδα και ειδικά η Φθιώτιδα  θα έχει ένα πολύ μεγάλο κομμάτι λόγω του ότι το 80% του συνολικού πακέτου θα πάει στην περιφέρεια. Άρα, λοιπόν, τι άλλο να σας πω;
      Όσον αφορά το ότι δεν απαντήθηκε η ερώτησή σας, κυρία Αντωνίου, τότε, θα σας πω ότι ήταν θέμα Υπουργείου Εθνικής Οικονομίας και Υπουργείου Απασχόλησης. Αυτά συμβαίνουν. Να όμως που είχαμε τη χαρά να σας απολαύσουμε σήμερα ζωντανά εδώ. Αν απαντούσαμε, δεν θα είχατε την τιμή σήμερα να κάνετε εδώ την επίκαιρη ερώτησή σας και να αναπτύξετε τα επιχειρήματά σας. Άρα, λοιπόν, και ως νέα Βουλευτής που είστε, νομίζω ότι σας κάναμε πάρα πολύ καλό και θα το επαναλάβω για σας, κυρία Αντωνίου.
      ΤΟΝΙΑ ΑΝΤΩΝΙΟΥ: Ευχαριστώ πολύ. Θα κάνω μόνο επίκαιρες ερωτήσεις!
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό. 
      Κυρίες και κύριοι συνάδελφοι, θα προηγηθεί τώρα η συζήτηση της τρίτης με αριθμό 959/7-9-2006 επίκαιρης ερώτησης του δεύτερου κύκλου του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τον Υπουργό Ανάπτυξης, σχετικά με τον αγωγό Μπουργκάς-Αλεξανδρούπολης κ.λπ..
      Το περιεχόμενο της επίκαιρης ερώτησης του κ. Δραγασάκη έχει ως ακολούθως:
      «Ο αγωγός Μπουργκάς-Αλεξανδρούπολη μπορεί, υπό προϋποθέσεις, να έχει σημαντικές θετικές παραμέτρους για τη χώρα μας, κυρίως πολιτικού χαρακτήρα. Ενέχει όμως, ενδεχομένως, και κινδύνους, κυρίως από περιβαλλοντική άποψη. 
      Οι κίνδυνοι αυτοί θα πρέπει να προσδιορισθούν εξαρχής και να ληφθεί μέριμνα από τώρα για την αντιμετώπισή τους. Ένα πρώτο βήμα προς αυτήν την κατεύθυνση είναι η πραγματοποίηση μιας ουσιαστικής μελέτης των περιβαλλοντικών επιπτώσεων του έργου συνολικά και ειδικά για την περιοχή της  Αλεξανδρούπολης και να τεθεί υπόψη των φορέων της περιοχής. 
      Ως προς τον άλλο αγωγό Αζερμπαϊτζάν-Τουρκία-Ελλάδα-Ιταλία, που θα μεταφέρει φυσικό αέριο του Αζερμπαϊτζάν και στον οποίο έχει εκφρασθεί το ενδιαφέρον της ρωσικής πλευράς για να συμμετάσχει, δεν υπήρξαν επίσημες  ανακοινώσεις.
      Οι Financial Times (4/9/2006), όμως, προδιαγράφουν τη θέση της Ελλάδας ως επιφυλακτική, διότι, όπως γράφουν, «η κυβέρνηση του κ. Καραμανλή τελεί υπό πίεση από τις Η.Π.Α. προκειμένου να αντισταθεί στην πρόταση της Ρωσίας».
      Ερωτάται ο κύριος Υπουργός:
      1. Αν προτίθεται να προωθήσει μονομερώς (ως Ελλάδα) την εκπόνηση των αναγκαίων περιβαλλοντικών μελετών για την περιοχή της Αλεξανδρούπολης και να περιληφθούν στην τελική συμφωνία οι αναγκαίες ρυθμίσεις για την αποτροπή των όποιων περιβαλλοντικών κινδύνων.
      2. Ποια η θέση της Κυβέρνησης ως προς τη ρώσικη πρόταση για συμμετοχή στον αγωγό φυσικού αερίου; Σε τι θα ζημίωνε την Ελλάδα η διέλευση και ρωσικού φυσικού αερίου από τον αγωγό που, ούτως ή άλλως, θα κατασκευασθεί;
      3. Συζητήθηκε το θέμα αυτό κατά τη συνάντηση των κ.κ.Καραμανλή-Πούτιν; Και αν ναι, ποια η έκβαση των σχετικών συζητήσεων και ποιες οι προοπτικές;»
      Στην επίκαιρη ερώτηση του κ. Δραγασάκη θα απαντήσει ο Υφυπουργός Ανάπτυξης κ. Νεράντζης, ο οποίος έχει και το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Ευχαριστώ, κύριε Πρόεδρε. 
      Για το θέμα των συνομιλιών του Πρωθυπουργού με τους Προέδρους της Ρωσίας και της Βουλγαρίας η Αξιωματική Αντιπολίτευση έχει ζητήσει από τον Υπουργό να ενημερώσει τη Βουλή. Ο Υπουργός το αποδέχθηκε και επομένως πολύ σύντομα θα κάνουμε μια εκτεταμένη συζήτηση. 
      Στο λιγοστό χρόνο που διατίθεται γι’ αυτού του είδους την επίκαιρη ερώτηση και εν όψει των τριών ερωτημάτων που έθεσε ο κύριος συνάδελφος, έχω να απαντήσω τα εξής. Εδώ πρόκειται να γίνει ένα τεράστιο έργο με συνοδά έργα, ένας αγωγός με συνοδά έργα. Οπωσδήποτε εκδίδονται άδειες: άδειες εγκαταστάσεως, άδειες λειτουργίας. Οι άδειες αυτές υπόκεινται, τόσο στις απαιτήσεις του Κοινοτικού Δικαίου, όσο προφανώς και στις απαιτήσεις του ελληνικού δικαίου. Και τα δύο αυτά νομικά συστήματα έχουν αυστηρότατες αξιώσεις και θέτουν σοβαρές απαιτήσεις σεβασμού και προστασίας του περιβάλλοντος. Επομένως, ως προς το πρώτο ερώτημά σας έχω να πω ότι ασφαλώς και θα υπάρξει περιβαλλοντική πρόνοια.
      Θέλω να σας υπενθυμίσω ότι ήδη στον όρο 5 της διακηρύξεως της τριμερούς που έγινε στις 4 Σεπτεμβρίου γίνεται σαφής μνεία γενικότερη «για τη μείωση -το διαβάζω επί λέξει- των οικολογικών κινδύνων με τους οποίους συνδέεται η αυξανόμενη φόρτωση των παραδοσιακών οδών μεταφοράς των υδρογονανθράκων και άλλων ενεργειακών πόρων στην περιοχή». Επομένως, είναι θετική η απάντηση στο πρώτο ερώτημα, ασφαλώς και θα τηρηθούν όλες οι περιβαλλοντικές προϋποθέσεις.
      Πάμε στο δεύτερο θέμα, σε τι δηλαδή θα ζημίωνε την Ελλάδα, η συμμετοχή της Ρωσίας. Εμάς αυτό που μας ενδιαφέρει ως Κυβέρνηση και ως χώρα, είναι διπλής κατευθύνσεως. Είναι, αφενός μεν να ολοκληρώσουμε την κατασκευή και τη λειτουργία του αγωγού φυσικού αερίου, μεταξύ της Ελλάδας και της Τουρκίας, μέχρι τις αρχές του 2007 και αφετέρου να υπάρξει έναρξη της κατασκευής του αγωγού που θα συνδέει το εθνικό μας σύστημα φυσικού αερίου με εκείνο της Ιταλίας. 
      Εμείς πιστεύουμε ότι το φυσικό αέριο δεν έχει χρώμα, δεν έχει πατρίδα και κύριο μέλημά μας είναι να εξασφαλίσουμε ομαλή και συνεχή ροή τροφοδοσίας του ελληνοιταλικού αγωγού με φυσικό αέριο. Αν το αέριο, κύριε Δραγασάκη, θα προέρχεται από Αζερμπαϊτζάν ή από άλλες χώρες δεν είναι κάτι που θα το αποφασίσει μόνο η Ελλάδα. Χρειάζεται να συναινέσουν όλες οι χώρες από τις οποίες διέρχεται, όπως η Τουρκία, η Ιταλία κ.λπ., χρειάζεται, όμως, να συναινέσει και η Ευρωπαϊκή Ένωση, η οποία χρηματοδοτεί το χερσαίο τμήμα του αγωγού. Κυρίως, η Ιταλία είναι η χώρα που καταναλώνει και το μεγαλύτερο μέρος.
      Πάντως, το όλο θέμα στις λεπτομέρειές του θα συζητηθεί από τις κυβερνήσεις των χωρών και από τις εταιρείες Δ.ΕΠ.Α., ΒΟΤΑS και ΕΝΤΙΣΟΝ, που θα συνάψουν τη σχετική εμπορική συμφωνία. 
      Τώρα για το τρίτο θέμα επιφυλάσσομαι να μιλήσω στη δευτερολογία μου. 
      ΠΡΟΕΔΡΕΥΩΝ (Σωτήρης Χατζηγάκης):  Ο κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Καλύτερα να απαντούσατε και στο τρίτο ερώτημα, αν είχατε κάτι να μας πείτε.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης):  Στη δευτερολογία μου θα το πω. 
      ΙΩΑΝΝΗΣ ΔΡΑΓΑΣΑΚΗΣ:  Κύριε Υπουργέ, κατ’ αρχήν τους χαιρετισμούς μου στον κύριο Σιούφα, υποθέτω ότι είναι απασχολημένος. 
      Κύριε Υπουργέ, η απάντησή σας είναι ελλιπής και δε θέλω να πω πως δεν κατανοείτε το πρόβλημα. Ο αγωγός Μπουργκάς – Αλεξανδρούπολη με μία έννοια βοηθάει το περιβάλλον, γιατί αποσυμφορεί το Βόσπορο και αυτό θέτει το άρθρο 5 της διακήρυξης. Το πρόβλημα είναι να εξασφαλίσουμε ότι ο ίδιος  ο αγωγός θα κατασκευαστεί με τέτοιο τρόπο που να μην επιβαρύνει το περιβάλλον. 
      Θέλω να επιμείνω στο γεγονός ότι πέρα από τη διέλευση του αγωγού, και πέρα από τα μέτρα που πρέπει να παρθούν στο λιμάνι της Αλεξανδρούπολης, η πυκνότητα των τάνκερς που θα περνούν το Αιγαίο θα αυξηθεί. Και σήμερα έχουμε πρόβλημα με το Αιγαίο. Ζητούμε, λοιπόν, από τώρα από την Κυβέρνηση να διαμορφώσει ένα σχέδιο, όπου θα καθοριστούν διαδρομές που θα διέρχονται τα τάνκερς, όπως έχουμε διαδρομές στον αέρα για τα αεροπλάνα. Επίσης, να καθοριστούν σταθμοί για την απορρύπανση των πλοίων και επίσης, σύστημα μέσω δορυφόρου για την παρακολούθηση της διέλευσης των πλοίων. Υπάρχει ένα πρωτόκολλο για την προστασία της θάλασσας από ρύπανση από πλοία, το συζητάμε αύριο με τον κ. Κεφαλογιάννη, ήταν έτσι και αλλιώς μια ευκαιρία να ενταχθεί αυτό που προτείνουμε και ζητάμε από εσάς να το φέρετε σε λογικό χρόνο.
      Στο δεύτερο θέμα δε θέλω να κατηγορήσω την Κυβέρνηση για μυστική διπλωματία. Υπαινιχθήκατε και εσείς ότι το θέμα συζητείται μεταξύ των εταιρειών. Πείτε μας, όμως, υπήρξε πρόταση του Προέδρου  Πούτιν ή δεν υπήρξε; 
      Και κάτι τελευταίο, πέρα από την ερώτησή μου, η Κυβέρνηση μπορεί να απαντά, ή όχι ή μερικώς, αλλά διαβάζω στην εφημερίδα «ΤΟ ΒΗΜΑ» της 7ης Σεπτεμβρίου συνέντευξη του Πρέσβη των ΗΠΑ στη χώρα μας που λέει μερικά σοβαρά πράγματα, όπως παραδείγματος χάριν εμφανίζει την  ελληνική Κυβέρνηση να μη σέβεται τον ανταγωνισμό, να μην μπορεί να προστατεύσει τον Έλληνα καταναλωτή και έρχονται οι Η.Π.Α. να μας προστατεύσουν. 
      Δηλώνει, κύριε Υπουργέ, ο Πρέσβης ότι αν περάσει και ρωσικό αέριο από τον αγωγό, ο αγωγός δε θα γίνει. Η Κυβέρνηση δεν αισθάνεται την ανάγκη να απαντήσει επ’ αυτού; Επαναλαμβάνω όχι σε μένα ή στο Συνασπισμό, αλλά σε τέτοιου τύπου σχόλια και δημοσιεύματα που προσβάλλουν, νομίζω τη χώρα μας.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Υπουργέ, έχετε το λόγο.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Ανάπτυξης): Βέβαια, αυτό το περί Αμερικανού πρεσβευτού και δηλώσεων είναι εκτός του κειμένου και επομένως δεν μπορεί κανείς να απαντήσει. Δεν μπορούμε να κάνουμε περιστασιακή και πρόχειρη κριτική της εξωτερικής πολιτικής. Θα πρέπει να πω στον εκλεκτό συνάδελφο ότι εδώ υπάρχουν παράμετροι όπως, η Ρωσία μήπως έχει αγοράσει όλο το φυσικό αέριο κάποιων περιοχών όπως του Τουρκμεκινστάν; Σε τι συνίσταται η αμερικανική αντίρρηση; Γενικά, συλλήβδην ή μήπως στο να είναι αποκλειστικός φορέας η Ρωσία; Όμως, δεν μπαίνω καθόλου σε αυτό. Εκείνο που έχω να πω είναι το τι συζητήθηκε μεταξύ του κ. Καραμανλή του Βουλγάρου προέδρου και του κουΠούτιν περιελήφθη σε μία σαφή διακήρυξη και ανακοίνωση. Θέλω όμως να σας πω ότι εμείς ενδιαφερόμαστε πάρα πολύ να υπάρχει επάρκεια φυσικού αερίου στην αγορά. 
      Έτσι λοιπόν συνεργαζόμαστε με τη Ρωσία και την Αλγερία, απ’ όπου καλύπτουμε το σύνολο των εσωτερικών αναγκών της χώρας. Έχουμε εξάλλου κάνει ήδη συμφωνία, την οποία επικυρώσαμε στη Βουλή, για να προμηθευόμαστε αέριο και από την Αίγυπτο. Επομένως, τα υπόλοιπα, κυρίως αυτά που αναφέρετε περί των εταιρειών, εγώ δεν είπα ότι συζητήθηκαν, αλλά είπα ότι θα συζητηθούν από τις εταιρείες αυτές κατά τη διάρκεια των συζητήσεων που θα γίνουν προς υλοποίηση της συμφωνίας. Επομένως, δεν μπορούμε ως Κυβέρνηση να πορευόμαστε με το τι είπε το «Economist» και τι έγραψε «ΤΟ ΒΗΜΑ» ή δεν ξέρω ποια άλλη εφημερίδα. Έχουμε σαφή πολιτική. Η πολιτική μας είναι προμήθεια φυσικού αερίου, από όπου είναι δυνατόν και στην πιο συμφέρουσα τιμή και μας ενδιαφέρει ο αγωγός να ρέει συνεχώς, να μην υπάρχει έλλειψη και να εξαπλώνεται παντού.
      ΠΡΟΕΔΡΕΥΩΝ (Σωτήρης Χατζηγάκης): Θα συζητηθεί η δεύτερη με αριθμό 963/7-9-2006 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Άγγελου Τζέκη προς τον Υπουργό Αγροτικής Ανάπτυξης και Τροφίμων, σχετικά με τις εισαγωγές γάλακτος, την προστασία του εισοδήματος των αγελαδοτρόφων κ.λπ..
      Η επίκαιρη ερώτηση του κ. Τζέκη έχει ως εξής:
      «Με τις αθρόες εισαγωγές νωπού αφυδατωμένου και συμπυκνωμένου γάλακτος οι γαλακτοβιομηχανίες της χώρας εκβιάζουν τους αγελαδοτρόφους της χώρας μας για να αγοράζουν σε εξευτελιστικές τιμές το γάλα τους ενώ το άνοιγμα στην τιμή καταναλωτή και παραγωγού μεγαλώνει χρόνο με το χρόνο με αποτέλεσμα να κατέχει την πρωτιά στην Ευρωπαϊκή Ένωση και να έχει φθάσει στη σχέση 1:3,5.
      Η συνεχής μείωση των τιμών του αγελαδινού γάλακτος σε συνδυασμό με την αύξηση του κόστους παραγωγής έχει σαν αποτέλεσμα τη δραστική μείωση του εισοδήματος και το ξεκλήρισμα των μικρομεσαίων αγελαδοτρόφων ενώ τα κέρδη των πέντε μεγαλύτερων γαλακτοβιομηχανιών που μονοπωλούν τον κλάδο διπλασιάζονται κάθε τέσσερα χρόνια.
      Ερωτάται ο κύριος Υπουργός :
      Πρώτον, τι μέτρα θα πάρει για να προστατέψει το εισόδημα των αγελαδοτρόφων και τους καταναλωτές από την κερδοσκοπία των γαλακτοβιομηχανιών.
      Δεύτερον, τι μέτρα θα πάρει για να προστατέψει τους εγχώριους παραγωγούς από τις αθρόες εισαγωγές.»
      Στην επίκαιρη ερώτηση του κ. Τζέκη θα απαντήσει ο Υφυπουργός Αγροτικής Ανάπτυξης κ. Αλέξανδρος Κοντός.
      Ορίστε, κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, κατ’ αρχάς πρέπει να πούμε ότι όντως η αγορά του γάλακτος στη χώρα μας όσον αφορά τις μεταποιητικές βιομηχανίες ολιγοπωλείται. Όσον αφορά δυστυχώς τις οργανώσεις των παραγωγών υπάρχει πολυδιάσπαση και αδυναμία ουσιαστικής πίεσης προς τη βιομηχανία για τη διαμόρφωση ικανοποιητικών τιμών.
      Στο Υπουργείο λοιπόν προκειμένου να στηρίξουμε τους Έλληνες αγελαδοτρόφους έχουμε προχωρήσει στις εξής ενέργειες. Πρώτον, ενθαρρύναμε τη δημιουργία ενός ισχυρού πρωτοβάθμιου συνεταιρισμού όλων των αγελαδοτρόφων της χώρας έτσι ώστε με ενιαίες θέσεις οι παραγωγοί να διαπραγματεύονται και να πετυχαίνουν τις καλύτερες δυνατές τιμές για τα προϊόντα τους. Θέλω να σας πω ότι η προσπάθειά μας αυτή έχει αποδώσει και πολύ σύντομα θα δημιουργηθεί αυτός ο πολύ ισχυρός πρωτοβάθμιος συνεταιρισμός αγελαδοτρόφων.
      Δεύτερον, με ενέργειες του Ε.Φ.Ε.Τ. στην Ευρωπαϊκή Ένωση πετύχαμε να επιτρέπεται η αναγραφή 100% ελληνικό γάλα στις συσκευασίες παστεριωμένου γάλακτος. Ήδη υπάρχουν αλυσίδες σούπερ μάρκετ που προχώρησαν στην αναγραφή αυτήν και θεωρούμε ότι με την ενημέρωση των καταναλωτών η αναγραφή αυτή θα επεκταθεί περαιτέρω.
      Τρίτον, ήδη προωθείται σε συνεργασία με τον ΕΛ.Ο.Τ. μία καμπάνια προβολής για το ελληνικό γάλα στο πλαίσιο των προσπαθειών για την προστασία του έναντι των εισαγόμενων και την τοποθέτησή του στη θέση που του αξίζει στην αγορά.
      Πρέπει να πούμε ότι ο Ελληνικός Οργανισμός Γάλακτος μέσα στο 2005 ολοκλήρωσε με επιτυχία τη διαφημιστική καμπάνια του προϊόντος προϋπολογισμού 180.000 ευρώ ενώ μέχρι το τέλος του έτους θα δαπανηθούν επιπλέον 200.000 ευρώ για τη διαφήμιση του ελληνικού γάλακτος.
      Με σειρά αποφάσεων λάβαμε πρόσθετα μέτρα για την εισαγωγή γάλακτος από τρίτες χώρες, έτσι ώστε να δεσμεύεται το σύνολο των φορτίων που εισέρχεται στη χώρα μας και να αποδεσμεύονται μετά την ολοκλήρωση των εργαστηριακών ελέγχων. 
      Ετοιμάζουν και σύντομα θα υπάρξει κοινή υπουργική απόφαση, σύμφωνα με την οποία ο ΕΛ.Ο.Γ. σε συνεργασία με τον Ε.Φ.E.T. έχει τη δυνατότητα να προβαίνει σε ελέγχους του ισοζυγίου όλων των βιομηχανιών γάλακτος σε τακτά χρονικά διαστήματα, έτσι ώστε να διασφαλίζεται η ποιότητα των παραγόμενων γαλακτοκομικών προϊόντων και να προσδιορίζεται –και αυτό είναι πολύ σημαντικό- η προέλευση των πρώτων τους υλών. Με τον τρόπο αυτό θα αποφεύγεται η παραπλάνηση του καταναλωτή και συγχρόνως θα επιτυγχάνεται η ουσιαστική στήριξη των Ελλήνων αγροτών. 
      Η σύσταση διεπαγγελματικής οργάνωσης και στο γάλα έχει ήδη δρομολογηθεί και ολοκληρώνεται σε σύντομο χρονικό διάστημα. Βρισκόμαστε σε συνεργασία με το Υπουργείο Εθνικής Άμυνας και το Υπουργείο Υγείας, έτσι ώστε να προωθηθεί η κατανάλωση ελληνικού γάλακτος από τα νοσοκομεία της χώρας και τις ένοπλες δυνάμεις. Σε συνεργασία με το Υπουργείο Παιδείας προωθείται η κατανάλωση ελληνικού γάλακτος στα αθλητικά σχολεία της χώρας.  
      Βλέπετε ότι πήραμε μια σειρά από αποφάσεις και ότι έχουμε προχωρήσει σε μια σειρά από μέτρα, έτσι ώστε αφ’ ενός μεν να ενεργοποιηθούν οι εκπρόσωποι των γαλακτοπαραγωγών, για να γίνει ένας πολύ ισχυρός συνεταιρισμός, αφ’ ετέρου δε να προστατεύσουμε με ελέγχους το ελληνικό γάλα, έτσι ώστε οι εισαγωγές να μη δημιουργούν πρόβλημα στη δική μας παραγωγή, να μην παραπλανάται ο καταναλωτής και να στηριχθεί ο Έλληνας αγελαδοτρόφος. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ κύριε Υπουργέ. 
      Το λόγο έχει ο κ. Τζέκης. 
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε. 
      Αποκαλύφθηκε και σήμερα με ομολογία της Κυβέρνησης ότι οι τέσσερις-πέντε μεγάλες γαλακτοβιομηχανίες, που ελέγχουν το 80% και πάνω της αγοράς, είναι αυτές που καθορίζουν την τιμή παραγωγού, αλλά -εμείς τονίζουμε και συμπληρώνουμε- και την τιμή που πληρώνει ο καταναλωτής. Έχουμε δηλαδή ένα καθαρό δείγμα του πώς λειτουργεί το καρτέλ, η μονοπωλιακή κατάσταση που δημιούργησαν οι πολιτικές που ακολουθήθηκαν με συνέπεια όλα αυτά τα χρόνια. 
      Και, βέβαια, το φαινόμενο της διαφθοράς που ξέσπασε τώρα με τη ΜΕΒΓΑΛ δεν μπορεί να καλύψει την ουσία της πολιτικής, ότι η πολιτική είναι αυτή που διαπλέκεται με τους πέντε μεγάλους βιομήχανους στην αγορά. Είναι αυτή η πολιτική που τους επιτρέπει να καθορίζουν την τιμή που θα πάρει ο παραγωγός.
       Ξέρετε και εσείς, κύριε Πρόεδρε, αφού είστε από αγροτική περιοχή, ότι 40 λεπτά είναι η ανώτερη τιμή που παίρνει ο παραγωγός. Υπολογίστε ότι φθάνει μέχρι και 1,5 ευρώ στον καταναλωτή. Καταλαβαίνετε το μεγάλο περιθώριο κέρδους που έχουν αυτές οι βιομηχανίες!
      Άκουσα ότι δημιουργείται ένας πρωτοβάθμιος συνεταιρισμός. Κύριε Πρόεδρε, απευθύνομαι και πάλι σ’ εσάς. Ξέρετε πόσες συνεταιριστικές γαλακτοβιομηχανίες έκλεισαν επί των ημερών των κυβερνήσεων του ΠΑ.ΣΟ.Κ. και της Νέας Δημοκρατίας; Έχουμε την «ΑΓΝΟ», το «ΑΣΠΡΟ», τον «ΟΛΥΜΠΟ» και τώρα τη «ΡΟΔΟΠΗ», που και εκείνη πηγαίνει στην ιδιωτικοποίηση. Μένει, βέβαια, η «ΔΩΔΩΝΗ», που δίνει έναν αγώνα να διατηρηθεί, παρ’ όλη την προσπάθεια που έκαναν οι προηγούμενες κυβερνήσεις και η σημερινή, για να ιδιωτικοποιηθεί. Επομένως πρέπει να τελειώνει η υποκρισία μέσα σε αυτήν την Αίθουσα. 
      Και το ότι θα εγγράφεται ότι είναι ελληνικό προϊόν τι σημαίνει, κύριε Πρόεδρε; Στα ψιλά γράμματα πολλά γράφονται. Και οι τράπεζες γράφουν και άλλες επιχειρήσεις γράφουν. Το ζήτημα, όμως, είναι το εξής: Ότι η χώρα μας έχει ποσόστωση οκτακόσιες χιλιάδες τόνους. Ήταν εξακόσιοι είκοσι το 1992, επί κυβερνήσεων της Νέας Δημοκρατίας. Οι επιδοτήσεις πηγαίνουν στους εξακόσιους είκοσι χιλιάδες τόνους. Οι ανάγκες μας, κύριε Πρόεδρε, είναι πάνω από ένα εκατομμύριο τριακόσιες πενήντα χιλιάδες τόνους, δηλαδή πάνω από πεντακόσιους-εξακόσιους χιλιάδες τόνους είναι εισαγωγή. 
      Καταλαβαίνουμε, λοιπόν, πως όχι να ταΐσουμε τα παιδιά μας που είναι στο στρατό, όχι στα νοσοκομεία, όχι στα σχολεία, αλλά εδώ πρέπει να καταργήσουμε και αντικτηνοτροφικούς κανονισμούς, να έρθουμε σε κόντρα, σε ρήξη, για να αναπτύξουμε την κτηνοτροφία, για να καθίσουν οι νέοι στα χωριά τους, για να δημιουργηθούν νέες θέσεις εργασίας εκεί. Έτσι βλέπουμε εμείς ότι μπορεί πραγματικά ο παραγωγός να έχει καλή τιμή. Διαφορετικά –και το επαναλαμβάνω, κύριε Πρόεδρε- η πολιτική της Νέας Δημοκρατίας στον αγροτικό τομέα και ειδικά στην κτηνοτροφία είναι καταστροφική. 
      Κλείνω με αυτό: Πολλές υποσχέσεις έδωσε προεκλογικά η Νέα Δημοκρατία στους αγρότες. Υπέκλεψε την ψήφο. Είναι και αυτό μια πολιτική υποκρισία και διαπλοκή μεγάλων συμφερόντων. Το τελευταίο που μένει να αποκαλύψουμε είναι πως ούτε το ΦΠΑ στα γεωργικά μηχανήματα θα μειώσετε, για να έχει όφελος ο παραγωγός στο κόστος παραγωγής. 
      ΠΡΟΕΔΡΕΥΩΝ (Σωτήρης Χατζηγάκης): Ο κύριος Υπουργός έχει το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, πολιτική υποκρισία είναι όταν νομίζεις ότι είσαι στον κόσμο αυτό μόνος. Πολιτική υποκρισία είναι όταν δεν καταλαβαίνεις ότι υπάρχουν ανοικτά σύνορα, ότι είσαι μέλος σε μία Ευρωπαϊκή Ένωση και ότι τα μέτρα που θα πρέπει να πάρεις για να στηρίξεις τη δική σου παραγωγή δεν είναι να περιθωριοποιηθείς. Προφανώς επειδή μιλήσαμε για ελληνική κτηνοτροφία, οι κύριοι συνάδελφοι που αναφέρθηκαν στη κτηνοτροφία δεν παρακολουθούν τις ενέργειες της σημερινής Κυβέρνησης. Διότι έχουμε πάρει είκοσι τέσσερα πολύ σοβαρά μέτρα για να στηρίξουμε την ελληνική κτηνοτροφία και διότι εάν πάμε στην ελληνική περιφέρεια οι Έλληνες κτηνοτρόφοι δέχονται ότι για πρώτη φορά ουσιαστικά στηρίχθηκε ένας κλάδος που επί σειρά ετών είχε αφεθεί στην τύχη του. 
      Εγώ συμφωνώ ότι έχουμε πολλά να κάνουμε ακόμα για τη ζωική παραγωγή στη χώρα μας, γνωρίζω όμως πολύ καλά ότι τα μέτρα τα οποία έχουμε πάρει, έχουν αρχίσει να αποδίδουν καρπούς και ότι η ελληνική κτηνοτροφία αναπτύσσεται με πολύ γρήγορους ρυθμούς. Αυτό, όμως, πρέπει να ξεκαθαρίσουμε ότι δεν έχει να κάνει με την τιμή του γάλακτος. 
      ΑΓΓΕΛΟΣ ΤΖΕΚΗΣ: Πείτε μας, γιατί κλείσατε, ξεπουλήσατε αυτές τις γαλακτοβιομηχανίες; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Φυσικά δεν άκουσα από τον αγαπητό συνάδελφο να λέει τι μέτρα πρέπει να πάρουμε έτσι ώστε να στηριχθούν οι αγελαδοτρόφοι. Δηλαδή διαφωνεί στο να γίνει ένας πολύ ισχυρισμός συνεταιρισμός όλων των αγελαδοτρόφων της χώρας; Στην Ολλανδία πρέπει να σας πω ότι η «FRISΕLAND» είναι ένας πρωτοβάθμιος συνεταιρισμός δώδεκα χιλιάδων αγελαδοτρόφων και εδώ έχουμε αυτήν την πολυδιάσπαση, μικροί συνεταιρισμοί, πολυδιασπασμένοι, χωρίς καμία δύναμη. 
      ΑΓΓΕΛΟΣ ΤΖΕΚΗΣ: Η «ΑΓΝΟ», ο «ΟΛΥΜΠΟΣ» ήταν μικρές; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αντί, λοιπόν, να χειροκροτείτε την προσπάθεια που κάνουμε για να ενδυναμώσει το συνεταιριστικό κίνημα, έχουμε κατηγορίες ότι εμείς δεν στηρίζουμε τους συνεταιρισμούς των κτηνοτρόφων. 
      Δεύτερον, όσον αφορά στα μέτρα που πήραμε για τους ελέγχους, σας είπα ότι για πρώτη φορά δεν γίνονται δειγματοληπτικοί έλεγχοι, αλλά ελέγχονται όλα τα φορτία του γάλακτος και δεν εκτελωνίζεται κανένα φορτίο εάν δεν έχουμε τα αποτελέσματα των αναλύσεων. 
      ΑΓΓΕΛΟΣ ΤΖΕΚΗΣ: Για το καρτέλ τι παρέμβαση θα κάνετε; Για την ταμπακιέρα δεν λέτε τίποτα. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Τζέκη, μην διακόπτετε συνέχεια τον κύριο Υπουργό. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Αφήστε με να σας πω, που λέτε συνέχεια για το καρτέλ!
      Για πρώτη φορά, λοιπόν, παίρνουμε απόφαση και κάνουμε ισοζύγιο σ' αυτό που εσείς ονομάζεται καρτέλ. Ξέρετε τι σημαίνει ισοζύγιο; Σημαίνει ότι ελέγχεται πλέον η πρώτη ύλη που μπαίνει στην κάθε βιομηχανία και ελέγχεται το προϊόν το έτοιμο που βγαίνει από την παραγωγή, έτσι ώστε να ξέρουμε εάν χρησιμοποιείται ή όχι ελληνικό γάλα και αυτό να αναγράφεται στη συσκευασία για να ξέρουν και οι καταναλωτές ότι όντως αγοράζουν ελληνικό γάλα. 
      Εκτός αυτού, θέλω να σας πω ότι ασκούμε σοβαρότατες πιέσεις στη βιομηχανία για να διαμορφωθούν καλύτερες τιμές για τους Έλληνες αγελαδοτρόφους. 
      ΑΓΓΕΛΟΣ ΤΖΕΚΗΣ: Για την τιμή θα μας πείτε; Τι τιμή θα πάρουν δηλαδή; 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω να σας πω ότι έχουμε συνεχείς επαφές με τους Έλληνες αγελαδοτρόφους και ότι εμείς στηρίζουμε τις προσπάθειές τους, όμως εάν εσείς πιστεύετε ότι δεν ζούμε σε μία κατάσταση ελεύθερης αγοράς, εάν πιστεύετε ότι μόνο με αστυνομικά μέτρα μπορούν να λυθούν τα προβλήματα, τότε θέλω να σας πω ότι απέχετε από την πραγματικότητα. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Επίκαιρες ερωτήσεις δεύτερου κύκλου: 
      Πρώτη είναι η με αριθμό 957/7-9-2006 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αικατερίνης Περλεπέ-Σηφουνάκη προς τον Υπουργό Υγείας και Κοινωνικής Αλληλεγγύης, σχετικά με την προώθηση της δημοπράτησης και κατασκευής του νέου Νοσοκομείου Χαλκίδας κ.λπ.. 
      Η επίκαιρη ερώτηση της κ. Περλεπέ-Σηφουνάκη σε περίληψη έχει ως εξής:
      «Κύριε Υπουργέ, η κατασκευή και λειτουργία νέου νοσοκομείου στη Χαλκίδα αποτελεί επιτακτική ανάγκη για τους κατοίκους της πόλης, του Νομού Εύβοιας και της ευρύτερης περιοχής. 
      Οι διαδικασίες για τη δημιουργία του νέου αυτού νοσοκομείου άρχισαν το 1998 και οι ενέργειες που απαιτούνταν για την προώθηση του έργου έως τη φάση έκδοσης της οικοδομικής άδειας και της δημοπράτησης, έχουν ολοκληρωθεί από πέρυσι. Εκείνο που απέμενε ήταν η διαφοροποίηση στη μελέτη για το χωροταξικό προσανατολισμό του νοσοκομείου λόγω κάποιων ευρημάτων της Αρχαιολογικής Υπηρεσίας και οι παρεπόμενες τροποποιήσεις στα στατικά και ηλεκτρομηχανολογικά του έργου. 
      Απαντώντας σε σχετική επίκαιρη ερώτησή μου, τον Νοέμβριο του 2005 για την ανάγκη επίσπευσης των διαδικασιών και την οριστική δημοπράτηση, ο Υφυπουργός κ. Γιαννόπουλος δήλωσε ότι θα ολοκληρωθεί η μελέτη με τα νέα δεδομένα της απόφασης της ΙΑ΄ Εφορείας Αρχαιοτήτων και ότι «...θα προχωρήσει ακριβώς  δημοπράτηση του έργου» 
      Επειδή έχουν περάσει δέκα μήνες από τότε και επειδή το έργο δεν έχει δημοπρατηθεί ακόμα, ερωτάσθε: 
      Γιατί συνεχίζει να καθυστερεί η δημοπράτηση του νέου νοσοκομείου Χαλκίδας και σε ποιες ενέργειες προβήκατε το διάστημα αυτό που πέρασε, ώστε να μην υπάρξουν νέα προβλήματα και άλλη αναβολή στην προώθηση του έργου:». 
      Στην ερώτηση της κ. Περλεπέ-Σηφουνάκη θα απαντήσει ο Υφυπουργός Υγείας και Κοινωνικής Αλληλεγγύης κ. Γιαννόπουλος. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Κύριε Πρόεδρε, κύριοι συνάδελφοι, είναι γεγονός ότι η Εύβοια στερείται ενός συγχρόνου νοσοκομείου οικοδομικά και αυτό γιατί όπως ξέρετε –και έχω απαντήσει στην προηγούμενη ερώτηση που αναφέρεστε-  ο σχεδιασμός του νοσοκομείου έχει μια ολόκληρη ιστορία.
      Ας ξεκινήσουμε, λοιπόν, το οδοιπορικό αυτής της ιστορίας του νοσοκομείου, την οποία προφανώς την ξέρετε. Η προηγούμενη κυβέρνηση στις 6/2/2002 ανέθεσε μια μελέτη στη Δ.Ε.Π.Α.Ν.Ο.Μ. για την κατασκευή και τον εξοπλισμό ενός συγχρόνου νοσοκομείου ομοιοτύπου με αυτό του Νοσοκομείου Πύργου και Σερρών.
      Πράγματι υπήρξε αυτή η πρόταση της χρηματοδότησης από τη Σ.Α.Ε. 091 και στο χρονικό διάστημα που ολοκληρώνεται η διαδικασία της μετεγγραφής της εκτάσεως που είχε δοθεί στο Υποθηκοφυλακείο της Ευβοίας, ανατίθεται τότε από τη Δ.ΕΠ.Α.ΝΟΜ. με απόφαση στις 9/4/2002 σε μελετητές υπό τον κ. Μπαϊμά η σύσταση μιας προκαταρκτικής μελέτης για το νοσοκομείο. 
      Υπήρξε ένα συγκεκριμένο τίμημα αυτής της μελέτης και παράλληλα η Δ.ΕΠ.Α.ΝΟΜ. ανέθεσε στις 12/3/2003 μια γεωτεχνική μελέτη, η οποία από το γραφείο του κ. Σταματόπουλου εμπροθέσμως δόθηκε στη Δ.ΕΠ.Α.ΝΟΜ.. Η Δ.ΕΠ.Α.ΝΟΜ. μετά είχε μια σειρά επισκέψεων και επαφών με τους διοικητές του νοσοκομείου, με τους αρμοδίους των τότε Πε.Σ.Υ.Π., όπως επίσης και με όλους τους εμπλεκομένους φορείς για τη συζήτηση διαφόρων προτάσεων, όσον αφορά προσαρμογές στο νέο κτηριολογικό πρόγραμμα.
      Στις 5/3/2003 κατατίθεται η προκαταρτική μελέτη. Πληρώνεται σε δυο φάσεις η μελέτη αυτή, η οποία είχε εκπονηθεί και η Δ.ΕΠ.Α.ΝΟΜ. έπρεπε, για να δημοπρατηθεί το έργο, να έχει συμπληρωματικά και μια μελέτη περιβαντολογικών όρων, η οποία και πράγματι ανετέθη στην εταιρεία «ΔΡΟΜΟΣ» στις 11/11/2003. Κατετέθη εμπρόθεσμα από τη συγκεκριμένη ανάδοχο εταιρεία η μελέτη περιβαντολογικών όρων και η μελέτη των περιβαντολογικών όρων έτυχε της εγκρίσεως από το ΧΟΚ της νοτιοανατολικής Εύβοιας στις 19/11/2004.
      Έχουμε και το δασαρχείο. Το δασαρχείο έπρεπε να αποφασίσει αν ήταν δασική ή μη δασική έκταση. Πράγματι υπήρξε η απόφαση του δασαρχείου της Ευβοίας ότι δεν είναι δασική έκταση. Έγινε η επικύρωση αυτής της μελέτης και υπήρξε η βεβαίωση της τελεσιδικίας ότι ο χώρος που θα κτιζόταν το νοσοκομείο δεν ήταν δασική έκταση.
      Ερχόμαστε σ’ ένα άλλο μεγάλο θέμα, αυτό της αρχαιολογίας και ξέρετε πολύ καλά ότι η περιοχή εκεί διαθέτει μεγάλο πλούτο. Η ΙΑ΄ Εφορεία Προϊστορικών και Κλασσικών Αρχαιοτήτων σε μελέτη την οποία έχει κάνει από ανάλυση στοιχείων και σε βάθος σαράντα εκατοστών περίπου ήξερε ότι υπάρχουν κάποια στοιχεία υψηλής αρχαιολογικής αξίας. 
      Ζητείται εκ μέρους της Δ.ΕΠ.Α.ΝΟΜ. η χρηματοδότηση από το Υπουργείο. Δίδεται η χρηματοδότηση. Ξεκινά όλο το εκσκαφικό έργο και βρίσκονται μπροστά σε κάποια αρχαία οικοδομικά λείψανα, όπως και σ’ ένα ναό που θεώρησε η ΙΑ΄ Εφορεία, μετά από γνωμοδότηση του Κεντρικού Αρχαιολογικού Συμβουλίου, ότι είναι υψίστης αρχαιολογικής αξίας και πρέπει να είναι επισκέψιμα και διατηρητέα. Τότε, λοιπόν, ετέθη ακριβώς το θέμα τι γίνεται με τη χωροθέτηση του νοσοκομείου.
Αποφασίστηκε, λοιπόν, το νοσοκομείο να χωροθετηθεί διαφοροτρόπως αλλάζοντας τον άξονα από βορρά προς νότο και ανατολή και δύση …
      ΠΡΟΕΔΡΕΥΩΝ (Σωτήρης Χατζηγάκης): Κύριε Υφυπουργέ, έχετε και δευτερολογία. Θα τα πείτε στη δευτερολογία σας.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Να τελειώσω τα αρχαιολογικά, κύριε Πρόεδρε, γιατί υπάρχουν και άλλα προβλήματα. 
      ΠΡΟΕΔΡΕΥΩΝ (Σωτήρης Χατζηγάκης): Τελειώστε με τα αρχαιολογικά, κύριε Υφυπουργέ.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Πράγματι γίνεται αυτή η μετατροπή της χωροθέτησης του νοσοκομείου, αλλά θα μου δοθεί η ευκαιρία να συνεχίσω, όπως σας είπα, το οδοιπορικό του νοσοκομείου Ευβοίας.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υφυπουργέ.
      Η κ. Περλεπέ - Σηφουνάκη έχει το λόγο.
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Ευχαριστώ, κύριε Πρόεδρε. 
      Κύριε Υπουργέ, καταναλώσατε όλο το χρόνο σας, για να μου πείτε το ιστορικό για την ανέγερση του νέου νοσοκομείου που μου το είχατε πει και πέρσι και το γνωρίζω πάρα πολύ καλά γιατί ήμουνα μια απ’ αυτούς που είχε ασχοληθεί πάρα πολύ για να εγκριθεί το νέο νοσοκομείο στη Χαλκίδα. 
      Δεν μου απαντήσατε στο ερώτημά μου για το πότε θα δημοπρατηθεί, αλλά αναφερθήκατε πάλι σε όλο το ιστορικό. Βέβαια φθάσατε μέχρι πέρσι τον Οκτώβριο που είχε γίνει η προηγούμενη επίκαιρη ερώτηση μου. Από τότε μέχρι σήμερα έχουν περάσει έντεκα μήνες. Σε αυτούς τους έντεκα μήνες απ’ ό,τι φαίνεται με το μόνο που ασχολήθηκε το Υπουργείο Υγείας ήταν να αλλάξει τον Πρόεδρο της Δ.ΕΠ.Α.ΝΟΜ. και να αλλάξει και τους διοικητές στα νοσοκομεία όλης της χώρας. Αυτό ήταν το μόνο μέλημα απ’ ό,τι φαίνεται. Γιατί από πέρσι τον Οκτώβριο μέχρι φέτος στις 7 Αυγούστου δεν είχε εκταμιευθεί το ποσό που απαιτείτο για να συνεχίσει η Αρχαιολογική Υπηρεσία τις τομές που έπρεπε να κάνει. Στις 7 Αυγούστου 2006 εκταμιεύσατε το φοβερό ποσό των 25.000 ευρώ για να συνεχίσει η Αρχαιολογική Υπηρεσία, πράγμα που δείχνει ότι δεν ενδιαφέρεστε να προχωρήσετε στη δημοπράτηση του νέου νοσοκομείου. 
      Ξέρετε πολύ καλά ότι θα μπορούσε να γίνει ένα πάντρεμα μεταξύ αρχαιολογικών ευρημάτων και του κτηριακού του νοσοκομείου, πράγμα που δεν προωθείται απ’ ότι φαίνεται. Απ’ ό,τι ξέρω οι εργασίες που απομένουν δεν είναι εργασίες περισσότερες του ενός μηνός, που σημαίνει ότι θα μπορούσατε να εκδώσετε την οικοδομική άδεια και να δημοπρατήσετε το νοσοκομείο, πράγμα που δεν έχετε κάνει. 
      Θεωρώ ότι όλες αυτές οι καθυστερήσεις γίνονται σκόπιμα γιατί το κονδύλι για την κατασκευή του νέου νοσοκομείου είναι από τις δημόσιες επενδύσεις και εσείς απ’ ό,τι φαίνεται δεν θέλετε να εκταμιεύσετε αυτό το ποσό. 
      Εδώ πρέπει να κάνω μια άλλη αναφορά. Ήρθε ο κ. Αβραμόπουλος στην Εύβοια, παραβρέθηκε σε δυο φιέστες και απαξίωσε τελείως να περάσει από το νοσοκομείο. Και στην Κύμη που βρέθηκε, αλλά και στη Χαλκίδα δεν πέρασε από το νοσοκομείο για να δει τα πραγματικά προβλήματα που υπάρχουν γιατί το κτηριακό του είναι σε άθλια κατάσταση. Βέβαια να μην μιλήσουμε και για τους εργαζόμενους οι οποίοι έχουν φθάσει στα όριά τους γιατί το προσωπικό είναι ελάχιστο. Χρωστάνε στους διάφορους εργαζόμενους πενήντα και εξήντα ρεπό γιατί δεν μπορούν να βγουν οι βάρδιες και ούτε με προσωπικό ασφαλείας δεν μπορούν να δουλέψουν. 
      Ο κύριος Υπουργός, λοιπόν, επιβεβαίωσε για άλλη μια φορά το ρόλο του τουρίστα από τη στιγμή που δεν θέλησε να περάσει να δει τι συμβαίνει και να πάει και ο ίδιος να δει το χώρο που θα ανεγερθεί –αν ανεγερθεί ποτέ- το νέο νοσοκομείο.
      Εγώ ζήτησα να μου πείτε, κύριε Υπουργέ, πότε θα γίνει η δημοπράτηση και δεν μου απαντήσατε. Μου είπατε πάλι το ιστορικό του νοσοκομείου. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κυρία συνάδελφε. 
      Ορίστε κύριε Υπουργέ, έχετε το λόγο.
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Εγώ θα πίστευα, κυρία Περλεπέ, ότι μεγαλύτερη ανάγκη έχετε να σας δώσω εξηγήσεις για το θέμα του νοσοκομείου και λιγότερο να σας απολογηθώ ενδεχομένως, όπως εσείς το τοποθετείται, για το αν αλλάξαμε τον πρόεδρο της Δ.ΕΠ.Α.ΝΟΜ. ή τους διοικητές. Εμείς κρίναμε και αλλάξαμε αυτά τα συγκεκριμένα στελέχη.
      Όσον αφορά το θέμα της επισκέψεως του κυρίου Υπουργού στην Εύβοια, έχω να πω ότι δεν ήταν να επισκεφθεί το νοσοκομείο, ούτε ήταν –πιστεύω- στο επίπεδο της κριτικής της δικιάς σας γιατί ήρθε ο κύριος Υπουργός. Το θέμα που σας ενδιαφέρει εσάς άμεσα είναι για το νοσοκομείο. 
      Για το νοσοκομείο, λοιπόν, κυρία Περλεπέ, θα ήμουν ευτυχής αν είχατε αυτές τις δυνατότητες εσείς –και όλοι οι θεσμικοί- να ξεπεράσουμε το Κεντρικό Αρχαιολογικό Συμβούλιο, να καλύψουμε τα αρχαία, να τα θάψουμε τα αρχαία για να φτιάξουμε το νοσοκομείο. Αν μπορείτε εσείς να κάνετε τέτοια παρέμβαση…
      ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Τότε δε θα γίνονταν ούτε μετρό ούτε τίποτα. Ένα πάντρεμα μεταξύ των δυο θα μπορούσε να γίνει. 
      ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): Θα ακούσετε, για να μιλάτε και υπεύθυνα.
      Αν νομίζετε εσείς, κυρία Περλεπέ, ότι μπορείτε να ξεπεράσετε το Κεντρικό Αρχαιολογικό Συμβούλιο, θα σας παρακαλούσα όχι μόνο στην Εύβοια, όχι μόνο στην Χαλκίδα, αλλά και σε άλλα μέρη, όπως στη Νάξο που είχαμε προβλήματα αλλά και σε άλλους χώρους εκεί που υπάρχει ένα υπέδαφος αρχαιολογικό, μουσειακό υλικό, να το θάψουμε για να κάνουμε τις οποιεσδήποτε παρεμβάσεις.
    Άρα, λοιπόν, θα πρέπει να γνωρίζετε ότι με την αλλαγή της χωροθέτησης του νοσοκομείου στους άξονες που σας είπα –βορράς, νότος, ανατολή, δύση- γίνονται οι καινούργιες διεργασίες. Έχουν διατεθεί 50.000 ευρώ μετά από αίτημα της Αρχαιολογικής Εταιρείας που έγινε τον Ιανουάριο του 2006, για να ξεκινήσει τις εργασίες η ΙΑ΄ Εφορεία. Τα ευρήματα θα έχουν ολοκληρωθεί μέσα σ’ ένα χρονικό διάστημα τριών μηνών, για να  μπορέσει να γίνει η δημοπράτηση μέσω ακριβώς της χρηματοδότησης που και εσείς είχατε κάνει με το συγκεκριμένο κωδικό, το 091.
    Για να είμαστε όλοι ειλικρινείς, θα σας πω, όμως, το εξής: Κυρία Περλεπέ, εάν στις εκσκαφές και τις ανασκαφές οι οποίες πρόκειται να γίνουν, πρόκειται να βρεθεί αρχαιολογικό υλικό –γιατί ούτε εσείς ούτε εγώ ούτε κανείς από μας είναι μάντης ή προφήτης, για να ξέρει υπεδαφίως τι υπάρχει …
    ΑΙΚΑΤΕΡΙΝΗ ΠΕΡΛΕΠΕ-ΣΗΦΟΥΝΑΚΗ: Στους έντεκα μήνες ήταν. 
    ΑΘΑΝΑΣΙΟΣ ΓΙΑΝΝΟΠΟΥΛΟΣ (Υφυπουργός Υγείας και Κοινωνικής Αλληλεγγύης): …τότε δεν θα μπορέσουμε να σας πούμε ακριβώς τι πρόκειται να γίνει. Εύχομαι να μη βρεθεί κανένα αρχαιολογικό εύρημα υψηλής μουσειακής αξίας, για να μπορέσουμε να συνεχίσουμε το νοσοκομείο.
    Και επειδή υπάρχει μεγάλο κτηριολογικό πρόβλημα στο νοσοκομείο, όσον αφορά τις υποδομές, θα γίνουν άμεσες αναπλάσεις στο νοσοκομειακό χώρο, διότι δεν ξέρουμε ακριβώς την τύχη την οποία θα έχει μετά τις ανασκαφές το νοσοκομείο της Χαλκίδας.
    Σας ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, θα συζητήσουμε τη με αριθμό 964/7.9.2006 επίκαιρη ερώτηση του Βουλευτή του Κουμμουνιστικού Κόμματος Ελλάδας κ. Δημητρίου Τσιόγκα προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων προστασίας του εισοδήματος των μικρομεσαίων αμπελουργών κ.λπ..
    Η επίκαιρη ερώτηση του κ. Τσιόγκα έχει ως εξής:
    «Οργή και αγανάκτηση προκαλούν στους μικρομεσαίους αμπελουργούς της χώρας οι εξευτελιστικές τιμές, που δίνουν οι οινοβιομήχανοι στα οινοποιήσιμα σταφύλια, οι οποίες είναι πολύ μικρότερες από τις περσινές, παρά την αύξηση του κόστους παραγωγής. Σαν όπλο τους για την επιβολή αυτών των τιμών, οι οινοβιομήχανοι χρησιμοποιούν τις αθρόες εισαγωγές γλεύκους και κρασιών την ίδια  περίοδο που σημαντικές ποσότητες εγχώριων κρασιών ακόμα και πρώτης ποιότητας (ονομασίας, προελεύσεως) οδηγούνται στην απόσταξη.
    Οι εισαγωγές αυτές που θα ενταθούν με την ψήφιση του προτεινόμενου κανονισμού, μαζί με τα κίνητρα εκρίζωσης των αμπελώνων και πώλησης των δικαιωμάτων φύτευσης των μικρομεσαίων αμπελουργών στις μεγάλες επιχειρήσεις του κλάδου, θα επιταχύνουν το ξεκλήρισμα των μικρομεσαίων αμπελουργών, τη συγκέντρωση της αμπελουργίας σε λίγες επιχειρήσεις και την ερήμωση της υπαίθρου. 
    Ερωτάται ο κύριος Υπουργός: 
    Τι μέτρα θα πάρει για να προστατεύσει το εισόδημα των μικρομεσαίων αμπελουργών;
    Τι ενέργειες θα κάνει για να ανατρέψει την ψήφιση του νέου κανονισμού για το κρασί;»
    Στην επίκαιρη ερώτηση του κ. Τσιόγκα θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
    Ορίστε, κύριε Υπουργέ, έχετε το λόγο.
    ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ’ αρχάς πρέπει να πούμε ότι οι εισαγωγές οινοποιητικών προϊόντων και τη χρονιά που διανύουμε και την προηγούμενη χρονιά, έχουν μειωθεί κατακόρυφα. Επίσης, οι έλεγχοι που κάνουμε έχουν αυξηθεί κατακόρυφα, ώστε να μην έχουμε προσμείξεις και στην αγορά να μη διατίθεται εισαγόμενο κρασί ως ελληνικό.
    Από κει και πέρα, όμως, πρέπει να πούμε ότι υπάρχει μεγάλη κρίση στο χώρο του κρασιού. Και η κρίση δεν είναι μόνο ελληνική ή ευρωπαϊκή, αλλά είναι σε διεθνές επίπεδο. Στη χώρα μας, επί σειρά ετών είχαμε νέες φυτεύσεις, εκ των οποίων οι περισσότερες ήταν, δυστυχώς, παράνομες. Η κατανάλωση δεν αυξήθηκε με ανάλογους ρυθμούς με αυτούς της παραγωγής. Οι εξαγωγές επίσης δεν αυξήθηκαν έτσι όπως έπρεπε να αυξηθούν, με αποτέλεσμα να έχουν συσσωρευτεί πολύ μεγάλα αποθέματα κρασιού και να πιέζουν τις τιμές της πρώτης ύλης.
    Προκειμένου να στηρίξουμε τον τομέα, προχωρούμε σε τρεις κατηγορίες μέτρων. Το πρώτο μέτρο είναι, όπως σας είπα, να εντατικοποιήσουμε τους ελέγχους στα εισαγόμενα κρασιά από τρίτες χώρες. Το δεύτερο μέτρο είναι για δεύτερη χρονιά να εφαρμόσουμε –και να πάρουμε έγκριση από την Ευρωπαϊκή Ένωση γι’ αυτό- την απόσταξη κρίσης. Και μάλιστα θέλω να σας πω, ότι φέτος θα πάνε στην απόσταξη κρίσης μεγαλύτερες ποσότητες κρασιού και η οικονομική ενίσχυση από την Ευρωπαϊκή Ένωση θα αυξηθεί σε σχέση με την προηγούμενη χρονιά.
    Το τρίτο και πιο σημαντικό μέτρο που παίρνουμε, είναι η προσπάθεια που καταβάλλουμε να ανοίξουμε τις εξαγωγές, να στηρίξουμε τις εξαγωγές, έτσι ώστε να μπορέσει ένα μέρος του ελληνικού κρασιού να διοχετευθεί προς τις διεθνείς αγορές.
      Κάναμε έρευνα αγοράς και βρήκαμε ότι μια αγορά, η οποία παρουσιάζει συγκριτικά πλεονεκτήματα για απορρόφηση ελληνικών προϊόντων, ελληνικού κρασιού, είναι η ρωσική αγορά. Έχουμε έρθει σε επαφή με τη ρωσική αντιπροσωπεία, με τη ρωσική κυβέρνηση. Ήδη, τα πρώτα φορτία, οι πρώτες εξαγωγές έχουν ξεκινήσει και προγραμματίζουμε σε συνεργασία με τη διεπαγγελματική του κρασιού, την Κ.Ε.Ο.Σ.Ο.Ε. και το Υπουργείο Εξωτερικών, την οικονομική διπλωματία και τον αρμόδιο Υφυπουργό κ. Στυλιανίδη, να πάμε στη Μόσχα το χειμώνα να προβάλουμε το ελληνικό κρασί, έτσι ώστε να μπορέσουμε να εξάγουμε στην αγορά αυτή μεγάλες ποσότητες κρασιού. Οι προοπτικές είναι πολύ καλές, οι ποσότητες που ζητούνται είναι πολύ μεγάλες και πιστεύουμε ότι θα υπάρξει μια καλή διέξοδος για το ελληνικό κρασί, εφόσον ολοκληρωθεί η προσπάθειά μας αυτή. 
      Πάντως, θέλω να σας πω ότι πραγματικά βρισκόμαστε στο κέντρο της κρίσης. Έχετε δίκιο ότι όντως υπάρχει πρόβλημα στις τιμές των αμπελουργών στη διάθεση του κρασιού, καταβάλουμε, όμως, κάθε προσπάθεια, έτσι ώστε να τους στηρίξουμε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Ο κ. Τσιόγκας έχει το λόγο. 
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε. 
      Κύριε Υπουργέ, δεν μας είπατε τίποτε για τον Κανονισμό. Η Κυβέρνηση ζητάει από την Ευρωπαϊκή Ένωση να πάνε μεγάλες ποσότητες κρασιών στην απόσταξη, να γίνουν δηλαδή οινόπνευμα. Συγκεκριμένα για φέτος ζητάει να πάνε πενήντα χιλιάδες τόνοι, εκ των οποίων οι δεκατρείς χιλιάδες τόνοι είναι ονομασίας προέλευσης. Πέρσι στείλατε στην απόσταξη τριάντα οκτώ χιλιάδες τόνους κρασιού και απ’ αυτά, οι τέσσερις χιλιάδες τόνοι ήταν ονομασίας προέλευσης. Αυτό γίνεται, γιατί η πολιτική σας διαπλέκεται με τα μεγάλα συμφέροντα, με τους μεγαλοεισαγωγείς, τους μεγαλεμπόρους. Αυτό γίνεται, γιατί πληρώνει η Ευρωπαϊκή Ένωση ένα μέρος της αποζημίωσης και το υπόλοιπο το πληρώνει η Ελλάδα. Στην ουσία, όμως, πρόκειται για απόσυρση κρασιών για να γίνουν οινόπνευμα. 
      Το πιο σοβαρό, όμως, ζήτημα –και σ' αυτό θα πρέπει να απαντήσετε, κύριε Υπουργέ- είναι ότι τα σταφύλια που πωλούνται από τους παραγωγούς-αμπελουργούς, πωλούνται σε απαράδεκτα χαμηλές τιμές. Δεν εισπράττουν, ενώ το κόστος παραγωγής την ίδια στιγμή έχει εκτιναχθεί στα ύψη. Και αυτό γίνεται, γιατί οι μεγαλοεισαγωγείς κάνουν αθρόες εισαγωγές μούστου, παγοκολώνων -εσείς απλώς καταγράφετε πόσα εισέρχονται, πόσα εισάγονται στη χώρα μας- γιατί τα βρίσκουν πιο φθηνά και τα δικά μας κρασιά ή μένουν στα κούτσουρα ή τα πετάμε ή ένα μέρος πάει για απόσταξη. Και βέβαια μένουν στα κούτσουρα, γιατί η τιμή της συγκομιδής, τα εργατικά δηλαδή, στοιχίζουν περισσότερο απ’ ότι θα το πουλήσουν, αφού τα πουλάνε σε εξευτελιστικές τιμές. 
      Το δεύτερο είναι το εξής: Ο νέος Κανονισμός της Ευρωπαϊκής Ένωσης για τα αμπέλια είναι κατά πολύ χειρότερος απ’ ότι ισχύει σήμερα. Και αυτό γιατί προβλέπει εκρίζωση αμπελιών με 600 ευρώ αποζημίωση ανά στρέμμα, πώληση των δικαιωμάτων που έχουν οι μικροί στους μεγάλους. Θα έχουμε νέους τσιφλικάδες στα αμπέλια και οι μικροί θα γίνουν εργάτες γης να δουλεύουν στα αμπέλια. Τα συγκεντρώνουν όλα, λοιπόν, τα αρπάζουν κυριολεκτικά οι βιομηχανίες και βέβαια νομιμοποιείται –και θέλω να απαντήσετε σ' αυτό- με το νέο Κανονισμό η ανάμειξη των ντόπιων κρασιών με τα ξένα. Οι βιομήχανοι θα φέρνουν ξένα, θα τα ανακατεύουν με τα ντόπια και θα τα πουλάνε σαν ελληνικά. 
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΔΗΜΗΤΡΙΟΣ ΤΣΙΟΓΚΑΣ: Ολοκληρώνω, κύριε Πρόεδρε. 
      ΑΓΓΕΛΟΣ ΤΖΕΚΗΣ: Για το κρασάκι, κύριε Πρόεδρε. 
      ΔΗΜΗΤΡΙΟΣ ΤΣΙΟΓΚΑΣ: Ο Κανονισμός διευκολύνει τις εισαγωγές από τρίτες χώρες και τις εισαγωγές τις κάνουν οι έμποροι, γιατί τα φέρνουν φθηνότερα, αλλά και για να πιέσουν τους ντόπιους παραγωγούς να πουλήσουν φθηνότερα. Όλα αυτά θα δυσκολέψουν κατά πολύ την κατάσταση των αμπελουργών, οι οποίοι σήμερα πουλάνε μισοτιμής. 
      Σας ρωτάμε, τι θα κάνετε: 
      Πρώτον, για να πάρουν φέτος καλύτερες τιμές οι αμπελουργοί στα σταφύλια τους, δηλαδή οι παραγωγοί να πάρουν καλύτερες τιμές; Το τονίζουμε αυτό. 
      Δεύτερον, τι θα κάνετε για να μην περάσει ο καταστροφικός Κανονισμός, ο οποίος θα οδηγήσει στο ξεκλήρισμα τους μικρομεσαίους αμπελουργούς; 
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο Υφυπουργός Αγροτικής Ανάπτυξης και Τροφίμων κ. Κοντός.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κατ’ αρχάς έγινε εκτενής αναφορά σε μέτρα της Ευρωπαϊκής Ένωσης, τα οποία δεν έχουν ληφθεί ακόμη. Τα μέτρα, τα οποία ανέφερε ο κύριος συνάδελφος, δεν έχουν ακόμη ληφθεί. Συζήτηση γίνεται στην Ευρωπαϊκή Ένωση και έχουν τεθεί οι βασικές κατευθύνσεις του νέου Κανονισμού.
      ΑΓΓΕΛΟΣ ΤΖΕΚΗΣ: Το Δεκέμβριο καταλήγουμε.
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Θέλω δε να σας πω ότι, αν διαβάσετε τις προτάσεις της ελληνικής πλευράς –και μπορώ να σας τις καταθέσω- σε τίποτα δεν είναι σύμφωνες με αυτά, τα οποία αναφέρατε. Θα δώσουμε μάχη στην Ευρωπαϊκή Ένωση, έτσι ώστε πολλά απ’ αυτά, τα οποία αναφέρετε, να μην περάσουν και δεν θα περάσουν.
      ΑΓΓΕΛΟΣ ΤΖΕΚΗΣ: Όπως δώσατε για το βαμβάκι.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Πρέπει, όμως, να σας πω και το εξής: Δεν είναι δυνατόν στη χώρα μας να συνεχίζουμε να παράγουμε αγροτικά προϊόντα, τα οποία καμία ζήτηση δεν έχουν στην ελληνική και στη διεθνή αγορά. Δυστυχώς, μεγάλες ποσότητες ελληνικού κρασιού δεν ζητιούνται πλέον από την αγορά. Άρα, θα πρέπει –μπορεί να είναι σκληρό, αλλά θα πρέπει να το πούμε και να προχωρήσουμε, αλλιώς θα είμαστε λαϊκιστές- κάποιες ποικιλίες, οι οποίες δεν ζητιούνται, να σταματήσουν να παράγονται και να αντικατασταθούν από ποικιλίες κρασιών που έχουν ισχυρή ζήτηση στην αγορά. 
      ΑΓΓΕΛΟΣ ΤΖΕΚΗΣ: Έγινε στο παρελθόν αυτό.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Σας λέω, λοιπόν, ότι αν χρειαστεί να πάμε σε εκρίζωση με αποζημίωση των αγροτών, έτσι ώστε να πάμε σε ποικιλίες που ζητιούνται, αυτό είναι μονόδρομος. Το να συνεχίσουμε, όμως, να παράγουμε ένα προϊόν, το οποίο δεν έχει ζήτηση, αυτό είναι καταστροφή για τους ίδιους τους παραγωγούς.
      Επειδή κάνατε μία αναφορά για το κόστος παραγωγής, θέλω να σας πω ότι σε πάρα πολλούς συντελεστές του κόστους παραγωγής όχι μόνο δεν είχαμε κατακόρυφη αύξηση, αλλά είχαμε και μείωση των συντελεστών του κόστους παραγωγής, με χαρακτηριστικό παράδειγμα τα φυτοφάρμακα, όπου σε σαράντα επτά σκευάσματα -ορισμένα εκ των οποίων είναι και για το αμπέλι- είχαμε μείωση μέχρι και 50%.
      Σας λέω, λοιπόν, ότι παρ’ ότι υπάρχει κρίση καταβάλλουμε μία σημαντική προσπάθεια. Ελέγχουμε τις εισαγωγές, ανοίγουμε τη διεθνή αγορά, προωθούμε τις εξαγωγές ελληνικών κρασιών και δημιουργούμε τις προϋποθέσεις, έτσι ώστε να ξεπεράσει την κρίση ο τομέας και να στηριχθεί αποτελεσματικότερα ο Έλληνας αμπελουργός. 
      ΔΗΜΗΤΡΙΟΣ ΤΣΙΟΓΚΑΣ: Κύριε Υπουργέ, πάρτε τα κρασιά ονομασίας προέλευσης για οινόπνευμα! 
      ΠΡΟΕΔΡΟΣ (Άννα Μπενάκη-Ψαρούδα): Κυρίες και κύριοι συνάδελφοι, ολοκληρώθηκε η συζήτηση των επίκαιρων ερωτήσεων και εισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
      Υπουργείου Εμπορικής Ναυτιλίας.
      Ψήφιση στο σύνολο του σχεδίου νόμου: «Σύσταση ινστιτούτου ναυτικής κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Ανάπτυξης.
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Ζώνη Καινοτομίας Θεσσαλονίκης και άλλες διατάξεις» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα συζητηθεί κατά τη σημερινή συνεδρίαση.
      Υπουργείου Τουριστικής Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Ανάπτυξη ιαματικού τουρισμού και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Δικαιοσύνης
      Μόνη συζήτηση επί της αρχής, των άρθρων και του συνόλου του σχεδίου νόμου: «Για την αντιμετώπιση της ενδοοικογενειακής βίας».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Υπουργείου Εθνικής Άμυνας
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση του Πρωτοκόλλου Συμφωνίας και Συναντίληψης  (Memorandum of Understanding – MOU) μεταξύ της Κυβέρνησης της Ελληνικής Δημοκρατίας και του Στρατηγείου Επιχειρήσεων του Ανώτατου Συμμαχικού Διοικητή και του Ανώτατου Συμμαχικού Διοικητή Μετασχηματισμού της Συμμαχίας σε σχέση με τις διατάξεις Υποστήριξης της Φιλοξενούσας Χώρας σε επιχειρήσεις/ασκήσεις ΝΑΤΟ μετά των συνημμένων Παραρτημάτων Α και Β αυτού».
      Ερωτάται το Σώμα: Γίνεται δεκτό το νομοσχέδιο;
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΟΣ (Άννα Μπενάκη-Ψαρούδα): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κύριοι συνάδελφοι, επανερχόμαστε στο νομοσχέδιο του Υπουργείου Εμπορικής Ναυτιλίας. 
      Ψήφιση στο σύνολο του σχεδίου νόμου: «Σύσταση ινστιτούτου ναυτικής κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις». 
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΕΛΕΥΤΕΣ: Δεκτό, δεκτό.
      ΙΩΑΝΝΗΣ ΜΑΝΙΑΤΗΣ: Κατά πλειοψηφία.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εμπορικής Ναυτιλίας «Σύσταση ινστιτούτου ναυτικής κατάρτισης με την επωνυμία «ΠΟΣΕΙΔΩΝ ΙΝΣΤΙΤΟΥΤΟ ΝΑΥΤΙΚΗΣ ΚΑΤΑΡΤΙΣΗΣ Α.Ε.» και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      ΠΡΟΕΔΡΟΣ (Άννα Μπενάκη-Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΟΣ (Άννα Μπενάκη-Ψαρούδα): Το Σώμα παρέσχε τη ζητηθείσα εξουσιοδότηση. 
      Προχωρούμε στη συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Ζώνη Καινοτομίας Θεσσαλονίκης και άλλες διατάξεις» σύμφωνα με τα άρθρα 72 παρ. 4 του Συντάγματος και 108 παρ. 7 του Κανονισμού της Βουλής.
      Το νομοσχέδιο συζητήθηκε και ψηφίστηκε στην αρμόδια διαρκή επιτροπή σε εφαρμογή της διάταξης του άρθρου 70 παρ. 2 του Συντάγματος. Θα συζητηθεί σε μία συνεδρίαση ενιαία, όπως ορίζουν το Σύνταγμα και ο Κανονισμός της Βουλής στις προαναφερθείσες διατάξεις τους, μαζί με τρεις υπουργικές τροπολογίες. 
      ΑΓΓΕΛΟΣ ΤΖΕΚΗΣ: Πέντε είναι.
      ΠΡΟΕΔΡΟΣ (Άννα Μπενάκη-Ψαρούδα): Η Διάσκεψη των Προέδρων αποφάσισε να διατεθεί συνολικός χρόνος έξι ωρών: τεσσάρων ωρών για τις αγορεύσεις των εισηγητών, των ειδικών αγορητών και των εγγεγραμμένων στον κατάλογο ομιλητών και δύο ωρών για τις αγορεύσεις των Υπουργών και των Κοινοβουλευτικών Εκπροσώπων. 
      Η εγγραφή των Βουλευτών στον κατάλογο των ομιλητών θα είναι ελεύθερη και θα γίνει σύμφωνα με το άρθρο 96 του Κανονισμού, δηλαδή από την έναρξη της συζήτησης, έως το τέλος της ομιλίας των εισηγητών. 
      Για τη διάρκεια των αγορεύσεων και τη σειρά των ομιλητών εφαρμόζονται αναλόγως οι διατάξεις των άρθρων 97 και 64 του Κανονισμού.
      Κύριε Υφυπουργέ, θέλετε να κάνετε κάποιες παρατηρήσεις;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μάλιστα, κυρία Πρόεδρε.
      ΠΡΟΕΔΡΟΣ (Άννα Μπενάκη-Ψαρούδα): Ο κύριος Υφυπουργός έχει το λόγο.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρία Πρόεδρε, θα ήθελα να καταθέσω και να μοιραστούν στους συναδέλφους, ορισμένες νομοτεχνικές βελτιώσεις στο σχέδιο νόμου: «Ζώνη Καινοτομίας Θεσσαλονίκης και άλλες διατάξεις» -να μην τις διαβάσω, θα τις καταθέσω- όπως και τρεις τροποποιήσεις στην τροπολογία για το Ταμείο Αλληλοβοηθείας Υπαλλήλων Υπουργείου Ανάπτυξης. 
      ΠΡΟΕΔΡΟΣ (Άννα Μπενάκη-Ψαρούδα): Εάν είναι μόνο νομοτεχνικές, να διανεμηθούν. Αν έχουν και ουσία, καλύτερα να πείτε, αν υπάρχει κάποια αλλαγή που έχει … 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ωραία. 
      Θα αναφέρω μόνο τότε, την τροπολογία για το σχέδιο νόμου «Ζώνη Καινοτομίας Θεσσαλονίκης και άλλες διατάξεις» ότι οι  αλλαγές είναι πως διαγράφεται ότι στα μέλη του Ταμείου είναι και υπάλληλοι, οι οποίοι έχουν αποχωρήσει από την υπηρεσία από την 1.1.2004, μέχρι τη δημοσίευση του παρόντος. Και αυτό διότι θα δημιουργούσε πρόβλημα, ποιοι περιλαμβάνονται, ποιοι δεν περιλαμβάνονται -θέμα άνισης μεταχείρισης- και έτσι στο Ταμείο θα υπάγονται μόνο, όσοι σήμερα υπηρετούν και στο εξής. Αυτό αναφέρεται σε δύο σημεία της τροπολογίας.
       Όπως επίσης ένα λάθος τυπογραφικό στην παρ. 4. Είχε μπει η λέξη «του Ταμείου», η οποία διαγράφεται. Και επίσης στην ίδια παράγραφο διαγράφεται μία πρόταση, η οποία λέει ότι πρέπει να έχουν την ιδιότητα μέλους του Ταμείου για δεκαπέντε, τουλάχιστον, έτη και η οποία αν παραμείνει, στην ουσία αχρηστεύει και δεν θα περιλαμβάνεται κανένας στη συγκεκριμένη ρύθμιση. Κατά τη συζήτηση νομίζω ότι θα αντιληφθούν και οι κύριοι συνάδελφοι το βάσιμο των διορθώσεων.
      ΠΡΟΕΔΡΟΣ (Άννα Μπενάκη-Ψαρούδα): Ωραία να τις καταθέσετε στα Πρακτικά και θα διανεμηθούν. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Τις καταθέτω, κυρία Πρόεδρε.
      (Στο σημείο αυτό ο Υφυπουργός κ. Ιωάννης Παπαθανασίου καταθέτει για τα Πρακτικά τα προαναφερθέντα έγγραφα, τα οποία έχουν ως εξής:
      ΑΓΓΕΛΟΣ ΤΖΕΚΗΣ: Κυρία Πρόεδρε, το λόγο παρακαλώ. 
      ΠΡΟΕΔΡΟΣ (Άννα Μπενάκη-Ψαρούδα): Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Επειδή υπάρχουν και τρεις τροπολογίες υπουργικές, κατανοείτε και εσείς ότι όσον αφορά το χρόνο, για να τοποθετηθούμε, επί της αρχής και των άρθρων του νομοσχεδίου και πάνω στις τροπολογίες, θα πρέπει να έχουμε μία ευχέρεια. 
      ΠΡΟΕΔΡΟΣ (Άννα Μπενάκη-Ψαρούδα): Όταν θα χρειαστεί κάποιος άνεση χρόνου, θα τη δώσουμε, αλλά βεβαίως  η άνεση αυτή θα είναι εις βάρος κάποιων άλλων, διότι ο χρόνος είναι συνολικός. Νομίζω, όμως, ότι δεν θα δημιουργηθεί πρόβλημα.
      Κύριοι συνάδελφοι, έχω την τιμή να σας ανακοινώσω, ότι κατά τη συζήτηση του νομοσχεδίου αυτού, από τη Νέα Δημοκρατία ορίζεται ως Κοινοβουλευτικός Εκπρόσωπος, ο Βουλευτής κ. Μιλτιάδης Βαρβιτσιώτης, από το Κ.Κ.Ε. ο κ. Άγγελος Τζέκης και από το Συνασπισμό Ριζοσπαστικής Αριστεράς, η Βουλευτής κ. Ασημίνα Ξηροτύρη-Αικατερινάρη.
      Ο εισηγητής της Νέας Δημοκρατίας κ. Καλαφάτης έχει το λόγο.
      ΣΤΑΥΡΟΣ ΚΑΛΑΦΑΤΗΣ: Κυρίες και κύριοι συνάδελφοι, η επιτάχυνση της μετάβασης στην οικονομία της γνώσης συνιστά πλέον κεντρική αναπτυξιακή πολιτική της Ελλάδας. Παράλληλα, αποτελεί ένα στόχο που συνάδει με τη στρατηγική της Λισαβόνας. Ο ρόλος της καινοτομίας, έρευνας και τεχνολογίας στο εγχείρημα αυτό είναι καθοριστικός. Στο πλαίσιο αυτό, η Ζώνη Καινοτομίας Θεσσαλονίκης, αποτελεί ένα μέτρο εφαρμογής της στρατηγικής που υλοποιείται, τόσο σε ευρωπαϊκό επίπεδο, όσο και σε τοπικό από την Κυβέρνηση Καραμανλή, στρατηγική για ανάπτυξη και προώθηση της καινοτομίας, ως πρωταρχικού παράγοντα που ενισχύει την ανταγωνιστικότητα και συμβάλλει στην περιφερειακή ανάπτυξη και συνοχή. 
      Η Καινοτομία, κυρίες και κύριοι συνάδελφοι, προωθείται ιδιαίτερα στα πλαίσια της Ευρωπαϊκής Ένωσης. Η τελευταία αναγνωρίζει, ως μία από τις βασικές προτεραιότητές της για την περίοδο 2007-2013 την ενίσχυση της ανταγωνιστικότητας, μέσω της βελτίωσης της ενθάρρυνσης και της προώθησης της καινοτομίας και της οικονομίας της γνώσης σε όλες τις δραστηριότητες των δημόσιων και ιδιωτικών οργανισμών. Σύμφωνα με τους γενικότερους στόχους της στρατηγικής της Λισαβόνας και τα αντίστοιχα προγράμματα και πολιτικές της Ευρωπαϊκής Ένωσης, βασική επιδίωξη της τελευταίας είναι η ενίσχυση της επιστημονικής και τεχνολογικής βάσης της κοινοτικής βιομηχανίας και η κατοχύρωση υψηλού επιπέδου ανταγωνιστικότητας.
      Για το σκοπό αυτό η Kοινότητα υποστηρίζει κάθε ερευνητική δραστηριότητα που κρίνει αναγκαία, ενθαρρύνοντας ιδιαίτερα τη δραστηριότητα έρευνας και τεχνολογικής ανάπτυξης που αναπτύσσουν οι επιχειρήσεις, συμπεριλαμβανομένων των μικρομεσαίων επιχειρήσεων, των ερευνητικών κέντρων και των πανεπιστημίων. 
      Το Ευρωπαϊκό Συμβούλιο της Λισαβόνας αναγνώρισε τον καθοριστικό ρόλο για την ανταγωνιστικότητα και την οικονομική ανάπτυξη στην Ευρώπη, υπογραμμίζοντας τον κεντρικό ρόλο της γνώσης και της καινοτομίας στην οικονομική πρόοδο, καθώς και στην ανάπτυξη της απασχόλησης. Σύμφωνα δε με τη στρατηγική της Λισαβόνας, το Ευρωπαϊκό Συμβούλιο της Βαρκελώνης έθεσε ως στόχο την αύξηση των ευρωπαϊκών επενδύσεων στην έρευνα στο 3% του Α.Ε.Π.  της Ευρωπαϊκής Ένωσης με τον ιδιωτικό τομέα να καλύπτει τα 2/3 αυτών των επενδύσεων.
       Η καινοτομία ακόμη συμβαδίζει με την περιφερειακή ανάπτυξη, ούσα βέβαια ως ένας από τους σημαντικούς παράγοντες ανταγωνιστικότητας για τις επιχειρήσεις. Παρ’ όλη την διεθνοποίηση των επιχειρηματικών δραστηριοτήτων και την ανάπτυξη διεθνών συνεργασιών, η καινοτομία και η Έρευνα και Τεχνολογία εξακολουθούν σε μεγάλο βαθμό να αναπτύσσονται τοπικά, με σκοπό τη μείωση της διαφοράς της καινοτομικής επίδοσης των περιφερειών της χώρας από τον κοινοτικό μέσο όρο και την ανταγωνιστική διεθνοποίηση των προσπαθειών τους. Έτσι η ανταγωνιστικότητα της περιφέρειας αναδεικνύεται σε μείζων θέμα στην ενιαία ευρωπαϊκή αγορά. 
      Στις δύο προκλήσεις που αντιμετωπίζουν οι ευρωπαϊκές περιφέρειες, αυτές της περιφερειακής συνοχής και της κοινωνικής συνοχής, προστίθεται και αποκτά αυξάνουσα σημασία η συνοχή της γνώσης. Παράλληλα, η περιφερειακή διάσταση αποτέλεσε μία από τις σημαντικότερες παραμέτρους σχεδιασμού του στρατηγικού σχεδίου ανάπτυξης της έρευνας, τεχνολογίας και καινοτομίας, στο πλαίσιο του Εθνικού Στρατηγικού Πλαισίου Αναφοράς 2007-2013. 
      Η ανάπτυξη της καινοτομίας και η περιφερειακή ανταγωνιστικότητα αποτελούν έννοιες αλληλένδετες και αλληλοσυμπληρούμενες. Από τη μία πλευρά η οικονομική ανάπτυξη και η ανταγωνιστικότητα των περιφερειών εξαρτώνται κατά προτεραιότητα από την ανάπτυξη της καινοτομίας ως παράγοντα και από την άλλη πλευρά η καινοτομία ως παράγοντας-κλειδί για την οικονομική ανάπτυξη μπορεί πιο αποτελεσματικά να προωθηθεί σε περιφερειακό επίπεδο. 
      Πρόσφατα άλλωστε η επιτροπή σε ανακοίνωσή της στο Συμβούλιο και στο Ευρωπαϊκό Κοινοβούλιο της 13ης Ιουλίου 2006, με τίτλο «Πολιτική συνοχή και πόλεις», τόνισε τη σημασία της πόλης ως κέντρου κάθε αλλαγής, η οποία βασίζεται στην καινοτομία και πρότεινε, μέσα στο πλαίσιο της αντίστοιχης περιφερειακής και εθνικής πολιτικής, μεταξύ άλλων, οι πόλεις: Πρώτον, να διαδραματίζουν πρωταρχικό ρόλο στην προετοιμασία μίας στρατηγικής καινοτομίας με προσδοκώμενα οφέλη για την ευρύτερη περιφέρεια. Δεύτερον, να συμμετέχουν οι πόλεις σε προγράμματα έρευνας, ανάπτυξης και να υποστηρίζουν την εισαγωγή τεχνολογικών καινοτομιών. Τρίτον, να καταβάλλουν προσπάθειες οι πόλεις, ώστε η προσφορά των περιφερειών στην καινοτομία να γίνει πιο προσβάσιμη στις τοπικές επιχειρήσεις και τέταρτον, να συμβάλλουν στον τομέα της κοινωνίας των πληροφοριών για την καταπολέμηση του ψηφιακού χάσματος. 
      Περαιτέρω η διεθνής εμπειρία δείχνει ότι μία περιφέρεια για να είναι ανταγωνιστική μέσα στο σύστημα της παραγωγής, αξιοποίησης της γνώσης και της τελικής μετατροπής της σε οικονομική και κοινωνική ευημερία, θα πρέπει να συγκεντρώνει μία σειρά από παραμέτρους, όπως κατάλληλη υποδομή για την παραγωγή και την αξιοποίηση της γνώσης, ενδιάμεσους μηχανισμούς διάδοσης και αξιοποίησης των αποτελεσμάτων της έρευνας, συνέργια και συνεργασία με τον παραγωγικό  ιστό και τις επιχειρήσεις για την ενίσχυση της ζήτησης για νέα γνώση. 
      Η Κυβέρνηση, κυρίες και κύριοι συνάδελφοι, εφαρμόζει εθνική πολιτική στην έρευνα τεχνολογίας και καινοτομίας. Αυτή η νέα πολιτική για την επόμενη πενταετία αποτυπώνεται στο στρατηγικό σχέδιο ανάπτυξης της έρευνας τεχνολογίας και καινοτομίας στο πλαίσιο του Εθνικού Στρατηγικού Πλαισίου Αναφοράς 2007-2013. Η αναπτυξιακή στρατηγική της Κυβέρνησης αναγνωρίζει την προώθηση της καινοτομίας ως βασικό παράγοντα στην αναδιάρθρωση της ελληνικής οικονομίας και την μετάβαση στην οικονομία της γνώσης, με στόχο την ουσιαστική βελτίωση της ανταγωνιστικότητας και εξωστρέφειας της ελληνικής οικονομίας και την συνακόλουθη ευημερία των πολιτών. Έμφαση δίνεται στην αύξηση των επιδόσεων σε έρευνα, τεχνολογία και καινοτομία μέσω της σύνδεσής της με την παραγωγική διαδικασία και την αναβάθμιση των δεξιοτήτων του ανθρώπινου δυναμικού. 
      Η ερευνητική και τεχνολογική πολιτική της επόμενης πενταετίας και οι προτεραιότητες του Υπουργείου Ανάπτυξης στοχεύουν στην κάλυψη του ελλείμματος έρευνας καινοτομίας και τεχνολογίας σε σχέση με τις άλλες χώρες της Ευρωπαϊκής Ένωσης με εντατικούς ρυθμούς και με ταυτόχρονη σύνδεση της έρευνας και τεχνολογίας με την παραγωγική διαδικασία. Γι’ αυτό συμμετέχει στην ευρωπαϊκή πολιτική αύξησης των δαπανών για έρευνα και τεχνολογική ανάπτυξη σε 3% το 2010 με ταυτόχρονη αύξηση της συμμετοχής των επιχειρήσεων από το 56% στο 67% της συνολικής οικονομικής προσπάθειας. Αποβλέπει δε, στην αύξηση των δαπανών στο 1,5% το 2010 με αναβάθμιση της συμμετοχής των επιχειρήσεων από 24% σε 40% της ακαθάριστης εγχώριας δαπάνης για επιστημονική έρευνα και τεχνολογική ανάπτυξη.
      Στα πλαίσια αυτά, λοιπόν, η Ζώνη Καινοτομίας Θεσσαλονίκης μαζί με τους δύο πόλους καινοτομίας της κεντρικής και δυτικής Μακεδονίας, των οποίων η ίδρυση έχει εγκριθεί με προοπτική για την ανατολική Μακεδονία, αποδεικνύουν έμπρακτα τη βούληση της Κυβέρνησης να προωθήσει την ανταγωνιστικότητα της οικονομίας της βόρειας Ελλάδας.
      Σύμφωνα με τα νέα δεδομένα, η Θεσσαλονίκη και η ευρύτερη περιοχή θωρακίζεται, αλλά και οπλίζεται με ένα ειδικό αναπτυξιακό μέσο, που αφενός ανταποκρίνεται στις απαιτήσεις του σύγχρονου διεθνούς ανταγωνιστικού περιβάλλοντος, αφετέρου είναι προσανατολισμένο στη σημερινή γνωσιοκεντρική οικονομία. 
      Η Ζώνη Καινοτομίας Θεσσαλονίκης αποτελεί ένα πιλοτικό έργο, ένα ειδικό περιφερειακό αναπτυξιακό εγχείρημα που στοχεύει στην προέλκυση νέων επενδύσεων έντασης γνώσης, στην ενίσχυση της εξωστρέφειας της οικονομίας μας, στην αξιοποίηση του επιστημονικού δυναμικού της περιοχής, στη δημιουργία νέων θέσεων απασχόλησης, στη βελτίωση της ποιότητας ζωής των πολιτών και εν τέλει στην κοινωνική συνοχή.
      Η αρχική φάση της δημιουργίας της Ζώνης Καινοτομίας Θεσσαλονίκης εντάσσεται στο Γ΄  Κοινοτικό Πλαίσιο Στήριξης και αποτελεί τμήμα και προπομπό ενός ενιαίου ολοκληρωμένου διαχρονικού προγράμματος εθνικής στόχευσης. Η συνέχιση και πλήρης ανάπτυξη της Ζώνης θα γίνει κατά την τέταρτη προγραμματική περίοδο. Παράλληλα, στο Π.Ε.Π. κεντρικής Μακεδονίας για την περίοδο 2007-2013 και στον άξονα 2, που αφορούν δράσεις ψηφιακής σύγκλισης και επιχειρηματικότητας, συμπεριλαμβάνονται δράσεις ανάπτυξης της Ζώνης Καινοτομίας Θεσσαλονίκης, που αφορούν ενίσχυση επιχειρήσεων, ερευνητικών και διοικητικών υποδομών και άλλα, καθώς και δράσεις υποδομών που αφορούν συγκοινωνιακά και τηλεπικοινωνιακά δίκτυα προς το σκοπό κυρίως της εξυπηρέτησης, της λειτουργίας και ανάπτυξης της Ζώνης, με ταυτόχρονη αναβάθμιση της ποιότητας ζωής των εργαζομένων και των κατοίκων εντός αυτής. 
      Είναι δε σημαντικό ότι ώριμα έργα έχουν ήδη ενταχθεί στο πρόγραμμα της Ζώνης Καινοτομίας. Αναφέρομαι πρώτον στο Ινστιτούτο Βιοϊατρικών και Βιομοριακών Ερευνών προϋπολογισμού 4,9 εκατομμυρίων ευρώ, δεύτερον στη μελέτη παράπλευρου οδικού δικτύου εξυπηρέτησης της εθνικής οδού Θεσσαλονίκης-Νέων Μουδανιών προϋπολογισμού 650.000 ευρώ, και τρίτον, στην κατασκευή συλλεκτήρα ακαθάρτων υδάτων ΤΕΦΑΑ Εθνικού Κέντρου Έρευνας και Τεχνολογικής Ανάπτυξης προϋπολογισμού 740.000 ευρώ. 
      Ως μέσο εφαρμογής της αναπτυξιακής στρατηγικής με κύριο πόλο την ενίσχυση της καινοτομίας η Ζώνη πρέπει να αξιολογηθεί και να αναπτυχθεί ως μια από τις δράσεις και τα προγράμματα που εφαρμόζονται διεθνώς σε περιφερειακό τοπικό επίπεδο για την προώθηση της καινοτομίας και τη δημιουργία επιχειρήσεων υψηλής γνώσης, την παραγωγή και αξιοποίηση της γνώσης μέσω της σύνδεσής της με την παραγωγή και την τελική μετατροπής της σε οικονομική και κοινωνική ευημερία. 
      Άλλες δράσεις αποτελούν ο περιφερειακός πόλος καινοτομίας, που είναι ένωση φορέων με στόχο την ενίσχυση των τεχνολογικών και καινοτομικών επιδόσεων των περιφερειών, τα δίκτυα -τα λεγόμενα clusters- θερμοκοιτίδες, τεχνολογικά πάρκα και άλλα, δράσεις οι οποίες παρουσιάζουν ορισμένα κοινά χαρακτηριστικά σημεία σχετικά, τόσο με την κεντρική τους στόχευση, όσο και με την οργανωτική τους δομή. Η πρωτοβουλία για τη δημιουργία τους προέρχεται από το κράτος ή τον ιδιωτικό τομέα ή από τη σύμπραξη αυτών. Ανάλογα παραδείγματα έχουμε σε πάρα πολλές ευρωπαϊκές χώρες και έξω από την Ευρώπη χώρες όπως στο New Jersey και στην Pensylvania των Η.Π.Α., η Clusterland στην Upper Austria, το Τεχνολογικό Πάρκο της Sophia-Antipolis και άλλα.
      Η Ζώνη Καινοτομίας Θεσσαλονίκης ορίζεται από το άρθρο 1 ως η περιοχή εντός των διοικητικών ορίων του Νομού Θεσσαλονίκης, στην οποία εγκαθίστανται οργανισμοί, φορείς και επιχειρήσεις του δημοσίου και του ιδιωτικού τομέα. Σκοπός της εγκατάστασης είναι η ανάπτυξη δεσμών συνεργασίας και συνέργιας μεταξύ τους για την ανάπτυξη της έρευνας, της καινοτομίας και της τεχνολογίας. 
      Η επίτευξη του σκοπού της ζώνης, καθώς και η διαχείριση και η ανάπτυξή της, αναλαμβάνεται και αποτελεί σκοπό ανώνυμης εταιρείας με την επωνυμία «Αλεξάνδρεια Ζώνη Καινοτομίας Α.Ε.» με έδρα τη Θεσσαλονίκη, η οποία συνιστάται με τις διατάξεις του άρθρου 3. Η εταιρεία αυτή επιδιώκει σκοπούς κοινωφελείς και δημοσίου συμφέροντος. Δεν υπάγεται στον ευρύτερο δημόσιο τομέα και λειτουργεί σύμφωνα με τους κανόνες της  ιδιωτικής οικονομίας. Όλα αυτά αναφέρονται και προσδιορίζονται από το άρθρο 4. 
      Το αρχικό κεφάλαιο της εταιρείας, όπως ορίζεται στο άρθρο 5, ορίζεται σε 60.000 ευρώ. Το  διοικητικό συμβούλιο της εταιρείας, το οποίο αποτελείται από έντεκα μέλη προερχόμενα από τον επιστημονικό και ερευνητικό χώρο, τον επιχειρηματικό κόσμο και το χώρο της Τοπικής Αυτοδιοίκησης, τα οποία διορίζονται με ΚΥΑ των οικείων Υπουργών, όπως ορίζει το άρθρο 7, καταρτίζει το στρατηγικό σχέδιο ανάπτυξης της Ζώνης Καινοτομίας Θεσσαλονίκης, το οποίο εγκρίνεται με Κ.Υ.Α. των Υπουργών Οικονομίας και Οικονομικών, ΠΕ.ΧΩ.ΔΕ., Ανάπτυξης και Μακεδονίας Θράκης, όπως ορίζει το άρθρο 2. 
      Το σχέδιο αποτελεί το πρόγραμμα μεσομακροπρόθεσμης δράσης, που ενσωματώνει προτάσεις-παρεμβάσεις για θεσμικές υποδομές για την εξυπηρέτηση  βέβαια της Ζώνης Καινοτομίας της Θεσσαλονίκης. Η «Αλεξάνδρεια Ζώνη Καινοτομίας Α.Ε.» θα είναι το όργανο παρακολούθησης της εφαρμογής των παρεμβάσεων του στρατηγικού σχεδίου με την πρόσθετη αρμοδιότητα υποβολής προτάσεων για την υλοποίησή τους .
      Περαιτέρω, για την άρτια οργάνωση και εύρυθμη λειτουργία της εταιρείας προβλέπεται η κατάρτιση κανονισμού εσωτερικής λειτουργίας προμηθειών και παροχής υπηρεσιών, κανονισμού εκτέλεσης έργων. Αυτά αναφέρονται στο άρθρο 6. 
      Ρυθμίζονται τα θέματα στελέχωσης της εταιρείας με προσωπικό, το οποίο προσλαμβάνεται με  κριτήρια διαφάνειας και αξιοκρατίας μετά από δημόσιο διαγωνισμό. Το προσωπικό υπηρετεί είτε με συμβάσεις εργασίας αορίστου χρόνου είτε με συμβάσεις εργασίας ορισμένου χρόνου, που διέπονται από το δίκαιο του ιδιωτικού τομέα, όπως αναφέρεται στο άρθρο 8.
      Οι πηγές χρηματοδότησης των λειτουργικών δαπανών της εταιρείας, καθώς και των δράσεών της, είναι ενδεικτικά οι επιχορηγήσεις του τακτικού προϋπολογισμού του ΥΠ.ΑΝ. και Υ.ΜΑ.Θ., οι επιχορηγήσεις του προγράμματος δημοσίων επενδύσεων, οι επιχορηγήσεις και χρηματοδοτήσεις από προγράμματα της Ευρωπαϊκής Ένωσης. Όλα αυτά περιγράφονται και αναφέρονται στο άρθρο 9.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κυρία Πρόεδρε, θα πάρω και δύο λεπτά από τη δευτερολογία μου.
      Η εταιρεία, πέρα από την εποπτεία που ασκείται κατά το ν. 2109/1920, υπόκειται στην εποπτεία των Υπουργών Ανάπτυξης και Μακεδονίας-Θράκης. Υποχρέωση της εταιρείας είναι να καταρτίζει το επιχειρησιακό της σχέδιο, τον ετήσιο προϋπολογισμό, τον ετήσιο απολογισμό της, τις οικονομικές καταστάσεις και την ετήσια έκθεση για την πορεία της έρευνας και της καινοτομίας της Ζώνης Καινοτομίας Θεσσαλονίκης. 
      Προβλέπεται, τέλος, ο έλεγχος της εταιρείας από ορκωτούς λογιστές σύμφωνα με το άρθρο 10. 
      Η εταιρεία, καθώς και οι φορείς του ιδιωτικού και ευρύτερου δημόσιου τομέα μπορούν να ιδρύσουν στη Ζώνη Καινοτομίας Θεσσαλονίκης θύλακες υποδοχής καινοτόμων δραστηριοτήτων, οι οποίοι είναι, ειδικά διαμορφωμένες και οργανωμένες περιοχές, με άμεση οργανωτική και λειτουργική διασύνδεση με τη ζώνη ως χώροι υποδοχής, εγκατάστασης και λειτουργίας επιχειρήσεων, φορέων και ινστιτούτων, των οποίων οι δραστηριότητες εξυπηρετούν το σκοπό της Ζώνης Καινοτομίας Θεσσαλονίκης, με τρόπο που εγγυάται την προστασία του φυσικού και οικιστικού περιβάλλοντος. 
      Το άρθρο 11 ρυθμίζει όλα τα θέματα ίδρυσης, οργάνωσης, πολεοδόμησης, διοίκησης και λειτουργίας των θυλάκων υποδοχής καινοτόμων δραστηριοτήτων στο πλαίσιο των διατάξεων της πολεοδομικής νομοθεσίας. 
      Με τις διατάξεις του άρθρου 12 ρυθμίζονται θέματα για την ένταξη της Ζώνης Καινοτομίας Θεσσαλονίκης, που έχουν σχέση με την εναρμόνιση των χωροταξικών ρυθμίσεων για τη ζώνη και τους θύλακες στα γενικά και ειδικά πλαίσια χωροταξικού σχεδιασμού και αειφόρου ανάπτυξης του ν. 2742/1999.
      Με τις διατάξεις του άρθρου 13 συνιστάται επιτροπή εποπτείας ανάπτυξης της Ζώνης Καινοτομίας Θεσσαλονίκης με έδρα τη Θεσσαλονίκη. Η Επιτροπή αποτελεί συμβουλευτικό όργανο της κρατικής διοίκησης και όργανο επικουρίας του σκοπού της εταιρείας. Η σύνδεση της επιτροπής χαρακτηρίζεται από την ευρύτατη αντιπροσώπευση φορέων Τοπικής Αυτοδιοίκησης και οικονομικών και κοινωνικών φορέων της περιοχής. 
      Στο άρθρο 14 καθορίζονται οι αρμοδιότητες της επιτροπής, που έχουν κυρίως συμβουλευτικό χαρακτήρα και η  άσκησή τους επιβοηθεί τους Υπουργούς που ασκούν εποπτεία επί της εταιρείας, προκειμένου η εταιρεία να καθίσταται αποτελεσματική στην εξυπηρέτηση.
     Στο δεύτερο κεφάλαιο του νομοσχεδίου προχωρούμε στην τροποποίηση του ν. 2466/97. 
     Με τις διατάξεις του άρθρου 15, λοιπόν, μετονομάζεται το Εθνικό Κέντρο Χαρτών και Χαρτογραφικής Κληρονομιάς-Εθνική Χαρτοθήκη, το λεγόμενο Ε.ΚΕ.Χ.ΧΑ.Κ., σε Ευρωπαϊκό Κέντρο Επικοινωνίας Πληροφόρησης και Πολιτισμού-Εθνικό Κέντρο Χαρτών και Χαρτογραφικής Κληρονομιάς-Εθνική Χαρτοθήκη. Μετονομάζεται σε Ε.Κ.Ε.Π.Π.-Ε.ΚΕ.Χ.ΧΑ.Κ. Διευρύνεται και εμπλουτίζεται ο σκοπός αυτού και συμπληρώνονται οι διατάξεις για τη χρηματοδότηση του Κέντρου και τη δυνατότητα απόσπασης προσωπικού από δημόσιο και ευρύτερο δημόσιο τομέα για την αποτελεσματικότητα, λειτουργία και εκπλήρωση του σκοπού του.
     Το Ε.Κ.Ε.Π.Π.-Ε.ΚΕ.Χ.ΧΑ.Κ. αναμένεται να διαδραματίσει, στο πλαίσιο ολοκληρωμένης σύμβασης με την Ευρωπαϊκή Ένωση, ουσιώδη και πρωταγωνιστικό ρόλο στη διάδοση της ευρωπαϊκής ιδέας και την προώθηση της ευρωπαϊκής πληροφόρησης, τόσο στη διευρυμένη Ευρωπαϊκή Ένωση, όσο και στις χώρες της νοτιανατολικής Ευρώπης.
     Τέλος, το τρίτο κεφάλαιο με τίτλο «Άλλες διατάξεις». Στο άρθρο 16 έχουμε με σκοπό την εύρυθμη λειτουργία και αποτελεσματικότητα του Συμβουλίου Ενεργειακής Στρατηγικής, που αποτελεί όργανο υποβολής προτάσεων στον Υπουργό Ανάπτυξης αναφορικά με το σχεδιασμό της ενεργειακής πολιτικής της χώρας, μία αύξηση του προσωπικού που μπορεί να αποσπάται στην Ειδική Επιστημονική Γραμματεία αυτού, σύμφωνα με το άρθρο 4 παράγραφος 2 του ν. 3438/2006 από πέντε σε δεκαπέντε.
     Τέλος, με το ν. 3066/2002 συστάθηκε η ανώνυμη εταιρεία με την επωνυμία Εθνικό Σύστημα Διαπίστευσης  Α.Ε., η οποία αποτελεί τον επίσημο τεχνικό σύμβουλο της πολιτείας σε θέματα διαπίστευσης, σε αρμόδιους φορείς.
     Με το παρόν άρθρο αντικαθίσταται η παράγραφος 4 του άρθρου 11 του ως άνω νόμου και ορίζεται ότι η εταιρεία έχει την έδρα της εντός των ορίων της Νομαρχίας Αθηνών.
     Συμπερασματικά, η Ζώνη Καινοτομίας Θεσσαλονίκης είναι ένας σημαντικός θεσμός αναπτυξιακού χαρακτήρα για την πόλη της Θεσσαλονίκης, αλλά και για την ευρύτερη περιοχή της βόρειας Ελλάδας και της νοτιανατολικής Ευρώπης. Μαζί με το Διεθνές Πανεπιστήμιο, που εδρεύει επίσης στη Θεσσαλονίκη, συνθέτουν ένα σύγχρονο πλέγμα πηγής γνώσης, δημιουργούν διαύλους διασύνδεσης της έρευνας με την παραγωγή και δίνουν συγκεκριμένη ταυτότητα σε μια πόλη που για πολλά χρόνια έψαχνε ζωτικό χώρο για να απελευθερώσει τις δημιουργικές της δυνάμεις στο χώρο της επιχειρηματικότητας, του πολιτισμού, της σύγχρονης καινοτόμου ανάπτυξης.
     Παράλληλα με τα έργα υποδομής που ξεκινούν έπειτα από πολλά χρόνια αβελτηρίας των προηγούμενων κυβερνήσεων -αναφέρομαι στο Μετρό, στην υποθαλάσσια, στο αεροδρόμιο, στην έκτη προβλήτα του λιμένος Θεσσαλονίκης- η πόλη δεν βελτιώνει μόνο τη λειτουργίας της, αλλά ανοίγει την πόρτα στο αύριο, μέσα από το πεδίο των μεταφορών, του εμπορίου, των υπηρεσιών, του τουρισμού. Έργα υποδομής που γίνονται από τη μία πλευρά πράξη και έργα θεσμοί που ενισχύουν την ανάπτυξη από την άλλη.
     Έτσι θωρακίζουμε την πόλη, όχι ώστε να είναι μια δυνατή συμπρωτεύουσα της Ελλάδας, αλλά για να είναι μία από τις πρώτες πόλεις στην ευρύτερη γεωπολιτική περιοχή και να πρωταγωνιστεί στις επερχόμενες κοινωνικοοικονομικές εξελίξεις. 
     Και αυτό το εγχείρημα, κυρίες και κύριοι συνάδελφοι, που γίνεται πράξη σήμερα, έχει μία εγγύηση, έχει μια σφραγίδα. Αυτή η εγγύηση και η σφραγίδα έχει το όνομα Κυβέρνηση Καραμανλή.
     Θα ήθελα, λοιπόν, να ζητήσω την ψήφιση του νομοσχεδίου, αντιλαμβανόμενος ότι υπάρχει ανάγκη και ότι συμμερίζονται οι συνάδελφοι την ανάγκη δημιουργίας της Ζώνης Καινοτομίας. 
     Παράλληλα, κυρία Πρόεδρε, να εισηγηθώ την ψήφιση των τροπολογιών που κατατέθηκαν από τους αρμόδιους Υπουργούς και που αφορούν τη σύσταση Διεύθυνσης Ανάπτυξης και Προστασίας του Θερμαϊκού Κόλπου στο Υπουργείο Μακεδονίας-Θράκης, την ίδρυση του Ταμείου Αλληλοβοηθείας Υπαλλήλων του Υπουργείου Ανάπτυξης στο Υπουργείο Ανάπτυξης και την τροποποίηση διατάξεων του ν. 3468/2006.
     Ζητώ, λοιπόν, την ψήφιση του εν λόγω νομοσχεδίου.
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ.
     Το λόγο έχει ο εισηγητής του ΠΑ.ΣΟ.Κ. ο συνάδελφος κ. Μανιάτης.
     ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, το νομοσχέδιο για τη Ζώνη Καινοτομίας Θεσσαλονίκης θυμάστε ότι κατατέθηκε μόλις πριν από λίγες μέρες. Κατατέθηκε λίγες μέρες πριν τα εγκαίνια της Διεθνούς Έκθεσης Θεσσαλονίκης υπό το βάρος της ανάγκης της Κυβέρνησης να δώσει στον κύριο Πρωθυπουργό τη δυνατότητα να εμφανιστεί με το προσωπείο του μεταρρυθμιστή. Να εμφανιστεί ως άλλος νέος, σύγχρονος Ιανός, με το προσωπείο ενός ανθρώπου, ενός ηγέτη, οποίος φιλοδοξεί να ξεχάσει τις περίφημες «γαλάζιες» συνεντεύξεις, να ξεχάσει την ομολογία της αδυναμίας του ότι δεν μπορεί να πατάξει τη διαφθορά.
Ακόμη να ξεχάσει το άγος και την ντροπή για το ξεπούλημα δημόσιας περιουσίας όπως ο Ο.Τ.Ε. σήμερα και αύριο η Δ.Ε.Η. και η ΕΥΔΑΠ. Επίσης, να ξεχάσει την αποτυχία της Κυβέρνησης στην απορρόφηση κοινοτικών κονδυλίων από το Γ’ Κοινοτικό Πλαίσιο Στήριξης. Δυστυχώς, για τον κ. Καραμανλή, και για την Κυβέρνηση της Νέας Δημοκρατίας στα εγκαίνια της Διεθνούς ‘Εκθεσης πριν από λίγες μέρες ο κύριος Πρωθυπουργός εμφανίστηκε με «βαρίδια». Είχε, λοιπόν, την άμεση ανάγκη να βρει ένα αερόστατο ώστε να σηκωθεί λίγο πιο πάνω από τη μίζερη καθημερινότητα στην οποία ζουν οι κάτοικοι αυτής της χώρας.
      Δυστυχώς για την Κυβέρνηση το καύσιμο αυτού του αερόστατου τελείωσε μέσα σε σαράντα οκτώ ώρες. Δύο μέρες μετά τις εξαγγελίες του κ. Καραμανλή, δύο μέρες μετά την αγωνιώδη προσπάθεια να εμφανιστεί ως μεταρρυθμιστής, μόλις χθες το βράδυ έσκασαν οι γνωστές τρεις υποθέσεις διαφθοράς. Η μια υπόθεση στην Επιτροπή Ανταγωνισμού. Η άλλη υπόθεση με την απώλεια ενσήμων στο Ι.Κ.Α. εξ αιτίας της εισφοροδιαφυγής μεγάλων κατασκευαστικών εταιρειών και η τρίτη υπόθεση με το χειρισμό που έκανε ο διορισμένος από την Κυβέρνηση Πρόεδρος του Εθνικού Οργανισμού Φαρμάκων σχετικά με τις προμήθειες των νοσοκομείων. ΄Ετσι, ο κύριος Πρωθυπουργός -δυστυχώς για αυτόν- απώλεσε τη Δευτέρα το βράδυ τα όποια πλεονεκτήματα νόμισε ότι είχε αποκτήσει το Σάββατο. 
      Για το συγκεκριμένο νομοσχέδιο θα σας διαβάσω κάποια αποσπάσματα από τις ομιλίες των τριών τελευταίων ετών του κυρίου Πρωθυπουργού για τη Ζώνη Καινοτομίας. Στις 10.9.2004 στα εγκαίνια της Διεθνούς ΄Εκθεσης ανέφερε ο Πρωθυπουργός: «Δημιουργούμε στην ανατολική πλευρά της πόλης πόλο καινοτομικής δραστηριότητας, τον πόλο καινοτομίας Θεσσαλονίκης». Πέρασε ένας χρόνος. Έρχονται τα εγκαίνια της επόμενης Διεθνούς Έκθεσης του 2005. Προφανώς κάποιος θα περίμενε να υπάρχει κάποια εξέλιξη. Ο Πρωθυπουργός δήλωσε μόνον τα ακόλουθα: «Σημαντική θέση στο στρατηγικό σχέδιο για τη Θεσσαλονίκη κατέχει η Ζώνη Καινοτομίας Θεσσαλονίκης». Πέρασε και ένας άλλος χρόνος και ερχόμαστε στα εγκαίνια του 2006. Τώρα ο κύριος Πρωθυπουργός δήλωσε: «Νέα προοπτική για το μέλλον της πόλης και της ευρύτερης περιοχής εγγυάται η προώθηση των διαδικασιών για τη δημιουργία της Ζώνης Καινοτομίας Θεσσαλονίκης». 
      Καταλάβατε, κύριοι συνάδελφοι, ότι πέρα από μεγαλοστομίες να έχει υπάρξει έστω και μια δράση; Καταθέτω για τα Πρακτικά τα αποσπάσματα των ομιλιών του Πρωθυπουργού.
      (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής).
      Νομίζω ότι κανένας σ’ αυτήν την Αίθουσα δεν μπορεί να αρνηθεί ότι πράγματι η καινοτομία αποτελεί την αιχμή του δόρατος όχι μόνον για την Ελλάδα αλλά και για όλα τα σύγχρονα κράτη αν θέλουν να ξεπεράσουν άλλες ανταγωνίστριες χώρες και σε κάθε περίπτωση χώρες, οι οποίες θέλουν να βελτιώσουν την ποιότητα ζωής των πολιτών τους και να βοηθήσουν στον εκσυγχρονισμό της οικονομίας τους.
      Για εμάς, για το ΠΑ.ΣΟ.Κ., η προώθηση της καινοτομίας είναι μια κορυφαία πολιτική προτεραιότητα που, όμως, εκτός από τη λήψη συγκεκριμένων μέτρων και κινήτρων, απαιτείται πάνω από όλα μια γενναία, σύγχρονη, ολιστικού χαρακτήρα, προοδευτική και κοινωνικά απελευθερωτική προσέγγιση για όλους τους τομείς των κοινωνικοοικονομικών παραμέτρων της χώρας. Απαιτείται αποφασιστικότητα και συγκροτημένο σχέδιο για την πάταξη της γραφειοκρατίας, για την ενίσχυση των πρωτοβουλιών των ατόμων και των κοινωνικών ομάδων, για αξιοκρατία στην επιλογή προσώπων, για την ενίσχυση της δημιουργικότητας των ατόμων, για την άρση του σύγχρονου νεοδεξιού επαρχιωτισμού. Είναι αυτά ακριβώς που, με τη μέχρι σήμερα πολιτική της, η Κυβέρνηση της Νέας Δημοκρατίας έχει αποδείξει ότι δεν αντιλαμβάνεται. 
      Υπήρξε μία τεκμηρίωση, κυρίως σε δελτία Τύπου Υπουργών, ότι για πρώτη φορά αυτή η Κυβέρνηση κάνει μία τέτοιου είδους δράση. Γιατί κατά το παρελθόν οι κακές κυβερνήσεις του ΠΑ.ΣΟ.Κ. δεν είχαν προχωρήσει καθόλου προς αυτήν την κατεύθυνση. 
      Θα καταθέσω για τα Πρακτικά της Βουλής, έχει ενδιαφέρον, το ανέφερα και στην Επιτροπή Παραγωγής και Εμπορίου, που συζητήσαμε το νομοσχέδιο, την εισήγηση τριών καθηγητών πανεπιστημίου, με ημερομηνία 3 Μαρτίου 2003, που έγινε σε συνέδριο για το παρελθόν, το παρόν και το μέλλον της Θεσσαλονίκης. 
      Θα σας διαβάσω μόνο λίγες γραμμές απ’ αυτή την εισήγηση. Έλεγαν οι τρεις καθηγητές το 2003: «Σε σειρά συναντήσεων που πραγματοποιήθηκαν εντός του 2002 με τη συμμετοχή του  Υπουργού Ανάπτυξης», εννοεί του Υπουργού Ανάπτυξης του ΠΑ.ΣΟ.Κ., «στη Θεσσαλονίκη, στην Αθήνα, στην Πάτρα, στην Κρήτη και στο Βόλο έγιναν σαφείς οι βασικές αρχές που χαρακτηρίζουν έναν περιφερειακό πόλο καινοτομίας». Άρα ο οποιοσδήποτε ισχυρίζεται ότι στις 7 Μαρτίου του 2004 η Κυβέρνηση της Νέας Δημοκρατίας δεν βρήκε σοβαρή προετοιμασία για τη συγκεκριμένη δράση, δεν λέει την αλήθεια. Το καταθέτω για τα Πρακτικά. 
      (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Στο μεσοδιάστημα τι έγινε; Έγινε το «απόλυτο τίποτε» ή μάλλον λάθος έκφραση, έγιναν κάποια πράγματα. Πρώτον, μειώθηκαν τα κονδύλια που είχε εξασφαλίσει το ΠΑ.ΣΟ.Κ. για το συγκεκριμένο μέτρο του επιχειρησιακού προγράμματος ανταγωνιστικότητας. Δεύτερον, έγινε η νομοθετική ρύθμιση που συζητάμε σήμερα για τη δημιουργία μιας εταιρείας, που θα διαχειριστεί τα κονδύλια. 
      Έχει ενδιαφέρον να καταθέσω για τα Πρακτικά της Βουλής την απάντηση που έστειλε ο Υπουργός Μακεδονίας-Θράκης σε ερώτηση Βουλευτή του ΠΑ.ΣΟ.Κ. με ημερομηνία 28-6-2005. Αναφέρει: «Στόχος είναι η ένταξη στο πρόγραμμα των πρώτων παρεμβάσεων για τη Ζώνη Καινοτομίας το Σεπτέμβριο του τρέχοντος έτους, 2005. Η απορρόφηση των 30.000.000 ευρώ θα πραγματοποιηθεί σύμφωνα με τον κανονισμό της δράσης και τους κανονισμούς μέχρι το 2008 και δεν τίθεται θέμα απώλειας πόρων από την εφαρμογή του κανόνα ν+2». 
      Το Νοέμβριο του 2005, μετά από πέντε μήνες, με απόφαση της Κυβέρνησης τα 45.000.000 του χρηματοδοτικού σχεδίου μειώνονται στα 27,7 εκατομμύρια ευρώ. Η δική μου ερώτηση είναι η εξής: Το Νοέμβριο του 2006 μπορεί να εγγυηθεί η Κυβέρνηση ότι δεν θα υπάρξει και άλλη επιπλέον μείωση στα 5.000.000, ή το πολύ στα 7.000.000 ευρώ από το αρχικό σύνολο των 45.000.000 ευρώ, που παρελήφθη το 2004; 
      Το καταθέτω για τα Πρακτικά. 
      (Στο σημείο αυτό ο Βουλευτής κ. Ιωάννης Μανιάτης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, υπάρχει μία αδιαμφισβήτητη πραγματικότητα που λέει ότι για το 2004, για το 2005 και για το 2006 από το συγκεκριμένο μέτρο δεν πρόκειται να εκταμιευθεί ούτε ένα ευρώ. Το μεγάλο δε ερώτημα είναι τούτο: Θα προλάβουν οι μηχανισμοί μέχρι το τέλος του 2006 -που πρέπει να έχουν λήξει όλα τα συμβόλαια- να έχουν προκηρύξει έργα, να έχουν αναδείξει αναδόχους, να έχουν κάνει συμβόλαια με τους αναδόχους, έτσι ώστε πραγματικά να μη χάσουμε τα χρήματα που αναλογούν; 
      Η ερώτησή είναι συγκεκριμένη. Παραλάβατε 45.000.000 ευρώ για όλη τη συγκεκριμένη δράση. Πόσα δεσμεύεστε ότι θα συμβολαιοποιήσετε μέχρι το τέλος του 2006; 
      Οφείλω να σας θυμίσω και κάτι άλλο που ελέχθη, όχι από την Αντιπολίτευση, αλλά από τον εκπρόσωπο του Συνδέσμου Εταιρειών Πληροφορικής βορείου Ελλάδας. Του υπέβαλα την εξής απλή ερώτηση: «Πείτε μου το συγκεκριμένο νομοσχέδιο σε μία κλίμακα από μηδέν έως εκατό σε ποια βαθμίδα της κλίμακας μας πάει; Η απάντηση του εκπροσώπου των εταιρειών ήταν ότι είμαστε ακόμα στην αρχή. Δηλαδή στο μηδέν, μετά από δυόμισι χρόνια διακυβέρνησης!
      Η σημερινή Κυβέρνηση έψαχνε για ένα φύλλο συκής, αυτό που ορισμένοι χαρακτήρισαν «ένα αδειανό πουκάμισο».
      Το νομοσχέδιο έχει τον ψευδεπίγραφο –κατά τη γνώμη μας- τίτλο «Ζώνη Καινοτομίας Θεσσαλονίκης». Εγώ θα έλεγα ότι είναι όχι Ζώνη Καινοτομίας, αλλά είναι εξαγγελίες κενολογίας και δράσεις κοινοτυπίας. Θέλετε και άλλες αποδείξεις; 
      Έχουμε μπροστά μας ένα κείμενο, το οποίο προβλέπει ότι θα συγκροτηθεί μια εταιρεία. Είναι το μόνο που προβλέπει. Αυτό κάνει το συγκεκριμένο νομοσχέδιο. Η αλήθεια είναι ότι δεν είναι, όμως, μόνο αυτό! Στο συγκεκριμένο νομοσχέδιο προβλέπεται, για να ιδρυθεί και να λειτουργήσει αυτή η εταιρεία, η έκδοση είκοσι μίας κοινών υπουργικών αποφάσεων. Σήμερα-αύριο θα περάσει το νομοσχέδιο. Η επόμενη ερώτηση, λοιπόν, κύριε Υπουργέ, είναι: Μπορείτε να μας πείτε, όμως, πότε θα αρχίσει να λειτουργεί η εταιρεία; Πότε θα εκδώσετε τις κοινές υπουργικές αποφάσεις που απαιτούνται; 
      Τι συζητάμε σήμερα, κυρίες και κύριοι συνάδελφοι; Το καταστατικό μιας εταιρείας, που στο απρόβλεπτο μέλλον, θα εκπονήσει στρατηγικό σχέδιο. Άρα μέχρι τώρα ουσιαστικά δεν υπάρχει τίποτα. Θα οριοθετήσει τη Ζώνη Καινοτομίας με κοινή υπουργική απόφαση. Μία εταιρεία η οποία θα αξιοποιήσει κονδύλια που, όμως, δυστυχώς θα έχουν χαθεί. 
      Επιτρέψτε μου ένα σχόλιο για το ζήτημα της οριοθέτησης, γιατί εδώ υπάρχει ενδιαφέρον: Ισχυρίζονται κάποιοι, ότι ξέρετε, δεν είναι έτσι αυτά που αναφέρετε εσείς. Εσείς στο ΠΑ.ΣΟ.Κ. μιλούσατε για πόλους καινοτομίας, εμείς μιλάμε για ζώνες καινοτομίας και αυτό είναι εντελώς διαφορετικό. Το αρμόδιο Υπουργείο σήμερα μας έδωσε κάποιους ορισμούς. Διαβάζω, λοιπόν, από τους ορισμούς του ίδιου του Υπουργείου Ανάπτυξης: Πόλος καινοτομίας νοείται ένωση φορέων του ιδιωτικού και του ευρύτερου δημόσιου τομέα, που έχουν σκοπό την ενίσχυση των τεχνολογικών και καινοτομικών επιδόσεων. Άρα δημιουργείς ένα νομικό πρόσωπο, που σημαίνει ότι κάνεις κοινωνική διαβούλευση, μπαίνουν προτεραιότητες από τις εταιρείες, συνομολογούν κάποιες δράσεις οι εταιρείες και προχωράς. Είναι μια δύσκολη διαδικασία. 
      Στο ίδιο έντυπο του Υπουργείου, στο σημερινό, λέει: Αντίθετα ως Ζώνη Καινοτομίας νοείται συγκεκριμένη γεωγραφική περιοχή, στην οποία υπάρχουν ή και δημιουργούνται κατάλληλες υποδομές. Με απλά λόγια, το ίδιο το Υπουργείο ομολογεί  -δεν το λέμε πια μόνο εμείς- ότι το συγκεκριμένο νομοσχέδιο αφορά την οριοθέτηση μιας ζώνης, τη χάραξη δηλαδή πάνω σ’ ένα χάρτη μιας περιοχής όπου θα γίνουν κάποια πράγματα. Τι κρίμα, όμως, που στο νομοσχέδιο δεν αναφέρεται ποια είναι η ζώνη! Εμφανίστηκε και ένα χαρτί Α4 σε μία κλίμακα 1/50.000, όπου ενδεικτικά έχουν προσδιοριστεί κάποιες περιοχές. Λυπάμαι που θα το πω, αλλά ακριβώς αυτό το δικό σας το χαρτί είναι αυτό που αποδεικνύει ότι δεν έχετε κάνει απολύτως τίποτα για τη δημιουργία είτε πόλου, είτε Ζώνης Καινοτομίας στη Θεσσαλονίκη. 
      Δεν θέλω να αναφερθώ στα αυτονόητα ότι για παράδειγμα σε μία τέτοια μεγάλης κλίμακας δράση πρώτιστη προτεραιότητα, εκτός από την επιχειρηματική καινοτομική προσέγγιση ή όποια άλλη θέλετε, αποτελεί για όλους μας, για όλες τις πολιτικές παρατάξεις του Κοινοβουλίου –απ’ ό,τι πιστεύω- το ζήτημα των χρήσεων γης της αειφόρου ανάπτυξης της προστασίας του αστικού και δομημένου περιβάλλοντος. Δεν υπάρχει καμία αναφορά σε μεθοδολογίες ή έστω σε μέτρα προστασίας του συγκεκριμένου περιβάλλοντος.
      Υπάρχει δε και ένα ακόμη χαρακτηριστικό. Κάποια στιγμή θα προσδιοριστεί αυτή η Ζώνη Καινοτομίας. Ποιο είναι το κίνητρο, κύριε Υπουργέ, για να εγκατασταθεί μία επιχείρηση στη συγκεκριμένη περιοχή; Γιατί να μην εγκατασταθεί κάπου αλλού;
      Εδώ, λοιπόν, έχουμε και το εξής πολιτικά, οικονομικά και κοινωνικά αντιφατικό: Η Βουλή των Ελλήνων καλείται να νομοθετήσει επί μίας δράσεως, που θα υλοποιηθεί σε μία περιοχή, χωρίς καν στοιχειωδώς να λέμε με ποια κίνητρα θα προσεγγιστούν κάποιες επενδύσεις του τριτογενούς τομέα. Άρα περί ποίου πράγματος νομοθετούμε σήμερα; 
      Μιλάμε για ένα νομοσχέδιο, που αποτελεί επικοινωνιακό τέχνασμα. Ουσιαστικά είναι μία σημαία ευκαιρίας. Οφείλω να συγχαρώ την Κυβέρνηση γι’ αυτήν την επικοινωνιακή ή προπαγανδιστική της δεινότητα. Οφείλω, όμως, να σημειώσω ότι αυτό, δυστυχώς, δεν ωφελεί καθόλου την πρόοδο της χώρας. Δυστυχώς ο μέλλοντας χρόνος της πραγματικότητας και της αλήθειας εκδικείται τον ενεστώτα χρόνο των εξαγγελιών της Κυβέρνησης. 
      Κυρίες και κύριοι συνάδελφοι, στο άρθρο 15 υπάρχει ένα σαφές δείγμα ρουσφετολογίας, κομματισμού και, κατά τη γνώμη μου, πολιτικής ανευθυνότητας για ένα φορέα, όπως είναι το Εθνικό Κέντρο Χαρτών και Χαρτογραφικής Κληρονομιάς, την Εθνική Χαρτοθήκη, ο οποίος μάλιστα ψηφίστηκε ομόφωνα πριν από δύο χρόνια από τη Βουλή των Ελλήνων και όλες οι πτέρυγες της Βουλής ομολόγησαν ότι αυτός ο φορέας έπρεπε να είχε συσταθεί εδώ και πολλά χρόνια. 
      Είναι ένας φορέας που έχει παράγει τεράστιο, όχι μόνο επιστημονικό, αλλά και εθνικό έργο. Είναι ένας φορέας που αποτελεί το δημοφιλέστερο διαδικτυακό τόπο σε ολόκληρο το λήμμα «πολιτισμός». Είναι ένας φορέας που λειτουργεί μόνο με 100.000 ευρώ το χρόνο, με τρία μόνο άτομα προσωπικό. Όμως, με μία διοίκηση που ξέρει τι θέλει και ξέρει πού πηγαίνει!
      Η Κυβέρνηση, λοιπόν, έρχεται και μας ζητεί να στηρίξουμε μια τροποποίηση του συγκεκριμένου άριστου φορέα, να τον βυθίσουμε ουσιαστικά σε σκοτεινά νερά άλλων τριάντα αρμοδιοτήτων, να μη γνωρίζει πια ο φορέας ποια είναι η κεντρική εθνική πολιτική και επιστημονική του στόχευση και στην πραγματικότητα να ακυρώσουμε κάτι για το οποίο η Βουλή των Ελλήνων, αλλά και η πραγματικότητα απέδειξε πως πρέπει να το διαφυλάξουμε ως κόρη οφθαλμού. 
      Βεβαίως υπάρχουν και ορισμένες παράγραφοι που νομίζω ότι ξεπερνούν κάποια όρια. Γιατί θα έπρεπε, κύριε Υπουργέ, να λήξει αυτοδίκαια η θητεία του σημερινού Διοικητικού Συμβουλίου του Εθνικού Κέντρου Χαρτών, την οποία εσείς πριν από ενάμιση χρόνο ανανεώσατε; Γιατί θα έπρεπε, κύριε Υπουργέ –ποιος σας το ζήτησε- να υπάρξει απροσδιόριστος αριθμός αποσπάσεων από φορείς του δημόσιου ή του ευρύτερου δημόσιου τομέα; Υπάρχει τεκμηρίωση γι’ αυτό το θέμα; Γιατί στην εισηγητική έκθεση δεν υπάρχει καμία απολύτως τεκμηρίωση; 
      Κύριε Υπουργέ, θέλω να σας καλέσω -έστω και την ύστατη στιγμή- να αποσύρετε τη συγκεκριμένη διάταξη –τουλάχιστον αυτή- για να μπορέσουμε πραγματικά να δούμε πώς όλοι μαζί θα βοηθήσουμε ακόμη περισσότερο το συγκεκριμένο Εθνικό  Κέντρο. 
      Αν μου επιτρέπετε, κυρία Πρόεδρε, δύο κουβέντες θέλω να πω μόνο για τις τροπολογίες που έχουν κατατεθεί. 
      Κυρίες και κύριοι συνάδελφοι, έχουν κατατεθεί πέντε ή έξι τροπολογίες. 
      ΑΓΓΕΛΟΣ ΤΖΕΚΗΣ: Έχουν ενσωματωθεί μόνο οι δύο. 
      ΙΩΑΝΝΗΣ ΜΑΝΙΑΤΗΣ: Ναι, έχουν ενσωματωθεί μόνο οι δύο. Θα κάνω, λοιπόν, ορισμένα πολύ συνοπτικά σχόλια για τη δημιουργία της Διεύθυνσης Προστασίας και Ανάπτυξης του Θερμαϊκού Κόλπου. 
      Οφείλω να σας θυμίσω, αγαπητοί συνάδελφοι, ότι πριν από ένα χρόνο, τέτοια εποχή, ο Πρωθυπουργός στην αντίστοιχη ομιλία του στη Διεθνή Έκθεση Θεσσαλονίκης δεσμεύτηκε για τη δημιουργία φορέα προστασίας του Θερμαϊκού Κόλπου.
      Όταν λέμε «φορέα» εννοούμε τη συγκέντρωση των συναρμόδιων υπηρεσιών από ήδη υφιστάμενους φορείς, ώστε πραγματικά υπό μία ενιαία διοίκηση, υπό ένα ενιαίο κέντρο, να έχουμε συνέργειες, προστιθέμενη αξία, όχι κατασπατάληση δυνάμεων και να υλοποιηθεί αυτό που όλοι πραγματικά θέλουμε, να υπάρχει δηλαδή ένας φορέας που θα παρακολουθεί και θα προστατεύει το θαλάσσιο περιβάλλον στο Θερμαϊκό Κόλπο. Αντί, λοιπόν, για το φορέα, που υποσχέθηκε ο κύριος Πρωθυπουργός, έχουμε μια διάταξη με την οποία δημιουργείται μια διεύθυνση στο Υπουργείο Μακεδονίας–Θράκης.
      Αναρωτιέμαι: Είστε απολύτως βέβαιοι, κύριε Υπουργέ, ότι οι αντίστοιχες συναρμόδιες υπηρεσίες του Δήμου Θεσσαλονίκης, της Νομαρχίας Θεσσαλονίκης, της Περιφέρειας Κεντρικής Μακεδονίας και άλλων φορέων θα ακολουθήσουν σε μια τέτοια πορεία; Γιατί δεν δημιουργούσατε –εγώ επαναφέρω την εξαγγελία που έκανε ο Πρωθυπουργός πριν από ένα χρόνο- ένα φορέα, ο οποίος πραγματικά, ολοκληρωμένα, συνολικά, αποτελεσματικά, χωρίς κατασπατάληση δυνάμεων, θα προστάτευε το Θερμαϊκό;
      Για την επόμενη τροπολογία, θέλω ν’ αναφέρω ότι ειδικά με αυτήν την τροπολογία το Υπουργείο Ανάπτυξης –ευτυχώς έστω και με καθυστέρηση πολλών μηνών- αναγνωρίζει την κριτική που είχαμε ασκήσει όταν συζητούσαμε το νομοσχέδιο για τις ανανεώσιμες πηγές ενέργειας. Ζητούσαμε να «κατέβουν» τα όρια για την ενίσχυση από τις 20MWh που είχαν μέχρι τώρα στις 10MWh. Αυτή η τροπολογία το «κατεβάζει» στις 15MWh. Δεν υπάρχει κανένα πρόβλημα. Μπορούμε, όμως, να βγάλουμε συμπεράσματα ότι είναι χρήσιμο κάποτε να ακούμε και την Αντιπολίτευση.
      ΠΡΟΕΔΡΟΣ (Άννα Μπενάκη-Ψαρούδα): Ολοκληρώστε όμως, κύριε Μανιάτη.
      ΙΩΑΝΝΗΣ ΜΑΝΙΑΤΗΣ: Τελειώνω, κυρία Πρόεδρε. Θ’ αναφερθώ στην τροπολογία για τη στελέχωση της Επιστημονικής Γραμματείας του Εθνικού Συμβουλίου Ενεργειακής Στρατηγικής με άλλα δέκα επιπλέον άτομα.
      Κύριε Υπουργέ, πριν λίγους μήνες συζητήσαμε στη Βουλή το νομοσχέδιο για το Εθνικό Συμβούλιο Ενεργειακής Στρατηγικής. Τότε, πριν λίγους μήνες, είχατε νομοθετήσει, ως κυβερνητική Πλειοψηφία, για την αναγκαιότητα ύπαρξης μόνο πέντε αποσπασμένων επιστημόνων. Μετά από λίγους μήνες, τόσο τρομακτικές ήταν οι πιέσεις στα υπουργικά γραφεία να αποσπαστούν ακόμα περισσότεροι, ώστε οι ίδιοι αναιρείτε τώρα τον προ ολίγων μηνών εαυτόν σας και, αντί για πέντε, τριπλασιάζετε τους αποσπασμένους; Νομίζω ότι αυτό δεν τιμά κανέναν μας.
      Κυρίες και κύριοι συνάδελφοι, εμείς έχουμε δηλώσει ότι το συγκεκριμένο νομοσχέδιο, επειδή προσπαθεί μ’ έναν αποσπασματικό, επιφανειακό και καθόλου αποτελεσματικό τρόπο να υλοποιήσει μια πολιτική, που ξεκίνησε το ΠΑ.ΣΟ.Κ., μόνο και μόνο γι’ αυτόν το λόγο θα το ψηφίσουμε επί της αρχής. Έχουμε, όμως, σοβαρότατες επιφυλάξεις για την αποτελεσματικότητα του συνόλου σχεδόν των άρθρων του συγκεκριμένου νομοσχεδίου.
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Άννα Μπενάκη-Ψαρούδα): Ευχαριστούμε πολύ, κύριε Μανιάτη.
      Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδος, κ. Άγγελος Τζέκης.
      ΑΓΓΕΛΟΣ ΤΖΕΚΗΣ: Κυρία Πρόεδρε, κύριες και κύριοι Βουλευτές, πρόκειται για ένα σημαντικό, κατά τη γνώμη μας, νομοσχέδιο, γιατί είναι μια καλή ευκαιρία να αναδειχθεί το βασικό πρόβλημα, που πρέπει να αντιμετωπίσουμε.
      Ο εισηγητής της Πλειοψηφίας, όπως και η αιτιολογική έκθεση, αναφέρουν ότι το νομοσχέδιο αυτό κινείται μέσα στα πλαίσια των αποφάσεων της Ευρωπαϊκής Ένωσης, ότι έτσι μπορεί να ενισχυθεί η ανταγωνιστικότητα, η επιχειρηματικότητα και να φθάσει η Ελλάδα σ’ ένα τέτοιο σημείο, που να είναι πιο ανταγωνιστική στην Ευρωπαϊκή Ένωση.
      Έχει γίνει το 2005 ο απολογισμός του Ευρωπαϊκού Συμβουλίου της Λισαβόνας του 2000 και βρίσκει ότι είναι καθυστερημένη υπόθεση και προτείνει να παρθούν συγκεκριμένα μέτρα για να προωθηθεί αυτό που ονομάζει το νομοσχέδιο «Ζώνη για την Καινοτομία» και επιλέγεται βέβαια η Θεσσαλονίκη.
      Κατά τη δική μας γνώμη, το κύριο ζήτημα είναι ότι θα πρέπει να μιλήσουμε για όλο αυτό το πνεύμα της καινοτομίας είτε τεχνολογικής είτε μη τεχνολογικής, στην οργάνωση, στο εμπόριο κ.λπ. γιατί πιστεύουμε ότι όλοι αυτοί οι τομείς –οι νέες τεχνολογίες, η πληροφορική, η οργάνωση των υπηρεσιών, του εμπορίου,  πραγματικά παίζουν σημαντικό ρόλο στην ανάπτυξη μιας χώρας, ενός τόπου, μιας ηπείρου και παγκόσμια. Άρα το ζήτημα για μας είναι ότι όλοι αυτοί οι τομείς δίνουν μεγάλες δυνατότητες επίδρασης στην κοινωνία. Και γι’ αυτό μάλιστα απευθυνόμαστε και στο λαό, στους εργαζόμενους και λέμε ότι έχει μεγάλη σημασία γι’ αυτούς να συνειδητοποιήσουν ότι οι εξελίξεις σ’ αυτούς τους τομείς τους ενδιαφέρουν άμεσα, ότι δηλαδή η πρόσβαση σ’ όλους αυτούς τους τομείς της τεχνογνωσίας, της πληροφορικής, της καινοτομίας γενικότερα, είναι δικαίωμα και όχι προνόμιο κάποιων και μάλιστα ολίγων. Επίσης ότι είναι προς το συμφέρον τους να ενδιαφερθούν ποιος, για ποιο σκοπό και σε ποια κατεύθυνση ερευνά. 
      Δηλαδή το πρόβλημα για μας δεν βρίσκεται στην καινοτομία, στις τεχνολογίες αυτές καθαυτές, αλλά στους σκοπούς, που αυτές καλούνται να υπηρετήσουν και στον τρόπο με τον οποίο χρησιμοποιούνται. Αυτά, όμως, εξαρτώνται απ’ αυτούς που τις κατέχουν και τις ελέγχουν. Και είναι γνωστό –και αυτό αναφέρεται και μέσα στην αιτιολογική έκθεση- ότι, στα πλαίσια του συστήματος, όλοι αυτοί οι τομείς ελέγχονται από πολυεθνικές εταιρείες, οι οποίες επιβάλλουν στην αγορά τις απόψεις τους προς όφελος των κερδών τους, αδιαφορώντας για τις επιπτώσεις που μπορεί να έχουν στους εργαζόμενους και για τις πραγματικές ανάγκες του λαού, που πρέπει να καλύπτουν. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
      Αναφέρω εδώ ένα παράδειγμα στην κινητή τηλεφωνία. Και βέβαια είναι μια καινοτομία. Ενδιαφέρει εκείνους, οι οποίοι ασχολούνται -επιχειρηματίες κ.λπ.- για να γίνει πιο εύκολη η επικοινωνία. Ναι, κερδίζουμε χρόνο. Όμως πόσο απαραίτητη είναι στους μαθητές του δημοτικού, στους μαθητές του γυμνασίου; Θέλω να πω με αυτό δηλαδή πως οι πολυεθνικές εταιρείες επιβάλλουν την καινοτομία, για να αυξήσουν τα κέρδη τους, αδιαφορώντας για τις αρνητικές επιπτώσεις που μπορεί να έχει. 
      Μιλάω για τις επιπτώσεις: Και βέβαια υπάρχουν επιπτώσεις. Γνωρίζουμε όλοι ότι όπου εφαρμόστηκαν οι νέες τεχνολογίες, οι καινοτομίες, υπήρξαν και συνέπειες για τους εργαζόμενους. Η «INTEL», ο μεγαλύτερος κατασκευαστής ημιαγωγών, έχει ανακοινώσει δέκα χιλιάδες απολύσεις για να μειώσει το εργατικό κόστος κατά 1.000.000 ευρώ. 
      Στο Silicon Valley, που είναι το κέντρο των περισσότερων αμερικανικών εταιρειών υψηλής τεχνολογίας, έγιναν κατά τον τελευταίο χρόνο είκοσι χιλιάδες απολύσεις. Στη δε Γερμανία είναι πρόσφατο το παράδειγμα μιας μεγάλης αυτοκινητοβιομηχανίας της Γερμανίας, που σχεδιάζει την αύξηση των ωρών απασχόλησης των εργαζομένων, παρ’ όλη την αυτοματοποίηση που υπάρχει στο συγκεκριμένο εργοστάσιο, δηλαδή την τεχνολογία που έχει μπει μέσα, με την απειλή ότι θα γίνει μετεγκατάσταση σε διπλανές χώρες. Είναι δηλαδή σε βάρος των εργαζομένων. 
      Όμως αναφέρεται μέσα στην αιτιολογική έκθεση και ακούστηκε και από τον εισηγητή της Πλειοψηφίας ότι, ξέρετε, η καινοτομία, η τεχνολογία, η πληροφορική εξασφαλίζουν και την ανάπτυξη. Μάλιστα. Υπάρχουν, όμως, κι εδώ παραδείγματα που δείχνουν ότι δεν την εξασφαλίζουν. Ν’ αναφέρω ένα κλασικό παράδειγμα, την Ιαπωνία. Ένα κέντρο, που αποδείχθηκε ότι είχε την καινοτομία, την πληροφορική, ότι πραγματικά επένδυσε εκεί. Όμως ξέρουμε, κύριοι της Κυβέρνησης, ότι εδώ και δέκα χρόνια η Ιαπωνία είναι σε μια μεγάλη, σε παρατεταμένη ύφεση, παρ’ όλη την καινοτομία, που έχει αναπτύξει. Αυτό, όμως, έγινε σε βάρος των εργαζομένων και όχι σε βάρος των πολυεθνικών εταιρειών, που ελέγχουν όλη αυτήν την καινοτομία. 
      Τα στοιχεία που υπάρχουν από το 1997 μέχρι το 2004 είναι τα εξής: Η μερική, η προσωρινή απασχόληση αυξήθηκε από το 15% στο 30%. Οι αμοιβές αυτών των κατηγοριών εργαζομένων, που είναι δεκάδες εκατομμύρια, μειώθηκαν κατά 60%.
      Θέλετε να σας πω και ένα άλλο παράδειγμα του πώς χρησιμοποιείται η τεχνολογία, που την κατέχουν πολυεθνικές εταιρείες; Καινοτομία-τεχνολογία στην άντληση πετρελαίου: Εδώ είναι ακριβώς η μείωση του κόστους παραγωγής. Είδατε εσείς η τιμή της άντλησης του πετρελαίου να μειώνεται; Όχι. Αυξάνει.
Γιατί συμβαίνει αυτό; Γιατί αυτές οι πολιτικές κατέχουν όλα τα μέσα παραγωγής και αυτές είναι που επιβάλλουν και την τιμή που πωλείται το πετρέλαιο και τα παράγωγά του.
      Ν’ αναφερθούμε και στον αγροτικό τομέα; Έγινε η εκβιομηχάνιση όλων των νοικοκυριών. Υπάρχει και η έρευνα στους πόρους κ.λπ.. Είδατε εσείς να μειώνεται το κόστος παραγωγής; Όχι. Αυξάνει. Γιατί αυξάνει; Ακριβώς, γιατί αυτές οι καινοτομίες βρίσκονται στα χέρια πολυεθνικών εταιρειών που αυτές καθορίζουν την τιμή πώλησης και που οδηγούν βέβαια το μικρομεσαίο αγρότη να παράγει περισσότερα και να μην αμείβεται γι’ αυτόν τον κόπο του.
      Κυρίες και κύριοι Βουλευτές, το ζητούμενο για μας δεν είναι οι εργαζόμενοι να στραφούν ενάντια στις καινοτομίες, στην τεχνολογία κ.λπ., αλλά να στραφούν και να ελέγξουν το εξής σημείο: Να ελέγξουν ποιος κατέχει αυτήν την τεχνολογία, την καινοτομία. Δηλαδή το ζητούμενο είναι αν ο ίδιος ο λαός θα ερευνά, θα προωθεί τα επιτεύγματα αυτής της έρευνας για το λαϊκό συμφέρον ή θα είναι στα χέρια των επιχειρηματιών για όφελος των ιδιωτικών συμφερόντων. Και εδώ κάνετε μία λαθροχειρία πολιτική. Θέλετε να συνδέσετε μέσα από το νομοσχέδιο –και θα αναφερθώ- το ιδιωτικό συμφέρον των επιχειρηματικών ομίλων με το δημόσιο συμφέρον. Αυτό δεν μπορεί να συνδεθεί. Ακριβώς συγκρούονται. Με ορισμένα παραδείγματα που ανέφερα μπορείτε να το καταλάβετε αυτό, θα μπορούσα να αναφέρω και πολλούς άλλους τομείς. Και να υπενθυμίσω βέβαια ότι εμείς δεν ζητάμε να καταστραφούν οι μηχανές, να καταστραφεί η τεχνολογία κ.λπ.. Όχι. Επίσης να θυμίσω ότι ακριβώς σ’ αυτό το σημείο ο Μάρξ ανέδειξε το μεγάλο ζήτημα της κατοχής των μέσων παραγωγής, όταν οι εργάτες έσπαγαν τις μηχανές, γιατί τις θεωρούσαν υπεύθυνες, για τη μεγάλη απώλεια θέσεων εργασίας και για τις μαζικές απολύσεις. Έδειξε με τον καθαρότερο τρόπο ότι η εκμετάλλευση και η χρήση των μηχανών στα χέρια των κεφαλαιοκρατών αυξάνεται και μέσω της αύξησης της παραγωγής και τη μείωση του κόστους παραγωγής σε βάρος της εργατικής δύναμης.
      Έτσι, λοιπόν, και σήμερα ορισμένα αιτήματα που μπαίνουν πρέπει να ληφθούν υπ' όψιν για να δούμε σε ποιο σημείο έχει φθάσει η εξέλιξη της έρευνας, της τεχνολογίας, της καινοτομίας. Γι’ αυτό η μείωση των ωρών εργασίας είναι πολύ ρεαλιστική. Δηλαδή το τριανταπεντάωρο, το πενθήμερο, το επτάωρο, είναι μια πραγματικά ρεαλιστική πρόταση του εργατικού κινήματος, που, όμως, δεν την παίρνουν υπ' όψιν οι κυβερνήσεις, γιατί –επαναλαμβάνω- και με αυτήν την εξέλιξη της καινοτομίας, βλέπουμε ότι αυτοί που την κατέχουν απαιτούν αλλαγές εργασιακών σχέσεων σε βάρος των εργαζομένων, ενώ θα μπορούσε όλη αυτή η έρευνα που παράγει αυτήν την εξέλιξη της τεχνολογίας, να χρησιμοποιηθεί προς όφελος των εργαζομένων. Δεν συμβαίνει, λοιπόν, αυτό.
      Σ’ αυτό το σημείο επειδή ειπώθηκε από πολλές πλευρές, όχι μέσα εδώ σ’ αυτήν την Αίθουσα, ότι ξέρετε, ο αυτοματισμός θα καταργήσει και την εργατική τάξη, εμείς σας λέμε ότι η εργατική τάξη είναι παρούσα και η αντίθεση κεφαλαίου και εργασίας, όχι μόνο υπάρχει, αλλά και οξύνεται.
      Κυρίες και κύριοι Βουλευτές, το Κομμουνιστικό Κόμμα Ελλάδας, εδώ και δεκαετίες, ενδιαφέρθηκε για την ολόπλευρη ανάπτυξη των πλουτοπαραγωγικών δυνατοτήτων της χώρας και μάλιστα στην περίοδο του Μεσοπολέμου το έχει αποδείξει με επιφανείς οικονομολόγους και κατέρριψε τα γνωστά επιχειρήματα τότε της «ψωροκώσταινας», όταν ήθελαν οι τότε κυβερνήσεις πραγματικά να κουκουλώσουν τα πράγματα και οι πολυεθνικές ξένες μεγάλες εταιρείες ήρθαν και πήραν όλο τον πλούτο της χώρας και να πουν ότι, ξέρεις, η «ψωροκώσταινα» είναι, άρα μη διεκδικείτε. Τότε το αποδείξαμε με συγκεκριμένα παραδείγματα και αποδείξαμε ότι υπάρχουν οι δυνατότητες της χώρας. Το ίδιο κάναμε και τώρα για την οικονομική ανάπτυξη προς όφελος του λαού. Θεωρούμε την ανάπτυξη της έρευνας και της τεχνολογίας αναπόσπαστο μέρος της οικονομικής, της εκπαιδευτικής, της εργασιακής δραστηριότητας. Η εξασφάλιση δημόσιας και δωρεάν παιδείας υψηλού επιπέδου, η προσήλωση για πλήρη αξιοποίηση των παραγωγικών δυνατοτήτων, καθώς και του εργατικού δυναμικού, αποτελούν το υπόβαθρο πάνω στο οποίο θα στηριχθεί η ερευνητική δραστηριότητα.
      Έτσι, λοιπόν, κυρίες και κύριοι Βουλευτές, προσεγγίζουμε μέσα απ’ αυτήν την τοποθέτηση που έκανα και το παρόν σχέδιο νόμου. Είναι ένα νομοσχέδιο, όπου αυτή η Ζώνη Καινοτομίας που δημιουργείται, έχει πραγματικά στρατηγικό σχέδιο ανάπτυξης και διαφωνούμε με αυτό που είπε ο εισηγητής της Αξιωματικής Αντιπολίτευσης ότι δεν υπάρχει σχέδιο. Το σχέδιο είναι συγκεκριμένο, χαραγμένο από την Ευρωπαϊκή Ένωση και υλοποιείται, γιατί αυτό ακριβώς επιβάλλουν τα συμφέροντα των πολυεθνικών εταιρειών, να προχωρήσει άμεσα.
      Έτσι, λοιπόν, με το άρθρο 2, αυτό το στρατηγικό σχέδιο για εμάς σημαίνει, πρώτον, ότι τα πανεπιστήμια, τα ερευνητικά ινστιτούτα τίθενται στην υπηρεσία του κεφαλαίου. Δεύτερον, σημαίνει ότι η όλη υποδομή δημιουργείται από το κράτος με χρήματα του λαού, δηλαδή μέσω του κρατικού προϋπολογισμού και όλη αυτή η υποδομή τίθεται στην υπηρεσία των μεγάλων επιχειρήσεων. Τρίτον, όπως ανέφερε στην επιτροπή ο Υπουργός, ο νέος αναπτυξιακός νόμος θα προβλέπει ειδικά νέα προνόμια για τη συμμετοχή των επιχειρήσεων στη Ζώνη Καινοτομίας της Θεσσαλονίκης. 
      Αυτό δηλαδή σημαίνει και πάλι νέες επιδοτήσεις και πάλι νέες φοροαπαλλαγές, για να τονώσουμε την επιχειρηματική δραστηριότητα. Μα, τόσο μεγάλες φοροαπαλλαγές και τόσο μεγάλες επιδοτήσεις επί χρόνια δίνουμε στους μεγαλοεπιχειρηματίες, αλλά ανάπτυξη για όφελος του λαού δεν έχουμε δει μέχρι τώρα!
      Η κατάρτιση του στρατηγικού σχεδίου γίνεται από το διοικητικό συμβούλιο της ανώνυμης εταιρείας «Αλεξάνδρεια Ζώνη Καινοτομίας» -βρήκατε βέβαια και ένα εύηχο τίτλο για να το ονομάσετε- και η έγκριση θα δοθεί με κοινή υπουργική απόφαση. Δηλαδή, για ένα τέτοιο σημαντικό στρατηγικό σχέδιο η Βουλή δεν θα έχει λόγο, να συζητήσει γι’ αυτό το στρατηγικό σχέδιο, να ειπωθούν ακόμα και αντιρρήσεις και προτάσεις για το τι θα περιέχει αυτό το στρατηγικό σχέδιο. Θα το καταρτίσει δηλαδή η ανώνυμη εταιρεία, θα συμφωνήσει και θα το εγκρίνει η Κυβέρνηση και η Βουλή δεν θα έχει ούτε το δικαίωμα να επέμβει, να διορθώσει, να κάνει προτάσεις γι’ αυτό το σχέδιο. 
      Έτσι, λοιπόν, με τη σύσταση της ανώνυμης εταιρείας «Αλεξάνδρεια Ζώνη Καινοτομίας» γίνεται μια προσπάθεια να συνδεθεί αυτή με ιδιωτικοοικονομικά κριτήρια και μάλιστα το συνδέει με το δημόσιο συμφέρον και με κοινωφελείς σκοπούς. Σας είπα και προηγούμενα ότι αυτά δεν μπορούν να συνδεθούν, διότι παράλληλα εκείνο το οποίο περνά και διαποτίζει το νομοσχέδιο είναι ότι πρέπει να στηριχθεί με κάθε τρόπο η επιχειρηματικότητα.
      Πρόκειται δηλαδή καθαρά να εξυπηρετηθούν οι ανάγκες των επιχειρήσεων με χρηματοδοτήσεις του Προγράμματος Δημοσίων Επενδύσεων και με διευκολύνσεις με σύγχρονες μορφές χρηματοδότησης, όπως αναφέρονται κεφαλαιουχικού επιχειρηματικού κινδύνου. Όμως, προσέξτε όταν λέει διευκολύνσεις, εννοεί τις εγγυήσεις του ελληνικού δημοσίου, όπως έγινε και με άλλες πολλές τέτοιες περιπτώσεις.
      Έτσι, λοιπόν, το μετοχικό κεφάλαιο της ανώνυμης εταιρείας μπορεί αρχικά να είναι 60.000 ευρώ, αλλά με κοινή υπουργική απόφαση μπορεί να αυξηθεί το μετοχικό κεφάλαιο και μάλιστα μέσω του Χρηματιστηρίου και απώτερος στόχος, όπως αναφέρεται και το παραδέχεται το παρόν νομοσχέδιο, δεν είναι τίποτα άλλο παρά και η ιδιωτικοποίηση αυτής της εταιρείας. 
      Αφού δηλαδή δημιουργηθεί η όλη υποδομή, αφού αυξηθεί και το μετοχικό κεφάλαιο, ύστερα μπορεί κάλλιστα με κοινή υπουργική απόφαση να το δώσουμε και στους ιδιώτες. Είναι δηλαδή στις κατευθύνσεις της Νέας Δημοκρατίας και με συνέπεια η Νέα Δημοκρατία κρατά αυτήν τη θέση, αλλά δεν βλέπουμε να διαφωνεί σε αυτήν την κατεύθυνση το ΠΑ.ΣΟ.Κ.. Πώς να διαφωνήσει, όμως, όταν άλλες επιχειρήσεις του ευρύτερου δημόσιου τομέα, και όχι μόνο, τις έχει οδηγήσει προς την ιδιωτικοποίηση;
      Έτσι, λοιπόν, για την προώθηση των συμφερόντων των μεγαλοεπιχειρηματιών η οργάνωση και η λειτουργία της ανώνυμης εταιρείας γίνεται με κανονισμούς, που καταρτίζονται κατ’ εξαίρεση από διατάξεις που διέπουν το δημόσιο, πάλι και εδώ μόνο με κοινές υπουργικές αποφάσεις. Είναι μάλιστα σημαντικές διατάξεις: κανονισμός προμήθειας και παροχής υπηρεσιών, εκτέλεση έργων και μισθώσεων. 
      Και θέλετε να πιστέψουμε πραγματικά ότι με κανονισμούς που θα κάνει το διοικητικό συμβούλιο και θα εγκρίνετε εσείς θα διασφαλίζεται έτσι η διαφάνεια; Δεν βλέπετε εδώ τι γίνεται με αυτά τα σκάνδαλα, που έρχονται στην επιφάνεια; Και για ποια διαφάνεια δηλαδή κάνει λόγο η Νέα Δημοκρατία;
      Αναφέρομαι τώρα στους Θύλακες Υποδοχής Καινοτόμων Δραστηριοτήτων, στο άρθρο 11. Ιδρύονται, εκτός από την εταιρεία, από ιδιωτικούς φορείς και από το δημόσιο.
      Πάλι με προεδρικά διατάγματα καθορίζονται τα όρια, η χρήση γης, οι όροι δόμησης και η ρυμοτόμηση. Επίσης, τα προεδρικά διατάγματα υπερισχύουν κάθε διαφορετικής ρύθμισης γενικών πολεοδομικών σχεδίων, ζωνών οικιστικού ελέγχου, σχεδίων πόλεων και σχεδίων χρήσης γης. Δηλαδή, όλα είναι στο πιάτο για τους μεγάλους επιχειρηματικούς ομίλους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Με το άρθρο 12 επιτρέπεται, επίσης, η αναγκαστική απαλλοτρίωση μιας τεράστιας έκτασης είκοσι οκτώ χιλιάδων στρεμμάτων. Καταλαβαίνετε βέβαια ότι αναφέρει για λόγους δημόσιας ωφέλειας. Μα, δεν είναι δημόσια ωφέλεια. Είπαμε ότι ξεκινάει ως δημόσιο και θα καταλήξει ως ιδιωτικό. 
      Αλλά και για τους εργαζόμενους εμείς θα κάνουμε μία αναφορά, γιατί δεν ακούσαμε τίποτα ούτε από την Αξιωματική Αντιπολίτευση, ούτε και από τον εισηγητή της Πλειοψηφίας. Είναι καθαρά τα πράγματα στο σημείο αυτό. Εδώ εφαρμόζεται η αντεργατική πολιτική της Νέας Δημοκρατίας. Συμβάσεις ορισμένου χρόνου γίνονται αορίστου, κατόπιν δοκιμασίας δώδεκα μηνών. Θα γίνονται αποσπάσεις από το δημόσιο και τον ευρύτερο δημόσιο τομέα χωρίς τη σύμφωνη γνώμη –επαναλαμβάνω- του εργαζόμενου. Απλούστατα θα υπάρχει μόνο η απόφαση του υπηρεσιακού συμβουλίου. Δηλαδή, ο εργαζόμενος ...
       ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Είναι δυνατόν να έρθει κάποιος εργαζόμενος χωρίς να το θέλει; 
      ΑΓΓΕΛΟΣ ΤΖΕΚΗΣ:  Κοιτάξτε, να το περιλάβετε. Να βάλετε «μετά από σύμφωνη γνώμη του εργαζόμενου». Είναι συγκεκριμένο. 
      Υπάρχει και η αδιαφάνεια σχετικά με τις προσλήψεις. Ποιος θα κάνει τις προσλήψεις; Είναι συγκεκριμένο μέσα στο νομοσχέδιο. Μετά όλα αυτά θα βγουν με κοινή υπουργική απόφαση και με το διοικητικό συμβούλιο. 
      Στην αρχή η ανάθεση για την πρόσληψη θα δοθεί σε εξειδικευμένους οίκους αναγνωρισμένου κύρους. Μήπως εννοείτε αυτά τα περίφημα δουλεμπορικά γραφεία; Αυτά να τα ξεκαθαρίσετε. 
      Κυρίες και κύριοι Βουλευτές, για το πρώτο μέρος έχω να πω το εξής: 
      Οι απόψεις του Κομμουνιστικού Κόμματος Ελλάδας είναι ξεκάθαρες. Πρέπει να γίνει αναπροσανατολισμός, ώστε όλη αυτή η έρευνα, η καινοτομία κ.λπ. να υπηρετεί το λαό αντί να υπηρετεί τα συμφέροντα των επιχειρηματιών-χρηματοδοτών, που αυτά τα συμφέροντα είναι οικονομικά, πολιτικά και ιδεολογικά. Να υπάρχει γενναία χρηματοδότηση από τον κρατικό προϋπολογισμό και όχι αυτό που συμβαίνει σήμερα, το εξευτελιστικό 0,20 ή 0,30 ή 0,40 του κρατικού προϋπολογισμού. Συμμετοχή σ’ αυτήν του συνόλου των ιδρυμάτων και του επιστημονικού προσωπικού. Κατάργηση της δυνατότητας δημιουργίας εταιρειών εμπορικής εκμετάλλευσης ερευνητικών προϊόντων από τα πανεπιστήμια. Να σταματήσει μία νοσηρή κατάσταση που υπάρχει …
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, όμως, κύριε συνάδελφε.
      ΑΓΓΕΛΟΣ ΤΖΕΚΗΣ: Θα τελειώσω, κύριε Πρόεδρε, αλλά θα ήθελα να πάρω το χρόνο που πήρε και η Αξιωματική Αντιπολίτευση, τα είκοσι πέντε λεπτά.
      ΠΡΟΕΔΡΕΥΩΝ (Σωτήρης Χατζηγάκης): Πήρε είκοσι τέσσερα λεπτά. Θα σας τα δώσω, κύριε συνάδελφε.
      ΑΓΓΕΛΟΣ ΤΖΕΚΗΣ: Να σταματήσει η νοσηρή κατάσταση διαχείρισης του μεγάλου όγκου των ερευνητικών προγραμμάτων, από μία μειοψηφία καθηγητών, που διασυνδέεται με επιχειρηματικά, κυβερνητικά και ευρωνατοϊκά προγράμματα. 
      Εμείς πιστεύουμε ότι μπορεί να υπάρξει ένας εθνικός δημόσιος φορέας ανάπτυξης σε αυτούς τους τομείς, που μπορούν να παίξουν σημαντικό ρόλο στην ανάπτυξη της χώρας. Να υπάρξει ο κοινωνικός εργατικός έλεγχος, αλλά αυτό βέβαια συγκρούεται με τη συγκεκριμένη κατεύθυνση, που υπάρχει και από την Ευρωπαϊκή Ένωση. 
      Για το δεύτερο κεφάλαιο, κύριε Πρόεδρε, θέλω να πω δύο λόγια. 
      Γίνεται, μπορώ να πω, μία νέα προσπάθεια από την Κυβέρνηση στα πλαίσια της Ευρωπαϊκής Ένωσης –έπαιξαν ρόλο τα δημοψηφίσματα τόσο της Γαλλίας, όσο και της Ολλανδίας- ότι με κάθε τρόπο πρέπει να προωθηθεί η ευρωπαϊκή ιδέα. Αυτό το τονίζετε και εσείς. Πρέπει να προωθηθεί η ευρωπαϊκή ιδέα, αλλά δεν λέτε και ποια είναι αυτή η ευρωπαϊκή ιδέα στον ελληνικό λαό. Την έχει ζήσει στο πετσί του με τις πολιτικές παρεμβάσεις στη Γιουγκοσλαβία, στο Αφγανιστάν, στο Ιράκ, τώρα που ετοιμάζεται κ.λπ.. Δηλαδή, ο χαρακτήρας δεν κρύβεται και μέσα απ’ αυτό το Εθνικό  Κέντρο Χαρτών, όπως το ονομάζετε. Οι λαοί βέβαια, γνωρίζουν και με αισιοδοξία τα κινήματά τους αντιμετωπίζουν αυτήν την κατεύθυνση.
      Θέλω να κάνω και μία τοποθέτηση για τις δύο τροπολογίες. 
      Πρώτα σε ό,τι αφορά τη Διεύθυνση Ανάπτυξης Προστασίας του Θερμαϊκού Κόλπου. Ήταν θέμα, άραγε, έλλειψης διεύθυνσης ή συντονισμού; Δηλαδή, θα αφήσουμε απέξω ότι επί δεκαετίες η Θεσσαλονίκη και οι άλλοι δήμοι γύρω – γύρω ήταν χωρίς βιολογικούς σταθμούς και ότι μέχρι στιγμής δεν έχει κατασκευαστεί ο τέταρτος βαθμός; Θα αφήσουμε απέξω ότι επί δεκαετίες οι βιομηχανίες έριχναν τα απόβλητά τους στο Θερμαϊκό, αλλά και τώρα οι βιολογικοί σταθμοί που υπάρχουν δεν δουλεύουν για να μειώνουν το κόστος παραγωγής; Θα αφήσουμε ότι ρίχνονται όλα αυτά τα λύματα εκεί; 
      Θα ξεχάσουμε για πόσες δεκαετίες τα βυρσοδεψεία ήταν δίπλα στο Θερμαϊκό και έριχναν όλες αυτές τις ουσίες μέσα στο Θερμαϊκό; Θα ασχοληθούμε και με την επέκταση του αεροδρομίου της Θεσσαλονίκης, που θα έχει και περιβαλλοντικές επιπτώσεις στο Θερμαϊκό; Αυτά θα τα αφήσουμε απ’ έξω;
      Εμείς λέμε ότι αυτά δεν πρέπει να τα αφήσουμε απ’ έξω. Δεν θα ήμασταν αντίθετοι στη δημιουργία μιας διεύθυνσης. Όμως, εδώ γίνεται μια προσπάθεια να μας πει και η σημερινή Κυβέρνηση, αλλά και η προηγούμενη, ότι δεν είναι θέμα ενός φορέα, λες και ήταν η έλλειψη ενός φορέα και δεν ήταν η έλλειψη πολιτικής βούλησης να αντιμετωπίσει αυτά τα σημαντικά προβλήματα που υπάρχουν. Και αποδεικνύεται ότι έργα μπορεί να γίνουν στη Θεσσαλονίκη, αλλά υπάρχουν έργα που ήταν απαραίτητο να έχουν γίνει πιο μπροστά.
      Κύριε Πρόεδρε, για το ζήτημα του Ταμείου Αλληλοβοηθείας στο Υπουργείο Ανάπτυξης –και θα κλείσω με αυτό- εμείς είμαστε αντίθετοι, γιατί βλέπουμε εδώ ότι αυτό το ταμείο θα καλύψει μια σειρά από δραστηριότητες. Μα, γι’ αυτό ακριβώς γίνεται ο αγώνας όλων των εργαζομένων στο δημόσιο, για να υπάρξει μια κοινωνική ασφάλιση που θα τα περικλείει όλα αυτά μέσα. Λέτε ότι υπάρχει στο Υπουργείο Πολιτισμού και στο Υπουργείο Εσωτερικών. Και τα άλλα τα Υπουργεία; 
      Το Υπουργείο σας, κύριε Υπουργέ; Στο Υπουργείο σας, οι εργαζόμενοι δεν έχουν ανάγκη από τέτοιου είδους ταμείο αλληλοβοήθειας; Επομένως, πρέπει να το δούμε και αυτό, ότι κάνει δηλαδή και διαχωρισμούς ανάμεσα στους εργαζόμενους. Εμείς διαφωνούμε για λόγους αρχής.
      Κύριε Πρόεδρε, εκτός του ότι πληρώνουν οι εργαζόμενοι, εμείς έχουμε να εντοπίσουμε και κάτι άλλο, ότι δηλαδή ένα έσοδο του ταμείου αυτού θα είναι ένα ποσοστό μέχρι 1% από το φόρο των πετρελαιοειδών. Και κοιτάξτε τώρα πώς βάζετε τους εργαζόμενους απέναντι σε άλλα κοινωνικά στρώματα. Η Κυβέρνηση –ο Πρωθυπουργός- έχει αποκλείσει το επίδομα θέρμανσης. Το έχει αποκλείσει, λέγοντας ότι δεν μπορούν και ότι δεν φθάνουν τα όρια αντοχής.
      Τώρα τι κάνετε; Λέτε για το 1%. Και εδώ θέλουμε να πάρουμε μια απάντηση –να μας τη δώσετε σήμερα- σχετικά με το πόσο είναι αυτό το 1% στο σύνολο των εσόδων από τους φόρους των πετρελαιοειδών. 
      Είναι δεκάδες εκατομμύρια, κύριε Υπουργέ, από ένα υπολογισμό που έκανα, αλλά εσείς δεν δίνετε τα 50.000.000 ή τα 60.000.000 για το επίδομα θέρμανσης, γιατί λέτε ότι δεν αντέχουν τα οικονομικά.
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε, κύριε συνάδελφε.
      ΑΓΓΕΛΟΣ ΤΖΕΚΗΣ: Δηλαδή, κοιτάξτε πώς το ένα συγκρούεται με το άλλο. Γι’ αυτό σας λέμε ότι βάζετε το ένα κοινωνικό στρώμα απέναντι στο άλλο. Για φανταστείτε αύριο, που θα μάθουν οι χαμηλοσυνταξιούχοι, οι άνεργοι και αυτοί που ζουν σε βόρειες περιοχές που έχει πολύ κρύο, αλλά και στα άλλα μέρη της χώρας μας, ότι δίνονται δεκάδες εκατομμύρια για ένα ταμείο αλληλοβοήθειας, αλλά δεν δίνεται το επίδομα θέρμανσης!
      Και για την τελευταία τροπολογία, λέω το εξής: Είναι σωστό αυτό που κάνει η Κυβέρνηση, που βάζει φόρο στην παραγωγή ηλεκτρικής ενέργειας, αλλά για λόγους αρχής, επειδή υπάρχει και μια άλλη διάσταση, δεν μπορούμε να δώσουμε θετική ψήφο.
      Καταψηφίζουμε το νομοσχέδιο.
      Ευχαριστώ για την κατανόησή σας.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      Πρώτον, οι Υπουργοί Δικαιοσύνης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση Πρωτοκόλλου Συνεργασίας μεταξύ του Υπουργείου Δικαιοσύνης της Ελληνικής Δημοκρατίας και του Υπουργείου Δικαιοσύνης της Δημοκρατίας της Τουρκίας». 
      Δεύτερον, οι Υπουργοί Μεταφορών και Επικοινωνιών, Οικονομίας και Οικονομικών, Εξωτερικών, Εμπορικής Ναυτιλίας, Εθνικής Άμυνας και Ανάπτυξης κατέθεσαν σχέδιο νόμου: «Κύρωση της Συμφωνίας Συνεργασίας μεταξύ της Ευρωπαϊκής Κοινότητας και των κρατών μελών της και του Κράτους του Ισραήλ για την ανάπτυξη ενός Παγκόσμιου Δορυφορικού Συστήματος Πλοήγησης (GNSS) για μη στρατιωτικούς σκοπούς».
      Τρίτον, οι Υπουργοί Τουριστικής Ανάπτυξης, Οικονομίας και Οικονομικών και Εξωτερικών κατέθεσαν σχέδιο νόμου: «Κύρωση της Συμφωνίας μεταξύ της Κυβερνήσεως της Ελληνικής Δημοκρατίας και της Κυβερνήσεως του Χασεμιτικού Βασιλείου της Ιορδανίας για συνεργασία στον τομέα του Τουρισμού».
      Παραπέμπονται στις αρμόδιες Διαρκείς Επιτροπές.
      Το λόγο τώρα έχει η Κοινοβουλευτική Εκπρόσωπος του Συνασπισμού κ. Ασημίνα Ξηροτύρη-Αικατερινάρη.
      Ορίστε, κυρία Ξηροτύρη, έχετε το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε. 
      Κύριοι συνάδελφοι, η ανάγκη ενθάρρυνσης και προώθησης της  καινοτομίας σε όλες τις δραστηριότητες των δημόσιων και ιδιωτικών οργανισμών, επιχειρήσεων κ.λπ., είναι αυτονόητη στην εποχή που ζούμε. Το Ευρωπαϊκό Συμβούλιο, η Ευρωπαϊκή Επιτροπή, οι στόχοι της Λισαβόνας έδωσαν μεγάλη έμφαση στην προώθηση αυτών των δραστηριοτήτων, στην ενθάρρυνση της καινοτομίας και της ανάπτυξης των τεχνολογιών πληροφόρησης και επικοινωνίας. Έχουν διατεθεί, από την άλλη πλευρά, σημαντικοί πόροι από τα κοινοτικά προγράμματα, ιδιαίτερα από το Ταμείο Συνοχής.
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Η χώρα μας, όμως, σημειώνει μεγάλη και αδικαιολόγητη καθυστέρηση στην ανάπτυξη όλων αυτών των δραστηριοτήτων, τη μεγαλύτερη, θα έλεγα, καθυστέρηση από όλα τα κράτη-μέλη της Ευρωπαϊκής Ένωσης. Άλλωστε το ποσοστό που διαθέτει για την έρευνα και την τεχνολογία, είναι μηδαμινό και δεν αυξήθηκε καθόλου ούτε και από τη νέα διακυβέρνηση, παρ’ όλο που από την άλλη πλευρά, η χώρα μας διαθέτει ένα σημαντικό τεχνικό και επιστημονικό δυναμικό και παράλληλα έχει μεγάλες ανάγκες για νέες θέσεις εργασίας σ’ αυτούς τους νέους τομείς, πολύ περισσότερο στη βόρεια Ελλάδα. Και βέβαια, χρειάζεται να ενισχυθεί η ανταγωνιστικότητα των προϊόντων μας, χρειάζεται το εμπορικό ισοζύγιο των εξαγωγών μας να βελτιωθεί. 
      Τα σχετικά προγράμματα της ανταγωνιστικότητας μέχρι τώρα, της ενίσχυσης των μικρομεσαίων επιχειρήσεων, το Ε.Π.ΑΝ., το πρόγραμμα της «Κοινωνίας της Πληροφορίας» καθυστέρησαν πολύ επί ΠΑ.ΣΟ.Κ και συνεχίζουν να καθυστερούν και επί Νέας Δημοκρατίας.
      Από την άλλη πλευρά, η όποια διαχείριση ή αξιοποίηση αντίστοιχων πόρων από τις μεγάλες επιχειρήσεις στη χώρα μας δεν απέδωσε ούτε στον εκσυγχρονισμό τους, ούτε στη δημιουργία νέων και σταθερών θέσεων εργασίας. Απέδωσε μόνο στη συγκέντρωση κεφαλαίου, που το τοποθέτησαν στις ξένες τράπεζες και μέχρι εδώ εξεπλήρωσαν τις δικές τους υποχρεώσεις. 
      Ιδιαίτερα η κατάσταση που διαμορφώνεται στη βόρεια Ελλάδα, είναι άκρως απογοητευτική. Αναλογίζεται κανείς, η προσπάθεια αυτή για τη δημιουργία Ζώνης Καινοτομίας στη Θεσσαλονίκη είναι μια οργανωμένη προσπάθεια της πολιτείας για την ενθάρρυνση της καινοτομίας, τη διεύρυνση του φάσματος προϊόντων και υπηρεσιών, την καθιέρωση νέων μεθόδων σχεδιασμού, την καλύτερη οργάνωση της εργασίας, τις συνθήκες εργασίας και τις δεξιότητες του εργατικού δυναμικού για την καλυτέρευση της θέσης τους, των αποδοχών τους και για τη σταθερότητα και ενίσχυση της απασχόλησης; Είναι σ’ αυτήν την κατεύθυνση το παρόν νομοσχέδιο; Είναι, δηλαδή, μια οργανωμένη προσπάθεια δημόσιου χαρακτήρα; Αν ναι, γιατί δεν δημιουργείται ένας νέος οργανισμός, ένα νομικό πρόσωπο δημοσίου δικαίου, όπως τα ερευνητικά και εκπαιδευτικά κέντρα του Υπουργείου Ανάπτυξης και άλλων Υπουργείων, που θα έχει πράγματι –και εμείς συμφωνούμε- μια ουσιαστική, οργανική και διοικητική διασύνδεση στην περίπτωση της Ζώνης Καινοτομίας με το Υπουργείο Μακεδονίας-Θράκης, αλλά και με τα εκπαιδευτικά κέντρα στην περιοχή της Θεσσαλονίκης, όπως τα πανεπιστήμιά της και τα Τ.Ε.Ι.;
      Θα αναπτύξει, επομένως, την οργάνωσή του και τις δραστηριότητές του σ’ αυτήν την κατεύθυνση; Φοβάμαι πως όχι. Η κατεύθυνση που δίνεται από αυτό το νομοσχέδιο, είναι διαφορετική. Δίδονται και άλλα κίνητρα και άλλες ευκαιρίες στις μεγάλες επιχειρήσεις, μήπως και ανακάμψουν μετά τη μέχρι σήμερα αποτυχημένη διαχείριση των πόρων από τα κοινοτικά προγράμματα. 
      Με ποια κουλτούρα, όμως και με ποια παιδεία θα ανταποκριθούν αυτές οι επιχειρήσεις σ’ αυτά που ζητάμε, όταν μέχρι σήμερα άρον-άρον ασπάστηκαν τις μετακομίσεις στις γειτονικές χώρες; Αναζήτησαν ζώνες καινοτομίας στις γειτονικές χώρες; Όχι βέβαια. Αναζήτησαν ζώνες φθηνού εργατικού δυναμικού.
      Πώς ξεκίνησε αυτή η διαδικασία; Άρχισε από μια σχετική μελέτη και απόφαση των αρμοδίων οργάνων του Υπουργείου Ανάπτυξης, του Συμβουλίου του, της Γενικής Γραμματείας Έρευνας και Τεχνολογίας; Υπάρχει μια μελέτη και μια απόφαση που να προσδιορίζει τις ανάγκες, τα επί μέρους αντικείμενα, τους ισχυρούς αυτούς πόλους της καινοτομίας, της ανάπτυξης, τα κριτήρια για τον καθορισμό της ζώνης της περιοχής, τον τρόπο σύνδεσής της με τους τοπικούς φορείς και την πανεπιστημιακή κοινότητα; Δεν έχει γίνει κάτι τέτοιο.
      Έπρεπε, όμως, να έχει γίνει, για να ξέρουμε και εμείς τι θα ψηφίσουμε εδώ πέρα. Στην αιτιολογική έκθεση απλά αναφέρεται ότι το Ελληνικό Εθνικό Πρόγραμμα Μεταρρυθμίσεων, που υποβλήθηκε τον Οκτώβριο του 2005 στην Ευρωπαϊκή Ένωση, περιλαμβάνει δράσεις για την προώθηση της «Κοινωνίας της Γνώσης», για την έρευνα και την ανάπτυξη, για την καινοτομία. Αυτός ήταν ο σκοπός του προγράμματος. Είναι δυνατόν να μην περιλαμβάνει αυτά τα στοιχεία; Παρ’ όλα αυτά, όμως, αυτό το πρόγραμμα δεν έχει εξειδικευμένες κατευθύνσεις και μάλιστα για τη ζώνη που συζητάμε εμείς σήμερα. 
      Έτσι, όμως, αφήνετε αυτόν τον ουσιαστικό, το στρατηγικό σχεδιασμό, δηλαδή το τι θα κάνει αυτή η επιχείρηση, τι θα προσφέρει αυτή η Ζώνη Καινοτομίας. Δεν γίνεται ο σχεδιασμός, δεν δίνονται οι κατευθύνσεις από την πολιτεία και αφήνεται να το κάνει αυτό το διοικητικό συμβούλιο. 
      Έρχομαι και σας ρωτώ: Ποιο διοικητικό συμβούλιο; Μιλάτε γενικά και αόριστα για έντεκα άτομα από τον επιστημονικό, επιχειρηματικό και λοιπό κόσμο. Όμως και η πολιτεία δεν δίνει εδώ τις κατευθύνσεις, δεν μας λέει τι ψηφίζουμε σήμερα, ποιοι θα είναι αυτοί οι στόχοι και δεν ξέρουμε, επίσης, το συμβούλιο. Εγώ θα περίμενα να κατοχυρώνεται στο συμβούλιο ο ρόλος της πανεπιστημιακής κοινότητας. Δεν ξέρω αν θα γίνει αυτό. Θα περίμενα να κατοχυρώνεται ο ρόλος των καθ’ ύλην αρμόδιων οργανισμών του δημοσίου και να υπάρχει -εν πάση περιπτώσει- και μία συμμετοχή των ιδιωτικών φορέων. Όμως, εδώ δεν ξέρουμε τίποτα για το διοικητικό συμβούλιο, το οποίο θα έρθει να επιτελέσει ένα πάρα πολύ σημαντικό έργο, για το οποίο δεν μας είναι γνωστές οι κατευθύνσεις.
      Από την άλλη πλευρά, αυτή η ζώνη σε τι θα επιχειρήσει να βοηθήσει και να διευκολύνει; Για τους δημόσιους οργανισμούς, το καταλαβαίνω. Όμως, θα βοηθήσει τους ιδιώτες στη διαδικασία απορρόφησης των κοινοτικών πόρων, στις μελέτες κ.λπ.; Θα τους βοηθήσει, λοιπόν, μέσα από τους πόρους των δημοσίων επενδύσεων, του κρατικού προϋπολογισμού κ.λπ.. Γιατί αυτό το πράγμα να το κάνει μία ανώνυμη εταιρεία του δημοσίου και γιατί στη συνέχεια αυτή η ανώνυμη εταιρεία του δημοσίου να εκφυλιστεί σιγά-σιγά σε μία ιδιωτική εταιρεία; Έχουμε υπόψη μας αυτά τα σχήματα, τα οποία δημιουργήθηκαν μέχρι σήμερα εν ονόματι της ευελιξίας ή της αποτυχημένης μέχρι τώρα διαχείρισης και δράσης των οργανισμών, όχι γιατί δεν ήταν σωστά διαρθρωμένα, αλλά γιατί δεν ήταν σωστές οι επιλογές των στελεχών που ήταν σ’ αυτούς τους οργανισμούς; 
      Υπήρχε η κρατική παρέμβαση και υπήρχαν κάθε φορά -και με τις κυβερνήσεις του ΠΑ.ΣΟ.Κ. και της Νέας Δημοκρατίας- ως μόνο κριτήριο τα «πράσινα» ή τα «γαλάζια» παιδιά. Ιδού, βέβαια, τα αποτελέσματα. Τα είδαμε και επί των κυβερνήσεων του ΠΑ.ΣΟ.Κ., είδαμε το τι έχουν κάνει σημαντικά στελέχη των οργανισμών, αλλά τα βλέπουμε και τώρα. Δεν είναι, δηλαδή, δικαιολογία το ότι «Ξέρετε, τον ανακαλύψαμε». Δεν ξέρω εάν ανακαλύψαμε αυτόν τον περιβόητο Γενικό Διευθυντή της Επιτροπής Ανταγωνισμού ή εάν αναγκαστήκαμε από τις καταγγελίες της επιχείρησης να τον ανακαλύψουμε, για να μην πάθουμε τα χειρότερα.
      Είναι τεράστια, λοιπόν, τα προβλήματα. Αλλού πρέπει να στρέψουμε την προσοχή μας και όχι στο να ιδρύουμε ανώνυμες εταιρείες του δημοσίου, που θα φτιάχνουν το δικό τους κανονισμό, που θα κάνουν με το δικό τους κανονισμό τα έργα και τις μισθώσεις. Πώς είσθε σίγουροι ότι αυτά τα στελέχη, που θα βάλετε εκεί, θα μπορέσουν να αντεπεξέλθουν σ’ αυτό το βάρος των υποχρεώσεων και δεν θα είναι πάλι αυτό το «μέλι», στο οποίο ο καθένας υποκύπτει; Αυτή είναι η επιχειρηματολογία της κοινωνίας μας: «Ε, τι να κάνουμε; Έτσι θα πορεύεται αυτό το ελληνικό κράτος». Διότι, οπουδήποτε και αν ανήκουν, κάθε φορά θα γοητεύονται από αυτήν την εξουσία και κυρίως από το χρήμα και θα υποκύπτουν. Κάθε φορά, ένας φαύλος κύκλος. Και ο ελληνικός λαός θα πληρώνει. Θα πληρώνει την ανεπάρκεια του κάθε φορέα, την εκποίηση της δημόσιας περιουσίας του, των δικών του ωφελειών κ.λπ., με διαδικασίες οι οποίες θα είναι εκτός νομοθετικού πλαισίου.
      Η «Αλεξάνδρεια Ζώνη Καινοτομίας Α.Ε.», τι θα αποκτήσει; Θα έχει κατ’ αρχήν χρήματα από τον τακτικό προϋπολογισμό, για να προσλάβει προσωπικό, για τη στελέχωση και τη λειτουργία της. Θα πάρει χρήματα από τις δημόσιες επενδύσεις, για να προχωρήσει στις μελέτες, για να προχωρήσει στους άλλους σκοπούς που θέτει αυτό το νομοσχέδιο. Θα πάρει χρήματα από τις δημόσιες επενδύσεις και από τα κοινοτικά προγράμματα και θα κάνει αναγκαστικές απαλλοτριώσεις, για να δημιουργήσει αυτήν τη Ζώνη Καινοτομίας.
       Πριν τις κάνει τις αναγκαστικές απαλλοτριώσεις, θα έχει φροντίσει με προεδρικά διατάγματα ή με υπουργικές αποφάσεις να αλλάξουν οι όροι δόμησης στις υποψήφιες περιοχές, να αυξηθούν οι συντελεστές δόμησης, να αλλάξουν οι χρήσεις γης, να γίνει ο οποιοσδήποτε σχεδιασμός, έξω από τον περιφερειακό χωροταξικό σχεδιασμό. Θα γίνουν αυτά, δηλαδή, χωρίς τη συμμετοχή όλης της κοινωνίας εκεί, όπως γίνεται ο χωροταξικός σχεδιασμός, όπως έχει γίνει το πολεοδομικό σχέδιο της Θεσσαλονίκης, το ρυθμιστικό κ.λπ., χωρίς τη συμμετοχή αυτών των φορέων.
       Θα προχωρήσει, λοιπόν, σ’ αυτό και  θα δημιουργήσει τα λεγόμενα «φιλέτα», τα οποία μετά θα τα πληρώσει με ισχυρό τίμημα, για να κάνει την αναγκαστική απαλλοτρίωση. Και αφού θα κάνει και την αναγκαστική απαλλοτρίωση και αφού θα δημιουργήσει όλη αυτήν την περιουσία, θα έλεγα εγώ, της ανώνυμης εταιρείας του δημοσίου, θα μπορεί -με βάση τα άρθρα αυτού του νομοσχεδίου- η εταιρεία αυτή να μεταβιβάζει το μετοχικό της κεφάλαιο και να πουλάει τις μετοχές και σε ιδιωτικές επιχειρήσεις κερδοσκοπικού χαρακτήρα.
       Μέχρι ποιου ποσοστού, λέω εγώ; Δεν το αναφέρει το νομοσχέδιο. Δηλαδή θα μπορεί να μεταβιβάσει και το 51% και από την άλλη πλευρά, θα εξακολουθεί η εταιρεία αυτή να θεωρείται κοινωφελούς και δημόσιου χαρακτήρα; Θα εξακολουθεί να κάνει αναγκαστικές απαλλοτριώσεις; Θα εξακολουθεί να παίρνει χρήματα από τις δημόσιες επενδύσεις και από τα κοινοτικά προγράμματα;
       Εγώ νομίζω ότι αυτό δεν πρέπει ούτε η Ευρωπαϊκή Ένωση να σας το εγκρίνει. Δεν γίνονται αυτά τα πράγματα. Δηλαδή όταν θα αλλοιωθεί εντελώς ο χαρακτήρας της ο δημόσιος και θα είναι καθαρά ιδιωτικός, γιατί δεν υπάρχει κανένας φραγμός, πώς θα πραγματοποιούνται όλες αυτές οι δημόσιες λειτουργίες; Είναι ένα πρόβλημα, κύριε Υπουργέ.
       Είναι δικαίωμα βέβαια της Κυβέρνησης σας να καθορίσει -εμείς δεν συμφωνούμε- αυτόν το χαρακτήρα της ανώνυμης εταιρείας του δημοσίου που θα έχει αυτά τα οφέλη. Όμως, πρέπει να τον περιφρουρήσει αυτόν. Διότι με το ότι είναι ανώνυμη εταιρεία του δημοσίου, αποκτά όλα αυτά τα οφέλη, όλες αυτές τις δυνατότητες, για να ρυθμίσει τα περιουσιακά της στοιχεία. Μετά τι θα κάνει; Θα μισθώνει τα περιουσιακά της στοιχεία, θα τα πουλάει τα περιουσιακά της στοιχεία, θα πουλάει τις μετοχές της με ιδιωτικούς κανονισμούς; Με «ιδιωτικό κανονισμό εκτέλεσης έργων»; Αυτό το βάζω εντός εισαγωγικών. Ιδιωτικός κανονισμός, λέει. Ιδιωτικός κανονισμός μισθώσεων, ιδιωτικός  κανονισμός προμηθειών κ.λπ.;
      Εμείς δεν συμφωνήσαμε επί της αρχής, αλλά επειδή συμφωνούμε ότι υπάρχει ανάγκη, μπορεί γι’ αυτά τα θέματα να γίνει μια Ζώνη Καινοτομίας. Εμείς συμφωνούμε να βοηθηθούν και οι ιδιώτες. Αλλά ιδού η Ρόδος, ιδού και το πήδημα. Οι ιδιώτες θα μπορούσαν, με τους συνδέσμους τους κ.λπ., να επιχειρήσουν αυτοί να στήσουν μια Ζώνη Καινοτομίας και να ζητήσουν και τη συνδρομή του δημοσίου, ώστε μέσα από τα περιφερειακά ή τα εθνικά προγράμματα με μια διαδικασία, όπως όλοι που συγχρηματοδοτούνται, να έχουν μια συγχρηματοδότηση. Άλλο το ένα, άλλο το άλλο.
      Αποφάσισε, λοιπόν, το δημόσιο να κάνει αυτό, την ανώνυμη εταιρεία της καινοτομίας και να δώσει και κάποια κίνητρα. Αλλά μέχρι εκεί! 
Από ένα σημείο και ύστερα, δεν μπορεί αυτή η εταιρεία να μην έχει κάποιους όρους και προϋποθέσεις ή, τουλάχιστον, θα πρέπει να γράφεται στο νόμο σαφώς ότι όταν απολέσει την πλειοψηφία των μετοχών το δημόσιο, όλα αυτά τα πράγματα δεν θα μπορούν να γίνονται. 
    Θέλω να επισημάνω κάποια πράγματα σχετικά με τους Θύλακες Υποδοχής Καινοτόμων Δραστηριοτήτων. Υπάρχει μία αδυναμία. Δεν καθορίζονται τα κριτήρια για το  πώς θα καθοριστεί αυτή η ζώνη, σε ποια περιοχή θα είναι. Ο Σύνδεσμος Βιομηχάνων και πολλοί άλλοι πιέζουν να είναι η ανατολική περιοχή. Εμείς δεν θέλουμε να είναι η ανατολική περιοχή ή να μην είναι μόνο αυτή, διότι είναι ήδη επιβαρυμένη και γιατί υπάρχει, κύριε Υπουργέ, μία ανησυχία απ’ όλους, ότι τώρα θα αρχίσει εκεί, όπως και προηγούμενα, ένα τρομερό real estate, πριν προλάβετε να οργανωθείτε εσείς και θα έρχεται μετά το δημόσιο να αγοράζει πάρα πολύ ακριβή γη. 
    Από την άλλη πλευρά, στη δυτική Θεσσαλονίκη –συζήτησα και με το Δήμο Θεσσαλονίκης- έχουν πράγματι –και σωστά κάνουν- μεγάλη ανησυχία για την εκεί ανάπτυξη της περιοχής. Εκεί βρίσκεται και η βιομηχανική ζώνη κ.λπ.. Επομένως, έπρεπε εδώ να καθοριστούν ορισμένα στοιχεία. 
    Επίσης, υπάρχει το Ρυθμιστικό της Θεσσαλονίκης, υπάρχουν οι κατευθύνσεις του χωροταξικού, υπάρχουν όλα αυτά τα πράγματα. Γιατί, δηλαδή, αυτά δεν θα λαμβάνονται υπ’ όψιν και θα ανατρέπονται; Είναι καλύτερα να ληφθούν υπ’ όψιν όλοι αυτοί οι κανόνες, που καταρτίστηκαν κάποια στιγμή χωρίς σκοπιμότητες και όπου προβλέφθηκαν αυτά τα πράγματα. Από εκεί και πέρα, νομίζω ότι η Ζώνη Καινοτομίας μπορεί, μέσα απ’ αυτούς τους  κανόνες που έχει θεσμοθετήσει μέχρι τώρα η πολιτεία, να ιδρυθεί, να δημιουργηθεί και να πάει και καλά. Δεν χρειάζονται ιδιαίτερες ρυθμίσεις ή ιδιαίτερα κίνητρα και, πολύ περισσότερο, αυτά τα οποία περιγράφονται  στους Θύλακες Υποδοχής. Γιατί θέλω να πω ότι σχετικά με τα γενικότερα που περιγράφονται για τη Ζώνη Καινοτομίας και για τη διασφάλιση με προεδρικό διάταγμα, για το Υ.ΠΕ.ΧΩ.Δ.Ε. και για τις συζητήσεις κ.λπ., θα προκύψουν αυτές οι αλλαγές. Θα έλεγα, επίσης, ότι η τεχνοκρατική προσέγγιση είναι καλή. Η οικονομική προσέγγιση για το μέλλον της εταιρείας μάς βρίσκει κάθετα αντίθετους. 
    Έρχομαι τώρα στα θέματα οργάνωσης και λειτουργίας της εταιρείας. Δεν χρειάζονται για μας ούτε ειδικοί κανονισμοί ούτε τίποτε. Εντάξει, ο κανονισμός εσωτερικής λειτουργίας είναι αναγκαίος, αλλά από κει και πέρα, κανονισμός προμηθειών, εκτέλεσης έργων κ.λπ. δεν χρειάζεται.
    Σας είπα για τα όργανα διοίκησης της εταιρείας. Κύριε Υπουργέ,  έπρεπε με μεγαλύτερη σαφήνεια να καθορίζεται εδώ αυτό το Διοικητικό Συμβούλιο, αφού σχεδόν του δίνετε τη δυνατότητα να εξειδικεύσει όλη αυτήν την πρόταση, την οποία κάνετε. Θα είναι κυρίαρχο σε πάρα πολλά πράγματα. Επομένως, εδώ έπρεπε να είναι σαφέστερο ό,τι αφορά το Διοικητικό Συμβούλιο και τα μέλη του, για να διασφαλίσουμε όλη αυτήν τη διαδικασία. 
    Δεν συμφωνούμε με το άρθρο 12 και κυρίως με τις παραγράφους 2, 3 και 4 όπου, αφού θα γίνεται η αναγκαστική απαλλοτρίωση για λόγους δημόσιας ωφέλειας, επιτρέπεται η εγκατάσταση οικονομικών δραστηριοτήτων μη κοινωφελούς χαρακτήρα εντός της ζώνης, επιτρέπεται η  πώληση των μετοχών και όσον αφορά την εγκατάσταση αυτών των δραστηριοτήτων στους Θύλακες, δεν απαιτείται άδεια εγκατάστασης.
    Επιτροπή Εποπτείας και Ανάπτυξης. Υπάρχουν όλοι μέσα. Αλλά εδώ, όπως και στο Διοικητικό Συμβούλιο, στους πιο αρμόδιους φορείς και στην πανεπιστημιακή κοινότητα δεν δίνεται ένα προβάδισμα. Και βέβαια, η έννοια των μικρών και μεσαίων επιχειρήσεων που έχουν καινοτόμες δράσεις, η έννοια του εργατικού δυναμικού, των δεξιοτήτων σ’ αυτό κ.λπ. δεν υπάρχουν στο νομοσχέδιο. Και βέβαια, δεν υπάρχει –και το λέω σημασιολογικά αυτό, για να το τονίσω- ούτε καν ένας εκπρόσωπος του εργατικού κέντρου σ’ αυτήν τη ζώνη. Και δεν δεχθήκατε να το βάλετε. Τι θέλετε τώρα τον εκπρόσωπο της Αμερικάνικης Σχολής, δεν το καταλαβαίνω. 
      Λοιπόν τελειώνω, κύριε Πρόεδρε και θα αναφερθώ στο φορέα διαχείρισης του Θερμαϊκού Κόλπου, στη διεύθυνση διαχείρισης, όπως λέει η τροπολογία, για την προστασία του Θερμαϊκού Κόλπου. 
      Θυμάμαι ότι το 2000, που έγινα Βουλευτής, η πρώτη μου επίκαιρη ερώτηση ήταν προς τον Υπουργό Μακεδονίας-Θράκης, ακριβώς για να δώσω έμφαση και σ’ αυτό το Υπουργείο. Ήταν για την προστασία του Θερμαϊκού, εκθέτοντας όλη την κατάσταση, η οποία πράγματι είναι τραγική και στα θέματα της οικιστικής πίεσης και στα θέματα της ρύπανσης και στα θέματα της εμπλοκής των διαφόρων αρμοδιοτήτων, όπου δεν παράγεται τίποτε και στα θέματα του σχεδιασμού. Πάρα πολλά προβλήματα, τεράστια προβλήματα και καμία οργάνωση, συνεννόηση των φορέων και συνέπεια απέναντι σ’ αυτό το δώρο της φύσης, που είναι ο Θερμαϊκός Κόλπος.
      Έκανα και σ’ εσάς ερωτήσεις και παρακολούθησα όλη την εξέλιξη από το 2000 και μετά. Ο Οργανισμός Θεσσαλονίκης, το Τεχνικό Επιμελητήριο, η πολιτεία, με αργά βήματα ξεκίνησαν μια διαδικασία, στην κατεύθυνση όμως της ίδρυσης φορέα για την προστασία του Θερμαϊκού Κόλπου. Γιατί; Διότι ήθελε να συμπεριλάβει αυτήν την επιτροπή, αυτό το συμβούλιο, που θα είχε όλους αυτούς τους εμπλεκόμενους φορείς. Τώρα, με τη διεύθυνση μπορεί να είναι ενδεχομένως πιο αποτελεσματική -θα έλεγε κανείς- η λειτουργία, πιο σφιχτή κ.λπ., αλλά η έννοια της διαβούλευσης και της συνεννόησης με όλους τους εμπλεκόμενους φορείς δεν υπάρχει. Διότι για να λειτουργήσει αυτή η διεύθυνση ή για εμάς που θέλαμε το φορέα διαχείρισης του Θερμαϊκού, πρέπει να εξασφαλιστεί ο κοινωνικός διάλογος, η διαβούλευση και η συνεργασία με τους εμπλεκόμενους φορείς. Δεν μπορούν να λυθούν διαφορετικά αυτά τα προβλήματα. Πρέπει αυτός ο φορέας να στηθεί με τις αρχές που δημιούργησε και ο Οργανισμός Ρυθμιστικού και οι άλλοι φορείς, τουλάχιστον για την περιοχή της Θεσσαλονίκης.
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, ολοκληρώστε παρακαλώ.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω.
      ΠΡΟΕΔΡΕΥΩΝ (Γεώργιος Σούρλας): Δεν τελειώνετε, όμως. Η αγάπη για τη Θεσσαλονίκη είναι ανείπωτη, αλλά τι να κάνουμε, πρέπει να τελειώσετε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Τελειώνω, κύριε Πρόεδρε. Έχω δύο προτάσεις και τις έχω έτοιμες. ‘Όπως λειτουργεί στο Υπουργείο Μακεδονίας-Θράκης το Ι.Τ.Σ.Α.Κ. και έχει και το όργανο διαβούλευσης, με τη συζήτηση θα βρούμε μια λύση. Να υπάρχει διεύθυνση, αλλά να υπάρχει και ένα συμβούλιο. Να υπάρχει ένα όργανο διαβούλευσης και κοινωνικού ελέγχου στο Υπουργείο Μακεδονίας-Θράκης, που θα έχει μέσα στον Οργανισμό Ρυθμιστικού, τον Ο.Λ.Θ., την Ε.Υ.Α.Θ., που θα έχει μέσα τους Ο.Τ.Α., θα έχει τις νομαρχιακές αυτοδιοικήσεις…
      ΠΡΟΕΔΡΕΥΩΝ (Γεώργιος Σούρλας): Κυρία Ξηροτύρη, δεν μπορείτε να συνεχίσετε άλλο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Στη δευτερολογία μου…
      ΠΡΟΕΔΡΕΥΩΝ (Γεώργιος Σούρλας): Σας παρακαλώ πάρα πολύ. Δεν είναι δυνατόν να συνεχίσετε. Εγώ νομίζω ότι με λιγότερα λόγια, μπορείτε να πείτε όσα θέλετε. Παλαιά κοινοβουλευτικός είστε. Χρειάζονται είκοσι πέντε λεπτά, για να κάνετε εισήγηση και εσείς και οι άλλοι οι συνάδελφοι; Παλαιοί Βουλευτές και δεν μπορείτε να συμπυκνώσετε τις σκέψεις σας; 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, θα συνεχίσω στη δευτερολογία μου ή θα δώσω ένα χαρτάκι στον Υπουργό για να συμπεριληφθεί αυτό, για να μπορέσουμε επιτέλους να το ψηφίσουμε αυτό. Αλλά κατά τα άλλα, για τους λόγους που σας είπα, δεν ψηφίζουμε το νομοσχέδιο για τη Ζώνη Καινοτομίας. 
      ΠΡΟΕΔΡΕΥΩΝ (Γεώργιος Σούρλας): Η συντομία είναι δίδυμη αδελφή της σαφήνειας. Η σαφήνεια είναι δίδυμη αδελφή της συντομίας! 
      Το λόγο έχει ο κ. Ιωαννίδης.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Πρόεδρε, εγώ παραχωρώ στους συναδέλφους...
      ΠΡΟΕΔΡΕΥΩΝ (Γεώργιος Σούρλας): Ναι, είναι σωστό αυτό που θα κάνετε, κύριε Υπουργέ, σας τιμά. Άλλωστε, έχετε πολλά χρόνια στα έδρανα της Βουλής και αντιλαμβάνεστε ότι οι Βουλευτές πρέπει να έχουν προτεραιότητα.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Αρκεί να είναι λιτοί. 
      ΙΩΑΝΝΗΣ ΙΩΑΝΝΙΔΗΣ: Εμείς είμαστε πάντα λιτοί. Οι εισηγητές δεν ήταν λιτοί, πλην του δικού μας. Μίλησαν από είκοσι πέντε λεπτά ο καθένας. 
      Κύριε Πρόεδρε, κυρίες και κύριοι συνάδελφοι, απευθύνομαι πρώτα απ’ όλα στον εισηγητή της Μειοψηφίας. Η απορροφητικότητα του τρίτου πακέτου ήταν 21% μέχρι το 2004 και έχει πάει 45%. Επομένως, αφού στα τέσσερα χρόνια  ήταν 21% και στα δύο 45%, υπερδιπλάσια, δεν πρέπει να μιλάμε για την απορροφητικότητα.
      Όσον αφορά τη διαφθορά, επειδή έγινε λόγος, παρ’ όλο που δεν είναι στο νομοσχέδιο και δεν μου αρέσει να  μιλάω για πράγματα εκτός νομοσχεδίου, όσο υπάρχει άνθρωπος, θα υπάρχει και ανθρώπινη αδυναμία. Αυτό δίδαξε ο ίδιος ο Χριστός. Αυτό όμως, το να έχω το πνεύμα να χτυπήσω τη διαφθορά και να θεσμοθετήσω, ώστε να υπάρχει ένα φρούριο γύρω-γύρω και ο καθένας να μην μπορεί να κάνει κάτι ανάλογα με την αντοχή του, προσπαθεί να κάνει η Κυβέρνηση και ειδικά ο Πρωθυπουργός. 
      Επομένως, πράγματι στην Επιτροπή Ανταγωνισμού το ίδιο το Υπουργείο Ανάπτυξης είχε συμμετοχή στο να γίνει όλη αυτή η ιστορία που έγινε, αλλά το βασικότερο είναι ότι πρέπει να κάνουμε θεσμούς, ώστε να αναγκάζεται ο οιοσδήποτε να είναι τίμιος, έστω και αν τυχόν δεν έχει τόσες πολλές αντοχές, γιατί δεν θα μπορούσε να κάνει το αντίθετο.  Επομένως, γίνεται μία τεράστια προσπάθεια και περίμενα τουλάχιστον να μην αναφερόμαστε σ’ αυτά τα γεγονότα, όσο ψηλά και αν πηγαίνουν, γιατί το πνεύμα του Πρωθυπουργού είναι ότι θα πρέπει να βγαίνει στην επιφάνεια ό,τι υπάρχει και να τιμωρείται ο οιοσδήποτε. 
      Όσο για τον κ. Τζέκη που μίλησε για τη σύμφωνη γνώμη των εργαζομένων στις αποσπάσεις κ.λπ., είναι σοβαρό και πρέπει, αν μπορείτε, να βάλετε μέσα στο νομοσχέδιο τη φράση «με τη σύμφωνη γνώμη των εργαζομένων». Μπορείτε να το βάλετε, ώστε με το νόμο πλέον να καλύπτονται πλήρως οι εργαζόμενοι. 
      Το εξαιρετικά ανταγωνιστικό διεθνές περιβάλλον στο οποίο ζούμε, τα νέα δεδομένα, όπως αυτά εξελίσσονται και διαμορφώνονται, κάνουν επιτακτική την ανάγκη λήψης μέτρων και πρωτοβουλιών, που θα κινούνται στο πνεύμα της ενίσχυσης της ανταγωνιστικότητας της οικονομίας μας και της θέσης της χώρας εν γένει στο παγκόσμιο περιβάλλον. Η βελτίωση αυτή περνά υποχρεωτικά από την ενίσχυση της γνώσης και τη δημιουργία ευκαιριών για την τόνωση της απασχόλησης και άρα για την ενίσχυση της κοινωνικής συνοχής. 
      Στο πλαίσιο αυτό και σύμφωνα με τους στόχους της Λισαβόνας –και το λέω για τον κ. Τζέκη- η ενθάρρυνση και η προώθηση της καινοτομίας αποτελεί προτεραιότητα, αλλά και προϋπόθεση για τη βελτίωση της ανταγωνιστικότητας. Επιδίωξή μας θα πρέπει να είναι –και είναι- η ενθάρρυνση νέων επιχειρηματικών ιδεών, η βελτίωση των συνθηκών για επενδύσεις σε τομείς έντασης γνώσης και τεχνολογίας, καθώς και η παραγωγή νέων προϊόντων και η δημιουργία νέων αγορών που παράγουν πλούτο, προϋποθέσεις απαραίτητες για τη δημιουργία νέων θέσεων απασχόλησης. 
      Στη φιλοσοφία αυτή κινείται και το νομοσχέδιο που συζητάμε σήμερα για τη δημιουργία της Ζώνης Καινοτομίας Θεσσαλονίκης μαζί με τους δύο πόλους καινοτομίας της Κεντρικής και Δυτικής Μακεδονίας –με την ελπίδα αύριο να μπει και η Ανατολική Μακεδονία- των οποίων η ίδρυση έχει εγκριθεί, αλλά και η σύσταση της ανώνυμης εταιρείας «Αλεξάνδρεια Ζώνη Καινοτομίας», η οποία θα λειτουργεί με ιδιωτικοοικονομικά κριτήρια και με αποστολή της τη διαχείριση και ανάπτυξη της Ζώνης Καινοτομίας Θεσσαλονίκης. 
      Με την ίδρυση της Ζώνης Καινοτομίας στη Θεσσαλονίκη φαίνεται και έμπρακτα η σημασία που αποδίδει η σημερινή Κυβέρνηση στην ανάπτυξη της περιφέρειας μέσω της ενίσχυσης της ανταγωνιστικότητας του συνόλου της οικονομίας της βορείου Ελλάδος. Άλλωστε, η ανάπτυξη της περιφέρειας αποτελεί και το κλειδί για την πραγματική σύγκλιση της οικονομίας μας με τις οικονομίες των υπολοίπων χωρών της ευρωζώνης. Ήδη με τον αναπτυξιακό νόμο του 2004, δώσαμε την απαιτούμενη ώθηση στις ιδιωτικές επενδύσεις, με ιδιαίτερο βάρος στην περιφέρεια και κυρίως σε επιχειρήσεις και επενδύσεις νέων τεχνολογιών. 
      Η δημιουργία της Ζώνης Καινοτομίας και η λειτουργία της Αλεξάνδρειας Ζώνης αποτελούν ένα πολύ σημαντικό βήμα στην κατεύθυνση της προώθησης της  καινοτομίας, της έρευνας και της τεχνολογίας, παράγοντες που κρίνουν την ανταγωνιστικότητα των επιχειρήσεων και τελικώς την ανταγωνιστικότητα της οικονομίας. 
      Η επένδυση και η προώθηση των παραγόντων αυτών που προανέφερα, δηλαδή η καινοτομία, η έρευνα και η τεχνολογία, ανήκουν αδιαμφισβήτητα στις προτεραιότητες της νέας διακυβέρνησης και συνάδουν απολύτως με τις προτεραιότητες που έχει θέσει η Ευρωπαϊκή Ένωση ενόψει και της τέταρτης προγραμματικής περιόδου. Πρέπει, νομίζω, να υπάρξει και καινοτομία του δημοσίου.
      Κυρίες και κύριοι συνάδελφοι, η Ζώνη Καινοτομίας Θεσσαλονίκης αποτελεί ένα αναπτυξιακό μοντέλο που αξιοποιεί και διευρύνει το γνωσιακό κεφάλαιο της περιοχής. Στοχεύει στην εξωτερίκευση της αξίας του μέσω της προσέλκυσης και υποστήριξης των εξωστρεφών παραγωγικών και οικονομικών δραστηριοτήτων που θα το αξιοποιήσουν. 
      Η Ζώνη Καινοτομίας είναι ένας τύπος οικιστικού καινοτομικού μοντέλου, ένα ανοιχτό περιοχικό σύστημα καινοτομίας, όπου συναθροίζονται ποικίλες δραστηριότητες σε υποπεριοχές της ζώνης. Παράλληλα, στο νομοσχέδιο προβλέπεται η λειτουργία και η ανάπτυξη της Ζώνης Καινοτομίας ως τμήματος συνεχόμενου με τον κυρίως οικιστικό, επιχειρηματικό και οικονομικό χώρο της ευρύτερης περιοχής της Θεσσαλονίκης. 
      Κλείνοντας, θέλω να αναφερθώ και στην τροπολογία που αφορά στο Θερμαϊκό Κόλπο και να χαιρετίσω τη σύσταση της Διεύθυνσης Ανάπτυξης και Προστασίας του Θερμαϊκού Κόλπου. Αποστολή της Διεύθυνσης αυτής θα είναι να μελετήσει, να αναδείξει, να αναλύσει όλα τα προβλήματα (περιβαλλοντικά, τεχνικά, κ.λπ.) που έχουν ανακύψει με τις πολλές παρεμβάσεις στην περιοχή, αλλά και με την ευρύτερη βιομηχανική ανάπτυξη, οι οποίες έχουν επιβαρύνει τον κόλπο του Θερμαϊκού και βέβαια να προτείνει και τις αντίστοιχες λύσεις και μέτρα για την αντιμετώπισή τους. Συμφωνώ με την κ. Ξηροτύρη, γιατί εάν γίνει διάλογος με τους φορείς, θα είναι καλύτερο, αφού θα ακούσουμε και άλλες απόψεις.
      Αγαπητοί συνάδελφοι, οι εποχές που ακούγαμε για έργα και πρωτοβουλίες στην περιφέρεια, αλλά τα λόγια αυτά ήταν δίχως αντίκρισμα, πέρασαν ανεπιστρεπτί. Οι εποχές που η χώρα μας συγκαταλεγόταν στις τελευταίες όσον αφορά τους τομείς της καινοτομίας και της οικονομίας της γνώσης, ανήκουν επίσης στο παρελθόν. Πλέον πάμε μπροστά και αναλαμβάνουμε όλα εκείνα τα μέτρα και τις πρωτοβουλίες, που με μακροπρόθεσμο σχεδιασμό θα θέσουν τη χώρα μας σε σταθερή τροχιά ανάπτυξης, κάνοντας την οικονομία μας αληθινά ανταγωνιστική.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστώ πολύ, κύριε Ιωαννίδη.
      Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ, στην επιτροπή εγώ και κάποιοι άλλοι συνάδελφοι, όπως ο  κ. Χουρμουζιάδης, είχαμε εκφράσει αυτό το οποίο και στα λεξικά ακόμη αφήνει μεγάλα περιθώρια, δηλαδή ότι η λέξη «καινοτομία» περιέχει μια ασάφεια, περιέχει κάτι το οποίο δεν μπορεί να προσδιοριστεί. Είχαμε πει ότι η ανακάλυψη νέων μεθόδων παραγωγής είναι καινοτομία. Είχαμε πει ότι η εφεύρεση νέας τεχνολογίας είναι επίσης καινοτομία. Είχαμε πει ότι ο νέος τρόπος προώθησης ήδη υπαρχόντων προϊόντων είναι επίσης καινοτομία. Είχαμε τονίσει ότι ο νέος τρόπος συνεργασιών μεταξύ επιχειρήσεων, αλλά και συνεργασιών εντός της ίδιας επιχείρησης, είναι και αυτό καινοτομία.
      Ο κύριος Υπουργός στη σύντομη παρέμβαση την οποία έκανε, είπε ότι για να  μην υπάρχει ασάφεια στο ζήτημα αυτό, θα ενημερώσει τους συναδέλφους για το τι σημαίνουν οι όροι αυτοί, τι σημαίνει επιστημονικό πάρκο, τι σημαίνει τεχνολογικό πάρκο, τι σημαίνει θερμοκοιτίδα, τι σημαίνει spins off companies, δηλαδή τεχνοβλαστοί, τι σημαίνει πόλος καινοτομίας και τι σημαίνει ζώνη καινοτομίας.
      Σας πληροφορώ, κύριοι συνάδελφοι, ότι εάν το διαβάσετε, θα δείτε ότι είναι αλληλοσυμπληρούμενοι όροι, είναι παραπληρωματική η λειτουργία των τεχνοβλαστών με το επιστημονικό πάρκο και όλα αυτά αλληλοπλέκονται. Τι θα απαγορεύσει, δηλαδή, σε μία ζώνη καινοτομίας; Να υπάρχουν και οι spins off companies, δηλαδή οι τεχνοβλαστοί ή η θερμοκοιτίδα με τους ειδικούς όρους; Θα απαγορεύσει κανένα; Σαφώς και όχι.
      Άρα, το ζήτημα είναι κατά πόσον αυτό το οποίο πιστεύουμε ότι πρέπει να υπάρχει, η καινοτομία στη χώρα μας, για να επιβιώσουμε έναντι του μεγάλου εξωτερικού ανταγωνισμού, θα πρέπει να είναι πιο σαφής.
      Βλέπω στους ορισμούς που δίνει ο κύριος Υπουργός ότι η Ζώνη Καινοτομίας νοείται συγκεκριμένη γεωγραφική περιοχή στην οποία δημιουργούνται υποδομές κατάλληλες για να υπάρχει εγκατάσταση πολλών και σημαντικών φορέων του δημοσίου. Και δημιουργείται η απορία: Γιατί, σύμφωνα με την πρόταση που κάναμε εγώ και άλλοι συνάδελφοι, το «Εθνικό Σύστημα Διαπίστευσης Α.Ε.», που δεν ευδόκησε να εγκατασταθεί εντός της Αθήνας, να μην πάει σ’ αυτή τη Ζώνη Καινοτομίας της Θεσσαλονίκης; Γιατί να μην προικοδοτήσουμε τη Ζώνη Καινοτομίας Θεσσαλονίκης με την εταιρεία «Εθνικό Σύστημα Διαπίστευσης»; Να υπάρχει η πρώτη προίκα που είναι δημόσιος φορέας, που προωθεί τις συνεργασίες και διαπιστεύει και πιστοποιεί. Γιατί δεν γίνεται αυτό; Διαβάζω μεγαλόπρεπα ότι πάει στο Υπόλοιπο Αττικής. Γιατί; Για ποιο λόγο, λοιπόν, δεν προχωρούμε στην καινοτομία αυτή; Και έχουμε το υλικό να προχωρήσουμε στην καινοτομία ως Έλληνες.
      Διαβάζοντας σήμερα την εφημερίδα «ΤΑ ΝΕΑ» είδα ότι από τους τριάντα πέντε επιστήμονες που βραβεύτηκαν για την καινοτομία τους στο Πανεπιστήμιο MIT -και ξέρετε, έχουμε πολλούς επιστήμονες στο MIT και είναι το πέμπτο τεχνολογικό ινστιτούτο σε όλο τον κόσμο από απόψεως κατάταξης πανεπιστημίων- οι τέσσερις ήταν Έλληνες. Θα μπορούσαμε κάλλιστα αυτούς να τους ενσωματώσουμε ώστε να δώσουμε τη δυνατότητα να υπάρχει καινοτομία για να υπάρχει ανταγωνισμός μέσα στις επιχειρήσεις προς όφελος του καταναλωτή. Αυτό είναι το βασικό στοιχείο. Ανταγωνισμός γιατί υπάρχει; Υπάρχει όχι για να βρίσκουν δουλειά κάποιοι, αλλά για να ωφελείται ο καταναλωτής. Όταν ωφελείται ο καταναλωτής υπάρχει υγιής οικονομία.
      Όμως, ποια είναι η ιδέα και η φιλοσοφία που έχετε κατά βάση στη Ζώνη Καινοτομίας; Είναι να δώσετε ειδικούς όρους, κίνητρα, υποδομές. Ε, λοιπόν, το νομοσχέδιο πάσχει από καθετοποίηση. Δεν αναφέρεται κανένας ειδικός όρος ή κίνητρο στο άρθρο 1 του νομοσχεδίου. 
      Σας διαβάζω μία έρευνα που έγινε τον Οκτώβριο του 2005 της εταιρείας «Q.A.D.», σε δημοσκόπηση ανωτάτων στελεχών επιχειρήσεων για το θέμα της καινοτομίας του ελληνικού επιχειρηματικού χώρου. Η έρευνα διαπιστώνει τρία πράγματα: 
      Το πρώτο συμπέρασμα είναι ότι τα ανώτατα στελέχη των εταιρειών είναι απαισιόδοξα στο να προχωρήσει η καινοτομία στη χώρα. Και η εικόνα που παρουσιάζουμε είναι απογοητευτική. 
      Το δεύτερο συμπέρασμα είναι ότι η καινοτομία θα πρέπει να είναι θέμα ιδεολογίας, προσήλωσης της οποιασδήποτε εταιρείας σε ένα στόχο και σε ένα όραμα.
      Το τρίτο συμπέρασμα είναι ενθάρρυνση της οριζόντιας και κάθετης ροής πληροφόρησης ενδοεταιρικά και εξωεταιρικά, το οποίο θα υπάρξει, γιατί αυτός είναι ο ορισμός των επιχειρήσεων που θα ενταχθούν στη Ζώνη Καινοτομίας. 
      Δεν αναφέρεται πουθενά ότι θα πρέπει να έχεις αυτές τις προϋποθέσεις για να μπεις. Και θα αρχίσει το ρουσφέτι, θα αρχίσουν οι «κολλητοί» ποιος θα μπει μέσα και ποιος δεν θα μπει. Με ποιους όρους θα μπει η κάθε επιχείρηση στη Ζώνη Καινοτομίας;
      Τέλος, η έρευνα αναφέρει ότι η απαισιοδοξία τους πηγάζει από την παγίωση γραφειοκρατίας τόσο στο δημόσιο όσο και στον ιδιωτικό τομέα.
      Με ποιον Ο.Τ.Ε. θα φτιάξετε ευρυζωνικά δίκτυα για να υπάρχει αυτή η επικοινωνία; Και τη γραφειοκρατία δεν την πολεμάτε, κύριε Υπουργέ Μακεδονίας-Θράκης; Δυστυχώς έχετε ένα υπερυπουργείο στα χαρτιά, αλλά κατά βάσει δεν μπορείτε να σπάσετε τη γραφειοκρατία. Δεν σας δίνει κανένας αρμοδιότητα. Και όταν θα πάτε να χτυπήσετε την πόρτα στο Υ.ΠΕ.ΧΩ.Δ.Ε. για να σας δώσουν ειδικούς όρους για τη Ζώνη Καινοτομίας Θεσσαλονίκης, το Υ.ΠΕ.ΧΩ.Δ.Ε. θα σας βγάλει το λάδι. Ακούστε τι σας λέω.
      Άρα, θα έπρεπε αυτά να περιγραφούν ιδιαιτέρως μέσα στο νομοσχέδιο.
      Κλείνω λέγοντας ότι θα μπορούσαμε να έχουμε κάτι το ιδιαίτερο και πιο κάθετο. Να έχουμε ένα γενικό νόμο ότι όποια επιχείρηση, οπουδήποτε στον ελλαδικό χώρο, έχει τα κριτήρια για να παράγει καινοτομία, με όλα αυτά τα χαρακτηριστικά που περιέγραψε ο κύριος Υπουργός στο σημείωμά του, να μπορεί να πάρει τους ειδικούς όρους.
      Και σας έφερα το παράδειγμα του ομίλου «ΙΝΤΡΑΚΟΜ» που έστησε έναν πόλο καινοτομίας και επιχειρηματικότητας στο Νομό Ξάνθης χωρίς να πάρει κανένα κίνητρο. Φαντάσου να δίναμε και κίνητρα προς αυτήν την κατεύθυνση. 
      Με αυτά τα λόγια εμείς ψηφίζουμε το νομοσχέδιο γιατί θα πρέπει να σας αφαιρέσουμε το φύλλο συκής το οποίο θέλετε να έχετε δείχνοντας ότι εσείς δήθεν πάτε να κάνετε βήματα μπροστά ενώ η Αντιπολίτευση αρνείται. 
      ΠΡΟΕΔΡΕΥΩΝ (Γεώργιος Σούρλας): Ο κ. Μητσοτάκης έχει το λόγο.
      ΚΥΡΙΑΚΟΣ ΜΗΤΣΟΤΑΚΗΣ: Κύριοι συνάδελφοι, εδώ και έξι χρόνια τουλάχιστον από την υιοθέτηση της ατζέντας της Λισαβόνας η λέξη καινοτομία έχει μπει για τα καλά στο ευρωπαϊκό λεξιλόγιο και η στρατηγική της Λισαβόνας  η οποία έθεσε ως στόχο η ευρωπαϊκή οικονομία να είναι η πιο ανταγωνιστική οικονομία μέχρι το 2010 θεωρούσε την καινοτομία ως έναν πολύ σημαντικό πυρήνα αυτής της κεντρικής στρατηγικής. 
      Κάνοντας μια στοιχειώδη αυτοκριτική όχι μόνο ως Ελλάδα αλλά και ως Ευρώπη θα πρέπει να πούμε ότι αυτός ο στόχος απεδείχθη τελικά πολύ πιο δύσκολος απ’ ό,τι περιμέναμε διότι η έννοια της καινοτομίας και η διαδικασία με την οποία ενθαρρύνεται απεδείχθη πολύ πιο σύνθετη απ’ ό,τι περιμέναμε και παρά τις πολλές δράσεις σε ευρωπαϊκό επίπεδο τα αποτελέσματα δεν είναι ακόμη τα  επιθυμητά. Βέβαια υπάρχουν χώρες όπως η Φινλανδία που έχουν καταφέρει να διακριθούν ιδιαίτερα σ’ αυτόν το τομέα. Όμως αυτές οι χώρες έθεσαν την καινοτομία στο επίκεντρο της στρατηγικής τους. και όταν ρωτήθηκε ο Φινλανδός Πρωθυπουργός πριν από λίγες εβδομάδες ποια είναι η κεντρική στρατηγική του όσον αφορά την καινοτομία και την προεδρία της Ευρωπαϊκής Ένωσης είπε τρεις λέξεις: «Καινοτομία, καινοτομία, καινοτομία». Η Φινλανδία κατάφερε και το έκανε τρόπο ζωής και γι’ αυτό έχει πετύχει τα αποτελέσματα τα οποία έχει να επιδείξει σήμερα.
      Δυστυχώς η χώρα μας υπολείπεται του μέσου όρου όλων σχεδόν των δεικτών που αφορούν την καινοτομία. Και δεν αναφέρομαι μόνο στα απόλυτα ποσά τα οποία δαπανώνται στην έρευνα αλλά και σε διπλώματα ευρεσιτεχνίας, σε εταιρίες spin off κ.λπ.. Δυστυχώς είμαστε πολύ χαμηλά στην ευρωπαϊκή κατάταξη σ’ αυτόν τον τομέα. Κατά συνέπεια οποιαδήποτε πρωτοβουλία ενθαρρύνει την καινοτομία στη χώρα μας είτε είναι πολιτική είτε είναι νομοθετική πρέπει να αντιμετωπίζεται κατ’ αρχάς με ένα πολύ θετικό πρίσμα. Και θεωρώ θετικό ότι το ΠΑ.ΣΟ.Κ. απεφάσισε να υπερψηφίσει το παρόν νομοσχέδιο σε αντίθεση με προηγούμενες τακτικές του  που ήταν πολύ αντίθετο σε κατά τεκμήριο σωστές πρωτοβουλίες της Κυβέρνησης. Νομίζω μάλιστα ότι η κριτική η οποία ασκήθηκε από κάποιους ομιλητές ήταν και καλοπροαίρετη και εν μέρει εύστοχη. 
      Νομίζω ότι συμφωνούμε όλοι σ’ αυτήν την Αίθουσα ότι πράγματι η Θεσσαλονίκη έχει τη δυνατότητα να γίνει ένας περιφερειακός πόλος παραγωγής γνώσης και καινοτομίας, δηλαδή, να αποκτήσει μια διαφορετική κλαδική κατεύθυνση, ένα διαφορετικό όραμα ως πόλη, όπως είπε και ο εισηγητής μας, συμπληρωματικό προς τη μεταποίηση και προς τον τουρισμό.
      Αυτό το οποίο θέλω να τονίσω διότι είχα την ευκαιρία να βρεθώ σήμερα στη συμπρωτεύουσα για ένα συνέδριο σχετικά με την καινοτομία είναι ότι αυτό ήδη εν μέρει έχει αρχίσει να γίνεται στη Θεσσαλονίκη διότι εκεί με άξονα τα Α.Ε.Ι. αναπτύσσεται μια αξιοσημείωτη ερευνητική δραστηριότητα. Στη Θεσσαλονίκη δραστηριοποιούνται με επιτυχία πιστεύω θερμοκοιτίδες οι οποίες φιλοξενούν νέες επιχειρήσεις που χρειάζονται αυτού του είδους τη στήριξη. Είναι θετικό ότι το Πρόγραμμα –είναι εδώ ο κ. Τσοχατζόπουλος- «ΕΛΕΦΘΟ» ήταν πραγματικά ένα καλό πρόγραμμα το οποίο έδωσε τη δυνατότητα σε τέτοιου είδους θερμοκοιτίδες να αναπτυχθούν. Και υπάρχουν ιδιωτικές πρωτοβουλίες οι οποίες εκμεταλλεύτηκαν αυτό το πρόγραμμα επιτυχημένα.
      Επίσης στη Θεσσαλονίκη δρομολογείται κυρίως με πρωτοβουλία του ιδιωτικού τομέα μια σύγχρονη τεχνόπολη η οποία θα μπορέσει να δώσει μια πολύ ουσιαστική υποδομή σε επιχειρήσεις υψηλής τεχνολογίας που θα αναζητήσουν αυτού του είδους την υποδομή. Να μην ξεχνάμε ότι στη Θεσσαλονίκη έχει και την έδρα του το CDFOP, το ευρωπαϊκό κέντρο για την ανάπτυξη της επαγγελματικής κατάρτισης διότι η κατάρτιση και η καινοτομία είναι δυο έννοιες αλληλένδετες. Εγώ πιστεύω ακράδαντα ότι το πνεύμα του νομοσχεδίου είναι απολύτως εύστοχο. Η Ζώνη Καινοτομίας μπορεί να αποτελέσει το συνεκτικό ιστό που θα συντονίσει όλες αυτές τις δραστηριότητες που ήδη ξεκινούν και αναπτύσσονται και άλλες παρεμφερείς δράσεις ώστε να πετύχουμε τον τελικό σκοπό ο οποίος δεν είναι άλλος από το να είναι η Θεσσαλονίκη μια πόλη καινοτομίας εντός ενός εύλογου χρονικού διαστήματος.
      Κύριε Υπουργέ, πράγματι είναι εξαιρετικά σημαντικό –είμαι σίγουρος ότι θα δώσετε όλη την πρέπουσα σημασία σ’ αυτό, εξάλλου είναι και το πρώτο νομοσχέδιο του Υπουργείου το οποίο έρχεται προς συζήτηση στο Κοινοβούλιο- η εταιρεία «Αλεξάνδρεια Ζώνη Καινοτομίας» να ιδρυθεί και να στελεχωθεί με κατάλληλο προσωπικό το συντομότερο δυνατό, διότι αυτή η εταιρεία τελικά θα είναι αυτή που θα χαράξει και την κεντρική στρατηγική όσον αφορά τη Ζώνη Καινοτομίας. Θα πρέπει να πάρετε ορισμένες πολύ σημαντικές αποφάσεις για την κατεύθυνση στην οποία θα κινηθεί αυτή η Ζώνη Καινοτομίας, διότι όλες οι Ζώνες Καινοτομίας δεν λειτουργούν παγκόσμια, δεν υιοθετούν όλες το ίδιο μοντέλο και θα πρέπει κι εμείς να επιλέξουμε το μοντέλο το οποίο ταιριάζει πιο πολύ στις ελληνικές ιδιαιτερότητες, παραδείγματος χάρη πόσο σημαντική είναι η σύνδεση μεταξύ της ακαδημαϊκής δραστηριότητας και της επιχειρηματικής δραστηριότητας σ’ αυτήν τη ζώνη. 
      Το λέω αυτό διότι Ζώνες ή Πόλοι Καινοτομίας –διότι πραγματικά οι όροι είναι αλληλένδετοι- όπως αυτός του Cambridge, προήλθαν σχεδόν αποκλειστικά μέσα από ερευνητική δραστηριότητα η οποία έγινε σε ακαδημαϊκά ιδρύματα.
       Άλλες Ζώνες Καινοτομίας, όπως η Σοφία Αντίπολης, δεν είχαν τόσο στενές σχέσεις με ακαδημαϊκά ιδρύματα, άρα το πού τοποθετούμαστε σ’ αυτό το φάσμα όσον αφορά στη σχέση με τα ακαδημαϊκά ιδρύματα, έχει μία σημασία. Όπως έχει σημασία αν η Ζώνη Καινοτομίας θα προσελκύσει κυρίως μικρές επιχειρήσεις, δηλαδή, Startups, νεοσύστατες επιχειρήσεις υψηλής τεχνολογίας, ή θα επικεντρώσει την προσοχή της στο να προσελκύσει πιο ώριμες επιχειρήσεις, πιθανώς και πολυεθνικές εταιρείες, οι οποίες έχουν εκφράσει το ενδιαφέρον τους να δημιουργήσουν ερευνητικά κέντρα στην Ελλάδα και οι οποίες αναζητούν πρωτίστως υποδομή, ευρυζωνικά δίκτυα, αλλά και πρόσβαση στο εξαιρετικό ερευνητικό δυναμικό το οποίο διαθέτει η χώρα μας.
      Είναι επίσης σημαντικό να αποφασίσουμε πόσο κρατικοκεντρικό θα είναι το μοντέλο αυτής της ζώνης και ποιος θα είναι ο ρόλος του ιδιωτικού τομέα. 
      Εγώ πιστεύω ότι πρέπει να έχει έναν  πολύ ενεργό ρόλο και το  κράτος θα πρέπει να έχει απλά έναν κεντρικό εποπτικό ρόλο και να μην υποκαταστήσει τον ιδιωτικό τομέα σε πολλές από τις πρωτοβουλίες που θα αναλάβει και τελικά πώς θα συντονιστούν όλες αυτές οι δράσεις που ήδη αρχίζουν και αναπτύσσονται ώστε να μην υπάρχει αλληλοεπικάλυψη και να εξυπηρετείται ο κεντρικός στόχος, στον οποίο όλοι συμφωνούμε. 
      Αυτά είναι ερωτήματα τα οποία σαφώς θα πρέπει να απαντηθούν και πιστεύω ότι θα απαντηθούν πολύ γρήγορα μετά τη δημιουργία της εταιρείας, διότι ασκήθηκε κριτική από την Αξιωματική Αντιπολίτευση σχετικά με τα χρονοδιαγράμματα. 
      Κύριοι συνάδελφοι, γνωρίζετε όμως πολύ καλά, ότι αυτές οι Ζώνες Καινοτομίας όπου έγιναν στο εξωτερικό, χρειάζονται πραγματικά πολύ χρόνο για να ωριμάσουν. Δεν είναι κάτι το οποίο γίνεται από τη μία στιγμή στην άλλη. Νομίζω ότι σαφώς είμαστε στη σωστή κατεύθυνση και νομίζω ότι και με την απαραίτητη συναίνεση, η οποία χρειάζεται, θα μπορέσουμε να κινηθούμε προς τον τελικό στόχο. 
      Κύριε Πρόεδρε, κλείνω με μία γενική παρατήρηση, ότι η καινοτομία αποτελεί για την ελληνική κοινωνία, την ελληνική οικονομία, μια μεγάλη πρόκληση. Όπως είπα και πριν, είναι μια σύνθετη διαδικασία, η οποία προκειμένου να υιοθετηθεί, θα πρέπει να αντιμετωπιστεί σε πολλά διαφορετικά επίπεδα. 
      Η Κυβέρνηση ήδη αναλαμβάνει πρωτοβουλίες σ’ αυτήν την κατεύθυνση και στο ζήτημα της ενίσχυσης των κεφαλαίων που χρηματοδοτούν επιχειρήσεις καινοτόμες, αν θέλετε, υψηλού επιχειρηματικού ρίσκου. 
      Ανακοίνωσε πρόσφατα το Υπουργείο Εθνικής Οικονομίας τη δημιουργία ενός καινούργιου κεφαλαίου, το οποίο το ονομάζει digital leap, με σκοπό τη χρηματοδότηση ακριβώς τέτοιων επιχειρηματικών προσπαθειών ή αναμόρφωση του Πτωχευτικού Δικαίου, μια πολύ σημαντική πρωτοβουλία, διότι γνωρίζετε πολύ καλά ότι το Πτωχευτικό μας Δίκαιο είναι εξαιρετικά αυστηρό και τιμωρεί με υπερβολική αυστηρότητα την επιχειρηματική αποτυχία. Αυτό είναι κάτι το οποίο πρέπει να το αλλάξουμε, το καινούργιο νομικό πλαίσιο περί έρευνας και τεχνολογίας το οποίο θα έλθει στη Βουλή εντός σύντομου χρονικού διαστήματος, το οποίο θα αποσαφηνίζει και ζητήματα πνευματικών δικαιωμάτων, επίσης εξαιρετικά σημαντικών για την προώθηση της καινοτομίας. Με άλλα λόγια χρειαζόμαστε ένα συνολικό πνεύμα δράσης. Αναλαμβάνουμε πολλές πρωτοβουλίες σ’ αυτήν την κατεύθυνση και πρέπει να κινηθούμε ακόμα  πιο γρήγορα γιατί ο χρόνος τρέχει. Κυρίως πρέπει να δώσουμε ακόμα μεγαλύτερη έμφαση στην πάταξη της γραφειοκρατίας –αναφέρθηκε και από προηγούμενους συναδέλφους- διότι σε όλες τις έρευνες τις οποίες κάνουμε όταν συζητούμε με καινοτόμους επιχειρηματίες και ρωτούμε ποιο είναι το μεγαλύτερο εμπόδιο τελικά, δεν αναφέρονται ούτε στα κίνητρα ούτε στη χωροθέτηση, αλλά αναφέρονται στη γραφειοκρατία, η οποία δυστυχώς ακόμα στραγγαλίζει την καινοτομία, την επιχειρηματικότητα. Αυτός είναι ο μεγάλος εχθρός της καινοτομίας και αυτόν πρέπει να πολεμήσουμε. 
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Μητσοτάκη. 
      Το λόγο έχει ο κ. Κεγκέρογλου. 
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε. 
      Κυρίες και κύριοι συνάδελφοι, η προώθηση της καινοτομίας σε όλο το φάσμα των δραστηριοτήτων του δημόσιου και ιδιωτικού τομέα αποτελεί πράγματι κύρια κατεύθυνση της Ευρωπαϊκής Ένωσης για την επίτευξη του στόχου ενίσχυσης της ανταγωνιστικότητας, πολύ δε περισσότερο που έχει τεθεί και ο στόχος, στον οποίο αναφέρθηκαν όλοι οι συνάδελφοι που μίλησαν, ότι το 2010 θα πρέπει η Ευρώπη να είναι η πιο ανταγωνιστική οικονομία του κόσμου, με βάση τη γνώση. 
      Η επίτευξη, όμως, αυτού του στόχου της Ευρωπαϊκής Ένωσης, όπως έχει αποδειχθεί και μέχρι τώρα στα πλαίσια της στρατηγικής της Λισαβόνας,  δεν απαιτεί μόνο την ύπαρξη γενικών αποφάσεων. Απαιτεί και την ύπαρξη συγκεκριμένου σχεδίου από την κάθε χώρα, για την κάθε χώρα. 
      Ας δούμε τι γίνεται και τι υπάρχει στη χώρα μας. Υπάρχει συγκεκριμένο συγκροτημένο σχέδιο, προκειμένου η προώθηση της καινοτομίας να καταστεί πολιτική προτεραιότητας, που να διαπερνά όλους τους τομείς δραστηριότητας; Υπάρχουν συγκεκριμένα μέτρα δράσης, συγκεκριμένα κίνητρα που να προωθούν την καινοτομία; 
      Αν κάνουμε μια ανασκόπηση και δούμε την πραγματικότητα, θα δούμε ότι εκτός από το θεσμικό πλαίσιο που έχει δημιουργήσει το ΠΑ.ΣΟ.Κ., εκτός από τις δράσεις που έχει προχωρήσει το ΠΑ.ΣΟ.Κ. και είναι γνωστές σε όλη την Ελλάδα, σε συνεργασία πανεπιστημίων, ερευνητικών τμημάτων, θερμοκοιτίδων, εκτός από τις δεσμεύσεις των χρηματικών κονδυλίων στα πλαίσια του Γ΄ Κοινοτικού Πλαισίου Στήριξης, τίποτα δεν έχει γίνει από την Κυβέρνηση. Εκτός εάν εννοεί «σχέδιο» το Εθνικό Σχέδιο Μεταρρυθμίσεων, όπως έχει ονομάσει αυτό που έχει καταθέσει στην Ευρωπαϊκή Ένωση τον Οκτώβρη του 2005, το οποίο μόνο γενικόλογες ευχές περιέχει. Καμία συγκεκριμένη πολιτική! Γι’ αυτό και δεν έχει αποτελεσματικότητα μέχρι σήμερα. 
      Πρέπει να πούμε ότι σήμερα μας μοίρασε το Υπουργείο Ανάπτυξης –γιατί δεν λέει ποιος το μοιράζει, ο Γενικός Γραμματέας ή ο Υπουργός- για ενημέρωση των συναδέλφων Βουλευτών ορισμένους ορισμούς για το επιστημονικό πάρκο, το τεχνολογικό πάρκο, τον πόλο καινοτομίας, τη θερμοκοιτίδα. Όμως, δεν λέει πού δίδονται αυτοί οι ορισμοί. Είναι απόψεις του Υπουργού; Είναι του Γενικού Γραμματέα; 
      Είναι ορισμοί που έχουν δοθεί από την ελληνική νομοθεσία, έχουν ψηφιστεί από την ελληνική Βουλή. Είναι ο ν. 2545 που προσδιορίζει τις Β.Ε.Π.Ε. και τα ΒΙΟ.ΠΑ. και τα τεχνολογικά πάρκα. Είναι συγκεκριμένη νομοθεσία που υπάρχει ψηφισμένη από την ελληνική Βουλή. Γιατί δεν αναφέρεται ότι οι ορισμοί αυτοί είναι από το θεσμικό πλαίσιο που ψήφισε το ΠΑ.ΣΟ.Κ.; 
      Ναι, πρέπει να λέει, λοιπόν, η ενημέρωση ότι σύμφωνα με το άρθρο τάδε του τάδε νόμου έτσι δίδεται ο ορισμός. Ακόμη, λοιπόν, και οι ορισμοί και όλα αυτά έχουν θεσμοθετηθεί. Πέρα από εκεί δεν έχει γίνει τίποτα. 
      Όμως, έτσι, κύριε Υπουργέ, δυστυχώς λειτουργείτε κι εδώ, όπως σε όλους τους τομείς, αποσπασματικά και επί μέρους, ανάλογα με τη συγκυρία, ανάλογα με τις μετρήσεις. Καταθέσατε αυτό το νομοσχέδιο λίγες μέρες πριν από τη Διεθνή Έκθεση Θεσσαλονίκης, προφανώς για τις ανάγκες της τρίτης ομιλίας του Πρωθυπουργού με την οποία αναγγέλλει την ίδρυση της Ζώνης Καινοτομίας. Διότι το ίδιο έκανε το 2004. Το ίδιο έκανε το 2005. Το ίδιο έκανε το 2006. Το είχε κάνει και προεκλογικά. Το είχε κάνει και με τις προγραμματικές δηλώσεις. 
      Υπάρχει ένα ερώτημα που πρέπει να απαντηθεί: Γιατί λέμε πως είναι δύσκολο να υλοποιηθεί μια Ζώνη Καινοτομίας, ένας πόλος καινοτομίας; Πράγματι είναι. Όμως, τόσο χρόνο –δυόμισι χρόνια- ήθελε, για να κατατεθεί αυτό το νομοσχέδιο, να επεξεργαστεί ένα νομοσχέδιο που ουσιαστικά περιλαμβάνει το καταστατικό για την εταιρεία διαχείρισης της ζώνης; Εγώ νομίζω ότι ήθελε πολύ λιγότερο χρόνο, εκτός εάν πέρασε ο χρόνος άπρακτος. Δεν αναφέρομαι προσωπικά στον Υπουργό, ο οποίος έχει αναλάβει πρόσφατα, αλλά συνολικά στην Κυβέρνηση. Θεωρώ ότι χάνουμε χρόνο. 
      Ο κ. Μητσοτάκης πολύ σωστά είπε προηγουμένως ότι ο χρόνος που περνά πρέπει να αξιοποιείται. Εσείς δεν αξιοποιήσατε ένα μεγάλο διάστημα. Η οριοθέτηση της περιοχής είναι μια γενική οριοθέτηση. Δεν υπάρχει χωροθέτηση ούτε συνολικά της Ζώνης Καινοτομίας ούτε των επί μέρους δραστηριοτήτων μέσα σ’ αυτή. 
      Κύριε Υπουργέ, το νομοσχέδιο αυτό δυστυχώς δεν περιέχει καμία συγκεκριμένη δράση, κανένα συγκεκριμένο κίνητρο, προκειμένου να ωθήσουμε τις επενδύσεις προς την περιοχή της Ζώνης Καινοτομίας. Όλα παραπέμπονται στο μέλλον. 
      Παραπέμπετε ακόμα και τα κίνητρα με την τροποποίηση του νέου αναπτυξιακού νόμου, που θα ισχύσει από το 2007 και μετά και δεν προχωρείτε, κύριε Υπουργέ, στη θεσμοθέτηση και άλλων ζωνών. Μπορεί το Υπουργείο Μακεδονίας-Θράκης να εισηγείται το θέμα, όμως το θέμα αφορά όλη την Ελλάδα, αφορά και τις άλλες περιφέρειες. 
      Το Υπουργείο Ανάπτυξης θα πρέπει να μας απαντήσει στο τι θα γίνει με τα κονδύλια που προβλέπονται για τους πόλους καινοτομίας στην Κρήτη, στην Αχαΐα, στη Θεσσαλία. Με τις προηγούμενες αναθεωρήσεις, κύριε Πρόεδρε, που έγιναν στο Γ΄ Κοινοτικό Πλαίσιο Στήριξης, μειώθηκαν δραματικά αυτοί οι προβλεπόμενοι πόροι. Αναφέρθηκε σ’ αυτό ο εισηγητής μας αναλυτικά. 
      Στην επόμενη αναθεώρηση άραγε θα μεταφερθούν αλλού, δεν θα υπάρχουν πλέον; Γιατί δεν ήρθε ένα νομοσχέδιο που να προβλέπει τους τρεις- τέσσερις πόλους καινοτομίας σαν ένα ενιαίο εθνικό σχέδιο μ’ αυτήν την πολιτική; Νομίζω ότι τότε θα ήταν πραγματικά μια συγκροτημένη πρόταση, μια συγκροτημένη πολιτική.
      Οι άλλες περιφέρειες, με την τροποποίηση του αναπτυξιακού νόμου που ήδη έχετε προαναγγείλει για το 2007 -και μάλιστα ο κ. Αλογοσκούφης ανακοίνωσε ότι εγκρίθηκε ήδη ο χάρτης των περιφερειακών ενισχύσεων που προτάθηκε στην Ευρωπαϊκή Ένωση- τείνουν να μείνουν εκτός των ειδικών κινήτρων για τις Ζώνες Καινοτομίας, αφού δεν θα έχουν θεσμοθετηθεί οι ζώνες αυτές. Υπάρχει ένα ερώτημα από τις άλλες περιφέρειες που πρέπει να απαντηθεί από την Κυβέρνηση.
      Για όλους αυτούς τους λόγους, κύριε Υπουργέ, παρά το γεγονός ότι εμείς συμφωνήσαμε και συμφωνούμε επί της αρχής -γιατί είναι και δική μας πολιτική- στο νομοσχέδιο, επί των άρθρων δεν συμφωνώ στο συγκεκριμένο νομοσχέδιο. Δεν καλύπτει τις ανάγκες για μια αποτελεσματική προώθηση της καινοτομίας που θα ωθήσει τον τόπο μπροστά. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Είπατε ότι το καταψηφίζετε, κύριε συνάδελφε. 
      Το λόγο έχει ο κ. Τσοχατζόπουλος.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ:  Κύριε Υπουργέ, κυρίες και κύριοι συνάδελφοι, θα ήθελα να σας πληροφορήσω ότι τις τελευταίες τρεις μέρες η Ζώνη Καινοτομίας στη Θεσσαλονίκη ήταν ένα από τα σημαντικότερα πολιτικά γεγονότα, όχι μόνο γιατί ο Πρωθυπουργός θυμήθηκε ότι το είχε αναγγείλει πριν τρία χρόνια. Αυτές τις μέρες μάλιστα ανακοίνωσε περήφανα στην κοινή γνώμη, στους πολίτες της βόρειας Ελλάδας, στον ελληνικό λαό γενικότερα ότι «νομοθετούμε» ήδη αυτή την τόσο ζωντανή σημαντικότατη πρωτοβουλία δημιουργίας μιας Ζώνης Καινοτομίας στη Θεσσαλονίκη.
      Θέλω να σας πω το εξής: Κάνετε μεγάλο λάθος, εκτίθεστε ως Κυβέρνηση, πρώτον, γιατί μόνο μετά από τρία χρόνια, έρχεστε να αρχίσετε να υλοποιείτε μία πολιτική η οποία εσείς οι ίδιοι λέτε ότι είναι πολύ σημαντική. Όμως, επιπλέον όχι μόνο καθυστερείτε να τη νομοθετήσετε, αλλά φέρνετε και ένα σχέδιο νόμου, το οποίο δεν ανταποκρίνεται στις ανάγκες υλοποίησης αυτής της πολιτικής, παρά μόνο αποτελεί μια τυπική διαδικασία, όχι οριοθέτησης, αλλά ρύθμισης του θέματος δημιουργίας μιας εταιρείας η οποία θα προχωρήσει στο να εφαρμόσει Ζώνη Καινοτομίας στη Θεσσαλονίκη. 
      Εξ ου και η επιστημονική επιτροπή, όπως θα έχετε διαβάσει, σας συνιστά να αλλάξετε τη διατύπωση «ιδρύεται», διότι η λέξη «ίδρυση» Ζώνης Καινοτομίας έχει χωροταξικό χαρακτήρα και δεν μπορεί να «ιδρύεται» μία εταιρεία. Γι’ αυτό το μεγάλο έλλειμμα αυτού του σχεδίου νόμου, είναι ότι δεν λέτε συγκεκριμένα ποια είναι η περιοχή εγκατάστασης της Ζώνης! 
      Δεν μπορείτε να ισχυρίζεστε ότι θα ιδρύσετε και να χωροθετήσετε μία Ζώνη Καινοτομίας και να μην πείτε ότι είναι αυτή η συγκεκριμένη περιοχή που περιλαμβάνεται μεταξύ των τάδε τετραγώνων, στο τάδε σημείο κ.λπ.. Επιπλέον δεν προσδιορίζετε τους όρους κάτω από τους οποίους θα λειτουργήσει αυτό το σύστημα της καινοτομικής παραγωγής προϊόντων, υπηρεσιών και συνεργασίας επιχειρήσεων του ιδιωτικού τομέα με τα ερευνητικά κέντρα, με το πανεπιστήμιο, ώστε να υπάρξει παραγωγή προϊόντων.
      Η χρηματοδότηση, κύριε Υπουργέ, κυρίες και κύριοι συνάδελφοι, οι όροι επιδότησης, οι όροι υποστήριξης της συνεργασίας του ερευνητικού και επιστημονικού δυναμικού με τις επιχειρήσεις του ιδιωτικού και του δημόσιου τομέα θα κρίνουν την επιτυχία αυτής της διαδικασίας παραγωγής καινοτομίας. 
      Και ξέρετε, η παραγωγή καινοτομίας δεν είναι μια εκτελεστικού χαρακτήρα διαδικασία, ένα προϊόν το οποίο έρχεστε να προσφέρετε αφειδώς είτε στους πολίτες είτε εδώ στη Βουλή, σ’ εμάς, είτε στο λαό της Ελλάδος. Είναι μια ολοκλήρωση πολιτικής καινοτομικής ανάπτυξης, που υπήρξε στην Ελλάδα τα τελευταία χρόνια. Υπήρξε μια πολιτική καινοτομίας, η οποία συγκρότησε οκτώ πόλους καινοτομίας σ’ όλη την Ελλάδα -στην Κρήτη, στα Γιάννενα, στη Θεσσαλονίκη, στο Βόλο, στην Αττική, στη Θράκη- και μέσα από τη δημιουργία αυτών των πόλων καινοτομίας, μέσα από την  ύπαρξη, παραδείγματος χάρη, στην κεντρική Μακεδονία, σημαντικότατων ερευνητικών κι επιστημονικών κέντρων παραγωγής καινοτομίας, όπως το Τεχνολογικό Κέντρο, το Ε.Κ.Ε.Τ.Α, το Πάρκο Τεχνολογίας, τα Κέντρα Πληροφορικής, -να βάλουμε μέσα και το CEDEFOP, όπως έλεγε κάποιος, καμία αντίρρηση, σε τελική ανάλυση, επαγγελματική κατάρτιση είναι, γιατί όχι;- απ’ όλα αυτά προετοιμάστηκε το έδαφος για να υπάρξει ήδη η παραγωγή καινοτομικών προϊόντων, καινοτομικών υπηρεσιών, τα οποία, σε τελική ανάλυση, έχουμε ανάγκη. 
      Διότι αυτό που κάνετε, που νομοθετείτε, δεν είναι απλά το να μας καταθέσετε ένα νομοσχέδιο ορίζοντας ένα φορέα. Έρχεστε να οριοθετήσετε πώς η περιφερειακή πολιτική ανάπτυξης της χώρας θα ενδυναμωθεί μέσα από την παραγωγή περιφερειακής καινοτομικής παραγωγής. Αυτό είναι το κρίσιμο θέμα. Περιφερειακή καινοτομική πολιτική είναι αυτό το οποίο, σε τελική ανάλυση, νομοθετείτε, έστω και αν δεν φαίνεστε να το αντιλαμβάνεστε τελικά, με τις ρυθμίσεις τις οποίες πραγματοποιείτε. Όμως αυτή την παραγωγή καινοτομικής πολιτικής στην περιφέρεια έχει ανάγκη η ελληνική οικονομία, έχει ανάγκη η ανταγωνιστικότητα των ελληνικών επιχειρήσεων, έχει ανάγκη ο ελληνικός δημόσιος τομέας, το κράτος, οι υπηρεσίες, οι οποίες πρέπει και αυτές να ενταχθούν σ’ αυτή τη διαδικασία καινοτομικής εξέλιξης. Είναι το κρίσιμο στοιχείο, το οποίο –όλοι συμφωνούμε νομίζω- έχουμε ανάγκη.
      Όμως η ευθύνη σας, για την οποία εμείς σας κατηγορούμε, είναι ότι ενώ συμφωνείτε και αναγνωρίζετε τη σημασία αυτής της διαδικασίας, τελικά δεν την υπηρετείτε. Έστω μετά από τρία χρόνια έπρεπε να φέρετε ένα νομοσχέδιο, το οποίο θα είχε μέσα σαφώς τον τρόπο, το πώς επιδοτείται και πώς χρηματοδοτείται αυτή η συνεργασία ιδιωτικού και δημόσιου τομέα, ερευνητικών κέντρων και επιχειρήσεων, για να μπορέσει να υπάρξει το προϊόν. Έπρεπε να υπάρχει μέσα σαφής ρύθμιση από πού θα χρηματοδοτηθεί αυτή η διαδικασία. Έπρεπε να υπάρχει σαφής ρύθμιση ποιος είναι ο χώρος στον οποίο θα επιδοτηθούν τελικά και θα κατασκευαστούν οι συγκεκριμένες μονάδες, οι Θύλακες Παραγωγής Καινοτομιών, όπως αναφέρονται στην ειδική ορολογία. Έχει πολύ μεγάλη σημασία. Εσείς δεν έχετε ούτε τις πολεοδομικές και χωροθετικές διεκδικήσεις και διατάξεις, βάσει των οποίων θα υλοποιηθούν τελικά αυτά τα πράγματα. 
      Άρα, λοιπόν, ποια θα είναι η συνέπεια; Ξέρετε ποια θα είναι; Θα περάσουν και ένα και δύο και τρία χρόνια πάλι, όπως πέρασαν τρία χρόνια μετά την πρώτη ανακοίνωση από τον Πρωθυπουργό, της δημιουργίας Ζώνης Καινοτομίας Θεσσαλονίκης, για να μπορέσουμε να δούμε τα επόμενα βήματα. Και αυτό είναι μια τρομακτική καθυστέρηση, κύριε Υπουργέ. Είναι μια καθυστέρηση την οποία δεν αντέχει η ελληνική οικονομία, αλλά δεν την αντέχει και η δική σας Κυβέρνηση, αν θέλετε, τώρα, για να πούμε και του στραβού το δίκιο. 
      Ακούγοντας χθες τον Πρωθυπουργό στη Θεσσαλονίκη να παρουσιάζει μια εικονική πραγματικότητα για την εξέλιξη στην οποία βρισκόμαστε, είτε όσον αφορά τη σχέση της οικονομικής και παραγωγικής δραστηριότητας της χώρας είτε όσον αφορά την καινοτομική, αν θέλετε, εξέλιξη στις υπηρεσίες, στο δημόσιο, στον ιδιωτικό τομέα, καταλαβαίνουμε όλοι μας ότι βρίσκεστε σε μια πολύ δύσκολη φάση. Η αντίφαση λόγων και έργων, το γεγονός ότι η εικονική πραγματικότητα την οποία παρουσιάζετε δεν ανταποκρίνεται στην αλήθεια, φαίνεται από το ότι ο ελληνικός λαός αντιδρά, δυσανασχετεί. Αντιστέκεται στις συνέπειες αυτής της πολιτικής, γι’ αυτό βγήκε και στους δρόμους προχθές στη Θεσσαλονίκη και είδατε, κύριε Υπουργέ, τη δυναμική παρουσία του. Πάνω από είκοσι χιλιάδες άνθρωποι απ’ όλους τους χώρους -και μαθητές και φοιτητές και εργαζόμενοι από τις επιχειρήσεις- βγήκαν στους δρόμους για να δηλώσουν την αντίστασή τους σ’ αυτή την πολιτική, η οποία είναι μια πολιτική υπονόμευσης των συμφερόντων του εργαζόμενου λαού.
      Είναι μία πολιτική με την οποία και εσείς με το νομοσχέδιο δεν βοηθάτε και δεν προωθείτε αυτό που έχει ανάγκη η χώρα. Έτσι, λοιπόν, ο λαός αντιδρά, αντιστέκεται σ’ αυτή την πολιτική την οποία προωθείτε και να είστε βέβαιος ότι την απάντηση θα την πάρετε γιατί θα υπάρχει συνέχεια. Και αυτό διότι δεν είναι μόνο μία διαμαρτυρία και μία συγκέντρωση την οποία ζήσατε στη Θεσσαλονίκη. Η υπόθεση θα έχει συνέχεια. Είναι βέβαιο ότι βρισκόμαστε προ νέων συγκρούσεων. Θα έχουμε νέες συγκρούσεις και είμαι ευτυχής από την άλλη μεριά διότι πλέον αντιλαμβάνονται όλοι, όλες οι παρατάξεις ότι απέναντι σ’ αυτή την πολιτική της Νέας Δημοκρατίας, την αντιδραστική, την αντιλαϊκή, την πολιτική η οποία εν πάση περιπτώσει υπονομεύει την εργασία, τους πολίτες, τους εργαζόμενους, τους αγρότες, τους μικρομεσαίους, τις παραγωγικές διαδικασίες, τις καινοτομικές διαδικασίες, το μόνο που υπάρχει είναι συλλογική σύγκλιση, συμπόρευση και αντίσταση απέναντι σ’ αυτή την πολιτική. 
      Για το λόγο αυτό ακριβώς, κύριε Υπουργέ, λάβετε έγκαιρα μέτρα. Εγώ δεν καταλαβαίνω γιατί -αυτά τα οποία σας είπα και κατά τη διάρκεια της επιτροπής, δηλαδή, βάλτε μέσα στο νομοσχέδιο κάποιες ρυθμίσεις- δεν το πράττετε; Αφού έτσι κάνετε πιο ρεαλιστική την υλοποίηση της Ζώνης Καινοτομίας. Ο κ. Αλογοσκούφης δεν δέχεται; Ποιος είναι αυτός ο οποίος τελικά κάνει ένα κουρελόχαρτο τη δήλωση του  ίδιου του Πρωθυπουργού, του δικού σας Πρωθυπουργού; Ενώ υποσχέθηκε χθες πάλι ότι μας προσφέρει, στο λαό της βόρειας Ελλάδας μία Ζώνη Καινοτομίας, στη Θεσσαλονίκη, που θα αξιοποιήσει το πλούσιο επιστημονικό δυναμικό της και τις υποδομές της στην υπηρεσία της καινοτομικής προσέγγισης και θα είναι η κορωνίδα, αν θέλετε, της καινοτομικής παραγωγικής διαδικασίας στη χώρα, έρχεστε τελικά εσείς οι ίδιοι και το ακυρώνετε στην ουσία γιατί είναι ένα άνευ περιεχομένου κενό χαρτί, το οποίο δεν προσφέρει τίποτε στον τόπο. Γι’ αυτόν το λόγο, καταγγέλλουμε εδώ στη Βουλή την τεράστια πολιτική ευθύνη που έχετε! 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Βενιζέλος. 
      ΕΥΑΓΓΕΛΟΣ ΒΕΝΙΖΕΛΟΣ: Κύριοι συνάδελφοι, κάλιο αργά παρά ποτέ. Η Ζώνη Καινοτομίας είναι ένα σχέδιο που συνδέεται άμεσα με το μοντέλο ανάπτυξης της Θεσσαλονίκης, με τις μεταβιομηχανικές προοπτικές μιας πόλης που αντιμετωπίζει πολύ σοβαρό πρόβλημα αποβιομηχάνισης και πρέπει να κινηθεί με πολύ γρήγορους και επιθετικούς ρυθμούς σε νέους τομείς. Το σχέδιο αυτό, λοιπόν, παρουσιάστηκε για πρώτη φορά με αφορμή την ίδρυση του Εθνικού Κέντρου Έρευνας και Τεχνολογικής Ανάπτυξης το 1999 και σε πιο ολοκληρωμένη μορφή το 2000 σε συνδυασμό με πολύ σοβαρές επενδύσεις που πέραν του Ε.Κ.Ε.Τ.Α. σηματοδοτούνται από το μεγάλο Τεχνικό Μουσείο Θεσσαλονίκης και το Κέντρο Διάδοσης Επιστημών, από την ιδιωτική, αλλά στηριζόμενη από την πολιτεία, πρωτοβουλία της τεχνόπολης που είναι μία δραστηριότητα του Συνδέσμου Εταιρειών Πληροφορικής και από πολλές άλλες παρόμοιες δράσεις που συγκεντρώνονται λίγο-πολύ στην περιοχή και διαμορφώνουν μία κρίσιμη μάζα. 
      Το νομοσχέδιο αυτό έπρεπε να έχει ψηφιστεί και να έχει τεθεί, ως νόμος του κράτους, σε εφαρμογή πολύ νωρίτερα. Ήταν προεκλογική δέσμευση και των δύο κομμάτων. Η σημερινή Κυβέρνηση όφειλε να το έχει φέρει στην Α΄ Σύνοδο της περιόδου αυτής. Έστω και μετά από δυόμισι χρόνια καλό είναι που ψηφίζεται το νομοσχέδιο αυτό, αλλά δεν αρκεί ένα νομοθετικό κέλυφος χωρίς επαρκές περιεχόμενο. Γι’ αυτό το ΠΑ.ΣΟ.Κ., όπως δήλωσε ο εισηγητής μας κ. Μανιάτης, το υπερψήφισε επί της αρχής στην αρμόδια επιτροπή, διατύπωσε όμως επιφυλάξεις και καταψήφισε πολλά κρίσιμα άρθρα. Ζήτησε προσθήκες που δεν έγιναν, βελτιώσεις που δεν έγιναν αποδεκτές και αναγκάζεται να το υπερψηφίσει με την ενιαία ψηφοφορία που προβλέπεται κατά την παρούσα διαδικασία, επειδή θέλει να στηρίξει πολιτικά μια δική του πρωτοβουλία και μία δική του ιδέα. Όμως, δεν αρκεί όπως είπα ένα νομοθετικό κέλυφος, όταν χρειαζόμαστε επειγόντως ουσιαστικές εγγυήσεις ανάπτυξης της Ζώνης Καινοτομίας. 
      Πρώτη προϋπόθεση είναι ο καθορισμός των χρήσεων γης γιατί χωρίς καθορισμένες χρήσεις γης και χωρίς την ενεργό και ουσιαστική σύμπραξη του Υπουργείου ΠΕ.ΧΩ.Δ.Ε. δεν μπορεί να αναπτυχθεί καμία δραστηριότητα και δεν μπορεί να λάβει σάρκα και οστά ούτε η ζώνη ούτε οι θύλακες καινοτομίας. Επίσης χρειάζονται νέου τύπου μεταβιομηχανικά κίνητρα για τη συνεργασία πανεπιστημίων, ερευνητικών κέντρων, εταιρειών, οι οποίες προκύπτουν είτε μέσα από την ερευνητική δραστηριότητα είτε μέσα από τη βιομηχανική και, θα έλεγα, γενικότερα ιδιωτική δραστηριότητα. 
      Δεν αρκεί η παραπομπή στον επικείμενο νέο γενικό νόμο περί αναπτυξιακών κινήτρων. Ήθελε άλλου τύπου προσεγγίσεις, άλλου τύπου κριτήρια και άλλες μορφές ενίσχυσης. Ζώνη Καινοτομίας χωρίς περιφερειακό Ταμείο Καινοτομίας προικοδοτημένο με επαρκή κεφάλαια το οποίο να εδρεύει στη Θεσσαλονίκη και να διοικείται από τη Θεσσαλονίκη, δεν μπορεί επί της ουσίας να προχωρήσει. Και υπάρχουν στο Κοινοτικό Πλαίσιο Στήριξης κονδύλια που υπερβαίνουν τα 100.000.000 ευρώ, τα οποία στο Υπουργείο Οικονομίας θα συγκροτήσουν εθνικό Ταμείο Καινοτομίας, αλλά η Κυβέρνηση δεν κάνει την κίνηση που πρέπει να κάνει: να αποσπάσει το αναγκαίο ποσό –ας πούμε των 40.000.000 ευρώ- προκειμένου να χρηματοδοτήσει και να θέσει σε κίνηση ένα περιφερειακό Ταμείο Καινοτομίας που να τελεί υπό τον έλεγχο των οργάνων της Ζώνης Καινοτομίας. Αυτό είναι αποκέντρωση και αυτό είναι ώθηση Ζώνης Καινοτομίας.
      Ποιο είναι το πραγματικό περιεχόμενο του νομοσχεδίου αυτού αν θέλουμε να το αποτιμήσουμε σε χρήμα και σε φυσικό αντικείμενο; Μόλις 7.000.000 ευρώ, τρία έργα στοιχειώδους υποδομής της ευρύτερης περιοχής της Ζώνης Καινοτομίας εκ των οποίων ένα μόνο έργο συνδέεται με θεσμούς έρευνας. Το νέο, δηλαδή, Ινστιτούτο Βιομοριακών Ερευνών το οποίο προστίθεται –και ορθότατα, γιατί είναι απολύτως αναγκαίο- στη δύναμη του Ε.Κ.Ε.Τ.Α.. Τα άλλα είναι διευθετήσεις του χώρου ώστε να επικοινωνούν μεταξύ τους οι θεσμοί και οι οργανισμοί που βρίσκονται σ’ αυτή την ευρύτερη περιοχή.
      Αλλά όλα αυτά τα έργα συγκεντρώνουν έναν προϋπολογισμό μόλις 7.000.000 ευρώ. Άρα, χρειαζόμαστε το επιπλέον. Και το επιπλέον δεν το χρειαζόμαστε κατά τρόπο αόριστο και διάχυτο ως υπόσχεση, αλλά ως οντότητα νομική που να διοικείται στη Θεσσαλονίκη προκειμένου να υπάρχει ουσιαστική ευθύνη, αλλά και προοπτική της πόλης, της περιοχής και του νέου θεσμού, της Ζώνης Καινοτομίας
      Επίσης, όταν παίρνουμε την πρωτοβουλία να ψηφίσουμε ένα νόμο στη Βουλή με ευρυτάτη συναίνεση πρέπει να σεβόμαστε τη συναίνεση αυτή. Δεν είναι δυνατόν μέσα σ’ ένα τέτοιο νομοσχέδιο που πρέπει να ψηφίζεται πανηγυρικά να παρεισφρέουν διατάξεις, οι οποίες είναι κατώτερες του επιπέδου της Ζώνης Καινοτομίας. Είναι δυνατόν με όχημα το νομοσχέδιο αυτό ουσιαστικά να καταργείται ο καλύτερος –μικρός μεν ως όγκος προϋπολογισμού, αλλά αξιοθαύμαστος- θεσμός που τελεί υπό την εποπτεία του Υπουργείου Μακεδονίας-Θράκης, που είναι το Εθνικό Κέντρο Χαρτών-Εθνική Χαρτοθήκη, ένας θεσμός με κύρος επιστημονικό που ιδρύθηκε με νόμο ψηφισμένο ομόφωνα από τη Βουλή των Ελλήνων, ένας θεσμός με υψηλού επιπέδου διοίκηση, με διεθνή αποδοχή, με κύρος, με προγραμματικές συμβάσεις, με δημοσιεύσεις, με δραστηριότητες που λειτουργεί ως θεματοφύλακας σημαντικών συλλογών χαρτών που του έχουν παραδοθεί; Και τώρα αυτόν τον, αμιγώς, επιστημονικό θεσμό έρχεστε και τον υποτάσσετε σ’ ένα δήθεν ευρύτερο θεσμό που είναι το Ευρωπαϊκό Κέντρο Πολιτισμού και Πληροφόρησης που ήταν μια απλή θυγατρική αστική μη κερδοσκοπική εταιρεία, που το Εθνικό Κέντρο Χαρτών μαζί με το ΙΝ.ΚΑ. τη παρακλήσει του Υπουργού Μακεδονίας-Θράκης είχαν ιδρύσει; 
      Είναι δυνατόν να παίρνετε έναν επιστημονικό θεσμό αμιγώς ερευνητικό και να τον υποτάσσετε σ’ έναν πολιτικό φορέα προώθησης της ευρωπαϊκής πολιτικής ενημέρωσης και άλλα προσχηματικά, τα οποία τάσσονται ως σκοποί αυτού του ενιαίου σχήματος; Για ποιο λόγο; Για να διωχθεί ο νυν Πρόεδρος που ίδρυσε και βοήθησε στην προκοπή της Εθνικής Χαρτοθήκης, ο καθηγητής Ευάγγελος Λιβιεράτος, προκειμένου να αντικατασταθεί από κάποιον άλλον χωρίς τα προβλεπόμενα από το νόμο τυπικά προσόντα. Ε, αυτό δεν είναι ακαδημαϊκά ευπρεπές. 
      Και διά του Υπουργού απευθύνομαι και στον παριστάμενο στην Αίθουσα Γενικό Γραμματέα του Υπουργείου Μακεδονίας-Θράκης και καθηγητή του Πανεπιστημίου Θεσσαλονίκης, που πρέπει να υποδείξει και στον Υπουργό του την αναγκαία ευαισθησία πολιτική και ακαδημαϊκή στο θέμα αυτό.
      Τέλος, ο Οργανισμός Θερμαϊκού έπρεπε να είναι ένα νομικό πρόσωπο με ευελιξία, με δυνατότητα να στελεχώνεται από επιστημονικό προσωπικό, με δυνατότητα να διοικείται από ένα όργανο στο οποίο να μετέχουν ειδικοί επιστήμονες. 
      Όταν δημιουργούμε μία απλή διεύθυνση εντεταγμένη στη στενή διοικητική διάρθρωση του Υπουργείου  Μακεδονίας – Θράκης, πραγματοποιούμε ένα ελάχιστο ποσοστό αυτού που πρέπει να κάνουμε για τη σωτηρία του Θερμαϊκού σε μακρόπνοη βάση. 
      Γιατί; Τι σας φοβίζει, όταν δημιουργείτε με τέτοια ευκολία το Ευρωπαϊκό Κέντρο Πληροφόρησης και Πολιτισμού και προκαλείτε αυτήν τη ζημιά στην Εθνική Χαρτοθήκη, ιδρύοντας νέο νομικό πρόσωπο; Είστε τόσο διστακτικοί στο να νομοθετήσετε Οργανισμό Θερμαϊκού και δημιουργείτε μία απλή διοικητική υπηρεσία. 
      Κάντε Οργανισμό Θερμαϊκού, φτιάξτε εκεί ένα νέο νομικό πρόσωπο, διαφυλάξτε το Εθνικό Κέντρο Χαρτών ως επιστημονικό φορέα, συνεννοηθείτε με τον πάντα έτοιμο να βοηθήσει –και το λέω αυτό με κάθε ειλικρίνεια και τιμή- Υπουργό Ανάπτυξης και τον Υπουργό Οικονομίας και Οικονομικών, ώστε να λυθεί το θέμα του Περιφερειακού Ταμείου Καινοτομίας και ζητείστε από το συνάδελφό σας Υπουργό Περιβάλλοντος να νομοθετήσει τις χρήσεις γης για τη Ζώνη Καινοτομίας.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας):  Ευχαριστούμε τον κ. Βενιζέλο.
      Ο Υπουργός Μακεδονίας -  Θράκης κ. Καλαντζής έχει το λόγο.
       Κύριε Υπουργέ, θα κάνετε χρήση όλου του χρόνου ή θα μιλήσει και ο κ. Σιούφας;
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης):  Δε νομίζω ότι θα χρειαστεί όλος ο χρόνος, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας):  Σας δίνουμε, λοιπόν, χρόνο είκοσι λεπτών.
      Ορίστε, έχετε το λόγο.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης):  Κύριε Πρόεδρε, κύριοι συνάδελφοι, ειλικρινά θέλω να ευχαριστήσω όλους τους συναδέλφους, τόσο τους εισηγητές όσο και τους ομιλητές, που με τις παρατηρήσεις τους αναμφισβήτητα συνέβαλαν στο να αποκτήσουμε όλοι μας μία πραγματική εικόνα του τι είναι η Ζώνη Καινοτομίας και συνεισέφεραν αναμφισβήτητα στο να μπορέσουμε όλοι μας να έχουμε ένα καλύτερο νομοσχέδιο, το οποίο η Θεσσαλονίκη θα έχει τη δυνατότητα να αξιοποιήσει, για να ξεφύγει από αυτό που μέχρι σήμερα ήταν. Δίνεται η δυνατότητα, δηλαδή, μέσα από αυτό το νομοσχέδιο να δημιουργηθούν εκείνες οι προοπτικές ανάπτυξης, τις οποίες θα διαχειρίζονται οι Θεσσαλονικείς και η Θεσσαλονίκη. 
      Και γι’ αυτό, δεν θα πω πολλά. Θα πω μόνο μία φράση για το θέμα που έθεσαν οι συνάδελφοι –όχι όλοι βέβαια- το οποίο έχει αναδειχθεί αυτές τις δύο μέρες, χθες και σήμερα και αφορά το ζήτημα της διαφθοράς. Θα πρέπει να πω ότι αυτό το θέμα δεν είναι κάτι που μας ξενίζει. Η διαφθορά υπήρχε, υπάρχει και θα υπάρχει. Καλό είναι, λοιπόν, να υπάρχουν και να λειτουργούν οι νόμοι εκείνοι που «κόβουν» όλους αυτούς, οι οποίοι καταστρατηγούν τον όρκο τους και τη θέση τους.
      Όμως, θέλω να τονίσω ότι αυτό το θέμα η ηγεσία του Υπουργείου Ανάπτυξης το έφερε σήμερα στη δημοσιότητα και το οδήγησε στον εισαγγελέα και στη δικαιοσύνη. 
      Θα πρέπει να τα αναφέρουμε αυτά, για να μην υπάρχουν άλλα και νοούνται άλλα. 
      Κυρίες και κύριοι, πενήντα χρόνια Υπουργείο Μακεδονίας – Θράκης και είναι το πρώτο ουσιαστικά νομοσχέδιο που έρχεται για ψήφιση στην ελληνική Βουλή. Το 1997 είχαμε μία νομοθετική παρέμβαση με τη δημιουργία ενός νομικού προσώπου, του Ε.ΚΕ.Χ.Χ.Α.Κ., αλλά σήμερα είναι το πρώτο νομοσχέδιο –και έχω την τιμή να το υποστηρίζω- που έρχεται από το Υπουργείο Μακεδονίας – Θράκης στην Ελληνική Βουλή, για να γίνει νόμος του κράτους. 
      Είναι ένα νομοσχέδιο, το οποίο, πραγματικά, βρίσκει τρόπους ανάπτυξης της Θεσσαλονίκης και, όπως είπα προηγουμένως, είναι ένα νομοσχέδιο, το οποίο θα δώσει τη δυνατότητα στο Υπουργείο Μακεδονίας – Θράκης να έχει και ρόλο και λόγο. Δεν διεκδικούμε πια, έχουμε αρμοδιότητες. Όπως θα είδατε προχθές όσοι κύριοι συνάδελφοι ήσασταν στη Θεσσαλονίκη, για πρώτη φορά ο Πρωθυπουργός της Ελλάδας δημιουργεί στο Υπουργείο Μακεδονίας – Θράκης δύο νέες γενικές γραμματείες, μία Πολιτικής Προστασίας και μία Διαχείρισης των Πόρων των Οικονομικών Δραστηριοτήτων για τα Βαλκάνια και γενικότερα, οι οποίες θα υπάρχουν στο Υπουργείο και καταλαβαίνετε ότι δίνουν άλλες προοπτικές και άλλες δυνατότητες. 
      Η Κυβέρνηση της Νέας Δημοκρατίας, λοιπόν, αποδεικνύει έμπρακτα –όχι με λόγια, αλλά με έργα- το ενδιαφέρον της για την ανάπτυξη της Θεσσαλονίκης και της βόρειας Ελλάδας. Πρωτοπορεί η Κυβέρνηση αυτή, τολμά, «καινοτολμά», όπως λέμε, «καινοτολμήσαμε», όσο και αν ξένισε κάποιους –οι περισσότεροι το αποδέχθηκαν- και υποστηρίζουμε την καινοτομία, όπως απέδειξαν όλοι οι συνάδελφοι και πρέπει να το αναγνωρίσουμε. 
      Από όλες τις παρατάξεις αναγνώρισαν ότι υποστηρίζουμε την καινοτομία και πιστεύουμε ότι μέσα από αυτό βοηθούμε την οικονομική και κοινωνική ανάπτυξη  της χώρας, αλλά ιδιαίτερα της βόρειας Ελλάδας. 
      Στο σημείο αυτό θα πρέπει ειλικρινά για μια ακόμα φορά -γιατί έτσι έμαθα να εκφράζομαι και έτσι θα συνεχίσω, όσο και αν κάποιους τους ξενίζει- να αναγνωρίσω τη συμβολή όλων των φορέων και προσώπων που ασχολήθηκαν και προώθησαν τη Ζώνη Καινοτομίας Θεσσαλονίκης και βοήθησαν στη σύνταξη αυτού του νομοσχεδίου. Και δεν αναφέρομαι μόνο στους σημερινούς ανθρώπους, αλλά μιλάω για όλους αυτούς που συνέβαλαν από το 2000 και ιδιαίτερα από το 2003, όπου έχουμε την πρώτη αναφορά και την πρώτη εισήγηση από τον καθηγητή του Αριστοτελείου Πανεπιστημίου και πρώην Γενικό Γραμματέα Έρευνας και Τεχνολογίας τον κ. Τσαφτάρη.
       Είναι γεγονός ότι όλοι αυτοί συνέβαλαν, αλλά πάλι είναι γεγονός αναμφισβήτητο ότι η σημερινή Κυβέρνηση, ο σημερινός Υπουργός Μακεδονίας-Θράκης είναι αυτός που φέρνει αυτό το νομοσχέδιο που σήμερα με την ψήφο της ελληνικής Βουλής θα γίνει πράξη και νόμος του κράτους.
      Θα αναφέρω επιγραμματικά την ιστορία όλου αυτού του νομοσχεδίου, το ιστορικό και τη διαδρομή του για να έχουμε μια εικόνα. Όπως είπα, υπήρχαν αναφορές από το 1999 και το 2000, αλλά ξεκίνησε ουσιαστικά το Μάιο του 2003, όταν η Ειδική Υπηρεσία Διαχείρισης στο πλαίσιο αναθεώρησης του Ε.Π.ΑΝ. προτείνει την ίδρυση περιφερειακών πόλων καινοτομίας. 
      Το Σεπτέμβριο του 2004 υποβάλλεται στην Ευρωπαϊκή Επιτροπή από την Κυβέρνηση της Νέας Δημοκρατίας το αναθεωρημένο Ε.Π.ΑΝ., στο οποίο περιλαμβάνεται η δράση 4.6.2., με τίτλο τότε «Ζώνη Καινοτομίας Ανατολικής Θεσσαλονίκης» και το 2004 εξαγγέλλεται από τον Πρωθυπουργό κ. Καραμανλή στη Διεθνή Έκθεση. Από τον Οκτώβριο του 2004 έως το Δεκέμβριο του 2004 η Γενική Διεύθυνση Περιφερειακής Πολιτικής της Ευρωπαϊκής Επιτροπής εκπονεί μια δική της έρευνα για τη δυνατότητα ίδρυσης της Ζώνης Καινοτομίας της Θεσσαλονίκης. Το Δεκέμβριο του 2004 εγκρίνεται το αναθεωρημένο Επιχειρησιακό Πρόγραμμα Ανταγωνιστικότητας, το Ε.Π.ΑΝ. 
      Τον Απρίλιο του 2005 ορίστηκε ως τελικός δικαιούχος της δράσης της Ζώνης Καινοτομίας του Ε.Π.ΑΝ. το Υπουργείο Μακεδονίας-Θράκης. Το Μάιο του 2005 και το Νοέμβριο του 2005 εκπονήθηκε η μελέτη εξειδίκευσης της δράσης και το Μάιο και Ιούλιο του 2005 έγιναν οι δυο ημερίδες διαβούλευσης και δημοσιότητας του εγχειρήματος. 
      Το Δεκέμβριο του 2005 εκπονήθηκε η μελέτη σύστασης του φορέα διαχείρισης Ζώνης Καινοτομίας της Θεσσαλονίκης. Τον Ιανουάριο του 2006 συστήθηκε από το Υπουργείο Μακεδονίας-Θράκης, με συντονιστή το γενικό γραμματέα του Υπουργείου, ομάδα εμπειρογνωμόνων εκπροσώπων της Τοπικής Αυτοδιοίκησης, της περιφερειακής διοίκησης και των τοπικών δημόσιων ερευνητικών, συλλογικών και επιστημονικών φορέων που συνδέονται με τη γνώση, την καινοτομία και την επιχειρηματικότητα.
      Το Μάρτιο του 2006 παρουσιάστηκε σε στελέχη της Γενικής Διεύθυνσης Περιφερειακής Πολιτικής στις Βρυξέλλες το νομοσχέδιο και από το Μάρτιο του 2006 έως τον Ιούλιο του 2006, το Υπουργείο Μακεδονίας-Θράκης εκπόνησε μελέτη για την καταγραφή και ανάλυση των ώριμων έργων πυλώνων της Ζώνης Καινοτομίας. 
      Μέσα σε αυτά, όπως ξέρετε, το πρώτο έργο είναι η κατασκευή εγκαταστάσεων του νέου Ινστιτούτου Βιοϊατρικής και Βιομοριακής Τεχνολογίας, η μελέτη των παράπλευρων οδών εθνικής οδού Θεσσαλονίκης-Μουδανιών και το τρίτο έργο είναι η κατασκευή συλλεκτηρίου αγωγού ακαθάρτων υδάτων στην ευρύτερη περιοχή του Ε.Κ.Ε.Τ.Α. και του Τεχνολογικού Μουσείου, συνολικού προϋπολογισμού όλων αυτών 7,5 εκατομμύρια ευρώ. Αλλά αυτά είναι τα πρώτα. Ό,τι έργο έρχεται ώριμο, υπάρχει η δυνατότητα να το απορροφήσουμε.
      Κυρίες και κύριοι, σε μια ανοικτή οικονομία και σε συνθήκες παγκοσμιοποίησης που υπάρχουν πια, οι παράγοντες ανταγωνιστικότητας δεν βρίσκονται πλέον στο χαμηλό κόστος παραγωγής ή στα φυσικά και γεωγραφικά πλεονεκτήματα, αλλά στην ικανότητα των επιχειρήσεων να προσθέτουν αξία στα προϊόντα και στις υπηρεσίες τους σε απάντηση των αναγκών της αγοράς. Έτσι, οι επιχειρήσεις για να παραμείνουν ανταγωνιστικές χρειάζονται γνώση και ικανότητα να εφαρμόζουν αυτή τη γνώση. Η καινοτομία, με το νομοσχέδιο αυτό, αντιμετωπίζεται για πρώτη φορά στην Ελλάδα ως μια πιο ευρεία έννοια από αυτή που μέχρι σήμερα συνηθίζεται.
      Με το προτεινόμενο σήμερα σχέδιο νόμου θεσμοθετείται η Ζώνη Καινοτομίας της Θεσσαλονίκης, ορίζεται ο σκοπός της ίδρυσής της και καθορίζονται τα μέσα και οι διαδικασίες οριοθέτησης, λειτουργίας και ανάπτυξής της. Η Ζώνη Καινοτομίας της Θεσσαλονίκης αποτελεί ένα περιφερειακό αναπτυξιακό εγχείρημα για την ενίσχυση των δεσμών μεταξύ της έρευνας και της παραγωγής και τη βελτίωση του επιχειρησιακού περιβάλλοντος με αναμενόμενα αποτελέσματα: Πρώτον, την προσέλκυση νέων επενδύσεων, δεύτερον την αξιοποίηση του επιστημονικού δυναμικού της περιοχής και τη συγκράτησή του στη περιοχή, τρίτον τη δημιουργία νέων θέσεων απασχόλησης και τέταρτον, τη βελτίωση της ποιότητας ζωής των κατοίκων και των εργαζομένων και την ενίσχυση της κοινωνικής συνοχής.
      Όραμα, σκοπός και στόχος μας είναι να καταστήσουμε την ευρύτερη περιοχή της Θεσσαλονίκης κέντρο ανάπτυξης και διάχυσης της καινοτομίας στη Νοτιοανατολική Ευρώπη και να αποτελέσει αυτό μοχλό ανάπτυξης για όλη τη Μακεδονία και τη Θράκη. 
      Πολιτική φιλοσοφία της Ζώνης Καινοτομίας, όπως ορίζεται, είναι η ανάπτυξη της Ζώνης Καινοτομίας μέσω του στρατηγικού σχεδίου ανάπτυξης της Ζώνης Καινοτομίας και όχι της εταιρείας, το οποίο περιλαμβάνει δέσμη παρεμβάσεων σε διάφορους τομείς, όπως υποδομές, εκπαίδευση, θεσμικές αλλαγές για τη διευκόλυνση των επενδυτών κ.ά.. Η πολιτική φιλοσοφία της Ζώνης Καινοτομίας είναι –το αναγνωρίζουμε- ότι δεν προωθούμε την καινοτομία μόνο με ποσοστά επιχορηγήσεων των επιχειρήσεων, αλλά με θεσμικές προτάσεις και αλλαγές. Πολιτική φιλοσοφία είναι ότι αναγνωρίζουμε ότι το ανθρώπινο δυναμικό και ότι η βελτίωση των γνώσεων και της ποιότητας ζωής είναι τα πρωτεύοντα χαρακτηριστικά προώθησης της καινοτομίας και γι’ αυτό τα αντιμετωπίζουμε μέσω του στρατηγικού σχεδίου και των δραστηριοτήτων της εταιρείας.
      Μας ρωτάτε σωστά πού θα γίνει η Ζώνη Καινοτομίας. Πράγματι, στο νομοσχέδιο δεν οριοθετείται με τοπογραφικό διάγραμμα η ζώνη. Γιατί, όμως; Είναι αποδεκτό από τους τοπικούς φορείς ότι η αρχική οριοθέτηση της ζώνης, η οποία προτείνετο από την αρχική μελέτη, είναι η περιοχή της ανατολικής Θεσσαλονίκης. Σίγουρα, θα ήταν πολύ πιο εύκολο, αν υπήρχε το Κτηματολόγιο στην περιοχή και το ξέρετε όλοι οι συνάδελφοι. Δυστυχώς δεν υπάρχει. Εάν υπήρχε το Κτηματολόγιο, θα μπορούσαμε να οριοθετήσουμε άμεσα, αλλά, δυστυχώς η έλλειψη του Κτηματολογίου απαιτεί από μέρους μας να προσδιορίσουμε τα όρια.
      ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ: Θέλει ξεχωριστή πολεοδόμηση. Αυτοτελής πολεοδόμηση υπάρχει.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Και αυτό, αλλά ξέρετε πολύ καλά πόσο δυσκολεύει η έλλειψη του Κτηματολογίου.
      Επίσης, μας ρωτήσατε ποιες είναι οι δράσεις και τα έργα υλοποίησης, καθώς και η χρηματοδότηση της Ζώνης Καινοτομίας. Όπως θα ξέρατε, το νομοσχέδιο θέτει τις βασικές βάσεις ανάπτυξης της ζώνης και δεν είναι σκοπός του να απαριθμήσει τα έργα. Επισημαίνω ότι το εγχείρημα είναι πολυσύνθετο και επεκτείνεται υπό όρους φυσικού και οικονομικού αντικειμένου, πέραν των στενών ορίων του Γ΄ Κοινοτικού Πλαισίου Στήριξης. 
      Υπήρξαν αντιδράσεις περί των απαλλοτριώσεων. Σας διαβεβαιώνω ότι οι απαλλοτριώσεις, όπως αναφέρεται στο νομοσχέδιο, γίνονται για λόγους δημόσιας ωφέλειας, όπως προσβασιμότητα στη ζώνη και στους θύλακες και όχι για να προσφερθεί γη σε ιδιωτικές επιχειρήσεις. 
      Υπήρξαν αντιδράσεις επί των χρήσεων γης. Σας βεβαιώνω ότι οι χρήσεις, όπως ορίζονται από το ρυθμιστικό και τα γενικά πολεοδομικά σχέδια, δεν τροποποιούνται όσον αφορά τη ζώνη, παρά μόνο όσον αφορά τους θύλακες.
      Με το προτεινόμενο σχέδιο νόμου ιδρύεται η ανώνυμη εταιρεία με την επωνυμία «Αλεξάνδρεια Ζώνη Καινοτομίας Α.Ε.», η οποία θα έχει ως κύρια αποστολή της το συντονισμό και την παρακολούθηση των δράσεων, τη διαχείριση και την ανάπτυξη της Ζώνης Καινοτομίας Θεσσαλονίκης και θα λειτουργεί ευέλικτα και παραγωγικά με τους κανόνες του ιδιωτικού τομέα και των άλλων τοπικών φορέων.
      Τέλος, σύμφωνα με το νομοσχέδιο ιδρύεται η Επιτροπή Εποπτείας και Ανάπτυξης Ζώνης Καινοτομίας Θεσσαλονίκης. Θεωρώ ότι είναι πολύ σημαντική η θεσμοθέτηση της επιτροπής, διότι προβλέπεται ευρεία συμμετοχή τοπικών φορέων και κοινωνικοοικονομικών εταίρων. Αποτελεί όργανο κοινωνικού και επιστημονικού διαλόγου επί θεμάτων, που αφορούν το στρατηγικό σχεδιασμό και την εφαρμογή πολιτικής βιώσιμης ανάπτυξης της Ζώνης Καινοτομίας Θεσσαλονίκης.
      Συνοψίζοντας, ζητώ από το ελληνικό Κοινοβούλιο να υπερψηφίσει το σχέδιο νόμου, γιατί επιδιώκει την ανάπτυξη και την ενίσχυση της ανταγωνιστικότητας της ευρύτερης περιοχής Θεσσαλονίκης και της βόρειας Ελλάδας μέσα από διαδικασίες και στρατηγικές που εγγυώνται και εξασφαλίζουν την επίτευξη του σκοπού της ίδρυσης της ζώνης. 
      Θα πω και δύο λόγια για το Ε.Κ.Ε.Π.Π. και γιατί αυτό εντάχθηκε στο Ε.ΚΕ.Χ.ΧΑ.Κ. Πάγια πρακτική της Κυβέρνησης είναι η εξοικονόμηση πόρων και η ορθολογική διαχείριση του δημόσιου χρήματος. Έτσι, κρίθηκε σκόπιμο να μη δημιουργηθεί ένα νέο νομικό πρόσωπο ιδιωτικού δικαίου, αλλά να τροποποιηθεί κάποιο υπάρχον. Κρίναμε ότι καταλληλότερο νομικό πρόσωπο ιδιωτικού δικαίου είναι το Ε.ΚΕ.Χ.ΧΑ.Κ.για τους εξής λόγους: Πρώτον, είναι νομικό πρόσωπο ιδιωτικού δικαίου εποπτευόμενο από το Υ.ΜΑ.Θ.. 
      Δεύτερον, συμμετέχει ως εταίρος στο Ε.Κ.Ε.Π.Π., οπότε γνωρίζει μέσα από το Ε.Κ.Ε.Π.Π. το έργο και τη δράση του. 
      Τρίτον, εμπλουτίζεται η δράση του Ε.ΚΕ.Χ.ΧΑ.Κ., καθώς πλέον η χαρτογραφία ως στοιχείο της εθνικής μας κληρονομιάς αποκτά και ευρωπαϊκό χαρακτήρα.
      Τέταρτον, εξοικονομούνται πόροι και μέσα από τη συμμετοχή του σε εθνικά και ευρωπαϊκά προγράμματα.
      Έρχομαι στο θέμα της διεύθυνσης του Θερμαϊκού. Το Υπουργείο Μακεδονίας-Θράκης, όπως ξέρετε, έχει την υποδομή, το προσωπικό και την εμπειρία, για να μπορέσει να λειτουργήσει μέσα σε αυτό η διεύθυνση.
      Αναμφισβήτητα είναι σωστό που την προστασία του Θερμαϊκού την αναθέσαμε στο υψηλότερο επίπεδο της Δημόσιας Διοίκησης, σε Υπουργείο και μάλιστα η διεύθυνση θα απευθύνεται απ’ ευθείας στον Υπουργό, ο οποίος δύναται και μέσα από τη συμμετοχή του στο Υπουργικό Συμβούλιο, να προωθεί καλύτερα τα θέματα και τις λύσεις, τα οποία  μας απασχολούν όλους μας, γιατί το καταλαβαίνουμε και το νοιώθουμε -και ιδιαίτερα όσων ζούμε εκεί- το πρόβλημα που υπάρχει με το Θερμαϊκό κόλπο.
      Όπως ξέρετε ο Θερμαϊκός κόλπος τα τελευταία τριάντα περίπου χρόνια δέχεται πληθώρα πρωτογενών παρεμβάσεων, οικιστική ανάπτυξη, βιομηχανία, γεωργία που επηρεάζουν σημαντικά τη δομή και τη λειτουργία του οικοσυστήματος και οδηγούν στην υποβάθμιση του περιβάλλοντος και στην ποιότητα ζωής των κατοίκων της περιοχής. Και γι’ αυτό με τις διατάξεις  της τροπολογίας συνιστάται η διεύθυνση ανάπτυξης και προστασίας του Θερμαϊκού κόλπου στο Υπουργείο Μακεδονίας-Θράκης και καλύπτεται η ανακύπτουσα ανάγκη για την ύπαρξη ενός οργάνου, το οποίο θα προτείνει και θα αναλαμβάνει τις αναγκαίες και κατάλληλες δράσεις, είτε αυτοτελώς, είτε στο πλαίσιο συνεργασίας με άλλους συναρμόδιους φορείς -άλλα επιμέρους θέματα εννοώ- με σκοπό την αντιμετώπιση των περιβαλλοντολογικών προβλημάτων στη λεκάνη του Θερμαϊκού κόλπου.
      Με αυτές τις διευκρινίσεις που σας έδωσα, με τη συμβολή σας  και με τις παρατηρήσεις που έγιναν, κυρία Ξηροτύρη, τις οποίες νομοτεχνικά θα παρουσιάσουμε -πιστεύω  σήμερα- ως προς τις προτάσεις που κάνατε, για τη δημιουργία στη διεύθυνση ενός συμβουλίου από αρμόδιους φορείς,  θεωρώ ότι είναι προς τη σωστή κατεύθυνση και πρέπει να υπερψηφιστεί αυτό το νομοσχέδιο. Και πρέπει και δημόσια να ευχαριστήσω τον παρόντα Υπουργό Ανάπτυξης τον κ. Σιούφα, του οποίου η συμβολή ήταν καθοριστική στη σύνταξη αυτού του νομοσχεδίου. Πιστεύω ότι και από εδώ και πέρα θα βοηθήσει, όπως βοηθά μέχρι τώρα, για να μπορέσουμε να ξεπεράσουμε τα οποιαδήποτε προβλήματα.
      Σας ευχαριστώ πολύ.  
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Και εμείς σας ευχαριστούμε, κύριε Υπουργέ και ευχόμαστε καλή επιτυχία στο έργο σας. 
      Ο Υπουργός Ανάπτυξης κ. Σιούφας έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η παρέμβασή μου έχει ως σκοπό να θέσω υπ΄όψιν του Σώματος, ότι αποδεχόμαστε ορισμένες από τις παρατηρήσεις, τις οποίες κάνει η Επιστημονική Επιτροπή της Βουλής, για την αρτιότερη συγκρότηση του νομοσχεδίου. Και γίνομαι συγκεκριμένος.
      Η πρώτη παρατήρηση της Επιστημονικής Επιτροπής  αναφέρεται στο άρθρο 1, παράγραφος 1. Αντί της λέξης «ιδρύεται» να μπει η περισσότερο δόκιμος έκφραση «καθορίζεται» ζώνη με την επωνυμία Καινοτομίας. 
      Η δεύτερη παρατήρηση που αναφέρεται στον καθορισμό των ποσοστών του δημοσίου σε μεταγενέστερο διάστημα, όταν μπουν και οι ιδιωτικοί φορείς, να βάλουμε να λειτουργήσει με τον τρόπο με τον οποίο είναι σήμερα δομημένη και όταν θα παραστεί ανάγκη για να καθοριστούν και με ποια ποσοστά θα μπουν οι ιδιωτικοί φορείς, τότε ενδεχομένως να γίνει η τροποποίηση και να καθοριστούν τα ποσοστά του δημοσίου.
      Η τρίτη παρατήρηση στο άρθρο 5, παράγραφος 2. Η παρατήρηση την οποία κάνει η Επιστημονική Επιτροπή είναι σωστή και γίνεται αποδεκτή όταν προτείνει για την παράγραφο 2 να ξεκινάει η παράγραφος αυτή, ως εξής: «μετά τη σύσταση της εταιρείας στο μετοχικό κεφάλαιο μπορεί να συμμετέχουν». Το «μετά τη σύσταση» είναι πιο σωστό.
      Η τέταρτη παρατήρηση  είναι στο άρθρο 6, παράγραφος 1 που αναφέρεται για τους κανονισμούς. Και για τους τέσσερις κανονισμούς, η παρατήρηση την οποία προτείνει η Επιστημονική Επιτροπή γίνεται δεκτή με την έννοια να προστεθεί στην αρχή ότι «τελούν υπό τον προηγούμενο έλεγχο νομιμότητας και σκοπιμότητας των αρμοδίων Υπουργών» που τους εγκρίνουν όπως ορίζεται για τον κάθε κανονισμό, αντί το απλώς «εγκρίνεται», διότι με αυτόν τον τρόπο έχουμε πιο δόκιμη και σαφή διατύπωση της σχετικής διάταξης. 
    Η παράγραφος 5 έχει ήδη διορθωθεί από τις τροποποιήσεις που  έκανε στην αρχή και κατέθεσε ο κ. Παπαθανασίου. Το ίδιο έγινε αποδεκτή και η παρατήρηση υπ’ αριθμόν 6 της Επιστημονικής Επιτροπής. 
    Έρχομαι στην  παρατήρηση 7 όπου αναφέρει τα εξής: «Σύμφωνα με τη διατύπωση της παραγράφου αυτής, «Η οργάνωση (…) των Θυλάκων που ιδρύονται από την Εταιρεία ή ιδιωτικούς φορείς … ρυθμίζονται από σχετικό Κανονισμό, ο οποίος καταρτίζεται από το Δ.Σ. και εγκρίνεται ...».  Και προκειμένου –όπως λέει η παρατήρηση- να αποφευχθεί το ενδεχόμενο σύγχυσης μεταξύ του Δ.Σ. της «Αλεξάνδρειας Ζώνης Καινοτομίας Α.Ε.» και του Δ.Σ. των εταιρειών των ιδιωτικών φορέων, θα ήταν σκόπιμη η αναδιατύπωση της διάταξης ως εξής: «Από σχετικό Κανονισμό, ο οποίος καταρτίζεται από το Δ.Σ. της Εταιρείας και εγκρίνεται …». Και αυτή η παρατήρηση και επισήμανση από την Επιστημονική Επιτροπή γίνεται δεκτή.
    Αυτές οι τροποποιήσεις θα περιληφθούν στην οριστική διατύπωση, διότι έτσι είναι αρτιότερη η συγκρότηση του νομοσχεδίου. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, επειδή έχουμε λίγο χρόνο μέχρι το πέρας της συνεδριάσεως, παρακαλώ να διατυπωθούν αυτές οι προσθήκες-τροποποιήσεις από τους συνεργάτες σας. 
    Ο Κοινοβουλευτικός Εκπρόσωπος της Νέας Δημοκρατίας, έχει το λόγο.
    ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, νομίζω ότι με τη συγκεκριμένη νομοθετική παρέμβαση, το Υπουργείο Μακεδονίας-Θράκης ολοκληρώνει ή εν πάση περιπτώσει, μετασχηματίζει μια πολιτική για τη Θεσσαλονίκη, για τη Μακεδονία, μια πολιτική που έχει την αρχή στις εξαγγελίες του Πρωθυπουργού, έχει την αρχή στο ότι η Νέα Δημοκρατία, σαν Κυβέρνηση, έχει δείξει ιδιαίτερο βάρος στην ανάπτυξη της περιφέρειας και, βεβαίως, της βορείου Ελλάδος και βεβαίως, της Συμπρωτεύουσας, της Θεσσαλονίκης.
    Ήδη μετά την εξαγγελία αλλά και την αρχή, αν θέλετε, των έργων για το μετρό της Θεσσαλονίκης, την υποθαλάσσια αρτηρία, τις διαδικασίες τις οποίες κάνει η Κυβέρνηση και για τον εκσυγχρονισμό του λιμένα, αλλά και για την ένταξή τους στο διεθνές δίκτυο των μεταφορών, μέσα από διεθνείς ενέργειες, την επέκταση του αεροδιαδρόμου του αεροδρομίου «ΜΑΚΕΔΟΝΙΑ», ώστε να γίνει πλέον ένα διεθνές αεροδρόμιο, που θα δέχεται υπερατλαντικά αεροπλάνα, αλλά και βέβαια τους σημαντικούς και ραγδαίους ρυθμούς, με τους οποίους ολοκληρώνονται τα έργα στην Εγνατία, φαίνεται ακριβώς αυτή η προσοχή που δείχνει η Κυβέρνηση στα προβλήματα της Θεσσαλονίκης. Και νομίζω ότι μέσα από τη νομοθετική παρέμβαση του Υπουργείου Μακεδονίας-Θράκης με τη συνεργασία και τη σύμπραξη του Υπουργείου Ανάπτυξης, μπορούν να δημιουργηθούν στη Θεσσαλονίκη οι προϋποθέσεις για την ίδρυση νέων επιχειρήσεων, για την ίδρυση νέων ιδεών, για τη μετουσίωση ιδεών σε πράξη και σε προϊόντα. Γιατί αυτό το οποίο δεν έχει τελικά η οικονομία μας, είναι η ανταγωνιστικότητα, η παραγωγή νέων ιδεών, η διεθνής προβολή, την οποία τα τελευταία δυόμισι χρόνια η Κυβέρνηση πετραδάκι, πετραδάκι κτίζει. Και αυτό φαίνεται μέσα από την αύξηση των εξαγωγών, μέσα από τη διεύρυνση των διεθνών εμπορικών σχέσεων, αλλά και μέσα από τη φιλοσοφία του αναπτυξιακού νόμου, που δίνει ιδιαίτερη σημασία στην καινοτομία, στη δημιουργία νέων επιχειρήσεων, που ενισχύει τις επενδύσεις εντάσεως κεφαλαίου και εντάσεως νέας τεχνολογίας. Εδώ ακριβώς φαίνεται αυτή η αλλαγή, αυτή η στροφή, την οποία έχει πάρει η ελληνική οικονομία. 
    Πριν από λίγο, Υπουργοί που διετέλεσαν στο Υπουργείο Ανάπτυξης και προήρχοντο από τη Θεσσαλονίκη, ομολόγησαν τη ραγδαία αποβιομηχάνιση της βορείου Ελλάδος τα τελευταία χρόνια και ομολόγησαν την αποτυχία της πολιτικής τους. Ομολόγησαν ότι δεν κατέφεραν –το ΠΑ.ΣΟ.Κ. τόσα χρόνια στην εξουσία και οι ίδιοι στο τιμόνι του Υπουργείου Ανάπτυξης- να αναστρέψουν μια πορεία. Ε, αυτήν την πορεία είμαστε αποφασισμένοι να την αναστρέψουμε επενδύοντας στη νέα γνώση, στις νέες τεχνολογίες, επενδύοντας στους νέους επιχειρηματίες, όχι μόνο μέσα από τους θεσμούς, τους οποίους δημιουργούμε, αλλά μέσα από ουσιαστικά φορολογικά και αναπτυξιακά κίνητρα.
      Κύριε Πρόεδρε, με λύπη, όσοι παρακολουθήσαμε τη σημαντική εμφάνιση του Πρωθυπουργού στη Θεσσαλονίκη κατά τα εγκαίνια της Διεθνούς Έκθεσης Θεσσαλονίκης, διαπιστώσαμε ότι κάποιοι θέλουν να μετατρέψουν μία γιορτή της πόλης, μία γιορτή του επιχειρηματικού κόσμου, μία γιορτή της οικονομικής ζωής όλης της βορείου Ελλάδος, να τη μετατρέψουν σε μαύρη βραδιά θλιβερών γεγονότων, είτε αυτά τα γεγονότα είχαν ως αφορμή ποδοσφαιρικές διεκδικήσεις, που καμία, μα καμία σχέση δεν έχουν με το αντικείμενο της Έκθεσης, είτε γιατί κάποιοι, μέσα στις κινητοποιήσεις των εργαζομένων παρεισέφρησαν και δημιούργησαν  μια ζοφερή εικόνα, που δεν ταιριάζει στη γνωστή φιλοξενία των Θεσσαλονικέων, η οποία είναι τουλάχιστον γνωστή και αγαστή σε όλη τη χώρα.  
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Δεν παρεισέφρησε κανένας. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Δεν ξέρω αν παρακολουθήσατε ή δεν παρακολουθήσατε. Όλη η Ελλάδα έβλεπε σφοδρότατες καταστροφές…
      ΠΡΟΕΔΡΕΥΩΝ (Γεώργιος Σούρλας):  Κυρία Ξηροτύρη, δεν αναφέρεται ο κ. Βαρβιτσιώτης στη συμπεριφορά κομμάτων, κοινοβουλευτικών ή μη κοινοβουλευτικών, των κομματικών οργανισμών. Αναφέρεται γενικότερα. Επομένως δεν μπορούμε να θεωρούμε ότι θίγεται  η κοινοβουλευτική μας ζωή! 
      ΜΙΛΤΙΑΔΗΣ ΒΑΡΒΙΤΣΙΩΤΗΣ:  Εγώ λέω πολύ συγκεκριμένα ένα πράγμα, ότι στις δίκες ή στις δικαιολογημένες και πάντοτε με ευπρέπεια διαδηλώσεις εργαζομένων, συμμετείχαν πρόσωπα που μετέτρεψαν τη γιορτή, ακόμα και τη διεκδίκηση, σε μία τραγωδία. Τραγωδία για τον εμπορικό κόσμο, τραγωδία για την πόλη, τραγωδία για τη διεθνή εικόνα της χώρας, με τον τρόπο με τον οποίο συμπεριφέρθηκαν.
      Και περίμενα πραγματικά από όλους τους συναδέλφους που μίλησαν, οι οποίοι προέρχονται στην συντριπτική τους πλειοψηφία από τη Θεσσαλονίκη, να έχουν καταδικάσει αυτές τις συμπεριφορές και όχι όπως άκουσα να επιχαίρουν περί αντιστάσεως. Η αντίσταση, μέσα σε μία οργανωμένη κοινωνία θα πρέπει να γίνεται μέσα στα όριά της και όχι με τρόπους, που την ίδια την πόλη ζημιώνουν και βεβαίως μόνο το σκοπό, για τον οποίο γίνεται η διαδήλωση, η εκδήλωση, δεν εξυπηρετούν. 
      Τέλος, θα ήθελα να επισημάνω, κύριε Πρόεδρε, σε αντίθεση με ό,τι ελέχθη, ότι είναι πολύ σωστή η παρέμβαση του Υπουργού Μακεδονίας-Θράκης και μακάρι να τον παρακολουθήσουν και άλλοι συνάδελφοί του, στο ότι άρχισε να μειώνει τους εποπτευόμενους οργανισμούς του Υπουργείου Μακεδονίας-Θράκης. Η Νέα Δημοκρατία εξήγγειλε και οι πολίτες περιμένουν τη μείωση του δημόσιου τομέα. Και περιμένουμε ότι όταν κάποια διοικητική δομή εξυπηρετεί ενδεχομένως ένα οργανισμό και αρκεί για να εξυπηρετήσει έναν άλλον, όπως την Εθνική Χαρτοθήκη, τότε να συγχωνεύονται, να μην πληρώνει το κράτος διπλά λειτουργικά κόστη για να συντηρεί υγιείς, σωστές, αποτελεσματικές δράσεις, ότι δεν χρειάζονται πολυπλοκότητες και πολλοί μηχανισμοί. Και αυτό για το οποίο έχουμε κατηγορηθεί αρκετές φορές εδώ σ’ αυτήν την Αίθουσα από ανθρώπους που με συνέπεια έχουν επισημάνει δημιουργία, αν θέλετε, νέων φορέων μέσα από τα νομοσχέδιά μας, είναι ότι πολλές φορές οι νομοθετικές μας πρωτοβουλίες προϋποθέτουν και την ίδρυση ανάλογων οργανισμών. Και μας μέμφεστε γι’ αυτό. Σήμερα, όταν η Κυβέρνηση αρχίζει και καταργεί οργανισμούς μας κατηγορείτε. Επιτέλους, πάρτε μία απόφαση, τι θέλετε. Θέλετε να διογκώνουμε το κράτος ή θέλετε να το μικραίνουμε; Πολύ σωστά, λοιπόν, το Υπουργείο Μακεδονίας-Θράκης προβαίνει ακριβώς σ’ αυτήν την κατάργηση του ανάλογου οργανισμού και τον συγχωνεύει χωρίς να τον καταργεί, χωρίς να μειώνει την επιστημονική του αξία, χωρίς να διακόπτει  την επιστημονική του συνέχεια και συνέπεια, τον ενώνει με έναν οργανισμό ανάλογου περιεχομένου, ο οποίος άλλωστε συμμετείχε και στην ίδρυσή του.
      Κύριε Πρόεδρε, νομίζω ότι η διάθεση της Κυβέρνησης είναι να προχωρήσει τον τόπο μπροστά. Η διάθεση της Κυβέρνησης είναι, μέσα από συνεννόηση να λύσει προβλήματα. Αλλά η διάθεση της Κυβέρνησης είναι ακόμα και εκεί που βρίσκει ανθρώπους να μην κάνουν σωστά τη δουλειά τους, να μην υπηρετούν το δημόσιο συμφέρον, να μην υπηρετούν το νόμο ως όφειλαν, όπως συνέβη προχθές με την αποκάλυψη που έκανε ο Υπουργός Ανάπτυξης και η ηγεσία του Υπουργείου Δημοσία Τάξεως, να προβαίνει στις νόμιμες ενέργειες.
      Και νομίζω ότι για πρώτη φορά ο ελληνικός λαός βλέπει μία Κυβέρνηση να στέλνει στον εισαγγελέα σιδηροδέσμιο ένα υψηλόβαθμο διεφθαρμένο στέλεχος της διοίκησης –και πολύ σωστά έπραξε- και για πρώτη φορά ο ελληνικός λαός επιχαίρει επιτροπή, συγχαίρει και συμπαρίσταται σε μία Κυβέρνηση που έχει την τόλμη, την αποφασιστικότητα, το κουράγιο να προχωρεί σε τέτοιες ενέργειες με τέτοια σύνεση και τέτοια συνέπεια. Γιατί ο πόλεμος απέναντι σε τέτοια φαινόμενα διαφθοράς δεν είναι πόλεμος, ο οποίος τελειώνει σε μία ημέρα. Είναι ένας πόλεμος διαρκής, ένας πόλεμος τον οποίο είμαστε αποφασισμένοι να φέρουμε εις πέρας. Και βέβαια, περιμένουμε από τα κόμματα της Αντιπολίτευσης τη συμπαράστασή τους σ΄ αυτόν τον αγώνα, έστω και αν δεν τον έδωσαν στο παρελθόν, όποτε και αν είχαν την ευκαιρία.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη. 
      Είναι διαρκής πόλεμος και χρειάζεται συστράτευση όλων των κομμάτων για τη διαφθορά.
      Έχει ζητήσει το λόγο ο κ. Μαγκριώτης, αλλά εδώ υπάρχει συγκεκριμένη ημερησία διάταξη και, για να του δοθεί ο λόγος, πρέπει να έχουμε την έγκριση του Σώματος. 
      Το Σώμα εγκρίνει;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα εγκρίνει. Άλλωστε ο κ. Μαγκριώτης είναι Μακεδόνας και έχει τις ευαισθησίες του.
      Κύριε Μαγκριώτη, έχετε το λόγο για πέντε λεπτά.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε και ευχαριστώ και τους συναδέλφους όλων των πτερύγων. 
      Θα ήθελα να πω κατ’ αρχάς ότι ο Υπουργός Μακεδονίας-Θράκης κάνει την ανάγκη φιλοτιμία στην τοποθέτησή του. Είπε λοιπόν ότι δεν κάνουμε φορέα προστασίας και διαχείρισης του Θερμαϊκού, γιατί θέλουμε να έχουμε μια υπηρεσία πιο κοντά στον Υπουργό και να μεταφέρει ο Υπουργός τα θέματα στο Υπουργικό Συμβούλιο. Από την άλλη πλευρά, κάνει φορέα διαχείρισης της Ζώνης Καινοτομίας. Δεν κάνετε και εδώ μια διεύθυνση, κύριε Υπουργέ, για να την έχετε πιο κοντά και να φέρνετε τα θέματα στο Υπουργικό Συμβούλιο; Μην ψάχνετε να βρείτε πρόχειρα επιχειρήματα. Αυτοδιαψεύδεστε από το ίδιο το νομοθέτημα, τον κύριο κορμό, που νομοθετείτε σήμερα. Αναζητείστε κάτι πιο σημαντικό. 
      Είναι γνωστό σε όλους ότι η δημιουργία ενός φορέα για την προστασία, την ανάπλαση και την ανάδειξη του Θερμαϊκού και τη γενικότερη αξιοποίησή του είναι μια πολύ μεγάλη υπόθεση. Έχει μελετηθεί πάρα πολύ από τους φορείς της Θεσσαλονίκης, από το Τεχνικό Επιμελητήριο. Έχουν γίνει προτάσεις έχουν γίνει ημερίδες. Είναι ένα πολύ ώριμο ζήτημα. Κακώς που και εμείς η προηγούμενη κυβέρνηση δεν το θεσμοθετήσαμε, παρ’ ότι είχαν ολοκληρωθεί οι μελέτες. 
      Το είχατε ανακοινώσει από την πρώτη στιγμή -και ο Πρωθυπουργός στα εγκαίνια της Διεθνούς Έκθεσης Θεσσαλονίκης- ως φορέα και μετά από δυόμισι χρόνια έρχεστε και φτιάχνετε μία ακόμη διεύθυνση στις γνωστές διευθύνσεις του Υπουργείου Μακεδονίας-Θράκης, του κατά τα άλλα συμπαθούς Υπουργείου, του οποίου όμως όλες οι αρμοδιότητες είναι συναρμοδιότητες. Δεν έχει ουσιαστικές αρμοδιότητες, δεν έχει πόρους και συνεπώς δεν θα ασκήσει καμία ουσιαστική πολιτική στο Θερμαϊκό. Θα χαθεί μια μεγάλη ευκαιρία και βεβαίως θα πολλαπλασιαστούν τα προβλήματα. Αυτή είναι η αλήθεια και αυτή είναι η πραγματικότητα. Εμείς δεσμευόμαστε πως ένα από τα πρώτα νομοθετήματα της δικής μας κυβέρνησης θα είναι η συγκρότηση αυτού του φορέα και το τονίζω αυτό. 
      Δεύτερον, θα  μιλήσω για το Ε.ΚΕ.Χ.ΧΑ.Κ.. Θα πιάσω τα δύο αυτά ζητήματα και θα πάω μετά στο κύριο και κεντρικό ζήτημα, για να ολοκληρώσω. Το Ε.Κ.Ε.Π.Π. το είχατε  κλείσει, το είχατε καταργήσει. Απλώς τώρα –σας τα είπε και ο κ. Βενιζέλος με πολλή σαφήνεια- θέλατε να αλλάξετε μια πολύ καλή ηγεσία, τον καθηγητή του Πολυτεχνείου κ. Λιβιεράτο, που το έχτισε το ανέδειξε, του έδωσε διεθνές κύρος και έσοδα. Το 40% του προϋπολογισμού του είναι ίδιοι πόροι από τις δραστηριότητές του, τις δημοσιεύσεις του. Θέλετε, λοιπόν, να τον αλλάξετε, γιατί έχει πενταετές συμβόλαιο, το οποίο ανανεώσατε εσείς, γιατί αναγνωρίσατε το κύρος, τη γνώση του και την προσπάθειά του. Γι’ αυτό, ακριβώς, κάνετε αυτήν την αλλαγή στο νομικό πρόσωπο. Δεν ενσωματώνουν κανένα Ε.Κ.Ε.Π.Π.. Απλώς, έπρεπε να βρουν το αμπαλάζ για να κάνουν την αλλαγή.
      Το τεκμήριο των λόγων μου είναι ότι ενώ στον ιδρυτικό νόμο του Ε.ΚΕ.Χ.ΧΑ.Κ. τα κριτήρια για την επιλογή του Προέδρου είναι πολύ υψηλά –θα έλεγα ότι παραείναι υψηλά και ίσως δεν υπάρχουν πολλοί που να τα έχουν. Ο κ. Λιβιεράτος τα είχε, τα έχει και τα προσαυξάνει, υπάρχουν βεβαίως και άλλοι. Φοβάμαι όμως ότι ετοιμάζεστε να κάνετε πρόεδρο κάποιον που δεν πληροί καθόλου τα κριτήρια, κάποιον που δεν έχει ιδιαίτερες αξιοσύνες. Γι΄ αυτό, ακριβώς, στο νομοθέτημα που κάνετε, καταργείτε κάθε κριτήριο και δεν κάνετε καμία αναφορά, που σημαίνει ότι όποιος και να είναι, χωρίς κανένα προσόν, τυπικό ή ουσιαστικό, θα μπορεί να γίνεται πρόεδρος. Αυτό κάνετε. Και η Θεσσαλονίκη βοά για το ποιον ετοιμάζετε για πρόεδρο. Σας προειδοποιούμε να μην κάνετε αυτόν που προετοιμάζετε, γιατί θα εκτεθείτε ανεπανόρθωτα. Βρείτε κάποιον πιο αξιόλογο, αφού ο κ. Λιβιεράτος είναι πάρα πολύ άξιος και δεν χωρά στα μέτρα σας. 
      Κύριε Πρόεδρε, στο ένα λεπτό που μου απομένει, κλείνω, λέγοντας ότι η Κυβέρνηση, πράγματι, είναι χαμηλών προσδοκιών. Αφού οι κύριοι Υπουργοί είναι τόσο πολύ ικανοποιημένοι μ' αυτό που κάνουν σήμερα και ψηφίζουν το καταστατικό της Ζώνης Καινοτομίας με τόσα πολλά, βεβαίως, προβλήματα –τα έχουν θίξει και άλλοι συνάδελφοι και δεν θα επεκταθώ, γιατί δεν υπάρχει χρόνος- τότε, πράγματι, αυτό τους αξίζει. Δυόμισι χρόνια για να φέρουν ένα νομοσχέδιο με το καταστατικό μιας εταιρείας. Ένα καλό νομικό γραφείο σε συνεργασία με το Υπουργείο Μακεδονίας-Θράκης και το Υπουργείο Ανάπτυξης θα έκανε το πολύ ένα μήνα, γιατί ήταν υπερώριμο. Θα το είχαν ολοκληρώσει, τον Απρίλιο του 2004 θα το είχαμε ψηφίσει και δεν θα είχαν χαθεί τα 30.000.000 ευρώ, που ήταν και στο δικό σας πρώτο αναθεωρημένο σχέδιο, δεσμευμένα στο Γ’ Κοινοτικό Πλαίσιο Στήριξης. 
      Τώρα τι κάνετε; Τα πεντέμισι που θα τρέξετε να συμβασιοποιήσετε μέχρι το τέλος του χρόνου, για να προλάβετε να μην τα χάσετε και αυτά, είναι του Ε.Κ.Ε.Τ.Α.. Εκεί θα πάνε τα χρήματα, γιατί ήταν ούτως ή άλλως προγραμματισμένα, απλώς τα βάζετε μέσα στη Ζώνη Καινοτομίας, για να κάνετε έναν απολογισμό ότι κάτι απορροφήσατε.
      Τα άλλα δύο μικρότερα έργα που ανακοινώσατε και τα φτάνετε στα 7.5 εκατομμύρια ευρώ, ήταν και αυτά σε άλλα προγράμματα, σε άλλες δράσεις. Τα μαζέψατε αυτά τα τρία, τα βάζετε στη Ζώνη Καινοτομίας, για να πείτε ότι απορροφήσατε πόρους. Επί της ουσίας μηδέν, τίποτα. 
      Λυπάμαι πολύ, παρ΄ όλα αυτά υπερψηφίζουμε, όπως είπαμε -με τη διαδικασία μάλιστα που ψηφίζεται, αναγκαζόμαστε να φανεί ότι υπερψηφίζουμε και διατάξεις με τις οποίες διαφωνούμε ριζικά- έστω και αυτό το ξεκίνημα μετά από δυόμισι χρόνια. Όμως, από ό,τι φαίνεται, θα έχει πολλές ταλαιπωρίες και περιπέτειες. Θα είμαστε εδώ όσο θα είστε ακόμη Κυβέρνηση –για έναν ακόμα χρόνο θα είστε; Για μισό χρόνο θα είστε;- για να σας ελέγχουμε και να σας πιέζουμε κάτι να αφήσετε. Φυσικά μετά όλα θα τρέξουν με πολύ πιο γρήγορους ρυθμούς.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Μαγκριώτη.
      Το λόγο έχει ο εισηγητής της Νέας Δημοκρατίας κ. Καλαφάτης και έπονται οι επόμενοι εισηγητές και οι κοινοβουλευτικοί. Θα σας παρακαλέσω να περιοριστούμε στα επτά λεπτά.
      Ορίστε, κύριε Καλαφάτη.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, θα κάνω μερικές σύντομες παρατηρήσεις. 
      Κυρίες και κύριοι συνάδελφοι, σχετικά με την τροπολογία που αφορά τη σύσταση της Διεύθυνσης Ανάπτυξης και Προστασίας του Θερμαϊκού Κόλπου, είναι γνωστό ότι τα τελευταία χρόνια υπάρχουν συγκεκριμένοι λόγοι για τους οποίους θα πρέπει να υπάρξει μια μέριμνα σχετικά με την αναβάθμιση του Θερμαϊκού Κόλπου. Η βιομηχανική ανάπτυξη της περιοχής, η αστικοποίηση των γύρω περιοχών, τα τοξικά απόβλητα που δεν τυγχάνουν πλήρους επεξεργασίας, η μη εφαρμογή σωστών τρόπων απορροής των γεωργικών φαρμάκων από τις καλλιέργειες, δημιουργούν συγκεκριμένα προβλήματα. Υπάρχει συγκεκριμένο ζήτημα και έρχεται με τη συγκεκριμένη νομοθετική πρωτοβουλία το Υπουργείο να δώσει λύσεις με ένα φορέα υπό τη στενή του όρου έννοια, που ονομάζεται Διεύθυνση Ανάπτυξης και Προστασίας, που όμως επιτελεί το βασικό και πρωταρχικό του σκοπό: να έχει μία μέριμνα που αφορά την επιστημονική ανάγνωση και διάγνωση των προβλημάτων του Θερμαϊκού Κόλπου, να προτείνει λύσεις, να συνεργάζεται με αρμόδιους φορείς. Νομίζω ότι αυτό θα πρέπει να δούμε, δηλαδή, να δούμε την ουσία αυτού του οργάνου το οποίο συνίσταται, ανεξάρτητα με το πώς το βαπτίζουμε. 
      Είναι πολύ συμβολικό αυτό που συμβαίνει σήμερα με τη συγκεκριμένη τροπολογία για τρεις λόγους.
     Πρώτον, για κοινωνικούς και συμβολικούς λόγους. Γιατί πραγματικά φαίνεται  μέσα απ’ αυτή την πρωτοβουλία η μέριμνα και η ευαισθησία της πολιτείας για ένα σημαντικό κομμάτι που αφορά την ποιότητα και την αναβάθμιση της ποιότητας της ζωής μας που είναι το περιβάλλον.
     Δεύτερον, για πραγματικούς, ρεαλιστικούς λόγους. Υπάρχει κενό. Υπάρχει ανάγκη να υπάρξει ένα όργανο που να αφουγκραστεί το πρόβλημα και να το προσεγγίσει σωστά και αποτελεσματικά. Υπάρχουν υπηρεσίες που είναι διάσπαρτες και ο Δήμος Θεσσαλονίκης με την Υπηρεσία Περιβάλλοντος που με ένα πλοιάριο εποπτεύει και καθαρίζει κυρίως τα παράλια στις ακτές και η Περιφέρεια. Όμως, αυτά δεν αρκούν. Άρα, υπάρχει πραγματικός, ουσιαστικός λόγος και ουσιαστική βάση πάνω στην οποία εδράζεται αυτή η πρωτοβουλία.
     Τρίτον, υπάρχουν οικονομικού και αναπτυξιακού χαρακτήρα λόγοι, αφού η επίλυση του προβλήματος μέσα απ’ αυτή την πρωτοβουλία θα βοηθήσει πολύ στην ανάπτυξη της περιοχής, θα αναβαθμίσει την περιοχή. Αυτό θα έχει οφέλη σε τουριστικό, βιομηχανικό, αναπτυξιακό επίπεδο. 
     Έτσι, κρίνω ότι είναι πολύ σωστή η πρωτοβουλία αυτή.
     Δεύτερη παρατήρηση. Νομίζω, κυρίες και κύριοι συνάδελφοι, ότι η προσπάθεια που σημειώθηκε από κάποιους συναδέλφους, κυρίως της Αξιωματικής Αντιπολίτευσης, να απαξιωθεί οποιαδήποτε πολιτική και νομοθετική πρωτοβουλία από την πλευρά της Κυβέρνησης και η αντίστοιχη προσπάθεια της Αξιωματικής Αντιπολίτευσης ή κάποιων εκπροσώπων αυτής να οικειοποιηθούν, οτιδήποτε θετικό πάει να γίνει, είναι και άκομψη και αν θέλετε πολιτικά αδόκιμη. 
     Ξέρετε, μιλάμε για τη Θεσσαλονίκη που είναι μια πολύ ευαίσθητη περιοχή και όπου το ΠΑ.ΣΟ.Κ. έβαλε ανεξίτηλη τη σφραγίδα του για πολλά χρονιά, τη σφραγίδα της ανυπαρξίας οποιουδήποτε ουσιαστικού έργου υποδομής και αν θέλετε, της υποβάθμισης της συγκεκριμένης περιοχής. Πραγματική σφραγίδα ανυπαρξίας από το ΠΑ.ΣΟ.Κ. για πάρα πολλά χρόνια.
     Έτσι βλέπουμε σήμερα ότι κάποιοι συνάδελφοι έχουν αναγάγει τις δημόσιες αναφορές, τη διατύπωση σκέψεων, τη δήλωση βούλησης, ακόμη-ακόμη και τη γέννηση επιθυμίας, σε εκκίνηση και υλοποίηση έργων. Γιατί εδώ ειπώθηκε ότι εμείς ξεκινήσαμε το έργο Ζώνη Καινοτομίας Θεσσαλονίκης, εμείς το σκεφθήκαμε ίσως, εμείς μιλήσαμε δημόσια ίσως, εμείς επιθυμούσαμε ενδεχομένως να κάνουμε κάτι σχετικά με τη Ζώνη Καινοτομίας. Δεν ξεκίνησε όμως το έργο επί ΠΑ.ΣΟ.Κ. Και υπήρχαν πολλά χρόνια και πολλά περιθώρια και σήμερα συνάδελφος πραγματικά ομολόγησε –και είναι προς τιμή του- ότι θα έπρεπε να έχει γίνει γιατί υπήρχαν οι μελέτες και καθυστέρησε. Σε κάθε περίπτωση πάντως για τη Θεσσαλονίκη είναι ένα πολύ σημαντικό έργο. 
     Για τους Θεσσαλονικείς, κυρίες και κύριοι συνάδελφοι, να ξέρετε ότι τα έργα που έχουν παιχτεί ήταν επώδυνα. Και κυρίως ένα έργο παίχτηκε για πολλά χρόνια επί κυβερνήσεων ΠΑ.ΣΟ.Κ. και είχε ένα τίτλο. Ο τίτλος ήταν «ορατότης μηδέν» γιατί ουσιαστικά υπήρχαν έργα ελάχιστα που βοήθησαν στην αναβάθμιση της ποιότητας ζωής των Θεσσαλονικέων. 
     Τα χρόνια της εικονικής πραγματικότητας και της μακετοποίησης έχουν περάσει ανεπιστρεπτί για τους θεσσαλονικείς, γιατί επιτέλους μέσα από έργα βλέπουμε κάτι διαφορετικό να γίνεται. 
     Κυρίες και κύριοι συνάδελφοι, νιώθουμε ότι η Θεσσαλονίκη γυρίζει σελίδα. Είμαστε, αν θέλετε, υποψιασμένοι και επιφυλακτικοί. Αλλά βλέπουμε επιτέλους και νιώθουμε ότι γυρίζει σελίδα. Σελίδα ανάπτυξης, σελίδα αναβάθμισης της ποιότητας ζωής των Θεσσαλονικέων. Και αναφέρομαι συγκεκριμένα σε έργα. 
     Δεν είναι μία οπτασία το έργο Μετρό Θεσσαλονίκης. Για πάρα πολλά χρόνια αποτελούσε αντικείμενο ανεκπλήρωτων υποσχέσεων. Δεν είναι οπτασία, είναι πραγματικότητα η υποθαλάσσια αρτηρία. Μιλάμε για δύο έργα υποδομής που θα βοηθήσουν σε σημαντικότατο βαθμό τη λειτουργία της πόλης και την αναβάθμιση της ποιότητας της ζωής μας στη Θεσσαλονίκη. Αλλά υπάρχουν και άλλα έργα, τα οποία δεν βοηθούν τη λειτουργία, αλλά ανοίγουν μία πύλη για να μπορέσουμε επιθετικά ως πόλη να κερδίσουμε το αύριο. Αναφέρομαι στην έκτη προβλήτα, που για πάρα πολλά χρόνια επίσης αποτελούσε ανεκπλήρωτο όνειρο, στο λιμάνι Θεσσαλονίκης. Και αναφέρομαι βεβαίως και στην αναβάθμιση του αεροδρομίου «ΜΑΚΕΔΟΝΙΑ». Εκτός από την αναβάθμιση χώρων που βοηθούν τη λειτουργικότητα του αεροδρομίου «ΜΑΚΕΔΟΝΙΑ», έχουμε και την πραγματική πρόοδο των εργασιών που αφορούν την επιμήκυνση του αεροδιαδρόμου κατά εννιακόσια μέτρα που θα δώσει την ευκαιρία στο αεροδρόμιο της Θεσσαλονίκης να καταστεί πραγματικά διεθνές και να μπορεί κάποιος χωρίς στάσεις να προχωρεί σε υπερατλαντικές πτήσεις. 
      Αλλά, εκτός από τα έργα υποδομής που βοηθούν στη λειτουργία των Θεσσαλονικέων και εκτός από τα έργα υποδομής που βοηθούν να ανοίξουμε τις πύλες προς το αύριο έχουμε και έργα-θεσμούς αναπτυξιακού χαρακτήρα που είναι μοναδικά και παράλληλα δίνουν ταυτότητα σε μια πόλη που την έψαχνε απεγνωσμένα. Μιλάω για το Διεθνές Αεροδρόμιο και για τη Ζώνη Καινοτομίας Θεσσαλονίκης. Δίνω μεγάλη έμφαση στο γεγονός ότι η πόλη παίρνει χρώμα, παίρνει ταυτότητα μέσα από αυτά τα έργα θεσμούς που είναι αναπτυξιακού χαρακτήρα γιατί με αυτά τα έργα η πόλη της Θεσσαλονίκης μπαίνει στην πρώτη γραμμή για να μπορέσει να παίξει ένα σημαντικό ρόλο σε ένα διεθνές ανταγωνιστικό περιβάλλον που ολοένα και διευρύνεται. 
      Η Θεσσαλονίκη δεν θέλει να παίξει το ρόλο της συμπρωτεύουσας. Οι Θεσσαλονικείς έχουν κουραστεί από τίτλους που ήταν «πουκάμισα αδειανά». Ούτε μητρόπολη των Βαλκανίων ούτε μητρόπολη της Νοτιοανατολικής Ευρώπης. Η Θεσσαλονίκη μπορεί και παίξει επιθετικά στο μέλλον για να το κατακτήσει και να γίνει μια από τις πρώτες πόλεις στην Ευρώπη. Αυτό θα το καταφέρει και με αυτό το σημαντικό νομοσχέδιο που φέρνει η Κυβέρνηση. Και να ξέρετε ότι η πόλη αποκτά ταυτότητα γιατί έχει εγγύηση με σφραγίδα, με τη σφραγίδα της Κυβέρνησης Καραμανλή.
      ΠΡΟΕΔΡΕΥΩΝ (Γεώργιος Σούρλας): Ο κ. Μανιάτης έχει το λόγο.
      Σας παρακαλώ, να περιοριστείτε στο επτάλεπτο, γιατί ήδη έχετε κάνει χρήση της δευτερολογίας σας.
      ΙΩΑΝΝΗΣ ΜΑΝΙΑΤΗΣ: Δεν κάναμε, κύριε Πρόεδρε, χρήση δευτερολογίας.
      ΑΓΓΕΛΟΣ ΤΖΕΚΗΣ: Είχαμε συνεννοηθεί με την κ. Πρόεδρο.
      ΙΩΑΝΝΗΣ ΜΑΝΙΑΤΗΣ: Κύριε Πρόεδρε, θα κάνω δύο πολύ σύντομες παρατηρήσεις. Αναφορικά με τη Ζώνη Καινοτομίας, κύριε Υπουργέ, με κάθε ειλικρίνεια και με κάθε διάθεση να μπω στο δικό σας τρόπο σκέψης θέλω να σας πω ότι θεσμοθετείτε ένα κέλυφος. Εμείς θα θέλαμε να έχουν γίνει άλλα εκατό βήματα. Τώρα γίνεται το πρώτο ένα. ‘Εστω. Κοιτάξτε όμως με απόλυτη σοβαρότητα. Σε συγκεκριμένο άρθρο προβλέπεται η εκπόνηση στρατηγικού σχεδίου ανάπτυξης. Ουσιαστικά θα πρόκειται για το πρώτο ολοκληρωμένο ίσως σχέδιο καινοτομικής δράσης της χώρας. 
      Μέχρι τώρα κανένα Υπουργείο, παρά τα διάφορα σχέδια μεταρρυθμίσεων με τα Κοινοτικά Πλαίσια Στήριξης, δεν έχει καταθέσει συγκεκριμένο σχέδιο για το πως αυτή η χώρα αντιλαμβάνεται τον όρο καινοτομία τόσο στον ιδιωτικό τομέα όσο και στο δημόσιο τομέα. Με αυτό το νομοσχέδιο αναλαμβάνετε εσείς και ο συναρμόδιός σας Υπουργός Ανάπτυξης ένα μεγάλο ιστορικό βάρος ευθύνης. Να είστε δηλαδή οι δύο πρώτοι Υπουργοί που θα διαμορφώσουν στρατηγικό σχέδιο καινοτομίας σε μια περιοχή που αν λειτουργήσει ορθά θα μπορέσει να αποτελέσει «πιλότο» και υπόδειγμα για την υπόλοιπη Ελλάδα.
      Εύχομαι να μην εμπιστευθείτε αυτό το σχέδιο με τη γνωστή διαδικασία σε εταιρεία συμβούλων που θα το αναλάβει με μειοδοτικό διαγωνισμό και θα παραδώσει,αμφίβολης ποιότητας έργο. Θέλω να ελπίζω ότι όλοι μας έχουμε την ωριμότητα να αντιληφθούμε τι σημαίνουν τέτοιου είδους γραφειοκρατικές διαδικασίες. Σας ζητώ λοιπόν να δεσμευθείτε και εσείς και ο συναρμόδιος Υπουργός Ανάπτυξης αυτό το στρατηγικό σχέδιο ανάπτυξης να μας το φέρετε στη Βουλή για να το συζητήσουμε. Δεν αφορά απλώς κάποια από τις εκατοντάδες εταιρείες του ελληνικού δημοσίου. Αφορά ένα πλάνο με το οποίο αυτή η χώρα φιλοδοξεί να μπει στην επόμενη δεκαετία της καινοτομίας. Και επιπλέον θέλω να σας ζητήσω με δική σας πρωτοβουλία να ενημερώσετε την επιτροπή της Βουλής για το χρονοδιάγραμμα των δράσεών σας.
      Έχετε να εκδώσετε τουλάχιστον δέκα υπουργικές αποφάσεις πριν κουνηθεί το πρώτο φύλλο. Έχετε μεγάλο δρόμο μπροστά σας. Δυστυχώς, επιλέξατε την τακτική της πολύπλοκης νομοθετικής διαδικασίας. Σας είχαμε πει, διατυπώστε μια διάταξη νόμου με την οποία να εξουσιοδοτηθείτε και να δημοσιεύσετε το καταστατικό μιας εταιρείας για να έχετε μεγαλύτερη ευελιξία. Δεν το θελήσατε. Εν τοιαύτη περιπτώσει, χρειάζονται, πρώτον, χρονοδιάγραμμα υλοποίησης των δράσεων και βεβαίως χρήματα.
      Εμείς, κύριε Πρόεδρε, είπαμε με ποια διαδικασία και υπό ποιους όρους ψηφίζουμε το νομοσχέδιο. Δράττομαι όμως της ευκαιρίας να κάνω ένα σχόλιο -και νομιμοποιούμαι και ως ακαδημαϊκός του συγκεκριμένου επιστημονικού χώρου- για το Ε.ΚΕ.Χ.ΧΑ.Κ..
      Κύριε Υπουργέ, η χαρτογραφία είναι μια από τις βασικές επιστήμες της ανθρωπότητας. 
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Κύριε Πρόεδρε, μου επιτρέπετε;
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
      ΓΕΩΡΓΙΟΣ ΚΑΛΑΝΤΖΗΣ (Υπουργός Μακεδονίας-Θράκης): Να είστε βέβαιος ότι δεν θα γίνει τίποτα και δεν θα αλλάξει τίποτα αν δεν βρεθεί ισάξια ή αντίστοιχη θέση. Και ξέρετε ότι ό,τι λέω εγώ, το εννοώ, καθότι γνωριζόμαστε. Γιατί εμείς είμαστε αυτοί που κρατήσαμε τον καθ’ όλα άξιο πρόεδρο του Ε.ΚΕ.Χ.ΧΑ.Κ. και ποτέ δεν θα αλλάξει ένας άνθρωπος, αν τουλάχιστον δεν υπάρξει ισάξιός του. 
      ΙΩΑΝΝΗΣ ΜΑΝΙΑΤΗΣ: Χαίρομαι για τις σκέψεις σας, κύριε Υπουργέ, επιτρέψτε μου όμως να ολοκληρώσω τη δική μου παρατήρηση και με την άλλη μου ακαδημαϊκή ιδιότητα.
      Επειδή ακριβώς η χαρτογραφία ούσα μια από τις βασικές επιστήμες της ανθρώπινης κοινωνίας, ταυτόχρονα είναι και τμήμα της ιστορίας, αυτήν τη στιγμή η Εθνική Χαρτοθήκη αποτελεί ουσιαστικά ένα μεγάλο κομμάτι της ιστορικής παρακαταθήκης αυτής της χώρας. Ο άνθρωπος λοιπόν που εμπνεύστηκε το θεσμό, που κλήθηκε να τον υλοποιήσει, ο άνθρωπος που απέδειξε με το μεράκι του, με τις επιστημονικές του γνώσεις, με την ακαδημαϊκή του πορεία ότι όχι μόνο ξέρει αλλά και μπορεί, νομίζω ότι δικαιούται μιας καλύτερης μεταχείρισης. Συνέπεσε να είναι εκτός από συνάδελφός μου επί δεκαπέντε χρόνια στο Αριστοτέλειο και καθηγητής μου στο «Μετσόβιο», όταν ήμουν φοιτητής. 
      Εύχομαι –και το λέω για να γραφτεί στα Πρακτικά της Βουλής- να μην μετανιώσετε, εάν πάρετε βιαστικές αποφάσεις. Έχετε στα χέρια σας ένα θεσμό, τον οποίο υπηρετεί ένας από τους αξιολογότερους σε παγκόσμιο επίπεδο καθηγητής χαρτογραφίας. Εύχομαι πραγματικά οι όποιες σκέψεις να έχουν από πίσω ως υπόβαθρο το γεγονός ότι δεν θα πάρετε πρωτοβουλίες για τις οποίες ως πολίτες και ως πολιτικοί μπορεί να μετανιώσετε. Μακάρι να επικρατήσει η ωριμότητα.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Άλλωστε, ο κ. Μανιάτης είναι ειδικός στα θέματα καινοτομίας και χαίρεται κανείς να ακούει ένα Βουλευτή από την Αργολίδα να μιλάει με τέτοια ζέση για τη Θεσσαλονίκη, για τη Μακεδονία! 
      Γιατί, κύριε συνάδελφε, είστε ο μόνος εδώ εκ των παρισταμένων που δεν είστε Μακεδόνας.
      ΙΩΑΝΝΗΣ ΜΑΝΙΑΤΗΣ: Μα είμαι μισός Θεσσαλονικιός. Εκ μητρός.
      ΠΡΟΕΔΡΕΥΩΝ (Γεώργιος Σούρλας): Εκ μητρός και εγώ είμαι και πολύ μάλιστα!
      Ο κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Κύριε Πρόεδρε, ακούσαμε με ιδιαίτερη προσοχή τον κύριο Υπουργό και πράγματι ήταν χαμηλών τόνων. Έδειξε όμως και κάποια υπεραισιοδοξία στις αναπτυξιακές προοπτικές που ανοίγονται μέσω της Ζώνης Καινοτομίας. Ας χαμηλώσουν λίγο οι τόνοι σε αυτό το σημείο, γιατί υπάρχουν οι εμπειρίες, εγχώριες, ευρωπαϊκές και διεθνείς.
      Έδειξε η εμπειρία αυτή ότι και σε άλλες χώρες που στήριξαν την ανάπτυξή τους σε αυτήν την καινοτομία, τη «νέα οικονομία», όπως την ονόμασαν –επειδή ακούσαμε εδώ και κάποιους όρους όπως « βιομηχανική περίοδο και εποχή»- αντιστράφηκαν οι όροι. Αλίμονο, αν η ανάπτυξη συνολικά της χώρας στηριζόταν σε αυτήν τη ζώνη -και ειδικά, αν θέλετε, του Νομού Θεσσαλονίκης, της Μακεδονίας και της Θράκης- την ίδια στιγμή που παρατηρούμε τι γίνεται στους άλλους τομείς, στον πρωτογενή, στη μεταποίηση, στη βιομηχανία!  
      Γιατί εμείς εκτιμούμε -και αυτό το έχουμε πει κατ’ επανάληψη- ότι αν δεν υπάρχει ισόρροπη ανάπτυξη όλων των τομέων παραγωγής, δεν μπορείς να μιλήσεις για ανάπτυξη προς όφελος του λαού. Και εδώ ακριβώς είναι εκείνο το ζήτημα που βάλαμε επί της αρχής και για το συγκεκριμένο νομοσχέδιο, ποιος θα κατέχει την έρευνα, ποιος θα κατέχει αυτά τα μέσα της τεχνολογίας, της καινοτομίας κ.λπ. Γιατί έχω κάνει αναφορά σε ορισμένους τομείς. Όμως, επιτρέψτε μου να αναφέρω και το εξής παράδειγμα: 
      Γενετικά τροποποιημένα προϊόντα, τα μεταλλαγμένα, κοινώς, κύριε Πρόεδρε. Ξέρουμε πολύ καλά ότι τα επέβαλαν δύο-τρεις πολυεθνικές εταιρείες, δύο αμερικάνικες και μία ευρωπαϊκή. Τα αποδέχθηκε και η Ευρωπαϊκή Ένωση, αρκεί –λέει- να γράφουν τα προϊόντα ότι είναι μεταλλαγμένα, γνωρίζοντας όμως τις επιπτώσεις που έχουν στην ανθρώπινη ζωή, αλλά και στο περιβάλλον.  
      Να, λοιπόν, ότι αυτός που κατέχει την έρευνα, ένα πολυεθνικό συγκρότημα, επιβάλλει διαμέσου των κυβερνήσεων την αποδοχή από τον υπόλοιπο κόσμο. Έτσι, λοιπόν, πιστεύουμε ότι για μας το σημαντικό είναι ποιος θα κατέχει και για ποιο σκοπό θα κινηθεί αυτή η έρευνα και η καινοτομία. 
      Αποδείξαμε με επιχειρήματα και μέσα από το νομοσχέδιο ότι η Κυβέρνηση, εξυπηρετώντας πραγματικά τις ανάγκες των εγχώριων, αλλά και ξένων μεγάλων επιχειρήσεων σε όλους τους τομείς της καινοτομίας, κάνει πράξη αυτό που είχε ξεκινήσει προηγουμένως το ΠΑ.ΣΟ.Κ.. Αυτά –ξέρετε- τα ψηφίζουμε επί της αρχής, αλλά υπάρχουν και τα άρθρα κ.λπ.. Ε, ας τα αφήσουν κατά μέρος! 
      Θα ήθελα να αναφερθώ, κύριε Πρόεδρε, στις δύο τροπολογίες. Είναι εδώ και ο κύριος Υπουργός Ανάπτυξης και θα ήθελα να με ακούσει. Είναι για το Ταμείο Αλληλοβοήθειας του Υπουργείου σας, το οποίο βέβαια ήρθε με τροπολογία. Δεν ήρθε στην επιτροπή για να γίνει αναλυτική συζήτηση. Ήρθε μέσα σε μία πολύ συμπυκνωμένη διαδικασία να μιλήσουμε για ένα ζήτημα που εμείς κρίνουμε ότι είναι σοβαρό. Δεν καλέσαμε τους φορείς να μας πουν τι γίνεται. 
      Ταμείο Αλληλοβοήθειας. Τι θα καλύψει αυτό το ταμείο; Αναφέρεται σε μία σειρά σημείων. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Είστε αντίθετος, κύριε Τζέκη; 
      ΑΓΓΕΛΟΣ ΤΖΕΚΗΣ: Ναι, έχω ήδη πει και θα πω ξανά γιατί είμαι αντίθετος. 
      Συμπληρωματική κάλυψη δαπανών νοσοκομειακής και εξωνοσοκομειακής περίθαλψης. Γιατί; Εδώ παλεύουμε για ένα δημόσιο σύστημα κοινωνικής ασφάλισης που να παρέχει όλα αυτά. Γιατί είναι ανάγκη να υπάρχει ταμείο για να δώσει συμπληρωματικά; 
      Μιλάμε για καταβολή χρηματικής αρωγής σε περιπτώσεις βαριάς ασθένειας. Μα, αυτό το σύστημα υγείας μπορεί να καλύψει, αν υπάρχει σωστό, όλες αυτές τις περιπτώσεις. 
      Χορήγηση εκτάκτων βοηθημάτων κατά τα Χριστούγεννα και τις καλοκαιρινές διακοπές. Μα, δεν θα είναι ο μισθός που θα καλύψει όλες αυτές τις ανάγκες; Θα πρέπει να είναι μέσω επιδομάτων; Επιδοματική πολιτική; Τελικά, τι θα κάνουν τα άλλα Υπουργεία; 
      Ερωτώ τον κύριο Υπουργό Μακεδονίας Θράκης: Οι δικοί σας εργαζόμενοι δεν έχουν τέτοιου είδους ανάγκες; Τα υπόλοιπα υπουργεία δεν έχουν; Μόνο τα τρία υπουργεία έχουν αυτές τις ανάγκες; 
      Γι΄ αυτό λέμε ότι θα έπρεπε να σκεφθείτε πώς φέρνετε τη ρύθμιση αυτή. Διότι εδώ βάζει τον  ένα εργαζόμενο απέναντι στον άλλον, το ένα υπουργείο απέναντι στο άλλο. Καταλαβαίνετε ότι χάνεται η ενιαία διεκδίκηση τέτοιων κρίσιμων αιτημάτων από το συνδικαλιστικό κίνημα του δημόσιου τομέα. Και εμείς γι΄ αυτό διαφωνούμε. 
      Διαφωνούμε, όμως, κύριε Πρόεδρε, και για ένα άλλο λόγο. Ξέρετε τι λέει μέσα εκεί. Θέλω την απάντηση του κυρίου Υπουργού. Λέει ότι έσοδα είναι και το 5% από τους εργαζόμενους, αλλά μέχρι και 1% από το φόρο των πετρελαιοειδών. Και ερωτώ τον κύριο Υπουργό: Πού βρήκατε εσείς τα λεφτά να δώσετε για τους εργαζόμενους του Υπουργείου σας; 
      Γιατί δεν βρίσκετε τα λεφτά να δώσετε το επίδομα θέρμανσης στους χαμηλόμισθους, στους χαμηλοσυνταξιούχους και σε όλους τους άλλους που πραγματικά χρειάζονται αυτήν τη βοήθεια; Μπορείτε, κύριε Πρόεδρε, να μου δώσετε αυτή την απάντηση;
      Ένα άλλο ζήτημα είναι το εξής: Βάζει εργαζόμενους, λαϊκά στρώματα απέναντι σε άλλους εργαζόμενους, που όμως όλοι έχουν τις ίδιες λαϊκές ανάγκες. Ζητάει ο Υπουργός να συναινέσουμε εμείς σ’ αυτή την τροπολογία; Αυτό που θέλουμε να πούμε εμείς, κύριε Πρόεδρε, είναι να μην την ψηφίσουμε σήμερα. Φέρτε την σε ένα άλλο νομοσχέδιο μέσα στην επιτροπή για να την κουβεντιάσουμε, να φωνάξουμε τους φορείς, να δούμε τι γίνεται και τι δεν γίνεται.
      Δεν μπορεί να βγαίνει ο κύριος Πρωθυπουργός και να λέει «δεν έχω να δώσω το επίδομα, αλλά έχω να δώσω από το φόρο των πετρελαιοειδών σε μια κατηγορία λαού»! Αυτό είναι ισονομία, είναι ισότητα; Τι είναι; Δώστε μας εσείς την απάντηση. Εμείς λέμε ότι αυτά δεν είναι χαρακτηριστικά. 
      Θα κλείσω με την τροπολογία για τη Διεύθυνση Ανάπτυξης Προστασίας του Θερμαϊκού. Είπα και επί της αρχής ότι δεν διαφωνούμε, αλλά δεν θέλουμε να καλλιεργήσουμε και αυταπάτες ότι θα λυθούν όλα τα προβλήματα, γιατί είναι ζήτημα πολιτικών επιλογών. Χρειάζεται να παρθούν συγκεκριμένα πολιτικά μέτρα και όχι διευθύνσεις επί διευθύνσεων. 
      Δεν είμαστε αντίθετοι. Θα την ψηφίσουμε αυτή την τροπολογία και θα παρακολουθήσουμε από πολύ κοντά την εξέλιξη για το μεγάλο ζήτημα του Θερμαϊκού.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη.
      Το λόγο έχει η Κοινοβουλευτική Εκπρόσωπος του Συνασπισμού Ριζοσπαστικής Αριστεράς κ. Ξηροτύρη.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ πολύ, κύριε Πρόεδρε.
      Μεταξύ των άλλων και στην επιτροπή είχα δώσει πολύ μεγάλη έμφαση, αλλά δεν είχα καταφέρει να πάρω απαντήσεις -τελικά με την παρέμβασή του ο Υπουργός Ανάπτυξης διόρθωσε κάπως τα πράγματα- γι’ αυτόν τον κυλιόμενο χαρακτήρα της ανώνυμης εταιρείας, της «Αλεξάνδρειας Ζώνης». 
      Κυλιόμενος χαρακτήρας μιας ανώνυμης εταιρείας του δημοσίου με μία μετοχή του δημοσίου, η οποία αφού θα είχε όλα τα οφέλη και τις προϋποθέσεις μιας εταιρείας κοινωφελούς και δημόσιου χαρακτήρα -θα έκανε το ένα, θα έκανε το άλλο, θα ξόδευε δηλαδή και ορθώς για τους σκοπούς της δημόσιο χρήμα, χρήμα του ελληνικού λαού- σιγά, σιγά θα μπορούσε να φθάσει στην πλήρη ιδιωτικοποίηση χωρίς κανένα όριο κ.λπ.. 
      Ορθώς λοιπόν η Επιστημονική Επιτροπή της Βουλής θέτει πάρα πολύ σωστά πολλά θέματα γι’ αυτό το μεγάλο μειονέκτημα του νομοσχεδίου. Δεν ξέρω πόσο μπορεί να διορθωθεί αυτό το θέμα. Δεν είναι ακριβείς οι διατυπώσεις σας, κύριε Υπουργέ. Δεν τις είδαμε και γραπτώς. 
      Ο Υπουργός έκανε αποδεκτές παρατηρήσεις της επιτροπής, αλλά δεν διατυπώθηκαν επακριβώς. Δηλαδή το ότι θα πρέπει να υπάρχει ένα όριο, ούτως ώστε η εταιρεία να εξακολουθεί να έχει το δημόσιο χαρακτήρα της όσον αφορά τις μετοχές, αυτό πρέπει να είναι σαφές. 
      Υπάρχουν και ένα σωρό άλλα πράγματα, όπως τα θέματα των θυλάκων, των ζωνών που εκεί -σύμφωνα με τις διατάξεις του νομοσχεδίου- οι ιδιωτικές εταιρείες μπορούν σχεδόν να μπαίνουν μέσα στη ζώνη με όλες τις προϋποθέσεις και μετά να κάνουν αυτές «κουμάντο» και να πουλούν, ιδιαίτερα στις περιοχές εκτός σχεδίου πόλεως. Τι θα γίνει δηλαδή; 
      Νομίζω ότι εδώ χρειάζεται μια περαιτέρω επεξεργασία του νομοσχεδίου για να διασφαλιστεί πράγματι ότι αυτή η εταιρεία του δημοσίου, που δημιουργεί όρους και προϋποθέσεις για να δράσει και ο επιχειρηματικός τομέας μέσα στη ζώνη αυτής της καινοτομίας, κρατάει τα οφέλη που έχει και για τα οποία πλήρωσε ο ελληνικός λαός. 
      Περιμέναμε και κάποιες απαντήσεις και από τον κύριο Υπουργό Ανάπτυξης, όσον αφορά το διοικητικό συμβούλιο της εταιρείας. Είναι ασαφέστατο αυτό το σημείο. Έντεκα μέλη που δεν ξέρουμε από πού θα είναι. 
Γενικά και αόριστα αναφέρονται οι διάφοροι τομείς, από τους οποίους θα προέρχεται το διοικητικό συμβούλιο. Αν θέλετε να λειτουργήσει ουσιαστικά αυτή η Ζώνη Καινοτομίας και να προχωρήσει, θα έπρεπε με αυτό το νομοσχέδιο να καθορίσετε αυστηρά αυτά τα πράγματα. 
      Και βέβαια. προς Θεού. δεν το χρησιμοποιώ για λαϊκισμό, αλλά ο διευθύνων σύμβουλος της εταιρείας απλώς να είναι πτυχιούχος -τουλάχιστον πτυχιούχος- και πενταετούς εμπειρίας; Δεν παίρνετε μαθήματα από το τι συμβαίνει, από τα στελέχη τα οποία βάζετε; Να μη φαίνεται δηλαδή ότι πάμε να βολέψουμε όπως όπως ανθρώπους, που δεν έχουν τουλάχιστον τις ικανότητες και την έξωθεν καλή μαρτυρία από την πορεία τους και την εμπειρία τους, με το να διευθύνουν μια ζώνη καινοτομίας. Θα κάνετε μια διακήρυξη όπου θα λέτε: «Να είναι πτυχιούχος και να έχει και πενταετή εμπειρία» και για τα υπόλοιπα μέλη να μην καθορίζεται εδώ από πού θα προέρχονται; 
      Να δώσω τώρα περισσότερη έμφαση στα θέματα της τροπολογίας που αφορά τη Διεύθυνση, πλέον, Διαχείρισης του Θερμαϊκού Κόλπου. Υπάρχει από το 2000 μία μεγάλη συζήτηση από πολύ σοβαρούς φορείς της Θεσσαλονίκης, όπως ο Οργανισμός Ρυθμιστικού Θεσσαλονίκης, το Τεχνικό Επιμελητήριο, εμάς ως πολιτικά κόμματα, –εγώ πάρα πολλές φορές έχω συμμετάσχει σε τέτοιες συζητήσεις- για το τι θα κάνουμε για να προστατεύσουμε ουσιαστικά το Θερμαϊκό και από την άλλη πλευρά να υπάρξει μια συνέργεια και συνεργασία όλων των συναρμόδιων φορέων, ούτως ώστε και η προστασία να επιτευχθεί και η ορθολογική και βιώσιμη διαχείριση και ανάπτυξη όλης αυτής της περιοχής, η οποία δέχεται τεράστια ρύπανση, τεράστιες οικολογικές και οικιστικές πιέσεις, ένα σωρό προβλήματα. Και βέβαια εδώ εμπλέκονται και πολλά Υπουργεία και η Τοπική Αυτοδιοίκηση και η Νομαρχιακή Αυτοδιοίκηση και οι οργανισμοί της Θεσσαλονίκης, όπως ο Οργανισμός Ρυθμιστικού, ο Οργανισμός Λιμένος, Ε.Υ.Α.Θ., Ελληνικές Βιομηχανίες, ΕΛ.ΠΕ., διότι όλες αυτές είναι είτε ρυπαίνουσες είτε προστατεύουσες ή έχοντας την υποχρέωση να προστατεύσουν, ο Δήμος Θεσσαλονίκης και ούτω καθεξής. Επομένως δεν νοείται οποιαδήποτε Διεύθυνση, φορέας κ.λπ., ο οποίος να μην έχει ένα όργανο διαβούλευσης, κοινωνικού διαλόγου και ανταλλαγής απόψεων πάνω σ’ αυτό το μεγάλο πρόβλημα.
      Εμείς θέλουμε το φορέα. Ήταν πολύ καλές και εποικοδομητικές οι προτάσεις του Τεχνικού Επιμελητηρίου και του Οργανισμού Ρυθμιστικού, ο οποίος προχώρησε και έχει συντάξει και το σχέδιο περιβάλλοντος για την Θεσσαλονίκη, που συμπεριλαμβάνει κατά κύριο λόγο το Θερμαϊκό. Όλα αυτά δεν εμπεριέχονται εδώ. Και βέβαια και εγώ έχω τις πληροφορίες μου ότι από το Υπουργείο Μακεδονίας-Θράκης –που επιμένουμε κι εμείς ότι πρέπει να είναι στο Υπουργείο Μακεδονίας-Θράκης- υπήρχε η βούληση να είναι φορέας. Τώρα γιατί συμπιέστηκε στο Ανάπτυξης και με 250.000 ευρώ μόνον για την αρχή του; Δεν θα κάνουμε τίποτα. Απλώς θα δείξουμε τη βούληση ότι κάτι θέλουμε να κάνουμε, αλλά φοβάμαι ότι αυτό δεν θα περπατήσει.
      Εν πάση περιπτώσει, ενισχύστε το με περισσότερα χρήματα. Σαν ένας πρώτος προϋπολογισμός -που είχε κάνει και το Τεχνικό Επιμελητήριο- χρειάζονται τουλάχιστον 1.000.000 ευρώ. Διότι κάποια μελέτη πρέπει να κάνει. Στον οργανισμό που είχε ξεκινήσει τη μελέτη δεν δώσατε χρήματα για να την κάνει. Ποιος θα την κάνει τη μελέτη; Εν γένει, έτσι θα μελετάει; Χρειάζονται χρήματα γι’ αυτό. Τα 250.000 ευρώ φθάνουν μόνο για το προσωπικό, για τίποτα άλλο. Αν είναι να πάρουμε δεκαπέντε ανθρώπους και να κοιτάνε το ταβάνι, δεν θα έχουμε κάνει τίποτα. Άρα, λοιπόν, να δοθούν περισσότερα χρήματα. Και αυτή την πρόταση που έχω κάνει θα ήθελα, κύριε Υπουργέ, να τη συμπεριλάβετε τώρα. Να υπάρξει ένα όργανο διαβούλευσης στο Υπουργείο σας, με όλους τους φορείς οι οποίοι εμπλέκονται: Νομαρχιακές Αυτοδιοικήσεις Πιερίας, Ημαθίας, Θεσσαλονίκης, παράκτιοι Ο.Τ.Α., Ο.Λ.Θ., Ε.Υ.Α.Θ., Οργανισμός Ρυθμιστικού. Όλοι αυτοί οι φορείς να συζητήσουν και να λαμβάνονται οι αποφάσεις. Έχετε από το Ι.Τ.Σ.Α.Κ. παρόμοια εμπειρία. 
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Κύριε Καλαφάτη, θέλετε το λόγο;
      ΣΤΑΥΡΟΣ ΚΑΛΑΦΑΤΗΣ: Για μία διευκρίνιση μονάχα, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Έχετε το λόγο για ένα λεπτό. 
      ΣΤΑΥΡΟΣ ΚΑΛΑΦΑΤΗΣ: Μία διευκρίνιση θα ζητούσα μονάχα από τον κύριο Υπουργό. Αν έχετε την καλοσύνη, στα άρθρα 2 και 4, στα οποία αναφέρεται η ίδρυση και η λειτουργία των Ε.Κ.Ε.Σ. θα ήθελα να μας διευκρινίσετε λιγάκι το θέμα των Ε.Κ.Ε.Σ ή των Α.Κ.Ε.Σ, κύριε Υπουργέ. 
      ΠΡΟΕΔΡΕΥΩΝ (Γεώργιος Σούρλας): Επί των τροποποιήσεων που αναφέρθηκε;
      ΣΤΑΥΡΟΣ ΚΑΛΑΦΑΤΗΣ: Όχι. Επί των υφισταμένων άρθρων 2 και 4,  που αναφέρονται στην λειτουργία των Ε.Κ.Ε.Σ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οι Ε.Κ.Ε.Σ. είναι Εταιρείες Κεφαλαιουχικών Επιχειρηματικών Συμμετοχών. Πράγματι είχα και εγώ την αίσθηση ότι μπορεί να υπάρξει ένα κενό εδώ. Θα το αφήσουμε έτσι για να μην κάνουμε κάποια πρόχειρη διατύπωση και βιαστούμε και αν χρειαστεί στο μέλλον μπορεί εκτός από τις Ε.Κ.Ε.Σ., γιατί υπάρχουν και τα Αμοιβαία Κεφάλαια Επιχειρηματικών Συμμετοχών, να κάνουμε μία συμπλήρωση στη ρύθμιση. 
      Επίσης, κύριε Πρόεδρε, θα ήθελα να παρακαλέσω μια που αναφερόμαστε στα μέλη του εποπτικού οργάνου όπου αναφέρεται Εμπορικό και Βιοτεχνικό Επιμελητήριο Θεσσαλονίκης, Ε.Β.Ε.Θ. και να μπει παράγραφος 5 στο άρθρο 7, από του σημείου «ο Διευθύνων Σύμβουλος...», γιατί λείπει η αρίθμηση της παραγράφου.
      ΠΡΟΕΔΡΕΥΩΝ (Γεώργιος Σούρλας): Πού ακριβώς αναφέρεστε, κύριε Υπουργέ; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Στο άρθρο 13 παράγραφος 2. Το ορθό είναι Εμπορικό και Βιομηχανικό Επιμελητήριο Θεσσαλονίκης και όχι Βιοτεχνικό. 
      ΠΡΟΕΔΡΕΥΩΝ (Γεώργιος Σούρλας): Θέλετε κύριε Τζέκη να ρωτήσετε κάτι πάνω σ’ αυτό γιατί δεν μπορούμε να συνεχίσουμε κατ’ αυτό τον τρόπο. Αν έχετε κάτι να ρωτήσετε, ρωτήστε τώρα. 
      ΑΓΓΕΛΟΣ ΤΖΕΚΗΣ: Όχι, κύριε Πρόεδρε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τρεις σκέψεις, κύριε Πρόεδρε: 
      Η πρώτη σκέψη είναι η παρέμβαση για τη δημιουργία του ταμείου αλληλοβοηθείας. Είναι σωστή. Έγινε στα πλαίσια των προνοιών του Κανονισμού της Βουλής για την κατάθεση τροπολογιών και κατά τη συζήτηση στην Ολομέλεια και συνεπώς νομίμως εισάγεται για να ψηφιστεί και σωστά τίθεται και σε ψηφοφορία η συγκεκριμένη τροπολογία και οι τροποποιήσεις που ανακοίνωσε στην αρχή της συζήτησης του νομοσχεδίου ο συνάδελφος κ. Παπαθανασίου μαζί και με τις άλλες τροποποιήσεις που γίνονται στα άρθρα 6, 10 και 11. 
      Το δεύτερο θέμα, το οποίο ήθελα να θίξω είναι ότι άκουσα τον κ. Βενιζέλο να ομιλεί για μία ιδέα την οποία έχει σε ό,τι αφορά τη συγκρότηση ενός περιφερειακού ταμείου καινοτομίας. Είναι ενδιαφέρουσα ως ιδέα, παρότι περιορίστηκε σε τίτλο. Το Υπουργείο Ανάπτυξης θα την εξετάσει αυτή την ιδέα και θα μιλήσει και με το συνάδελφο που διετέλεσε και Υπουργός Ανάπτυξης για να δει ακριβώς το περιεχόμενο και την ιδέα ή αν σε ζώνες καινοτομίας στις άλλες χώρες που λειτουργούν, λειτουργεί ένα τέτοιο υποστηρικτικό επενδυτικό όργανο για τις επιχειρήσεις που θέλουν να αναπτυχθούν στη καινοτομική ζώνη. Και όπως δήλωσα και στη Διαρκή Επιτροπή, η Ζώνη Καινοτομίας Θεσσαλονίκης είναι η μόνη την οποία θα διαθέτει η χώρα μας για να ρίξουμε όλο το βάρος πάνω στην ανάπτυξή της, γιατί πιστεύουμε –όχι μόνο γιατί το επιτάσσει η στρατηγική της Λισαβόνας- ότι η καινοτομία θα είναι εκείνη η οποία θα μπορέσει να μας δώσει όλα τα επόμενα χρόνια τις δυνατότητες να πρωταγωνιστήσουμε γιατί πιστεύουμε ότι η πιο σημαντική πλουτοπαραγωγική πηγή της πατρίδας μας είναι το ανθρώπινο κεφάλαιο, είτε αυτό βρίσκεται στη χώρα είτε βρίσκεται με τον ελληνισμό της διασποράς ή σε άλλες χώρες του εξωτερικού. Ενδιαφέρουσα ιδέα, θα τη μελετήσουμε και θα πάρουμε τις ανάλογες πρωτοβουλίες. 
      Και δύο πράγματι ακόμη, κύριε Πρόεδρε. Δεν είναι ο κ. Μαγκριώτης εδώ, ο οποίος μέτραγε τα τέρμινα του βίου αυτής της Κυβέρνησης. Θέλω να του απαντήσω ότι η Κυβέρνηση αυτή πορεύεται σύμφωνα με την εντολή του ελληνικού λαού, εφαρμόζει το πρόγραμμα το οποίο ενέκρινε ο ελληνικός λαός και η εκτίμησή μας είναι ότι ο ελληνικός λαός θα δώσει και δεύτερη και τρίτη τετραετία στη νέα διακυβέρνηση και τον Πρωθυπουργό της χώρας Κώστα Καραμανλή!
      (Χειροκροτήματα από την πτέρυγα της Νέας Δημοκρατίας)
      ΑΓΓΕΛΟΣ ΤΖΕΚΗΣ: Κύριε Πρόεδρε, το λόγο για μισό λεπτό.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Τζέκη.
      ΑΓΓΕΛΟΣ ΤΖΕΚΗΣ: Εγώ, κύριε Υπουργέ, δεν έβαλα κανένα ζήτημα ότι δεν έχετε το δικαίωμα, σύμφωνα με τον Κανονισμό της Βουλής, να φέρετε την τροπολογία. Εκείνο που έβαλα είναι ότι είναι ένα σημαντικό ζήτημα και εσπευσμένα το φέρατε εδώ για να το ψηφίσουμε. Αυτό ήθελα να τονίσω.
      Ήθελα να τονίσω, επίσης, το εξής γιατί πιστεύω ότι αξίζει να το αναφέρω …
      ΠΡΟΕΔΡΕΥΩΝ (Γεώργιος Σούρλας): Το αναπτύξατε επαρκώς και ακούστηκαν και οι προτάσεις σας.
      ΑΓΓΕΛΟΣ ΤΖΕΚΗΣ: Έκανε μια απόπειρα –όχι οι κύριοι Υπουργοί- ο Κοινοβουλευτικός Εκπρόσωπος της Νέας Δημοκρατίας,  ατυχέστατη την ονομάζω, για να μην πω …
      ΠΡΟΕΔΡΕΥΩΝ (Γεώργιος Σούρλας): Μην επανέλθουμε σ’ αυτό, κύριε Τζέκη.
      ΑΓΓΕΛΟΣ ΤΖΕΚΗΣ: Μισό λεπτό, κύριε Πρόεδρε. Είναι σημαντικό.
      ΠΡΟΕΔΡΕΥΩΝ (Γεώργιος Σούρλας): Θα μπορούσατε να τα πείτε στη δευτερολογία σας …
       ΑΓΓΕΛΟΣ ΤΖΕΚΗΣ: Να συνδυάσει τα μεγάλα συλλαλητήρια … 
      
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, απουσιάζει ο Κοινοβουλευτικός Εκπρόσωπος.
      ΑΓΓΕΛΟΣ ΤΖΕΚΗΣ: Δεν φταίω εγώ που έφυγε ...
      ΠΡΟΕΔΡΕΥΩΝ (Γεώργιος Σούρλας): Έπρεπε να τα πείτε στη δευτερολογία σας αυτά.
      ΑΓΓΕΛΟΣ ΤΖΕΚΗΣ: Να συνδυάσει τα μεγάλα συλλαλητήρια της Θεσσαλονίκης με τους κουκουλοφόρους και τους «γνωστούς αγνώστους», οι οποίοι ανενόχλητοι τα έσπασαν για μια ακόμα φορά. 
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, σας παρακαλώ πάρα πολύ.
      ΑΓΓΕΛΟΣ ΤΖΕΚΗΣ: Ήταν ατυχέστατη η προσπάθεια να συνδέσει τα μεγάλα συλλαλητήρια του λαού της Θεσσαλονίκης με τους «γνωστούς αγνώστους» που για μια ακόμα φορά ανενόχλητοι έδρασαν.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, το Προεδρείο πήρε θέση πάνω σ’ αυτό …
      ΣΤΑΥΡΟΣ ΚΑΛΑΦΑΤΗΣ: Ο Κοινοβουλευτικός Εκπρόσωπος το διευκρίνισε. Δεν είναι έτσι.
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καλαφάτη.
      Το Προεδρείο πήρε θέση πάνω σ’ αυτό και διευκρίνισα ότι δεν αφορούσε σε καμιά περίπτωση κανέναν κομματικό οργανισμό και κανένα στέλεχος κοινοβουλευτικό.
      ΑΓΓΕΛΟΣ ΤΖΕΚΗΣ: Ναι, αλλά είναι και το εργατικό κίνημα με τους φορείς του.
      ΠΡΟΕΔΡΕΥΩΝ (Γεώργιος Σούρλας): Από κει και πέρα, δικαίωμά του να εκφέρει τις απόψεις του.
      ΣΤΑΥΡΟΣ ΚΑΛΑΦΑΤΗΣ: Κύριε Πρόεδρε, μισό λεπτό …
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καλαφάτη. Μια συζήτηση που διεξήχθη τόσο ομαλά και σε τέτοιο επίπεδο για ένα σημαντικό θέμα δεν νομίζω ότι πρέπει να έχει αυτόν τον επίλογο. 
      ΣΤΑΥΡΟΣ ΚΑΛΑΦΑΤΗΣ: Απλώς να πω ότι ο Κοινοβουλευτικός Εκπρόσωπος το διευκρίνισε, ότι δεν συνδέεται.
      ΠΡΟΕΔΡΕΥΩΝ (Γεώργιος Σούρλας): Ο επίλογος είναι αυτός που είπε ο κύριος Υπουργός Ανάπτυξης. Τελειώσαμε εδώ.
      Κύριοι συνάδελφοι, κηρύσσεται περαιωμένη η ενιαία συζήτηση επί της αρχής των άρθρων και του συνόλου του σχεδίου νόμου του Υπουργείου Ανάπτυξης: «Ζώνη Καινοτομίας Θεσσαλονίκης και άλλες διατάξεις» και ερωτάται το Σώμα αν γίνεται δεκτό επί της αρχής, των άρθρων και του συνόλου και των τροπολογιών …
      ΑΓΓΕΛΟΣ ΤΖΕΚΗΣ: Κύριε Πρόεδρε, είπαμε ποιες ψηφίζουμε και ποιες δεν ψηφίζουμε.
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, η ψηφοφορία είναι μια, ενιαία.
      ΑΓΓΕΛΟΣ ΤΖΕΚΗΣ: Κύριε Πρόεδρε, δεν μπορούμε να πάμε έτσι. Έχουμε κάνει τις τοποθετήσεις μας επί της αρχής. Δεν θα με βάλετε να καταψηφίσω την τροπολογία του Υπουργείου Μακεδονίας-Θράκης που την ψηφίζω, ενώ του Υπουργείου Ανάπτυξης όχι ...
      ΠΡΟΕΔΡΕΥΩΝ (Γεώργιος Σούρλας): Κύριε Τζέκη, σας παρακαλώ. Έχετε εκφραστεί και έχετε τοποθετηθεί για κάθε μία τροπολογία χωριστά. Τώρα ψηφίζουμε συνολικά, όλα μαζί: αρχή, άρθρα, τροπολογίες. Αυτό λέει η Ημερησία Διάταξη. Ψηφίζετε ή όχι;
      ΑΓΓΕΛΟΣ ΤΖΕΚΗΣ:  Ψηφίζουμε σύμφωνα με τις τοποθετήσεις μας επί της αρχής.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η ενιαία συζήτηση επί της αρχής, των άρθρων και του συνόλου του σχεδίου νόμου του Υπουργείου Ανάπτυξης: «Ζώνη Καινοτομίας Θεσσαλονίκης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο ενιαία επί της αρχής, των άρθρων και στο σύνολό του με τις τροπολογίες με γενικό αριθμό 739 και ειδικό αριθμό 52, με γενικό αριθμό 740 και ειδικό αριθμό 53 και με γενικό αριθμό 741 και ειδικό αριθμό 54 και με τις τροποποιήσεις και νομοτεχνικές βελτιώσεις;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το νομοσχέδιο του Υπουργείου Ανάπτυξης: «Ζώνη Καινοτομίας Θεσσαλονίκης και άλλες διατάξεις»έγινε δεκτό κατά πλειοψηφία ενιαία επί της αρχής, των άρθρων και στο σύνολό του με τις τροπολογίες με γενικό αριθμό 739 και ειδικό αριθμό 52, με γενικό αριθμό 740 και ειδικό αριθμό 53 και με γενικό αριθμό 741 και ειδικό αριθμό 54 και με τις τροποποιήσεις και νομοτεχνικές βελτιώσεις και έχει ως εξής:
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση. 
     Κύριοι συνάδελφοι, έχουν διανεμηθεί τα Πρακτικά των συνεδριάεσων της Τρίτης 29 Αυγούστου 2006, της Τετάρτης 30 Αυγούστου 2006 και της Πέμπτης 31 Αυγούστου 2006 και παρακαλώ το Σώμα για την επικύρωσή τους.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά των συνεδριάσεων της Τρίτης 29 Αυγούστου 2006, της Τετάρτης 30 Αυγούστου 2006 και της Πέμπτης 31 Αυγούστου 2006 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 23.27΄, λύεται η συνεδρίαση για αύριο ημέρα Τετάρτη 13 Σεπτεμβρίου 2006 και ώρα 10.30΄, με αντικείμενο εργασιών του Σώματος νομοθετική εργασία, συζήτηση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης: «Ανάπτυξη ιαματικού τουρισμού και λοιπές διατάξεις», σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
                                                                     3

