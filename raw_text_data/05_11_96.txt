Π Ρ Α Κ Τ Ι Κ Α  Β Ο Υ Λ Η Σ

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Α'

ΣΥΝΕΔΡΙΑΣΗ ΙΖ'

Τρίτη 5 Νοεμβρίου 1996

Αθήνα, σήμερα στις 5 Νοεμβρίου 1996, ημέρα Τρίτη και ώρα 18.36', συνήλθε στην Αίθουσα των συνεδριάσεων του Βουλευτηρίου η Βουλή, σε Ολομέλεια, για να συνεδριάσει υπό την Προεδρία του Προέδρου κ. ΑΠΟΣΤΟΛΟΥ ΚΑΚΛΑΜΑΝΗ.

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.

Παρακαλείται ο κύριος Γραμματέας να ανακοινώσει τις αναφορές προς το Σώμα.

Ανακοινώνονται προς το Σώμα από τον κ. Σταύρο Παναγιώτου, Βουλευτή Σερρών, τα ακόλουθα:

Α' ΥΠΟΥΡΓΙΚΗ ΑΠΟΦΑΣΗ

1. Ανακοινώνεται ότι με την υπ' αριθμ. 2061442/8669/0025/ 29.10.96 απόφαση του Υπουργού Οικονομικών παρέχεται η εγγύηση του Δημοσίου για τη χορήγηση δανείων προς αποκατάσταση των ζημιών από το σεισμό της 26ης Ιουλίου 1996 στην επαρχία Κόνιτσας του Νομού Ιωαννίνων.

Β' ΚΑΤΑΘΕΣΗ ΑΝΑΦΟΡΩΝ

1. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΛΕΩΝ ΑΥΔΗΣ κατέθεσαν αναφορά με την οποία το Σωματείο Συνταξιούχων ΙΚΑ Νομού Ιωαννίνων ζητεί την επανασύνδεση των κατώτατων ορίων σύνταξης με τα 20 ημερομίσθια ανειδίκευτων εργατών.

2. Οι Βουλευτές κ.κ. ΜΑΡΙΑ ΜΠΟΣΚΟΥ, ΕΥΑΓΓΕΛΟΣ ΜΠΟΥΤΑΣ και ΣΤΑΥΡΟΣ ΠΑΝΑΓΙΩΤΟΥ κατέθεσαν αναφορά με την οποία το Νομαρχιακό Συμβούλιο Νομού Ημαθίας ζητεί την κάλυψη των ζημιών στις δενδρώδεις καλλιέργειες της περιοχής του που καταστράφηκαν από τον παγετό της 16ης/4/96.

3. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ, ΣΤΡΑΤΗΣ ΚΟΡΑΚΑΣ και ΜΑΡΙΑ ΜΠΟΣΚΟΥ κατέθεσαν αναφορά με την οποία η 'Ενωση Ναυτικών "Η ΘΑΣΟΣ" ζητεί να εφαρμοσθούν πλήρως τόσο στα Πορθμεία όσο και στα υδροπτέρυγα των γραμμών Καβάλας - Θάσου οι Συλλογικές Συμβάσεις.

4. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΑΧΙΛΛΕΑΣ ΚΑΝΤΑΡΤΖΗΣ κατέθεσαν αναφορά με την οποία η 'Ενωση Λειτουργών Μέσης Εκπαίδευσης Λήμνου Νομού Λέσβου ζητεί να της αποσταλούν οι διευθύνσεις και αποσπάσεις καθηγητών διορισμένων με το ν. 1143/81 για την περιοχή της.

5. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Συντονιστική Επιτροπή Αγώνα Εποχιακών Δασοπυροσβεστών και Οδηγών καταγγέλλει την ενέργεια του Υπουργείου Γεωργίας να μην εφαρμόσει τη συλλογική σύμβαση εργασίας, διαρκείας 4 μηνών που είχε υπογραφεί, με τους εποχιακούς, αλλά να τους απολύσει.

6. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία ο Δήμαρχος Αγιάσου Λέσβου ζητεί την επίσπευση των εργασιών ανακατασκευής της γέφυρας "Σταυρί" στο Δήμου Αγιάσου.

7. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία ο Νομάρχης Μαγνησίας ζητεί τη μείωση της τιμής των ναύλων για τα οχήματα, στις ακτοπλοϊκές γραμμές των Βορείων Σποράδων.

8. Οι Βουλευτές κ.κ. ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία οι Κάτοικοι οικισμού του Δήμου Κομοτηνής ζητούν την ηλεκτροδότηση των κατοικιών τους.

9. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία το Σωματείο Εργαζομένων στην 'Ενωση Αγροτικών Συνεταιρισμών Κέρκυρας ζητεί την επίλυση των προβλημάτων που αντιμετωπίζουν οι εργαζόμενοι στην Ε.Α.Σ.Κ. εξαιτίας των οικονομικών προβλημάτων της 'Ενωσης.

10. Οι Βουλευτές κ.κ. ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Παναγροτική Συνέλευση Γιαννιτσών Νομού Πέλλας ζητεί τη στήριξη της παραγωγής βαμβακιού, ροδακίνων, της κτηνοτροφίας κ.λπ..

11. Οι Βουλευτές κ.κ. ΜΑΡΙΑ ΜΠΟΣΚΟΥ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία οι Παραγωγοί Περιοχής Σκύδρας και Περιχώρων Νομού Πέλλας ζητούν την αλλαγή του ν. 1790/88 για τον ΕΛΓΑ κ.λπ..

12. Οι Βουλευτές κ.κ. ΝΙΚΟΛΑΟΣ ΓΚΑΤΖΗΣ και ΕΥΑΓΓΕΛΟΣ ΜΠΟΥΤΑΣ κατέθεσαν αναφορά με την οποία η Κοινότητα Ζαγοράς Νομού Μαγνησίας ζητεί την αποζημίωση των ζημιών που προξένησε η ανεμοθύελλα της 13ης/9/96 στις καλλιέργειες της περιοχής της.

13. Οι Βουλευτές κ.κ. ΑΠΟΣΤΟΛΟΣ ΤΑΣΟΥΛΑΣ και ΣΤΡΑΤΗΣ ΚΟΡΑΚΑΣ κατέθεσαν αναφορά με την οποία η 'Ενωση Συνταξιούχων Τέως Χωρ/κής -ΕΛ.ΑΣ. περιοχής Αγρινίου Νομού Αιτωλ/νίας ζητεί οι συντάξεις να ορίζονται στο 80% του εν ενεργεία μισθού.

Σελίδα 468 
14. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οπία οι Βιοτεχνικές - Βιομηχανικές Μονάδες Επαρχίας Συντικής Νομού Σερρών προτείνουν λύσεις στο πρόβλημα της οικονομικής κρίσης των παραγωγικών μονάδων της παραμεθόριας περιοχής του Νομού Σερρών.

15. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία κάτοικοι Θεσ/νίκης, ασφαλισμένοι στο ΙΚΑ-ΤΕΑΜ, ζητούν την επίλυση του ασφαλιστικού τους προβλήματος.

16. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία οι Προσληπτέοι του πίνακα διαγωνισμού, που διεξήχθη από 13.7.94 έως 5.8.94 για την πλήρωση θέσεων κλάδου ΔΕ φύλαξης φυλακών κ.λπ. ζητούν την επαγγελματική τους αποκατάσταση.

17. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία η Πανελλήνια 'Ενωση Επαναπατρισθέντων Ελλήνων Πολιτικών Προσφύγων, Παράρτημα Σερρών ζητεί να ικανοποιηθούν τα αιτήματα των μελών της.

18. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία οι Ομοσπονδίες Αγροτικών Συλλόγων Νομού Σερρών ζητούν στην περίπτωση της υπέρβασης του τονάζ στην παραγωγή βάμβακος να καλυφθεί η επιπλέον ποσότητα.

19. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία η Συνεταιριστική Βιομηχανία Σιτηρών Α.Ε. ζητεί την οικονομική υποστήριξή της από την ΑΤΕ.

20. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία η Εταιρεία Πλαστικά Μακεδονίας Α.Ε. ζητεί οι ΟΤΑ, οι ΔΕΥΑ και λοιποί οργανισμοί να δέχονται προσφορές στους διαγωνισμούς για τους σωλήνες ύδρευσης, αποχέτευσης κ.λπ. μόνο από παραγωγούς.

21. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία η Κοινότητα Ροδολίβους του Νομού Σερρών διαμαρτύρεται για τη σχεδιαζόμενη κατάργηση του τηλεπικοινωνιακού κέντρου Ροδολίβου.

22. Ο Βουλευτής Σερρών κ. ΑΛΕΞΑΝΔΡΟΣ ΔΑΜΙΑΝΙΔΗΣ κατέθεσε αναφορά με την οποία η Κοινότητα Μητρουσίου Σερρών ζητεί τη χορήγηση αποζημίωσης για την κάλυψη των ζημιών, που υπέστησαν οι ορυζοκαλλιέργειες της ευρύτερης περιοχής της καθώς και το πάγωμα των οφειλών των αγροτών της προς την ΑΤΕ.

23. Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία ο Πανελλήνιος Σύλλογος Προσωπικού Δημόσιας Επιχείρησης Πετρελαίου καταγγέλλει αδυναμία της Διοίκησης να υλοποιήσει τους στόχους της εταιρείας.

24. Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία το Επιμελητήριο Λάρισας ζητεί οι δαπάνες κίνησης των μελών του να μην υπαχθούν στις διατάξεις του ν. 2346/95.

25. Οι Βουλευτές κ.κ. ΙΩΑΝΝΗΣ ΔΡΑΓΑΣΑΚΗΣ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Ομοσπονδία Βιοτεχνικών Σωματείων Αθηνών ζητεί την ικανοποίηση των αιτημάτων των μελών της.

26. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ, ΜΑΡΙΑ ΔΑΜΑΝΑΚΗ, ΣΠΟΥΡΟΣ ΔΑΝΕΛΛΗΣ, ΠΕΤΡΟΣ ΚΟΥΝΑΛΑΚΗΣ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Π.Σ.Α.Ε.Ε.Α. ζητεί να ικανοποιηθούν τα αιτήματα των Αγωνιστών της Εαμικής Εθνικής Αντίστασης.

27. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ, ΠΕΤΡΟΣ ΚΟΥΝΑΛΑΚΗΣ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία η Πανελλήνια 'Ενωση Αγωνιστών Εθνικής Αντίστασης - Παράρτημα Αλιβερίου ζητεί την ικανοποίηση των αιτημάτων των Αντιστασιακών.

28. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΣΠΥΡΟΣ ΔΑΝΕΛΛΗΣ κατέθεσαν αναφορά με την οποία η Ομοσπονδία Υπαλληλικού Προσωπικού Αυτοκινήτων Ελλάδας (ΟΥΠΑΕ) ζητεί να επιλυθούν τα εισοδηματικά και ασφαλιστικά προβλήματα των εργαζομένων μελών της.

29. Οι Βουλευτές κ.κ. ΜΟΥΣΤΑΦΑ ΜΟΥΣΤΑΦΑ και ΕΥΑΓΓΕΛΟΣ ΑΠΟΣΤΟΛΟΥ κατέθεσαν αναφορά με την οποία η Πανελλήνια 'Ενωση Αγωνιστών Εθνικής Αντίστασης - Παράρτημα Δυτικής Μακεδονίας ζητεί να ικανοποιηθούν τα αιτήματα των αγωνιστών της Εθνικής Αντίστασης.

30. Οι Βουλευτές κ.κ. ΣΠΥΡΟΣ ΔΑΝΕΛΛΗΣ και ΣΤΕΛΛΑ ΑΛΦΙΕΡΗ κατέθεσαν αναφορά με την οποία η Πανελλήνια 'Ενωση Μηχανικών Εμπορικού Ναυτικού διαμαρτύρεται για την ελλειπή περίθαλψη στον Οίκο Ναύτου.

31. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία η Νομαρχία Ηρακλείου ζητεί την ολοκλήρωση του βορείου εθνικού οδικού άξονα με την κατασκευή του τμήματος Γούβες - Μάλια.

32. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδος Τμήμα Ανατολικής Κρήτης ζητεί τη γεωγραφική κατανομή Αιολικών Πάρκων στην Κρήτη.

33.Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Τεχνικό Επιμελητήριο της Ελλάδος Τμήμα Ανατολικής Δυτικής Κρήτης και Τμήμα Δωδεκανήσου ζητούν την ίδρυση Ινστιτούτου Μεσογειακής Ανάπτυξης - Τεχνών και Επιστημονικής Συνεργασίας.

34. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία το Νομαρχιακό Συμβούλιο Μεσσηνίας ζητεί την ένταξη του Εθνικού Δρόμου Καλαμάτας - Τριπόλεως στο εθνικό σκέλος ώστε να διασφαλισθεί η απρόσκοπτη χρηματοδότησή του.

35. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται σε προτάσεις των Ξενοδόχων για την ανάπτυξη του τουρισμού.

36. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία το Επιμελητήριο Δωδεκανήσου ζητεί τη στέγαση του Καζίνο της Ρόδου στο ξενοδοχείο "ΤΩΝ ΡΟΔΩΝ".

37. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία το Επιμελητήριο Δωδεκανήσου διαμαρτύρεται για την ανεξέλεγκτη εισβολή και λειτουργία πολυκαταστημάτων (ΥΠΕΡΜΑΡΚΕΤ).

38. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ο Δήμος Σύμης Δωδεκανήσου ζητεί την επίσπευση των διαδικασιών ολοκλήρωσης μελέτης του Αθλητικού Κέντρου Σύμης.

39. Ο Βουλευτής Δωδεκανήσου κ. ΑΝΑΣΤΑΣΙΟΣ ΚΑΡΑΜΑΡΙΟΣ κατέθεσε αναφορά με την οποία ζητεί τη λήψη μέτρων προστασίας της αλιείας στη θαλάσσια περιοχή Καλύμνου -Κω.

40. Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε δημοσίευμα εφημερίδας το οποίο αναφέρεται στην ανάγκη λήψης μέτρων προστασίας των κατοίκων στον αυτοκινητόδρομο Τρίπολης - Καλαμάτας στο τμήμα από Ασπρόχωμα μέχρι Τσάκωνα.

41. Ο Βουλευτής Ηρακλείου κ. ΙΩΑΝΝΗΣ ΚΟΥΡΑΚΗΣ κατέθεσε αναφορά με την οποία το Τεχνικό Επιμελητήριο Ελλάδος Τμήμα Ανατολικής Κρήτης ζητεί την ίδρυση Ινστιτούτου Μεσογειακής Ανάπτυξης - Τέχνης και Επιστημονικής Συνεργασίας.

42. Οι Βουλευτές κ.κ. ΑΝΑΣΤΑΣΙΟΣ ΚΑΡΑΜΑΡΙΟΣ, ΚΥΡΙΑΚΟΣ ΣΠΥΡΙΟΥΝΗΣ και ΝΙΚΟΛΑΟΣ ΓΚΕΛΕΣΤΑΘΗΣ κατέθεσαν αναφορά με την οποία το Επιμελητήριο Δωδεκανήσου ζητεί την επιδότηση των ξενοδοχειακών επιχειρήσεων.

43. Οι Βουλευτές κ.κ. ΣΤΡΑΤΗΣ ΚΟΡΑΚΑΣ και ΛΕΩΝ ΑΥΔΗΣ κατέθεσαν αναφορά με την οποία το Σωματείο Εστιατορικών και Συναφών Επαγγελμάτων Καλλονής Λέσβου ζητεί να καταργηθεί ο δημοτικός φόρος 5% επί των ακαθαρίστων εσόδων των μελών του.

44. Οι Βουλευτές κ.κ. ΕΥΑΓΓΕΛΟΣ ΑΠΟΣΤΟΛΟΥ, ΣΤΕΛΛΑ ΑΛΦΙΕΡΗ και ΔΗΜΗΤΡΗΣ ΤΣΟΒΟΛΑΣ κατέθεσαν αναφορά με την οποία η Πανελλήνια 'Ενωση Αγωνιστών Εθνικής Αντίστασης ζητεί την επίλυση του συνταξιοδοτικού προβλήματος των Αντιστασιακών.

45. Οργανώσεις που εκπροσωπούν 3000 εργαζόμενους στον όμιλο της ΑΓΕΤ, η Γενική Συνομοσπονδία Εργατών Ελλάδος, η Ομοσπονδία Τσιμεντεργατών και τα Εργατικά Κέντρα Βόλου και Εύβοιας με ψήφισμα που επέδωσαν στον κ. Πρόεδρο της Βουλής διαμαρτύρονται για τη μελετώμενη πρόθεση της Εθνικής Τράπεζας να πουλήσει μετοχές της ΑΓΕΤ στην Ιταλική Εταιρεία CONGRETUM.

Γ' ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ

1. Στην με αριθμό 5/14.10.96 ερώτηση δόθηκε με το υπ' αριθμ. 1551/30.10.96 έγγραφο από τον Υφυπουργό Εθνικής Οικονομίας η ακόλουθη απάντηση:

"Απαντώντας στην ερώτηση υπ' αριθμ. 5/14.1096 του Βουλευτή Ηρακλείου Μανώλη Κ. Κεφαλογιάννη, σας πληροφορούμε:

Η ελληνική πρόταση, που υπεβλήθη στα πλαίσια της κοινοτικής πρωτοβουλίας Konver ΙΙ 1995-97, εγκρίθηκε στις 20.12.95 από την Ευρωπαϊκή Επιτροπή.

Το υποπρόγραμμα που αναφέρεται στη μετατροπή βάσεων και στρατιωτικών εγκαταστάσεων είναι ύψους 2,11 δις δρχ. με κοινοτική συμμετοχή 1,48 δις δρχ. Τα ποσά αυτά θα αυξηθούν σημαντικά με τη διάθεση επί πλέον πόρων 2,94 δις δρχ. από το αποθεματικό των Κοινοτικών Πρωτοβουλιών για την περίοδο 1997-1999.

'Οσον αφορά το έργο της Βάσης Γουρνών, φορέας υλοποίησης του οποίου είναι ο ΟΑΝΑΚ, έχουν γίνει όλες οι ενέργειες για την ομαλή του πορεία. Προς τούτο έχουν αποσταλεί από τις 26/9/96 τα απαραίτητα Τεχνικά Δελτία και αναμένουμε τη σύμφωνη γνώμη της Ευρωπαϊκής Επιτροπής για την έναρξη των έργων.

Ο Υφυπουργός

ΧΡΗΣΤΟΣ ΠΑΧΤΑΣ"

2. Στην με αριθμό 10/14.10.96 ερώτηση δόθηκε με το υπ' αριθμ. 17936/30.10.96 έγγραφο από την Υπουργό Ανάπτυξης η ακόλουθη απάντηση:

" Σε απάντηση της ερωτήσεως 10/14.10.96 που κατέθεσε στη Βουλή των Ελλήνων ο Βουλευτής Δράμας Κων. Ευμοιρίδης, σας πληροφορούμε τα εξής:

1. Για την έκδοση αδειών έρευνας ή εκμετάλλευσης λατομείων μαρμάρων και την εκμίσθωση τους, ισχύουν ο Ν.669/77 "Περί εκμεταλλεύσεως λατομείων" όπως τροποποιήθηκε με το Ν.2115/93 "Τροποποίηση, αντικατάσταση και συμπλήρωση διατάξεων του Ν.1428/84" και το Π.Δ. 285/79 "Περί εκμισθώσεως δημοσίων λατομείων βιομηχανικών ορυκτών και μαρμάρων.

2. Η διαδικασία έκδοσης των παραπάνω αδειών αφορά τον έλεγχο, από τις αρμόδιες Νομαρχιακές Υπηρεσίες, ύπαρξης απαγορευτικών λόγων για τη λειτουργία λατομείων μαρμάρου (ΕΟΤ, Αρχαιολογική Υπηρεσία, Δασαρχείο, Επιθεωρήσεις Μεταλλείων κλπ) και την υποβολή στη συνέχεια από τον ενδιαφερόμενο των δικαιολογητικών, που προβλέπει ο Ν.660/77 (Σχεδ/ματα, Τεχνική μελέτη εκμετ/σης, Μελέτη περιβαλλοντικών επιπτώσεων).

3. Η διαδικασία αυτή θεωρείται αναγκαία για την ορθολογική αξιοποίηση των μαρμάρων, και την προστασία του περιβάλλοντος και των περιοίκων.

4. Υπάρχουν όμως περιπτώσεις, όπου παρουσιάζεται ιδιοκτησιακή διαφορά μεταξύ Δημοσίου και Ιδιωτών, διαφωνία της Τοπικής Αυτοδιοίκησης κ.λ.π. και είναι φυσικό μέχρι να γίνουν οι απαιτούμενες διευθετήσεις να υπάρχει καθυστέρηση.

5. Το Υπουργείο Ανάπτυξης, σε συνεργασία με τα συναρμόδια Υπουργεία και φορείς, προσπαθεί να επισπεύσει τις παραπάνω διαδικασίες για την ταχύτερη εξυπηρέτηση των ενδιαφερομένων, χωρίς ωστόσο να δημιουργηθούν κίνδυνοι για το πολιτιστικό και φυσικό περιβάλλον.

Η Υπουργός

ΒΑΣΩ ΠΑΠΑΝΔΡΕΟΥ"

3. Στην με αριθμό 15/14.10.96 ερώτηση δόθηκε με το υπ' αριθμ. 3787/1.11.96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 15/14.10.96 των Βουλευτών κ.κ. Στρατή Κόρακα και Αποστόλη Τασούλα και απευθύνεται στον Υπουργό Μεταφορών και Επικοινωνιών, σας πληροφορούμε, όσον αφορά θέματα της αρμοδιότητάς μας τα παρακάτω:

Στην Κοινότητα Φισίνη ήταν εγκατεστημένο ένα Αστικό Κέντρο (Α/Κ) 100 παροχών παλαιάς τεχνολογίας το οποίο εξυπηρετούσε και τους συνδρομητές - κατοίκους της Αγ.Σοφίας.

Σύμφωνα με το σχεδιασμό του Β.Σ.Τ. (Βασικό Σχέδιο Τηλεφωνίας) η Φισίνη αποτελεί οικισμό της τερματικής περιοχής Καμινίων.

Προκειμένου λοιπόν να βελτιωθεί η παρεχόμενη τηλεπικοινωνιακή εξυπηρέτηση της περιοχής πρόσφατα στην Φισίνη εγκαταστάθηκε Συγκεντρωτής Γραμμών νέας τεχνολογίας 120 παροχών, ενώ πολύ σύντομα θα εγκατασταθεί και στην Αγ.Σοφία Συγκεντρωτής Γραμμών 96 παροχών ο οποίος θα στεγασθεί σε κτίριο που έχει ήδη εξευρεθεί.

Συμπληρωματικά θα θέλαμε να σας γνωρίσουμε ότι στο υπερκείμενο Αστικό Κέντρο Καμινίων έχει εγκατασταθεί φορητό Α/Κ 500 παροχών στο οποίο έχουν δεσμευθεί οι παροχές που αντιστοιχούν στον Συγκεντρωτή Γραμμών της Αγίας Σοφίας.

Ο Υπουργός

ΧΑΡ.ΚΑΣΤΑΝΙΔΗΣ"

4. Στην με αριθμό 18/14-10-96 ερώτηση δόθηκε με το υπ' αριθμ. 3773/25-10-96 έγγραφο από τον Υφυπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε Ερώτηση 18/14.10.96 των Βουλευτών κ.κ. Μήτσου Κωστόπουλου και Σταύρου Παναγιώτου, που απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

Η δράση των ΕΛ.ΤΑ. είναι σταθερά προσανατολισμένη στους σκοπούς και τους στόχους του Επιχειρησιακού Προγράμματος "ΤΑΧΥΔΡΟΜΕΙΑ" συνολικού προϋπολογισμού 35,4 δις δρχ., το οποίο έχει εγκριθεί από την Επιτροπή Ευρωπαϊκών Κοινοτήτων και βρίσκεται ήδη στο αρχικό στάδιο της υλοποίησής του.

'Ηδη έχει συσταθεί η Επιτροπή Παρακολούθησης και η Μικτή Συμβουλευτική Επιτροπή, έργο της οποίας είναι και η διαμόρφωση του νομικού πλαισίου λειτουργίας της Ταχυδρομικής αγοράς στη χώρα μας. 

Επίσης έχουν διενεργηθεί οι διαγωνισμοί για την πρόσληψη Συμβούλου Δαχείρισης και Συμβούλου Ανάπτυξης και Αναδιοργάνωσης, που βρίσκονται στο στάδιο της αξιολόγησης των προσφορών και της επιλογής υποψηφίων, αντίστοιχα.

Στο ανωτέρω Πρόγραμμα τα κύρια θέματα που περιλαμβάνονται είναι:

η βελτίωση της αξιοπιστίας του Οργανισμού

η καλύτερη αξιοποίηση του ανθρώπινου δυναμικού

ο εκσυγχρονισμός του νομικού και θεσμικού πλαισίου του

ο τεχνολογικός εκσυγχρονισμός του Οργανισμού και 

η βελτίωση του ποιοτικού και οικονομικού του αποτελέσματος

Ειδικότερα για τα έτη 1996, 1997 και 1998 θα επιδιωχθεί η επίτευξη των παρακάτω στόχων:

I. Ο εκσυχρονισμός

II. Η αναβάθμιση της ποιότητας των παρεχομένων υπηρεσιών

III. Η εισαγωγή νέων υπηρεσιών

IV. Η αναπροσαρμογή του κανονιστικού θεσμικού πλαισίου των ΕΛΤΑ

V. Η αναβάθμιση και ορθολογικοποίηση του Ταχυδρομικού Δικτύου (επαναξιολόγηση του Ταχυδρομικού Δικτύου με κριτήρια εθνικά, κοινοτικά, χωροταξικά και αναπτυξιακά)

IV. Ο οργανωτικός εκσυγχρονισμός των ΕΛΤΑ.

VII. Η ορθολογική χρήση του ανθρώπινου δυναμικού και η συσχέτισή του με θέματα απόδοσης και παραγωγικότητας.

Στην επίτευξη του παραπάνω στόχου θα συμβάλει και ο επαναπροσδιορισμός των κλάδων και η ανακατανομή του προσωπικού με κοινωνικά και αντικειμενικά κριτήρια.

'Ολοι οι παραπάνω στόχοι θα συμβάλλουν μεσοπρόθεσμα στην επίτευξη του κυριότερου στόχου των ΕΛΤΑ που είναι η χρηματοοικονομική τους εξυγίανση.

'Ετσι ο εκσυχρονισμός, η αναβάθμιση της ποιότητας (αξιοπιστία) και η εισαγωγή νέων υπηρεσιών θα επηρεάσουν σε θετική κατεύθυνση κύρια με την αύξηση των εσόδων (αύξηση του κύκλου εργασιών).

Επίσης η αναπροσαρμογή του κανονιστικού θεσμικού πλαισίου, ο οργανωτικός εκσυχρονισμός και η ορθολογική χρήση του ανθρώπινου δυναμικού θα συμβάλλουν κύρια στον περιορισμό των δαπανών.

Σημειώνουμε ότι το 1995 ήταν αφετηρία μιας προσπάθειας που ξεκίνησε η διοίκηση των ΕΛΤΑ, ώστε ο ρυθμός αύξησης των εσόδων (αύξηση δαπανών σε σχέση με το 1994 15,3%, αύξηση εσόδων 16,9%).

Ενδεικτικά παραθέτουμε πίνακα που παρουσιάζει τα συγκριτικα αποτελέσματα του Α' πενταμήνου των ετών 1995 και 1996.

'Ετη 
 'Εσοδα
 Δαπάνες
 
1995 
 19,5 
 26,4
 
1996 
 28,8
 29,2
 

Ποσά σε δις δρχ.

Η βελτιωμένη εικόνα που παρουσιάζεται στον παραπάνω πίνακα είναι αποτέλεσμα των επιχειρησιακών παρεμβάσεων που έχουν ήδη γίνει.

'Οσον αφορά τον επιχειρησιακό προσανατολισμό των ΕΛΤΑ θα γίνουν οι παρακάτω σημαντικές παρεμβάσεις για την ποιοτική και ποσοτική βελτίωση των παρεχομένων υπηρεσιών του Οργανισμού:

Θέσπιση και αυστηρή κριτηρίων ποιότητας παρεχομένων υπηρεσιών που θα ανταποκρίνονται στις απαιτήσεις των πελατών του Οργανισμού.

Αύξηση της κίνησης των παρεχομένων υπηρεσιών.

Προβλέπεται να αυξηθούν κατά 5,5% το έτος 1996, 7,1% το έτος 1997 και 8,9% το έτος 1998.

Αναπροσαρμογή και απλοποίηση του τιμολογίου των παρεχόμενων υπηρεσιών, ώστε με ευελιξία και με συνέπεια, όπως και με κάλυψη του κόστους, ν' ανταποκρίνεται στις σημερινές συνθήκες, στις ανάγκες της αγοράς και του πελάτη χρήσης των υπηρεσιών.

Ανάπτυξη και νέος σχεδιασμός των υπαρχουσώ υπηρεσιών ανάλογα με τις απαιτήσεις των πελατών.

Πιο συγκεκριμένα, σύναψη συμβάσεων με νέους πελάτες κυρίως τραπεζικούς Οργανισμούς με μικρό δίκτυο, γεγονός που τους δίνει τη δυνατότητα να έλθουν σε επαφή με ένα μεγάλο αριθμό δυνητικών πελατών τους, χρησιμοποιώντας υπηρεσίες ΠΟΡΤΑ-ΠΟΡΤΑ, EMS, διανομή εντύπων, διακίνηση επιτόπιας αλληλογραφίας και μεταφοράς δεμάτων.

Εισαγωγή νέων υπηρεσιών.

Επανεξέταση των συμβάσεων με τους Δημόσιους Οργανισμούς ΟΓΑ, ΙΚΑ, ΔΕΗ, ΟΤΕ για κάλυψη του κόστους εξυπηρέτησής των.

Επέκταση είσπραξης λογαριασμών ΟΤΕ σε μεγάλα αστικά κέντρα (Θεσσαλονίκη Πάτρα).

Διεύρυνση του συστήματος πληρωμών με νέους πελάτες, όπως Ασφαλιστικά Ταμεία, Ιδιωτικές Ασφαλιστικές Εταιρείες καθώς και μισθοδοσίας των Δημοσίων Υπαλλήλων;

'Ενταξη στο σύστημα εισπράξεων του ΦΠΑ και των Τελών Κυκλοφορίας.

Διακίνηση συναλλάγματος με Ταχυδρομικούς Επιταγές.

Διευκρίνηση της συνεργασίας με το Ταχυδρομικό Ταμιευτήριο.

Τέλος, σας πληροφορούμε ότι έχουν ήδη κινηθεί οι διαδικασίες εναρμόνησης του καταστατικού των ΕΛΤΑ με τα οριζόμενα στο Ν. 2414/96 για τον εκσυγχρονισμό των ΔΕΚΟ.

Από τα παραπάνω προκύπτει ότι η δράση των ΕΛΤΑ είναι σταθερά προσανατολισμένα σε μία καθαρά αναπτυξιακή πορεία και τα μέτρα που λαμβάνονται αποβλέπουν στη λειτουργία ενός υγιούς οικονομικά Οργανισμού για την εξυπηρέτηση του κοινωνικού συνόλου.

Ο Υφυπουργός

ΕΜΜΑΝΟΥΗΛ ΛΟΥΚΑΚΗΣ"

4. Στην με αριθμό 30/14-10-96 ερώτηση δόθηκε με το υπ' αριθμ. 1275/23-10-96 έγγραφο από τον Υπουργό Εθνικής Οικονομίας η ακόλουθη απάντηση:

"Απαντώντας στην ερώτηση 30/14-10-1996 που κατατέθηκε στη Βουλή των Ελλήνων από τους Βουλευτές κύριοι Σ. Κόρακα και Σ. Παναγιώτου σχετικά με την πολιτική στήριξης των Μικρομεσαίων Επιχειρήσεων, σας γνωρίζουμε τα εξής:

1. Για τη στήριξη και ενίσχυση των επιχειρήσεων και ιδιαίτερα των Μικρομεσαίων η Κυβέρνηση παρεμβαίνει αποτελεσματικά στα πλαίσια της Ενιαίας Ευρωπαϊκής Αγοράς, με ολοκληρωμένο πλαίσιο δέσμης μέτρων που στοχεύει στην στήριξη, ανάκαμψη και ανάπτυξη επιχειρήσεων και κλάδων της οικονομίας με βιωσιμότητα και προοπτική. 

Το πλαίσιο αυτό δέσμης μέτρων για τις ΜΜΕ είναι προϋπολογισμού 370 δισ. δρχ. για περίοδο 1994-1999, έχει ενταχθεί στο ΚΠΣ-ΙΙ, στην Κοινοτική πρωτοβουλία για τις ΜΜΕ και τις λοιπές κοινοτικές πρωτοβουλίες (PRISMA, INTEREG, STAR κ.λπ.).

2. Για την περαιτέρω ενίσχυση και ανάπτυξη των ΜΜΕ διατίθενται άλλα 360 δισ. δρχ. που αφορούν επιχορηγήσεις επενδύσεων, μέσα από το Εθνικό Σύστημα Κινήτρων (Αναπτυξιακός Νόμος 1892/90 όπως τροποποιήθηκε και συμπληρώθηκε από τους Νόμους 2234/94 και 2324/95).

Επίσης στα πλαίσια των αναπτυξιακών νόμων παρέχονται επί πλέον κίνητρα επιχορήγησης και επιδότησης επιτοκίου μέχρι 45% για επενδύσεις ύψους έως 5 δισ. δρχ. που πραγματοποιούνται από επιχειρήσεις σε περιοχές που παρουσιάζουν έντονα φαινόμενα αποβιομηχάνισης και υψηλής ανεργίας.

3. Επιπλέον στα πλαίσια της προσπάθειας που καταβάλλεται για την ενίσχυση των ΜΜΕ εκδόθηκε η αριθμ. 569/5.1.1996 Απόφαση της Επιτροπής Noμισματικών και Πιστωτικών Θεμάτων με την οποία αυξάνεται:

α. Το ανώτατο κατά επιχείρηση όριο συνολικής χρηματοδότησης από το Ειδικό Κεφάλαιο της απόφασης ΝΕ 197/78 από 160 εκατ. δρχ. σε 180 εκατ. δρχ.

Σελίδα 471 
β. Το ανώτατο όριο του μέσου κατά την τελευταία τριετία ετήσιου κύκλου εργασιών για το χαρακτηρισμό μιας μεταποιητικής επιχείρησης ως μικρομεσαίας από 700 εκατ. δρχ. σε 800 εκατ. δρχ.

Με τις παραπάνω ρυθμίσεις διευρύνεται ουσιαστικά ο αριθμός των επιχειρήσεων που ευεργετούνται και εξασφαλίζεται η πρόσβαση στην τραπεζική χρηματοδότηση και άλλων επιχειρήσεων και επαγγελματιών για την κάλυψη των αναγκών τους σε κεφάλαια κινήσεων και επενδύσεις.

Επίσης ειδικά για τις βιοτεχνικές επιχειρήσεις με Κοινή Απόφαση των Υπουργών Εθνικής Οικονομίας και Οικονομικών, έχει εγκριθεί επιδότηση 4 εκατοστιαίων μονάδων του επιτοκίου των βιοτεχνικών δανείων για κτιριακές εγκαταστάσεις και για καινουργή μηχανολογικό εξοπλισμό. Για διευκόλυνση των δανειοδοτουμένων με απόφαση του Υπουργού Οικονομικών έχει παρασχεθεί η εγγύηση του Ελληνικού Δημοσίου, προς όλες τις Εμπορικές Τράπεζες, για την μερική κάλυψη των δανείων τους.

Πέραν των ανωτέρω, έχει ήδη αρχίσει από τις εμπορικές Τράπεζες η εφαρμογή της αριθμ. ΚΥΑ 22225/459/4.12.95 με την οποία παρέχεται πρόσθετη επιδότηση επιτοκίου δανείων προς τις μικρές και μεσαίες μεταποιητικές επιχειρήσεις. Το μέτρο αυτό εντάσσεται στο ειδικό πρόγραμμα στήριξης των μικρομεσαίων επιχειρήσεων, που διαχειρίζεται ο ΕΟΜΜΕΧ και υπάγεται στο Επιχειρησιακό Πρόγραμμα Βιομηχανίας.

4. Επίσης ιδιαίτερη μνεία θα πρέπει να δοθεί στην ελάφρυνση του κόστους του τραπεζικού δανεισμού, ύστερα από την υλοποιούμενη παρέμβαση της πολιτείας που είχε σαν αποτέλεσμα:

α. Τη μείωση των έξω τραπεζικών επιτοκίων μέσω του επανακαθορισμού του τρόπου υπολογισμού τους, κατά 3 ποσοστιαίες μονάδες ήτοι: το ποσοστό του εκ δικαιοπραξίας τόκου καθορίστηκε σε 23% από 26%, το δε ποσοστό του νομίμου και εξ υπερημερίας τόκου σε 25% από 28%.

β. Τη μείωση του επιτοκίου υπερημερίας που εφαρμόζουν οι Τράπεζες στις δανειακές συμβάσεις από 1.8.96 και εφεξής από 4% σε 2,5%.

γ. Τη μείωση των δικαιοπρακτικά καθορισμένων επιτοκίων (δανείων που είχαν συναφθεί πριν το 1987, έτος απελευθέρωσης του επιτοκίου χορηγήσεων) σε 15% από 19% των άληκτων υπολοίπων δανείων.

5. Τέλος με τον Ν. 2367/95 (ΦΕΚ 261 Α) θεσπίζονται νέες διατάξεις ή τροποποιούνται παλαιές που αφορούν τις εταιρείες αμοιβαίων εγγυήσεων, τις εταιρείες παροχής επιχειρηματικού κεφαλαίου (venture capital), τις συμβάσεις χρηματοδοτικής μίσθωσης (Leasing) και τις συμβάσεις πρακτορείας επιχειρηματικών απαιτήσεων (fastoring).

6. Για τα λοιπά θέματα θα σας απαντήσουν τα καθ ύλην αρμόδιοι Υπουργεία που είναι και συναποδέκτες της Ευρώπης.

Ο Υπουργός

Γ. ΠΑΠΑΝΤΩΝΙΟΥ"

5. Στην με αριθμό 30/14-10-96 ερώτηση δόθηκε με το υπ' αριθμ. 3786/1-11-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε ερώτηση 30/14-10-1996 των Βουλευτών κ.κ. Στρ. Κόρακα και Στ. Παναγιώτου και απευθύνονται στον Υπουργό Μεταφορών και Επικοινωνιών, σας πληροφορούμε, για τις ΔΕΚΟ (Ο.Τ.Ε., Ε.Λ.Τ.Α.) που μας αφορούν, τα παρακάτω:

1. Σύμφωνα με τους νόμους 2246/94 και 2257/94 που διέπουν στην δομή και λειτουργία της τηλεπικοινωνιακής αγοράς γενικότερα και του ΟΤΕ ειδικότερα, δεν προβλέπεται η ισχύς ειδικού τιμολογιακού καθεστώτος για μερίδα επιχειρήσεων ή συνδρομητών.

Η μοναδική περίπτωση καθιέρωσης ειδικού τιμολογίου αφορά την κοινωνική ομάδα των τυφλών συνδρομητών του ΟΤΕ.

2. Τα Ταχυδρομικά τιμολόγια που εφαρμόζουν τα Ελληνικά Ταχυδρομεία (ΕΛΤΑ) είναι κοινωνικού χαρακτήρα και υποτιμολογημένα έναντι του κόστους διαχείρισης των αντικειμένων. Πέραν τούτου τα ΕΛΤΑ έχουν θεσπίσει διάφορες τιμολογιακές κατηγορίες και επιπλέον ειδικές εκπτώσεις για την επιτόπια αλληλογραφία και τις μαζικές αποστολές ταχ. αντικειμένων.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

6. Στην με αριθμό 32/14-10-96 ερώτηση δόθηκε με το υπ' αριθμ. 3789/1-11-96 έγγραφο από τον Υπουργό Μεταφορών η ακόλουθη απάντηση:

"Απαντώντας στο σχετικό έγγραφό σας, που αναφέρεται σε Ερώτηση 32/14-10-96 των Βουλευτών κ.κ. Στρ. Κόρακα και Σταύρου Παναγιώτου και απευθύνεται στον Υπουργό Μεταφορών και Επικοινωνιών, σας πληροφορούμε τα παρακάτω:

1. Η τηλεφωνοδότηση των κατοίκων του Παλαιοχωρίου γίνεται από Αστικό Τηλεφωνικό Κέντρο 200 παροχών. Τελευταία, στις 7/10 διεπιστώθηκαν προβλήματα στην επικοινωνία των κατοίκων, για τα οποία οι τοπικές Τεχνικές Υπηρεσίες έστειλαν αμέσως συνεργείο αποκατάστασης βλαβών, τόσο για το τηλεφωνικό κέντρο όσο και για το δίκτυο. Από τις 10/10 που αποκαταστάθηκαν τα προβλήματα δεν παρατηρήθηκαν άλλα. 

Ο Οργανισμός Τηλεπικοινωνιών της Ελλάδος (ΟΤΕ), βρίσκεται στο στάδιο μελέτης για την αντικατάσταση της ζεύξης με σύγχρονη τεχνολογία, προκειμένου να επέλθει καλύτερη ποιότητα επικοινωνίας των κατοίκων.

2. Η Νομαρχιακή Αυτοδιοίκηση Λέσβου μας διαβεβαίωσε, όσον αφορά την αρμοδιότητά μας, τα παρακάτω:

Μετά τη διαπίστωση ανεκτέλεστων δρομολογίων του ΚΤΕΛ προς τα χωριά της Περιοχής Πλωμαρίου, συστήθηκε επιτροπή από υπαλλήλους των Δ/νσεων Τεχνικών Υπηρεσιών και Μεταφορών της Ν.Α. Λέσβου, προκειμένου να διαπιστωθούν οι λόγοι της διακοπής των δρομολογίων. Το συμπέρασμα - πόρισμα από τους ελέγχους που έγιναν, είναι ότι το υπάρχον 32/θέσιο λεωφορείο του ΚΤΕΛ δεν μπορεί να εκτελέσει δρομολόγιο στα χωριά της περιοχής Πλωμαρίου (πλην Μεγαλοχωρίου), λόγω της στενότητας και της εν γένει κατάστασης του δρόμου από Σελάδι μέχρι Νεοχώρι, ενώ προτείνεται παράλληλα και η κίνηση διαδικασίας για την δρομολόγηση μικρού λεωφορείου (mini bus).

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

7. Στην με αριθμό 51/14-10-96 ερώτηση δόθηκε με το υπ' αριθμ. 326/31-10-96 έγγραφο από τον Υπουργό Εμπορικής Ναυτιλίας η ακόλουθη απάντηση:

"Σε απάντηση στην 51/14-10-96 ερώτηση του Βουλευτή κ. Βαρίνου Αθ. σας γνωρίζουμε ότι:

1.- Το ΥΕΝ συνεχίζοντας την πολιτική της κάλυψης του οργανικού ελλείμματος του ΝΑΤ από τον Κρατικό Προϋπολογισμό επέτυχε ώστε από το έτος 1993 το έλλειμμα να καλύπτεται σχεδόν στο σύνολό του και ως εκ τούτου το ΝΑΤ να μην αναγκάζεται, όπως τα προηγούμενα χρόνια, να καταφεύγει σε δανεισμό από Τράπεζες με τις επακόλουθες δυσμενείς οικονομικές επιπτώσεις για το Ταμείο.

2.- Για την διαγραφή των ληξιπρόθεσμων υποχρεώσεων του ΝΑΤ προς το Δημόσιο, που αφορούν στα έτη 1992 και 1993, το ΥΕΝ καταβάλλει κάθε δυνατή προσπάθεια προς την κατεύθυνση αυτή και ήδη σε πρώτη φάση υπάρχει σε εξέλιξη αλληλογραφία με το ΥΠΕΘΟ για την άρση κατάσχεσης των ακινήτων του ΝΑΤ από το Ελληνικό Δημόσιο.

3.- Τέλος σας γνωρίζουμε ότι, για την οικονομική εξυγίανση του ΝΑΤ έχει συγκροτηθεί στο ΥΕΝ Ειδική Επιστημονική Ομάδα η οποία πρόκειται εντός του Νοεμβρίου να υποβάλλει σχετικές προτάσεις για τα μέτρα άμεσης και μεσοπρόθεσμης απόδοσης που απαιτούνται να θεσμοθετηθούν για την αντιμετώπιση της ελλειμματικότητας του Ταμείου.

Ο Υπουργός

ΣΤΑΥΡΟΣ ΑΡ. ΣΟΥΜΑΚΗΣ"

8. Στην με αριθμό 61/15-10-96 ερώτηση δόθηκε με το υπ' αριθμ. 1058/31-10-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση υπ' αριθμ. 61/15-10-96 του Βουλευτού κ. Πέτρου Τατούλη, σχετικά με τις πιστώσεις για τις δαπάνες μεταφοράς των μαθητών του Νομού Αρκαδίας σας γνωρίζουμε τα ακόλουθα:

1. Η μεταφορά των μαθητών Π/θμιας και Δ/θμιας Εκπ/σης που κατοικούν μακρυά από την έδρα του σχολείου τους πραγματοποιείται σύμφωνα με την αριθμ. ΙΒ/6722/29-8-96 (ΦΕΚ 794/96 τ.Β') Κοινή απόφαση των Υπουργών Εθνικής Παιδείας και Θρησκευμάτων, Οικονομικών και Εσωτερικών - Δημόσιας Διοίκησης και Αποκέντρωσης.

Η διαφοροποίηση της παραπάνω απόφασης σε σχέση με την προϊσχύουσα απόφαση συνίσταται στο ότι τέθηκαν, αφενόν μεν χιλιομετρικοί περιορισμοί, αφετέρου δε περιορισμοί στη συνολική ετήσια δαπάνη μεταφοράς ανά μαθητή και διαδρομή.

2. Το ΥΠΕΠΘ σε συνεργασία με το Υπουργείο Οικονομικών εκπόνησε τη μελέτη κόστους μαθητικών γραμμών το έτος 1995 αφενόν για λόγους περιστολής της δαπάνης μεταφοράς των μαθητών, αφετέρου για ενιαία αντιμετώπιση του θέματος σε όλη τη χώρα.

3. Με βάση τα στοιχεία της μελέτης το ΥΠΕΠΘ αποφάσισε τη χρηματοδότηση της μεταφοράς των μαθητών με το ποσό των 12 δισ. δρχ.

Με βάση τα παραπάνω στη Νομαρχιακή Αυτοδιοίκηση Αρκαδίας χορηγήθηκαν οι ακόλουθες πιστώσεις:

α) Δρχ. 160.578.000 για τις δαπάνες μεταφοράς μαθητών Π/θμιας και Δ/θμιας Εκπ/σης για το Α' εξάμηνο του 1996.

β) Δρχ. 51.000.000 για τις δαπάνες μεταφοράς των μαθητών για το δίμηνο Σεπτεμβρίου-Οκτωβρίου 1996.

Ακόμα θα χορηγηθούν στη Ν.Α. Αρκαδίας πιστώσεις δρχ. 51.000.000 για τη μεταφορά των μαθητών για το δίμηνο Νοεμβρίου -Δεκεμβρίου 1996, μόλις χορηγηθούν από το Υπουργείο Οικονομικών οι πιστώσεις που ζητήσαμε για το σκοπό αυτό με το αριθμ. ΙΒ/8874/7-10-96 έγγραφό μας.

Με το σύνολο των παραπάνω πιστώσεων εκ. δρχ. 263.000.000 καλύπτεται το κόστος της μεταφοράς των μαθητών του Νομού Αρκαδίας για το έτος 1996, σύμφωνα με τη μελέτη η οποία είχε γνωστοποιηθεί στο Νομό Αρκαδίας.

Για την κάλυψη της δαπάνης οικ. έτους 1997 έχει γίνει σχετική πρόβλεψη στο σχέδιο προϋπολογισμού του έτους αυτού.

Ο Υφυπουργός

Ι. ΑΝΘΟΠΟΥΛΟΣ"

9. Στην με αριθμό 64/15-10-96 ερώτηση δόθηκε με το υπ' αριθμ. 1991/29-10-96 έγγραφο από τον Υφυπουργό Εργασίας η ακόλουθη απάντηση:

"Απαντώντας στην ερώτηση 64/15-10-1996 που κατέθεσε στη Βουλή ο Βουλευτής κ. Σπήλιος Σπηλιωτόπουλος, σχετικά με το αντικείμενο που διατυπώνεται στο θέμα, σας γνωρίζουμε τα ακόλουθα:

Με την Φ.14/1548/17-9-1996 (Β, 887) Υπουργική Απόφαση, εγκρίθηκε η χορήγηση έκτακτης οικονομικής ενίσχυσης στους σεισμόπληκτους συνταξιούχους των ασφαλιστικών οργανισμών κύριας ασφάλισης ποσού 100.000 δρχ., (ΚΑ, ΤΑΕ κ.λπ.) και 50.000 δρχ. για τους συνταξιούχους του ΟΓΑ που διαμένουν μόνιμα στις περιοχές των ν. Αχαϊας και Φωκίδος, όπως αυτές καθορίζονται στην 75/11-4-1996 (Α, 65) Πράξη Υπουργική Συμβουλίου και επλήγησαν από τους σεισμούς. Οι ασφαλιστικοί οργανισμοί, βρίσκονται στο στάδιο υλοποίησης της απόφασης αυτής.

Επίσης με την Φ.14/1825/9-10-1996 Υπουργική Απόφαση, η οποία βρίσκεται στο Εθνικό Τυπογραφείο για δημοσίευση, εγκρίθηκε η χορήγηση έκτακτης - ισόποσης οικονομικής ενίσχυσης τους συνταξιούχους που επλήγησαν από τους σεισμούς και διαμένουν μόνιμα στις περιοχές των ν. Φλώρινας, Ημαθίας, Λάρισας, Τρικάλων, Καστοριάς και Βοιωτίας, όπως αυτές καθορίζονται στην 75/96 Πράξη Υπουργικού Συμβουλίου. Μόλις δημοσιευθεί η απόφαση στην Εφημερίδα της Κυβέρνησης, οι ασφαλιστικοί οργανισμοί θα προβούν στην υλοποίησή της.

Ο Υφυπουργός

ΝΙΚ. ΦΑΡΜΑΚΗΣ"

10. Στην με αριθμό 65/15-10-96 ερώτηση δόθηκε με το υπ' αριθμ. 1061/31-10-96 έγγραφο από τον Υφυπουργός Παιδείας η ακόλουθη απάντηση:

"Απαντώντας στην ερώτηση με αριθμό 65/15-10-96 που κατέθεσε ο Βουλευτής κ. Σπήλιος Σπηλιωτόπουλος σχετικά με την αδιόριστη νηπιαγωγό κα Παπαγεωργίου Κωνσταντίνα του Αντωνίου (και όχι του Δημητρίου όπως αναφέρεται στην ερώτηση), σας γνωρίζουμε τα ακόλουθα:

Σύμφωνα με τη διάταξη του άρθρου 2 παράγρ. 6 του ν. 2233/94 κατά το διορισμό δασκάλων, που διενεργείται κάθε φορά κατά τις οικείες διατάξεις, ένα ποσοστό των θέσεων καλύπτεται από τους εγγεγραμμένους στον οικείο πίνακα διοριστέων, πτυχιούχων παιδαγωγικών τμημάτων των Α.Ε.Ι. (περίπτωση Α') και το υπόλοιπο ποσοστό από τους εγγεγραμμένους στον ίδιο πίνακα διοριστέων, πτυχιούχων παιδαγωγικών ακαδημιών, κατά περίπτωση (περίπτωση Β'). Για τον προσδιορισμό του ποσοστού για καθεμιά από τις περιπτώσεις αυτές, διαιρείται ο αριθμός όσων ανήκουν στην περίπτωση Α' και είναι εγγεγραμμένοι στους πίνακες διοριστέων των ετών 1988 μέχρι 1992, καθώς και ο αριθμός όσων ανήκουν στην περίπτωση Β' και είναι εγγεγραμμένοι στους πίνακες διοριστέων των ετών 1986 μέχρι και 1990, για του ολικού αριθμού των εγγεγραμμένων στους οικείους πίνακες διοριστέων των παραπάνω χρονικών περιόδων. Το κλάσμα στρογγυλοποιείται στην πλησιέστερη μονάδα. Οι διατάξεις της παραγράφου αυτής εφαρμόζονται ανάλογα και για τον διορισμό νηπιαγωγών μετά την εξάντληση του πίνακα διοριστέων εξ αποφοίτων σχολών νηπιαγωγών του έτους 1985.

Οι διοριζόμενοι νηπιαγωγοί κατά τα έτη 1994 και 1995 ήταν όλοι πτυχιούχοι σχολών νηπιαγωγών του έτους 1985.

Το έτος 1996 διορίστηκαν 221 νηπιαγωγοί, από τους οποίους οι 196 ήταν πτυχιούχοι σχολών νηπιαγωγών έτους 1985. Πρέπει να σημειώσουμε ότι οι αδιόριστοι πτυχιούχοι σχολών νηπιαγωγών του έτους 1985 ήταν 320.

Η κάλυψη των υπολοίπων 25 θέσεων για τις οποίες δεν εξέφρασαν βούληση διορισμού οι λοιποί 124 νηπιαγωγοί πτυχιούχοι σχολών νηπιαγωγών του έτους 1985, έγινε με βάση το ποσοστό που προβλέπεται από τις ανωτέρω διατάξεις και τα οποίο δεν είναι το αναφερόμενο στην ερώτηση αλλά είναι 38% για τους πτυχιούχους Α.Ε.Ι. (περίπτωση Α') και 62% για τους πτυχιούχους σχολών νηπιαγωγών (περίπτωση Β'). Δηλαδή 25Χ38%=9,50-9 Παιδαγωγικών τμημάτων του έτους 1988 και 25Χ62%=15,50-19 Σχολών νηπιαγωγών του έτους 1986.

Μετά τους τελευταίους διορισμούς ετοιμάζεται η εκτύπωση νέας επετηρίδας από την οποία θα έχουν αφαιρεθεί όσοι έχουν διορισθεί.

Τέλος πρέπει να σημειώσουμε ότι στην επετηρίδα μπορεί να μεταβληθεί ο αριθμός, όχι σημαντικά, λόγω προσκομίσεως συμπληρωματικών δικαιολογητικών από υποψηφίους για διορισμό, όπως μεταπτυχιακό τίτλο σπουδών, πιστοποιητικό πολυτεκνίας κ.λπ. με τα οποία οι υποψήφιοι αυτοί προτάσσονται στην επετηρίδα του έτους, σύμφωνα με τη διάταξη της παρ. 3 του άρθρου 15 του ν. 1566/85.

Ο Υφυπουργός

Ι. ΑΝΘΟΠΟΥΛΟΣ"

11. Στην με αριθμό 71/15-10-96 ερώτηση δόθηκε με το υπ' αριθμ. 1062/31-10-96 έγγραφο από τον Παιδείας η ακόλουθη απάντηση:

"Απαντώντας στην ερώτηση με αριθμό 71/15.10.96 που κατέθεσε ο Βουλευτής κ. Δ. Κωστόπουλος, σχετικά με την κατασκευή του κτιρίου για στέγαση του ΤΕΛ 'Αστρους σας γνωρίζουμε τα ακόλουθα:
 
Εκπονείται από τους μηχανικούς της Δ/νσης Τεχνικών Υπηρεσιών της Νομαρχιακής Αυτοδιοίκησης Αρκαδίας τροποποίηση της μελέτης του ΤΕΛ που έχει εφαρμοσθεί στο ΤΕΛ Ταύρου Αττικής και έχει δοθεί από τον ΟΣΚ για εφαρμογή στο ΤΕΛ 'Αστρους αφ' ενός λόγω του νέου Αντισεισμικού Κανονισμού και αφ' ετέρου λόγω προσαρμογής στο μαθητικό δυναμικό του 'Αστρους.

Η μελέτη προβλέπεται να παραδοθεί εντός του 1996 και στη συνέχεια να δημοπρατηθεί το έργο.

Επισημαίνουμε ότι η ανωτέρω μελέτη απεστάλη από τον ΟΣΚ στη Δ.Υ. Νομαρχιακής Αυτοδιοίκησης Αρκαδίας πριν ένα χρόνο (Σεπτέμβριο 1995).

Ο Υφυπουργός

Ι. ΑΝΘΟΠΟΥΛΟΣ

12. Στην με αριθμό 72/15-10-96 ερώτηση δόθηκε με το υπ' αριθμ. 1063/31-10-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση υπ' αριθμ. 72/15-10-96 του Βουλευτού κ. Δημ. Κωστόπουλου, σας γνωρίζουμε τα ακόλουθα:

1. Η μεταφορά των μαθητών Π/θμιας και Δ/μιας Εκπ/σης που κατοικούν μακρυά από την έδρα του σχολείου που πραγματοποιείται σύμφωνα με την αριθμ. ΙΒ/6722/29-8-96 (ΦΕΚ 794/96 τ.Β') Κοινή απόφαση των Υπουργών Εθνικής Παιδείας και Θρησκευμάτων, Οικονομικών και Εσωτερικών - Δημόσιας Διοίκησης και Αποκέντρωσης.

Η διαφοροποίηση της παραπάνω απόφασης σε σχέση με την προϊσχύουσα απόφαση συνιστάται στο ότι τέθηκαν, αφενός μεν χιλιομετρικοί περιορισμοί, αφετέρου δε περιορισμοί στη συνολική ετήσια δαπάνη μεταφοράς ανά μαθητή και διαδρομή.

2. Το ΥΠΕΠΘ σε συνεργασία με το Υπουργείο Οικονομικών εκπόνησε τη μελέτη κόστους μαθητικών γραμμών το έτος 1995 αφενός για λόγους περιστολής της δαπάνης μεταφοράς των μαθητών, αφετέρου για ενιάια αντιμετώπιση του θέματος σε όλη τη χώρα.

3. Με βάση τα στοιχεία της μελέτης, το ΥΠΕΠΘ αποφάσισε τη χρηματοδότηση της μεταφοράς τνω μαθητών με το ποσό των 12 δισ δρχ.

Με βάση τα παραπάνω στη Νομαρχιακή Αυτοδιοίκηση Αρκαδίας χορηγήθηκαν οι ακόλουθες πιστώσεις:

α) Δρχ. 160.578.000 για τις δαπάνες μεταφοράς μαθητών Π/θμιας και Δ/θμιας Εκπ/σης για το Α' εξάμηνο του 1996.

β) Δρχ. 51.000.000 για τις δαπάνες μεταφοράς των μαθητών για το δίμηνο Σεπτεμβρίου Οκτωβρίου 1996.

Ακόμα θα χορηγηθούν στη Ν.Α. Αρκαδίας πιστώσεις δρχ. 51.000.000 για τη μεταφορά των μαθητών για το δίμηνο Νοεμβρίου - Δεκεμβρίου 1996, μόλις χορηγηθούν από το Υπουργείο Οικονομικών οι πιστώσεις που ζητήσαμε για το σκοπό αυτό με το αριθμ. ΙΒ/8874/7-10-96 έγγραφό μας.

Με το σύνολο των παραπάνω πιστώσεων εκ δρχ. 263.000.000 καλύπτεται το κόστος της μεταφοράς των μαθητών του Νομού Αρκαδίας για το έτος 1996, σύμφωνα με τη μελέτη η οποία είχε γνωστοποιηθεί στο Νομό Αρκαδίας.

Για την κάλυψη της δαπάνης οικ. έτους 1997 έχει γίνει σχετική πρόβλεψη στο σχέδιο προυπολογισμού του έτους αυτού.

Ο Υφυπουργός

Ι. ΑΝΘΟΠΟΥΛΟΣ"

13. Στην με αριθμό 77/15-10-96 ερώτηση δόθηκε με το υπ' αριθμ. 1066/31-10-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 77/15-10-1996, σχετικά με τη λειτουργία των σχολικών κυλικείων που κατέθεσε ο Βουλευτής κ. Ν. Νικολόπουλος σας γνωρίζουμε τα ακόλουθα:

Η λειτουργία των κυλικείων στα σχολεία Α/θμιας και Δ/θμιας Εκπαίδευσης διέπεται από την αριθμ. Δ4/355/2-6-1994 (ΦΕΚ 506/τευχ. Β'/30-6-1994) κοινή απόφαση των Υπουργών Εσωτερικών και Εθνικής Παιδείας και θρησκευμάτων.

Την ευθύνη λειτουργίας των κυλικείων έχει η Σχολική Επιτροπή που αίναι αυτοτελές Δημοτικό ή Κοινοτικό Νομικό Πρόσωπο και στην οποία συμμετέχουν υποχρεωτικά από το σχολείο ο Διευθυντής, ένας εκπρόσωπος του συλλόγου γονέων και κηδεμόνων και ένας εκπρόσωπος των μαθητών (για σχολεία Β/θμιας Εκπαίδευσης).

Τα είδη που πληρούν τους κανόνες υγιεινής και επιτρέπεται για λόγους προστασίας της υγείας των μαθητών να διατίθενται από τα σχολικά κυλικεία, ορίζονται στην Α2/8/014/2087/9-5-1989 (ΦΕΚ 362/Τ.Β'/16-5-1989) κοινή απόφαση των Υπουργών Υγείας, Πρόνοιας και Κοινωνικών ασφαλίσεων και Εθνικής Παιδείας και θρησκευμάτων όπως αυτή έχει τροποποιηθεί με την αριθ. Υ38/7810/18-3-1994 ΦΕΚ 216/Τ.β'/1-4-1994), όμοια απόφαση.

Η διάθεση άλλων προϊόντων μή προβλεπόμενων από την προαναφερθείσα απόφαση απαγορεύεται αυστηρά.

Η Σχολική Επιτροπή για κάθε κυλικείο επιτροπή ελέγχου λειτουργίας του κυλικείου έργο της οποίας είναι ο έλεγχος της ομαλής λειτουργίας του κυλικείου και η διάθεση από αυτό των προβλεπομένων ειδών που ορίζονται στην προαναφερόμενη κοινή υπουργική απόφαση (παρ. 22 της αριθμ. Δ4/355/2-6-1994 ΚΥΑ).

Σημειώνουμε ότι το Υπουργείο Παιδείας με εγκυκλίους του προς τις Διευθύνσεις και τα Γραφεία Α/θμιας και Β/θμιας Εκπαίδευσης της Χώρας υπενθυμίζει την υποχρέωσή τους για την εφαρμογή των ανωτέρω ρυθμίσεων για τα σχολικά κυλικεία, που στοχεύουν στην προστασία της υγείας των μαθητών.

Τέλος σας γνωρίζουμε ότι, κατά το τρέχον σχολικό έτος (1996-1997) το ΥΠΕΠΘ έθεσε σε εφαρμογή το εκπαιδευτικό πιλοτικό πρόγραμμα "Αγωγή του Καταναλωτή" σε 130 Δημοτικά Σχολεία και Γυμνάσια της Χώρας.

Το παραπάνω πρόγραμμα έχει τους ακόλουθους στόχους:

α) Να ευαισθητοποιήσει τους μαθητές σε ζητήματα κατανάλωσης (ατομικές, κοινωνικές, περιβαλλοντικές, οικονομικές επιπτώσεις).

β) Να τους ενθαρρύνει και να τους διευκολύνει στην απόκτηση των απαραίτητων γνώσεων και πληροφοριών, ώστε να αναπτύξουν κριτική και υπεύθυνη στάση απέναντι στα καθιερωμένα και επιβαλλόμενα καταναλωτικά πρότυπα.

γ) Να τους βοηθήσει όχι μόνο στη συνειδητοποίηση αλλά και στην άσκηση των δικαιωμάτων τους ως καταναλωτών.-

Ο Υφυπουργός

ΙΩΑΝΝΗΣ ΑΝΘΟΠΟΥΛΟΣ"

14. Στην με αριθμό 78/15-10-96 ερώτηση δόθηκε με το υπ' αριθμ. 441/23-10-96 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 78/15.10.1996 σας γνωστοποιούμε ότι:

Η μείωση της σπατάλης στο Δημόσιο τομέα, η δικαιότερη κατανομή του εισοδήματος των εργαζομένων και η προώθηση των δημοσίων έργων μέσω του Προγράμματος Δημοσίων Επενδύσεων, αποτελούν τις βασικές αρχές του υπό κατάρτιση προϋπολογισμού του 1997.

Ο Υπουργός

Γ. ΠΑΠΑΝΤΩΝΙΟΥ"

15. Στην με αριθμό 79/15-10-96 ερώτηση δόθηκε με το υπ' αριθμ. 1067/31-10-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση υπ' αριθμ. 79.10.96 του Βουλευτή κ. Κυριάκου Σπυριούνη σας γνωρίζουμε τα ακόλουθα:

Κατά το σχολ. έτος 1996-97 δεν αποσπάστηκε εκπαιδευτικός από το Γυμνάσιο και Λύκειο Κυθήρων.

Η Δ/νση Δ/θμιας Εκπ/σης Πειραιά, έχοντας γνώση των αναγκών των σχολικών αυτών μονάδων σε διδακτικό προσωπικό, φρόντισε μέσω του ΠΥΣΔΕ, με πρόταση του 4ου γραφείου Δ.Ε. Πειραιά, στο οποίο ανήκουν τα Κύθηρα, να προσληφθούν κατά προτεραιότητα προσωρινοί αναπληρωτές εκπ/κοί ώστε να λειτουργήσουν ομαλά τα σχολεία αυτά.

Ο μόνος καθηγητής που ελλείπει είναι ο Γυμναστής και αυτό γιατί οι μέχρι τώρα προσληφθέντες καθηγητές Φυσικής Αγωγής προτίμησαν, όπως έχουν από το νόμο δικαίωμα άλλα νησιά. Ωστόσο στις 21-10-1996 προσκλήθηκαν τηλεγραφικά, με πρωτοβουλία του Προϊσταμένου της Δ/νσης, και άλλοι Γυμναστές για να καλύψουν κενά σε σχολεία των νησιών. Πιστεύουμε ότι θα καλυφθεί και αυτό το μοναδικό κενό που υπάρχει σε διδακτικό προσωπικό στα σχολεία Δ/θμιας Εκπ/σης των Κυθήρων.

Στα Δημοτικά σχολεία και Νηπιαγωγεία της νήσου Κυθήρων δεν υπάρχουν κενά δασκάλων ή νηπιαγωγών.

Στο νησί λειτουργούν δύο Νηπ/γεία και έξι Δημοτικά σχολεία, τρία 3/θέσια και τρία 2/θέσια, μετά τη συγχώνευση των πολλών και διάσπαρτων 1/θεσίων Δημοτικών σχολείων.

Για τους 172 μαθητές του νησιού έχουν διατεθεί μισθωμένα οχήματα, για τη μεταφορά τους στα σχολεία.

Στο νησί υπηρετούν 2 νηπιαγωγοί και 14 δάσκαλοι, δηλαδή αναλογούν 12 μαθητές ανά δάσκαλο.

Επίσης υπηρετεί και ένας γυμναστής, για τη διδασκαλία του μαθήματος Φυσικής Αγωγής.

Το μοναδικό θέμα που υπάρχει στην Πρωτοβάθμια Εκπ/ση είναι η αδυναμία πρόσληψης ενός καθηγητή Αγγλικών.

Η αδυναμία αυτή δεν οφείλεται στην έλλειψη σχετικής πίστωσης, αλλά οφείλεται στην άρνηση των υποψηφίων για πρόσληψη αναπληρωτών να δεχθούν να προσληφθούν για την κάλυψη της συγκεκριμένης θέσης.

Ο Υφυπουργός

Ι. ΑΝΘΟΠΟΥΛΟΣ"

16. Στην με αριθμό 102/17.10.96 ερώτηση δόθηκε με το υπ' αριθμ. 3791/1-11-96 έγγραφο από τον Υπουργό Μεταφορών η ακόλουθη απάντηση:

"Απαντώντας στα σχετικά έγγραφά σας, που αναφέρονται σε ερώτηση 102/17.10.96 και αναφορά του Βουλευτή κ. Λευτέρη Παπαγεωργόπουλου, για το ίδιο θέμα, και απευθύνονται στον Υπουργό Μεταφορών και Επικοινωνιών, σας πληροφορούμε τα παρακάτω:

α) Η επιλογή των θέσεων εγκατάστασης καρτοτηλεφώνων γίνεται με κοινωνικά και τεχνικοοικονομικά κριτήρια.

β) Ο Οργανισμός Τηλεπικοινωνιών της Ελλάδος (Ο.Τ.Ε.) στα πλαίσια της κοινωνικής του πολιτικής, εξετάζει και προχωρεί στην εγκατάσταση καρτοτηλεφώνων σε χωριά ή οικισμούς, σύμφωνα με τις υπάρχουσες δυνατότητες.

γ) Στη συγκεκριμένη περίπτωση της Κοινότητας Πλατανιστού Ευβοίας το αίτημά της θα εξετασθεί σε επόμενη φάση εγκατάστασης καρτοτηλεφώνων.

Ο Υπουργός

ΧΑΡΑΛΑΜΠΟΣ ΚΑΣΤΑΝΙΔΗΣ"

17. Στην με αριθμό 123/18.10.96 ερώτηση δόθηκε με το υπ' αριθμ. 988/29-10-96 έγγραφο από τον Υφυπουργό Οικονομικών η ακόλουθη απάντηση:

"Απαντώντας στην αριθμ. 123/18-10-96 ερώτηση του Βουλευτή κ. Μανώλη Κ. Κεφαλογιάννη, σχετικά με την έκδοση ομολόγων του Ελληνικού Δημοσίου επταετούς διάρκειας, στις 30-9-1996 και την καταβολή σχετικών προμηθειών, σας γνωρίζουμε τα ακόλουθα:

1. Στις 30-9-96 έληγε ένα πολύ μεγάλο δάνειο, ύψους 825 δισ. δρχ., πενταετούς διάρκειας, που είχε συναφθεί στις 30-9-91.

2. Το Υπουργείο, έχοντας σαν πρώτη προτεραιότητα την εξασφάλιση των απαιτούμενων πιστώσεων για την πληρωμή του δανείου και των σχετικών τόκων (συνολικά 943 δισ. δρχ.), προχώρησε σε συμφωνία με τις πέντε Τράπεζες που είχαν στην κατοχή τους τίτλους αξίας τουλάχιστον άνω των 50 δισ. δρχ. και οι οποίες συνολικά κάλυπταν τα 782 από τα 825 δισ. δρχ. του δανείου, για την αναχρηματοδότησή του καταβάλλοντας επί πλέον προμήθεια αναδοχής (underwriting) 1,15%.

3. Τα ανωτέρω ομόλογα διατέθηκαν απευθείας και όχι με δημοπρασία γιατί κρίθηκε ότι η δημοπράτηση ποσού άνω των 800 δισ. δρχ. θα οδηγούσε σε σοβαρή άνοδο του επιτοκίου βάσης (12,70%) με δυσμενείς συνέπειες στη συνολική δαπάνη καταβολής τόκων εντόκων και ομολόγων, δεδομένου μάλιστα ότι στην τελευταία δημοπρασία στις 12-8-96 για ποσό μόνο 250 δισ. δρχ. όλες οι προσφορές ήταν υπό το άρτιο με αποτέλεσμα το επιτόκιο βάσης από 12,80% να αυξηθεί μεσοσταθμικά σε 12,955%.

4. Το Υπουργείο Οικονομικών στα πλαίσια των εξουσιοδοτήσεων που του παρέχονται με τις διατάξεις του ν. 2187/94 και του τρίτου άρθρου του Ν. 2275/94 χρησιμοποιεί, με πλήρη διαφάνεια, όλες τις τεχνικές διαχείρισης που του επιτρέπουν την ομαλή εξυπηρέτηση του Δημοσίου Χρέους με το χαμηλότερο δυνατό κόστος, προς όφελος της Ελληνικής Οικονομίας.

Ο Υφυπουργός

ΝΙΚΟΛΑΟΣ ΧΡΙΣΤΟΔΟΥΛΑΚΗΣ"

18. Στην με αριθμό 152/21-10-96 ερώτηση δόθηκε με το υπ' αριθμ. 1083/31-10-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 152/21-10-96 που κατέθεσαν οι Βουλευτές κ.κ. Μαρία Δαμανάκη και Πέτρος Κουναλάκης, σας γνωρίζουμε ότι όπως μας πληροφόρησε η Νομαρχιακή Αυτοδιοίκηση Λέσβου στις 23-10 τ.ε. υπογράφηκε από το Νομάρχη Λέσβου Απόφαση με την οποία παραχωρούνται, για τις πρωινές ώρες στο Πολυκλαδικό Λύκειο Μυτιλήνης και οι υπόλοιπες αίθουσες του ΠΕΚ, πέραν αυτών που είχαν διατεθεί με προγενέστερη απόφαση. Μετά την εξέλιξη αυτή, τακτοποιείται, κατά τον καλύτερο δυνατό τρόπο το όλο θέμα που δημιουργήθηκε αφού εξασφαλίζεται πλέον η απρόσκοπτη λειτουργία του Πολυκλαδικού Λυκείου Μυτιλήνης.

Ο Υφυπουργός

Ι. ΑΝΘΟΠΟΥΛΟΣ"

19. Στην με αριθμό 154/21-10-96 ερώτηση δόθηκε με το υπ' αριθμ. 456/25-10-96 έγγραφο από τον Υπουργό Εθνικής Οικονομίας η ακόλουθη απάντηση:

"Σε απάντηση της ερώτησης 154/21.10.1996, σας γνωρίζουμε ότι:

1. Η αύξηση των φορολογικών εσόδων θα στηριχθεί σε δύο άξονες. Ο πρώτος είναι η κατάργηση των φοροαπαλλαγών και ο δεύτερος είναι η ένταση των ελέγχων κατά της φοροδιαφυγής.

2. Οι αυξήσεις στους δημοσίους υπαλλήλους θα εξαρτηθούν τόσο από το προβλεπόμενο ποσοστό πληθωρισμού για το 1997, όσο και από την εφαρμογή του νέου μισθολογίου, καθώς επίσης και από τη χορήγηση διορθωτικού ποσοστού για το 1996.

Ο Υπουργός

Γ. ΠΑΠΑΝΤΩΝΙΟΥ"

20. Στην με αριθμό 155/21-10-96 ερώτηση δόθηκε με το υπ' αριθμ. 1084/31-10-96 έγγραφο από τον Υφυπουργό Παιδείας η ακόλουθη απάντηση:

"Απαντώντας στην ερώτηση με αριθμό 155/21-10-96 που κατέθεσε η Βουλευτής κ. Ελένη Ανουσάκη, σας γνωρίζουμε ότι όπως μας πληροφόρησε η Νομαρχιακή Αυτοδιοίκηση Λέσβου στις 23-10 τ.ε. υπογράφηκε από το Νομάρχη Λέσβου Απόφαση με την οποία παραχωρούνται, για τις πρωϊνές ώρες στο Πολυκλαδικό Λύκειο Μυτιλήνης και οι υπόλοιπες αίθουσες του ΠΕΚ, πέραν αυτών που είχαν διατεθεί με προγενέστερη απόφαση. Μετά την εξέλιξη αυτή, τακτοποιείται, κατά τον καλύτερο δυνατό τρόπο το όλο θέμα που δημιουργήθηκε αφού εξασφαλίζεται πλέον η απρόσκοπτη λειτουργία του Πολυκλαδικού Λυκείου Μυτιλήνης.

Ο Υφυπουργός

Ι. ΑΝΘΟΠΟΥΛΟΣ"

(Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ)

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω το δελτίο των Επικαίρων Ερωτήσεων της Τετάρτης 6 Νοεμβρίου 1996 και ώρα 18.00'.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, μου επιτρέπετε παρακαλώ να αναφέρω κάτι, που αφορά όλη τη Βουλή;

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Πρόεδρε.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): 'Εχω να κάνω μία καταγγελία, κύριε Πρόεδρε.

Ο Βουλευτής του ΔΗ.Κ.ΚΙ. κ. Δημαράς, που βρίσκεται δίπλα μου, ως ώφειλε, καθ' ότι αντιπροσωπεύει τον Ελληνικό Λαό, πήγε σήμερα, φερόμενος και ανθρώπινα, στο Ναυτικό Νοσοκομείο στο Κολωνάκι, για να δει σε ποια κατάσταση είναι τα στρατευμένα παιδιά, που βρίσκονταν μέσα στο πολεμικό πλοίο, στο οποίο έγινε το ατύχημα με το άλλο πλοίο της γραμμής.

Αντιμετώπισε, λοιπόν, την εξής κατάσταση και γι' αυτό είπα ότι ενδιαφέρει όλη τη Βουλή και όλους τους Βουλευτές. Ενώ ο κ. Δημαράς με ευγένεστατο τρόπο, γιατί άλλωστε είναι ευγενής από τη φύση του, ζήτησε απλά να δει τα παιδιά, ο διευθυντής του νοσοκομείου κ. Παρασκευόπουλος του είπε, ότι θα επικοινωνήσει με την ηγεσία του Ναυτικού. Στη συνέχεια του απάντησε ότι συνεννοήθηκε με τον Υπαρχηγό του ΓΕΝ και του είπε ότι υπακούει μόνο σε εντολές της στρατιωτικής ηγεσίας και ότι μόνο αν εγκρίνει ο Υπουργός και η στρατιωτική ηγεσία, μπορεί ο Βουλευτής, ο εκπρόσωπος του λαού και του 'Εθνους να επισκεφθεί τα παιδιά αυτά, απλά για να δει σε ποια κατάσταση βρίσκεται η υγεία τους, μια και υπήρχε, όπως είναι γνωστό -και το παρακολουθούμε από χθες- η αγωνία των γονιών τους και όλου του Ελληνικού Λαού, μετά από αυτό το θλιβερό περιστατικό.

Εμείς, εκ μέρους του ΔΗ.Κ.ΚΙ., θέλουμε να το θέσουμε αυτό στο Προεδρείο και στο Σώμα, να καταγγείλουμε αυτήν την απαράδεκτη, κατά την άποψή μας, πράξη του διευθυντή του νοσοκομείου. Θα πρέπει να αντιληφθούν ότι στο πνεύμα αυτής της συμφιλίωσης, που η Πολιτεία και πιστεύω ότι και όλα τα Κόμματα και η Βουλή ακόμα περισσότερο προωθούν, εντάσσεται και η εξυπηρέτηση των Βουλευτών, όχι για ατομικούς λόγους, αλλά για λόγους που έχουν σχέση με τον Ελληνικό Λαό και πολύ περισσότερο με τα στρατευμένα παιδιά.

Και βέβαια είμαστε υποχρεωμένοι να εκφράσουμε τη θλίψη μας γι' αυτό το ατύχημα που έγινε χθες, που δείχνει ότι δεν υπάρχουν μέτρα ασφαλείας στις γραμμές που γίνονται, αλλά και κατά τις στρατιωτικές ασκήσεις που γίνονται, με αποτέλεσμα να έχουμε το περιστατικό των τεσσάρων παιδιών και βέβαια και άλλα περιστατικά πολύ πρόσφατα, όπως με το Πήγασος που αφορά όχι μόνο πλοία του Ποεμικού Ναυτικού, αλλά και του Εμπορικού.

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Νικόλαος Καταρός): Κύριοι συνάδελφοι, δε θα δώσω το λόγο σε κανέναν άλλο συνάδελφο. Ο κ. Τσοβόλας είναι Αρχηγός Κόμματος. 'Εκανε μια καταγγελία. Τίποτα πέραν αυτού. Η καταγγελία εγράφη στα Πρακτικά. Ξέρετε πολύ καλά ότι θα πάρει το δρόμο που συνηθίζεται και παρακαλώ τους καταγγέλλοντες να ασκήσουν τα δικαιώματα, τα οποία ορίζει ο Κανονισμός, με επίκαιρες ερωτήσεις ή οτιδήποτε άλλο.

ΣΤΡΑΤΗΣ ΚΟΡΑΚΑΣ: Αν μου επιτρέπετε μια μόνο λέξη, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): 'Οχι, σας παρακαλώ, δεν επιτρέπεται τίποτε άλλο. 

Αναγιγνώσκεται το δελτίο των επικαίρων ερωτήσεων της Τετάρτης 6ης Νοεμβρίου και ώρα 18.00.

Α. Επίκαιρες Ερωτήσεις Πρώτου Κύκλου ('Αρθρο 130 παρ. 2 και 3 Καν. Βουλής).

1. Η με αριθμό 94/31.10.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Μαγκριώτη προς τον Υπουργό Περιβάλλοντος-Χωροταξίας και Δημοσίων 'Εργων, σχετικά με τη λήψη των αναγκαίων μέτρων ώστε να αποτραπεί η ανοικοδόμηση του χώρου που περιβάλλει το γήπεδο του ΠΑΟΚ στην Τούμπα Θεσσαλονίκης.

2. Η με αριθμό 93/6/30.10.96 επίκαιρη ερώτηση του Προέδρου της Κοινοβουλευτικής Ομάδος της Νέας Δημοκρατίας κ. Μιλτιάδη 'Εβερτ προς τον κύριο Πρωθυπουργό, σχετικά με την πολιτική της Κυβέρνησης στον τομέα της Οικονομίας και τα μέτρα που πρόκειται να ληφθούν για την εξυγίανση του Οικονομικού Συστήματος.

3. Η με αριθμό 124/4.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τους Υπουργούς Εθνικής Παιδείας και Θρησκευμάτων, Δικαιοσύνης, σχετικά με την ακαταλληλότητα του κτιρίου του Τεχνικού Επαγγελματικού Λυκείου Λέσβου, τον καταλογισμό ευθυνών στους υπαιτίους κ.λπ. 

4. Η με αριθμό 68/4/24.10.96 επίκαιρη ερώτηση του Προέδρου της Κοινοβουλευτικής Ομάδας του Συνασπισμού της Αριστεράς και της Προόδου κ. Νικολάου Κωνσταντόπουλου προς τον κύριο Πρωθυπουργό, σχετικά με τις προθέσεις της Κυβέρνησης για επικείμενα νέα οικονομικά μέτρα, αυξήσεις τιμολογίων ΔΕΚΟ, σχέδια φορολογικών ρυθμίσεων, αναπροσαρμογή φορολογικών κλιμακίων, περικοπές επιδοτήσεων κ.λπ.

5. Η με αριθμό 100/7/31.10.96 επίκαιρη ερώτηση του Προέδρου του Δημοκρατικού Κοινωνικού Κινήματος κ.Δημητρίου Τσοβόλα προς τον κύριο Πρωθυπουργό, σχετικά με την πολιτική της Κυβέρνησης στον τομέα της Παιδείας, το δημόσιο χαρακτήρα της εκπαίδευσης και την αύξηση των πιστώσεων προς αποφυγήν αναταραχών στα Εκπαιδευτικά Ιδρύματα όλων των βαθμίδων.

Β. Επίκαιρες Ερωτήσεις Δευτέρου Κύκλου ('Αρθρο 130 παρ. 2 και 3 Καν. Βουλής).

1. Η με αριθμό 104/31.10.96 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Χρήστου Κηπουρού προς τους Υπουργούς Δικαιοσύνης, Εξωτερικών, Δημόσιας Τάξης, σχετικά με τις προθέσεις της Κυβέρνησης να αντιμετωπίσει τα προβληματα των Ποντίων προσφύγων από την πρώην Σοβιετική 'Ενωση.

2. Η με αριθμό 128/4.11.96 επίκαιρη ερώτηση της Βουλευτού της Νέας Δημοκρατίας κας Φάνης Πάλλη-Πετραλιά προς τους Υπουργούς Μεταφορών και Επικοινωνιών, Δημοσίας Τάξης, Περιβάλλοντος-Χωροταξίας και Δημοσίων 'Εργων, Εθνικής Παιδείας και Θρησκευμάτων, σχετικά με τα πρόσφατα ατυχήματα με θύματα μαθητές έξω από τα Σχολεία και τη λήψη των αναγκαίων μέτρων φύλαξης για την καλύτερη προστασία των παιδιών.

3. H με αριθμό 125/4.11.96 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευάγγελου Μπούτα προς τους Υπουργούς Περιβάλλοντος-Χωροταξίας και Δημοσίων 'Εργων, Γεωργίας σχετικά με την καθυστέρηση ανάθεσης των έργων εκτροπής του Αχελώου κ.λπ. 

4. Η με αριθμό 95/31.10.96 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ιωάννη Δραγασάκη προς την Υπουργό Ανάπτυξης, σχετικά με την καθυστέρηση ρύθμισης των χρεών της ΛΑΡΚΟ, τις προοπτικές παραγωγής ανοξείδωτου χάλυβα κ.λπ.

5. Η με αριθμό 120/1.11.96 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τους Υπουργούς Ανάπτυξης, Εργασίας και Κοινωνικών Ασφαλίσεων, σχετικά με τις προθέσεις της Κυβέρνησης για αλλαγή του ωραρίου λειτουργίας των καταστημάτων.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, εισερχόμαστε στην ημερήσια διάταξη

ΤΗΣ ΝΟΜΟΘΕΤΙΚΗΣ ΕΡΓΑΣΙΑΣ

Μόνη συζήτηση επί της αρχής, των άρθρων και του συνόλου του σχεδίου νόμου:"Κύρωση του Δεύτερου και Τρίτου Πρωτοκόλλου της Γενικής Συμφωνίας για τις συναλλαγές στον τομέα των υπηρεσιών" αρμοδιότητος Υπουργού Εθνικής Οικονομίας.

Το νομοσχέδιο αυτό πέρασε κατά πλειοψηφία στη Διαρκή Κοινοβουλευτική Επιτροπή και μειοψήφισαν το ΚΚΕ και το ΔΗ.Κ.ΚΙ.

Ο Γενικός Γραμματέας της Κοινοβουλευτικής Ομάδας της Νέας Δημοκρατίας κ. Παναγιωτόπουλος ορίζει ως Κοινοβουλευτικό Εκπρόσωπο το Βουλευτή Αρκαδίας κ. Δημήτριο Κωστόπουλο.

Ο Κοινοβουλευτικός Εκπρόσωπος του ΚΚΕ κ. Κολοζώφ ορίζει ως Ειδικό Αγορητή το Βουλευτή κ. Παναγιώτου Σταύρο.

Ο Πρόεδρος του ΔΗ.Κ.ΚΙ. κ. Τσοβόλας, ορίζει ως Ειδικό Αγορητή το Βουλευτή κ. Γεώργιο Ρόκο.

Ο Εισηγητής του ΠΑ.ΣΟ.Κ. κ. Δημήτριος Αλαμπάνος έχει το λόγο.

ΔΗΜΗΤΡΙΟΣ ΑΛΑΜΠΑΝΟΣ: Κυρίες και κύριοι συνάδελφοι, καλούμαστε σήμερα να κυρώσουμε το Δεύτερο και Τρίτο Πρωτόκολλο της Γενικής Συμφωνίας για τις συναλλαγές στον τομέα των υπηρεσιών, πάντα στα πλαίσια του Παγκόσμιου Οργανισμού Εμπορίου. Το νομοσχέδιο αυτό αποτελείται από δυο άρθρα και αναφέρεται σε δυο πρωτόκολλα το ένα, όπως είπα, αφορά τις χρηματοπιστωτικές υπηρεσίες και το δεύτερο τη διακίνηση των φυσικών προσώπων.

Οπως γνωρίζουμε η συμφωνία αυτή της GATT ήταν η πιο σημαντική, αφού επέφερε τις σημαντικότερες, επαναλαμβάνω, παγκόσμιες πολιτικές, οικονομικές και κοινωνικές εξελίξεις. 'Ηταν η συμφωνία για την οποία δυστυχώς στη Χώρα μας δεν έγινε ο απαιτούμενος κοινωνικός διάλογος, όχι πάντα με την ευθύνη των πολιτικών φορέων αν και η συμφωνία αυτή, αφορούσε και αφορά το σύνολο των παραγωγικών τάξεων και των κοινωνικών δυνάμεων της Χώρας μας. Αφού ήταν γνωστό και διαπιστώνεται από τα πράγματα, ότι η συμφωνία αυτή σχεδόν θα έλεγε κανείς, καταργεί τελωνεία, σύνορα, πολιτικές και οικονομικές ενώσεις, ισοπεδώνει κουλτούρες και πολιτισμούς, αφού βάσει αυτής της συμφωνίας ή για να ακριβολογώ αυτή η συμφωνία έβαλε τις προϋποθέσεις για τη διεθνοποίηση ή την παγκοσμιοποίηση της αγοράς και δυστυχώς αποτελεί την αιτία να θεοποιηθεί ο ανταγωνισμός με όλες τις επιπτώσεις για όλους και για όλα.

Οι διαπραγματεύσεις αυτής της συμφωνίας, άρχισαν το Σεπτέμβρη του 1986 και συνεχίστηκαν μέχρι το Δεκέμβρη του 1993.

Στόχος αυτών των διαπραγματεύσεων ήταν η απελευθέρωση του διεθνούς εμπορίου, η μείωση των δασμολογικών αλλά και μη δασμολογικών εμποδίων. Αντικείμενο των διαπραγματεύσεων ήταν και η συμπλήρωση ορισμένων κενών που υπήρχαν στο παγκόσμιο εμπορικό σύστημα, με την προσθήκη νέων τομέων, όπως λ.χ. των τομέων των υπηρεσιών που αντιπροσωπεύει περίπου το 20% του παγκόσμιου εμπορίου. Οι διαπραγματεύσεις αυτές διήρκεσαν επτά χρόνια και ολοκληρώθηκαν επιτυχώς το Δεκέμβριο του 1993. Εμείς εδώ στη Βουλή, με το νόμο του 2290/95 κυρώσαμε την τελική πράξη, που περιλαμβάνει τα αποτελέσματα των πολυμερών εμπορικών διαπραγματεύσεων του Γύρου της Ουρουγουάης στα πλαίσια της γενικής συμφωνίας δασμών και εμπορίου.

Με την τελική αυτή πράξη ιδρύθηκε έτσι ο παγκόσμιος οργανισμός εμπορίου, που αντικατέστησε την GATT και εγκρίθηκαν επιμέρους συμφωνίες μεταξύ των οποίων και η γενική συμφωνία για τις συναλλαγές στον τομέα των υπηρεσιών. 'Ομως οι επιτευχθείσες δεσμεύσεις για απελευθέρωση στους τομείς των χρηματοπιστωτικών υπηρεσιών, των βασικών τηλεπικοινωνιών, της ναυτιλίας και της διακίνησης φυσικών προσώπων δε θεωρήθηκαν ικανοποιητικές και έτσι οι Υπουργοί αποφάσισαν να συνεχιστούν οι διαπραγματεύσεις στους τομείς αυτούς, με σκοπό την παραπέρα απελευθέρωση των υπηρεσιών αυτών.

Οι αποφάσεις των Υπουργών για τις χρηματοπιστωτικές υπηρεσίες και για τη διακίνηση των φυσικών προσώπων προέβλεπαν τη συνέχιση των διαπραγματεύσεων μέχρι τον Ιούνιο του 1995, έτσι αυτές οι διαπραγματεύσεις έληξαν μετά από παράταση τον Ιούλιο του 1995.

Επίσης αποφασίστηκε οι συμφωνίες αυτές στον τομέα των χρηματοπιστωτικών υπηρεσιών, αλλά και στον παράλληλο τομέα της διακίνησης των φυσικών προσώπων, να ισχύσουν μέχρι το τέλος του 1997. Τα δυο συμβαλλόμενα πρωτόκολλα, τα οποία έρχονται προς κύρωση στη Βουλή των Ελλήνων, το δεύτερο πρωτόκολλο της GATT, που αφορά το χρηματοπιστωτικό τομέα και το τρίτο πρωτόκολλο που αφορά την διακίνηση φυσικών προσώπων έπρεπε να κυρωθούν μέχρι τον Ιούνιο του 1996. Στα δυο αυτά πρωτόκολλα επισυνάπτονται και νέοι κατάλογοι δεσμεύσεων της Ευρωπαϊκής 'Ενωσης, στους οποίους καταλόγους συμπεριλαμβάνονται και δεσμεύσεις που ανέλαβε η Χώρα μας. Και ως προς το χρηματοπιστωτικό τομέα η Ελλάδα δεν ανέλαβε καμιά δέσμευση σε σχέση με εκείνες που είχε αναλάβει στο τέλος του Γύρου της Ουρουγουάης. Στον τομέα όμως της διακίνησης των φυσικών προσώπων, οι δεσμεύσεις της Χώρας μας, είναι ελάχιστες σε σχέση με αυτές των χωρών μελών της Ευρωπαϊκής 'Ενωσης.

Οι δεσμεύσεις αυτές αφορούν τις διαφημιστικές υπηρεσίες, τις μεταφραστικές και ορισμένες υπηρεσίες που παρέχονται από ειδικούς σε ηλεκτρονικούς υπολογιστές όπως αναλυτές συστημάτων και προγραμματιστές. Η παροχή των εν λόγω υπηρεσιών εξαρτάται από την τήρηση πολύ αυστηρών προϋποθέσεων όπως η διάρκεια συμβολαίου μέχρι τρεις μήνες. Επίσης προηγούμενη απασχόληση στη συγκεκριμένη εταιρεία που παρέχει τις υπηρεσίες, τουλάχιστον για τα δυο προηγούμενα έτη, καθώς και επαγγελματική εμπειρία στο συγκεκριμένο τομέα, τουλάχιστον πέντε χρόνια.

'Ετσι, λοιπόν, και επειδή από την κύρωση και την εφαρμογή των δυο αυτών πρωτοκόλλων δεν προκαλούνται ιδιαίτερες δαπάνες και επειδή υποχρεούμαστε έτσι και αλλιώς, να τα κυρώσουμε. Διότι έπρεπε μέχρι τον Ιούνιο του 1996 να είχαμε κυρώσει αυτά τα δυο πρωτόκολλα, εισηγούμαι να γίνουν δεκτά και να ψηφιστούν από τη Βουλή. Ευχαριστώ.

(Χειροκροτήματα από την Πτέρυγα του ΠΑ.ΣΟ.Κ.).

ΠΡΟΕΔΡΕΥΩΝ(Νικόλαος Κατσαρός): Κύριοι συνάδελφοι, θα ήθελα να σας ανακοινώσω, ότι ο Πρόεδρος της Νέας Δημοκρατίας κ. Μιλτιάδης 'Εβερτ και εβδομήντα πέντε Βουλευτές του Κόμματός του κατέθεσαν πρόταση νόμου "Ρύθμιση θεμάτων για τη μείωση του κόστους παραγωγής και της λειτουργίας της γεωργικής εκμετάλλευσης καθώς και την άρση της ανταγωνιστικότητας της ελληνικής γεωργίας".

Παραπέμπεται στην Αρμόδια Διαρκή Επιτροπή.

Επίσης ο Βουλευτής Κορινθίας κ. Αναστάσιος Παπαληγούρας, η Βουλευτής της Α' Αθηνών κα 'Αννα Ψαρούδα-Μπενάκη και ο Βουλευτής Α' Αθηνών κ. Στέφανος Μάνος ζητούν ολιγοήμερη άδεια απουσίας στο εξωτερικό.

Η Βουλή εγκρίνει;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ(Νικόλαος Κατσαρός): Η Βουλή ενέκρινε. 

Ο Εισηγητής της Νέας Δημοκρατίας κ. Αλογοσκούφης έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριοι συνάδελφοι, δε θα σας απασχολήσω πολύ, γιατί κατά βάση συμφωνούμε με την κύρωση των δυο αυτών πρωτοκόλλων απλώς θα θέλαμε να δώσουμε λίγο το πλαίσιο του τι κάνουν αυτά τα πρωτόκολλα.

Οταν μετά τον τελευταίο πόλεμο είχαν συμφωνηθεί τα πλαίσια της πολυμερούς οικονομικής συνεργασίας προβλέπονταν τρεις διεθνείς οργανισμοί, το Διεθνές Νομισματικό Ταμείο, η Παγκόσμια Τράπεζα και ένας Διεθνής Οργανισμός Εμπορίου.

Οι δύο Οργανισμοί δημιουργήθηκαν και λειτούργησαν με τον τρόπο που λειτούργησαν. Ο Διεθνής Οργανισμός Εμπορίου δε λειτούργησε, γιατί ακριβώς αποδείχθηκε πάρα πολύ δύσκολο να γίνουν διαπραγματεύσεις για την απελευθέρωση του διεθνούς εμπορίου. Αυτό που είχαμε στη θέση αυτού του Οργανισμού, ήταν μία σειρά γύρων διαπραγματεύσεων και συμφωνιών για την απελευθέρωση του διεθνούς εμπορίου. Και ενώ τα πρώτα χρόνια μέσα στη δεκαετία του '60 απελευθερώθηκε σε μεγάλο βαθμό το εμπόριο αγαθών, αυτό που αποδεικνυόταν πάντα πολύ δύσκολα ήταν η απελευθέρωση των υπηρεσιών. Σήμερα, έχουν περάσει πέντε χρόνια για να αρχίσουμε να προσεγγίζουμε τις λεπτομέρειες της απελευθέρωσης των υπηρεσιών. Ο γύρος της Ουρουγουάης ήταν ένας πάρα πολύ σημαντικός γύρος και δημιουργήθηκε επιτέλους αυτός ο Διεθνής Οργανισμός Εμπορίου -λέγεται τώρα Παγκόσμιος Οργανισμός Εμπορίου-που αντικατέστησε αυτή την γενική συμφωνία δασμών και εμπορίου που είχε μπει στη θέση του.

Τα πρωτόκολλα αυτά που καλούμαστε να εγκρίνουμε σήμερα είναι προσωρινά, διότι η συμφωνία που έχει επιτευχθεί είναι προσωρινή. Δεν συμφωνούν οι Ηνωμένες Πολιτείες, οι οποίες θέλουν πολύ μεγαλύτερη απελευθέρωση σε ορισμένους τομείς του εμπορίου και στις χρηματοπιστωτικές υπηρεσίες, που έχουν πολύ μεγάλο συγκριτικό πλεονέκτημα οι ΗΠΑ. Ο τόνος σ' αυτές τις διαπραγματεύσεις δίνεται από τις μεγάλες χώρες και η Χώρα μας είναι ουσιαστικά ένας κομπάρσος στις διαπραγματεύσεις, γιατί είναι πολύ μικρή η διαπραγματευτική της δύναμη. Η διαπραγμάτευση γίνεται κυρίως μεταξύ Ηνωμένων Πολιτειών, Ευρωπαϊκής 'Ενωσης και Ιαπωνίας. Αυτοί είναι οι τρεις μεγάλοι πρωταγωνιστές στις διαπραγματεύσεις. Εμείς ακολουθούμε και προσπαθούμε ορισμένα ειδικά θέματα, που μας ενδιαφέρουν άμεσα να τα βάλουμε μέσα στις συμφωνίες και να έχουμε ορισμένες επιφυλάξεις. Νομίζω ότι αυτά τα πρωτόκολλα σ' αυτόν το στόχο τουλάχιστον έχουν πετύχει. Είναι προσωρινά τα πρωτόκολλα, θα ισχύσουν μέχρι το '97. Αφορούν όπως είπε και ο Εισηγητής της Πλειοψηφίας, τις χρηματοπιστωτικές υπηρεσίες και τη διακίνηση των φυσικών προσώπων. Δε βλέπουμε για ποιο λόγο δε θα πρέπει να κυρωθούν. Ευχαριστούμε πολύ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, ο Κοινοβουλευτικός Εκπρόσωπος του Συνασπισμού της Αριστεράς και της Προόδου ορίζει ως Ειδικό Κοινοβουλευτικό Εκπρόσωπο για τη συζήτηση αυτού του νομοσχεδίου τον Βουλευτή κ. Ιωάννη Δραγασάκη και ως Ειδικό Αγορητή το συνάδελφο κ. Ευάγγελο Αποστόλου.

Επίσης ο Βουλευτής Κιλκίς κ. Τσιτουρίδης ζητεί ολιγοήμερη άδεια απουσίας στο εξωτερικό. Εγκρίνει η Βουλή;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Νικόλαος Κατσαρός): Η Βουλή εγκρίνει.

Ο Ειδικός Αγορητής του Κ.Κ.Ε., κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Κυρίες και κύριοι συνάδελφοι, κατά γενική ομολογία από τη μέχρι σήμερα πείρα, σχετικά με τη συμφωνία της GATT, φαίνεται ότι αυτή εξυπηρέτησε βασικά και κύρια τα συμφέροντα των Ηνωμένων Πολιτειών. Βέβαια, έγινε στο όνομα του ελεύθερου ανταγωνισμού, του υγιούς ανταγωνισμού.'Ομως, αποδεικνύεται καθημερινά όλο και περισσότερο ελεύθερος βασικά και κύρια ο ανταγωνισμός ήταν για τις ΗΠΑ. Αυτό φαίνεται σε όλους γενικά τους τομείς της οικονομικής ζωής.

'Οσον αφορά τα ζητήματα που συζητάμε, δηλαδή το δεύτερο και το τρίτο πρωτόκολλο, αφορούν γενικά την απελευθέρωση των χρηματοπιστωτικών υπηρεσιών και τη διακίνηση των φυσικών προσώπων.

'Οπως είναι γνωστό, οι Ηνωμένες Πολιτείες δεν είχαν ικανοποιηθεί τότε από το επίπεδο απελευθέρωσης που είχε σημειωθεί και που ισχύει μέχρι σήμερα, γι'αυτό άλλωστε έχουν και το στοιχείο της προσωρινότητας, δηλαδή να ισχύουν ως το 1997. Οι νέες διαπραγματεύσεις που προτείνονται να γίνουν αποσκοπούν σε μεγαλύτερη ακόμα απελευθέρωση προς το συμφέρον των ΗΠΑ, των θέσεών τους, έτσι που τα καινούρια πρωτόκολλα που θα συμφωνηθούν, να εξυπηρετούν αυτόν το στόχο.

Συνεπώς, οι όποιες ρυθμίσεις γίνουν στους παραπάνω τομείς, δηλαδή τόσο στις χρηματοπιστωτικές υπηρεσίες, όσο και στη διακίνηση των φυσικών προσώπων, θα προσεγγίσουν βασικά και κύρια τις θέσεις των ΗΠΑ. Με άλλα λόγια θα υποτάσσονται, θα εξυπηρετούν βασικά και κύρια τα συμφέροντα των ΗΠΑ. Αυτά σαν γενικές παρατηρήσεις για το δεύτερο και τρίτο πρωτόκολλο.

Προχωρώντας πιο συγκεκριμένα στο δεύτερο πρωτόκολλο, που αφορά το χρηματοπιστωτικό τομέα, η Χώρα μας έχει ήδη λάβει δεσμεύσεις και στα πλαίσια της διεθνοποίησης των χρηματοοικονομικών αγορών περιορίζεται ένα μεγάλο μέρος της αυτονομίας της εθνικής οικονομικής μας πολιτικής. Αυτή περιορίζεται ακόμα περισσότερο, λόγω της παγκόσμιας δραστηριοποίησης των μεγάλων οικονομικών επιχειρήσεων.

Οι αναφερόμενες δεσμεύσεις και περιορισμοί για τη Χώρα μας, που σημειώνονται στον χρηματοπιστωτικό τομέα -σελίδα 32 παράρτημα συγκεκριμένων υποχρεώσεων- έχουν σαν κύρια κατεύθυνση την ενίσχυση του ελέγχου των χρηματοπιστωτικών υπηρεσιών, προς όφελος των χρηματοπιστωτικών κολοσσών. Αποτέλεσμα μιας τέτοιας εξέλιξης θα είναι να ενισχυθεί παραπέρα ο ανταγωνισμός προς τις κρατικές τράπεζες προς όφελος των ξένων πιστωτικών ιδρυμάτων, με αρνητικές συνέπειες για το μέλλον των κρατικών τραπεζών. Θα ενισχυθεί, επίσης, η πολιτική των ιδιωτικοποιήσεων, τόσο των κρατικών τραπεζών, όσο και των άλλων μικρότερων τραπεζών.

Τα μεγάλα και ξένα πιστωτικά ιδρύματα, που προέρχονται από συγχωνεύσεις τραπεζικών ιδρυμάτων, θα ενισχύσουν την παρουσία τους στη Χώρα μας, με αποτέλεσμα οι μεν μεγάλες κρατικές τράπεζες να αντιμετωπίζουν προβλήματα επιβίωσης, οι δε μικρές τράπεζες να κλείνουν ή στην πορεία να εξαναγκάζονται προς εξαγορά, με άλλα λόγια να καταβροχθίζονται από τα ξένα πιστωτικά ιδρύματα.

Στη σελίδα 45 θα μπορούσε κανείς να διαβάσει το σημείο που βάσιμα κανείς στηρίζει αυτήν την ανησυχία. Αναφέρεται έως τέσσερα υποκαταστήματα, όπου το ελάχιστο ποσό το οποίο απαιτείται σήμερα είναι ίσο -ανάλογα με το τι κεφάλαιο απαιτείται για τη δημιουργία, την ίδρυση και λειτουργία ενός ξένου χρηματοπιστωτικού ιδρύματος στη Χώρα μας- με το μισό του ελάχιστου ποσού μετοχικού κεφαλαίου, που απαιτείται για την ίδρυση πιστωτικού ιδρύματος στην Ελλάδα. Δηλαδή, για να δημιουργηθεί ένα πιστωτικό ίδρυμα από την ίδια μας τη Χώρα, απαιτείται το ποσό των 10 εκατ. ECU, για ένα ίδρυμα από τις τρίτες χώρες, δηλαδή από τις ΗΠΑ, Ιαπωνία κ.λπ., απαιτείται το μισό, δηλαδή μόνο 5 εκατ. ECU για τέσσερα καταστήματα, ενώ για τη λειτουργία προσθέτων υποκαταστημάτων το ελάχιστο ποσό του κεφαλαίου πρέπει να είναι ίσο με το ελάχιστο μετοχικό κεφάλαιο που απαιτείται για την ίδρυση πιστωτικού ιδρύματος στην Ελλάδα. Το διαβάζω αυτούσιο, όπως διατυπώνεται μέσα στην εισηγητική έκθεση και αφορά τις δεσμεύσεις για τη Χώρα μας.

Γίνεται, δηλαδή, ξεκάθαρο, ότι αυτά τα μέτρα δημιουργούν πιο ευνοϊκές προϋποθέσεις για τα ξένα πιστωτικά ιδρύματα, σε σχέση με τα εγχώρια. 'Υστερα απ' όλα αυτά γίνεται φανερό ότι θα έχουμε τις ίδιες και μεγαλύτερες συνέπειες από την ίδρυση και λειτουργία τέτοιων πιστωτικών ιδρυμάτων στη Χώρα μας, όπως και στους άλλους τομείς της οικονομίας, δηλαδή βαθμιαία την κυριαρχία τόσο των ευρωπαϊκών, όσο και των πιστωτικών ιδρυμάτων από τις τρίτες χώρες.

Είναι εξάλλου γνωστές οι συνέπειες από την κυριαρχία των μονοπωλίων στους άλλους τομείς της οικονομίας, όπως π.χ. στη βιομηχανία, στο εμπόριο, την αποβιομηχάνιση και μια σειρά από άλλες συνέπειες, όπως την αύξηση της ανεργίας κ.λπ. Ανάλογες θα είναι οι συνέπειες και στους τομείς αυτούς. Θα έχουμε καταστροφή και κλείσιμο των εγχώριων πιστωτικών ιδρυμάτων, την υποταγή και τον έλεγχό τους από τα ξένα πιστωτικά, ιδρύματα, τα οποία έχουν τη δυνατότητα αυτή, διότι ορισμένα απ' αυτά έχουν προϋπολογισμούς ίσως και μεγαλύτερους απ' αυτούς της Χώρας μας. Δεν έχουμε τη δυνατότητα να τους ανταγωνιστούμε και μακροπρόθεσμα θα οδηγηθούμε σ' αυτές τις συνέπειες. Τα ξένα ιδρύματα δεν έρχονται να ιδρύσουν εδώ καταστήματα γιατί είναι φιλανθρωπικά ιδρύματα. 'Ερχονται γιατί αποβλέπουν στο κέρδος και δεν περιορίζονται μόνο στον πιστωτικό τομέα. Είναι το χρηματιστικό κεφάλαιο, που επεκτείνει τις δραστηριότητές του και σε μια σειρά από άλλους τομείς όπως το βιομηχανικό τομέα στο εμπόριο, διότι υπάρχει αυτή η σύμφυση του κεφαλαίου σε όλους αυτούς τους τομείς.

'Οσον αφορά το τρίτο πρωτόκολλο, αναφέρεται στην απελευθέρωση και στη διακίνηση φυσικών προσώπων, ιδιαίτερα στα επαγγέλματα που έχουν σχέση με διαφημιστικές, μεταφραστικές υπηρεσίες και ορισμένες υπηρεσίες που παρέχονται από ειδικούς ηλεκτρονικούς υπολογιστές, αναλυτές συστημάτων, προγραμματιστές κ.λπ. Επίσης, αποτέλεσμα αυτής της απελευθέρωσης, αυτής της πρακτικής, θα είναι ο ήδη προβληματικός τομέας, που αντιμετωπίζει σοβαρά προβλήματα και να οξυνθούν παραπέρα αυτά από την είσοδο ξένων εργαζόμενων στον τομέα αυτό. Με τη σειρά του η εφαρμογή του θα περιορίσει δυνατότητες απασχόλησης στους εργαζόμενους από τη Χώρα μας, οι οποίοι απασχολούνται στον τομέα αυτόν.

Για τους λόγους αυτούς εμείς καταψηφίζουμε τα δύο αυτά πρωτόκολλα, το δεύτερο και τρίτο.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να σας ανακοινώσω, ότι τη συνεδρίαση μας παρακολουθούν από τα δυτικά γενικά θεωρεία, αφού προηγουμένως ξεναγήθηκαν στην έκθεση της Αίθουσας Ελευθερίου Βενιζέλου, σαράντα ένας μαθητές και μαθήτριες του 3ου Γυμνασίου Νέας Σμύρνης Αθηνών με τρεις συνοδούς καθηγητές.

(Χειροκροτήματα απ' όλη την Αίθουσα)

Ο Ειδικός Αγορητής του Συνασπισμού της Αριστεράς και της Προόδου κύριος Αποστόλου έχει το λόγο.

ΦΩΤΗΣ ΚΟΥΒΕΛΗΣ: Κύριε Πρόεδρε, το λόγο.

ΠΡΟΕΔΡΕΥΩΝ (Νικόλαος Κατσαρός): Ορίστε, κύριε Κουβέλη.

ΦΩΤΗΣ ΚΟΥΒΕΛΗΣ: Κύριε Πρόεδρε, ο κ. Αποστόλου, ο οποίος είναι Ειδικός Αγορητής του Συνασπισμού, την ίδια ώρα βρίσκεται στην Επιτροπή Οικονομικών Υποθέσεων.

Θα παρακαλέσω να προχωρήσετε στους επόμενους, για να έχει τη δυνατότητα να μιλήσει και ο κ. Αποστόλου.

ΠΡΟΕΔΡΕΥΩΝ (Νικόλαος Κατσαρός): Μάλιστα, θα δώσουμε το λόγο στους επόμενους. 

Ο Ειδικός Αγορητής του ΔΗ.Κ.ΚΙ. κ. Ρόκος έχει το λόγο.

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, είναι λυπηρό πράγματι, μέσα σ' αυτήν την κρίση της αγοράς, να βλέπει κανείς, ότι για μια φορά ακόμη είναι υποχρεωμένος να ευθυγραμμίζεται σε επιταγές και επιλογές ξένων κέντρων από τη Χώρα.

Είναι αλήθεια, ότι σήμερα, στη λογική του αυτόματου πιλότου των Βρυξελλών, της Ουάσιγκτων και του Τόκιο, διαπιστώνει κανείς σήμερα, ότι αν και μέχρι χθες ήταν δέσμιος μόνο του ευρωπαϊκού κεφαλαίου και των επιλογών του, σήμερα είναι υποχρεωμένος, κάτω από την πίεση που ασκούν οι Ηνωμένες Πολιτείες της Αμερικής, για μια ακόμα φορά τυπικά να συνεδριάσει η Βουλή των Ελλήνων, για να επικυρώσει δυστυχώς, αυτά που είναι γνωστά σε όλους μας και που επιδεινώνουν καθημερινά την προοπτική της οικονομίας μας.

Χρηματοπιστωτικές υπηρεσίες, που αφορούν άμεσα και το χρηματοπιστωτικό σύστημα της Ελλάδας και τις προεκτάσεις του: Είναι αυτές που κάθε μέρα επιβεβαιώνουν την παρακμή της ελληνικής οικονομίας. Είναι αυτές που έχουν άμεση σχέση με την ανάπτυξη των τομέων που καθορίζουν την οικονομική μας προοπτική, τη γεωργία, το χρηματοπιστωτικό σύστημα, που αφορά άμεσα επίσης, και τις μικρομεσαίες μεταποιητικές επιχειρήσεις.

'Αραγε στη λογική των καλών παιδιών, για μία ακόμη φορά, είμαστε υποχρεωμένοι να ενσκύψουμε, να πούμε "ναι", έτσι γιατί πρέπει κάθε φορά να επιβεβαιώνουμε τη θέση μας; Μήπως κάποια στιγμή πρέπει να μην είμαστε οι τυπικοί παρακολουθητές των εξελίξεων; Ούτε σε επίπεδο παρουσίας υπουργών, όταν κάθε φορά συσκέπτονται στις Βρυξέλλες ή στα άλλα κέντρα, αλλά ούτε και μέσα σ' αυτήν τη Βουλή, θα πρέπει να υιοθετούμε κάθε φορά προαποφασισμένα.

Θα έλεγε κανείς: Η άρνησή μας πού οδηγεί; 'Ισως, τουλάχιστον να είναι η αρχή -μία καλή αρχή θα έλεγα εγώ- του να ακούγεται η διαφορετικότητα της κάθε χώρας. Και η διαφορετικότητα στη Χώρα τη δική μας είναι γνωστή. Γνωστές είναι και οι ιδιαιτερότητες της οικονομίας μας σε σχέση ακόμα και με τις υπόλοιπες χώρες της Ευρωπαϊκής 'Ενωσης.

'Οσον αφορά τη γεωργία, σε ποσοτικό και ποιοτικό επίπεδο αποδόσεων και όσον αφορά τις μικρομεσαίες μεταποιητικές επιχειρήσεις, που ως γνωστόν ακόμα και με δική μας υπαιτιότητα, κακό σχεδιασμό, στη λογική του ότι ακόμα είμαστε μία χώρα βιομηχανίας, αν και ξέρουμε ότι έχουμε χάσει το τέλος της βιομηχανικής επανάστασης, παρακμάζουμε καθημερινά.

Εμείς, σαν Δημοκρατικό Κοινωνικό Κίνημα, δεν είμαστε σε καμία περίπτωση διατεθειμένοι στη λογική των καλών παιδιών, κάθε φορά να λέμε "ναι". Τούτη τη φορά, δυστυχώς, δεν μπορούμε να μπούμε στην ουσία των πραγμάτων και θα το αναπτύξουμε στα επί μέρους άρθρα. Διαπιστώνω έτσι, εξ αρχής, ότι οι παρεμβάσεις που έχουν γίνει μέχρι σήμερα σε διαπραγματευτικό επίπεδο, ήταν ελάχιστες ή μηδαμινές. Λέμε, όμως, ένα "όχι" σ' αυτήν τη λογική που είναι λογική αριθμών. Είναι η λογική της παραγωγικοποίησης της αγοράς, που έχει σαν στόχο μόνο τη διατήρηση των υπεροχών των ονομαστικών αξιών χωρίς να παίρνει σε καμία περίπτωση υπόψη της τους ανθρώπους. Και αυτό βέβαια είναι ένα παγκόσμιο φαινόμενο, μέσα σε μία παγκόσμια κρίση, μία κρίση που έχει άλλα χαρακτηριστικά αυτήν τη φορά, όπως όλοι ξέρετε. 'Εχει μεταβληθεί πια ο πόλεμος από τα όπλα και τα χαρακώματα στον πόλεμο των αριθμών και των αξιών του διεθνούς τραπεζικού συστήματος.

Εμείς είμαστε ενάντιοι και καταψηφίζουμε και τα δύο άρθρα που προτείνετε σήμερα από την εισήγηση της Κυβερνήσεως.

Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Ειδικός Αγορητής του Συνασπισμού της Αριστεράς και της Προόδου κ. Αποστόλου έχει το λόγο.

ΕΥΑΓΓΕΛΟΣ ΑΠΟΣΤΟΛΟΥ: Κυρίες και κύριοι συνάδελφοι, η κύρωση της σύμβασης έχει τυπικό χαρακτήρα. Στα πλαίσια των διαπραγματεύσεων του γύρου της Ουρουγουάης, οι Ηνωμένες Πολιτείες της Αμερικής έθεσαν πιεστικά το θέμα της απελευθέρωσης και των χρηματοπιστωτικών υπηρεσιών με στόχο να διευκολύνουν τα δικά τους ιδρύματα, να ανταπεξέλθουν στις πιέσεις που δέχονται από τον ανταγωνισμό, κυρίως από την Ιαπωνία. Είναι χαρακτηριστικό, πως στα δέκα πρώτα παγκόσμια χρηματοπιστωτικά, τα έξι είναι ιαπωνικά και μόλις τα δύο είναι Αμερικάνικα.

Αυτό ήταν το αποτέλεσμα αφενός, εξαιτίας του ιδιαίτερα φιλελεύθερου πλαισίου δράσης στις Ηνωμένες Πολιτείες Αμερικής και τη Δυτική Ευρώπη, για το ιαπωνικό κεφάλαιο και αφετέρου, εξαιτίας του ιδιόμορφου προστατευτισμού που ισχύει στη Δυτική Ευρώπη για τα αμερικάνικα ιδρύματα.

Η Ευρωπαϊκή 'Ενωση στο σύνολό της διέπεται από ενιαίους κανόνες λειτουργίας των χρηματοπιστωτικών ιδρυμάτων, που έχουν υποχρεωτική εφαρμογή για όλα τα κράτη μέλη της. Η δεύτερη τραπεζική Οδηγία. Στις πολύχρονες διαπραγματεύσεις του γύρου της Ουρουγουάης, οι Ηνωμένες Πολιτείες της Αμερικής πίεσαν σκληρά και ήταν ανένδοτες στην άποψη, ότι και αυτός ο τομέας πρέπει πλήρως να απελευθερωθεί.

Οι Η.Π.Α. από το 1992 βρίσκονται σε μια μεταβατική περίοδο, όπου στο τραπεζικό τους σύστημα συντελείται μία σημαντική μεταρρύθμιση. Η μεταρρύθμιση αυτή ολοκληρώνεται το 1998. Κύριο χαρακτηριστικό της αμερικανικής μεταρρύθμισης είναι η τάση-κίνητρο για συγχωνεύσεις, η ισχυροποίηση, δράση και λειτουργία σε παναμερικανικό επίπεδο και όχι όπως τώρα, σε τοπικό επίπεδο, σε κάθε πολιτεία δηλαδή ξεχωριστά.

Αντίθετα, στη Δυτική Ευρώπη και στα πλαίσια της δεύτερης τραπεζικής Οδηγίας, έγινε η ολοκλήρωση του σχηματισμού των χρηματοπιστωτικών ιδρυμάτων σε εθνικό επίπεδο και μπήκαν οι προϋποθέσεις για τη σταδιακή απελευθέρωση και λειτουργία σε ευρωπαϊκό κοινοτικό επίπεδο. 'Ηδη, κάτω από τα νέα δεδομένα της παγκόσμιας χρηματοπιστωτικής αγοράς, και η Δυτική Ευρώπη πιέζεται. Πιέζεται προς την δημιουργία 
ισχυρών, ισχυρότατων χρηματοπιστωτικών και ασφαλιστικών οργανισμών και ιδρυμάτων, που θα έχουν την δυνατότητα να ανταγωνισθούν τα αντίστοιχα ιδρύματα των Η.Π.Α. και της Ιαπωνίας.

Επίκεντρο αυτού του ανταγωνισμού είναι η αγωνιώδης αναζήτηση κολοσσιαίων κεφαλαίων για επενδύσεις σε Ασία, πρώην σοσιαλιστικές χώρες, καθώς και στη Λατινική Αμερική. 

Τα πρωτόκολλα, που συζητάμε σήμερα για επικύρωση, δεν είναι τίποτα περισσότερο, παρά οι εξαιρέσεις που έχει ήδη κατοχυρώσει κάθε κράτος-μέλος στη δεύτερη τραπεζική Οδηγία, για να θέσει περιοριστικούς, προστατευτικούς φραγμούς, τόσο για το νόμισμα, όσο και για τα ίδια τα μεγέθη του εγχώριου χρηματοπιστωτικού συστήματος.

Τα πρωτόκολλα που σήμερα κυρώνουμε, περικλείουν και ειδήσεις. 'Εχουν μεταβατικό χαρακτήρα, μια και το 1998 θα ανοίξει η συζήτηση στα πλαίσια του Παγκόσμιου Οργανισμού Εμπορίου για την αναθεώρηση προς την παγκόσμια φιλελευθεροποίηση των χρηματοπιστωτικών ιδρυμάτων.

Η Ευρωπαϊκή 'Ενωση αποδέχθηκε αυτήν την απαίτηση των Η.Π.Α. στα πλαίσια της διαπραγμάτευσης. Είναι, λοιπόν, λογικό να ζητήσουμε σήμερα από τον κύριο Υπουργό πρόσθετη ενημέρωση γύρω από αυτά τα ζητήματα στην υπό αναθεώρηση Συνθήκη του Μάαστριχτ. Για την Ελλάδα, τα ερωτήματα που τίθενται είναι πλέον πιεστικά. Ποια η στρατηγική και ποια η πολιτική της Κυβέρνησης γύρω απο την πορεία του ελληνικού χρηματοπιστωτικού συστήματος; Σήμερα εκτός απο τις πρωτοβουλίες της Εθνικής Τράπεζας για την εξυγίανση και ανάπτυξή της, δεν υπαρχει σχεδόν τίποτα άλλο. Μόνο οι ιδιωτικές τράπεζες κινούνται δυναμικά προς τάσεις ενδυνάμωσης, ενώ αντίθετα, τα δημόσια χρηματοπιστωτικά ιδρύματα κάθε άλλο παρά κινητικότητα παρουσιάζουν.

Ποια η πολιτική της Κυβέρνησης για τον ενιαίο χαρακτήρα του χρηματοασφαλιστικού συστήματος; Πώς σταδιακά θα ξεφύγουν οι τράπεζες από τη στενή αγκαλιά των κρατικών τίτλων και των προμηθειών που επιφέρουν; Πώς θα σταθεί στον ανταγωνισμό; Με ποια μέτρα προετοιμάζονται για την εθνική ενίσχυση των θέσεων των ελληνικών συμφερόντων των χρηματοπιστωτικών ιδρυμάτων; Πώς θα εξυγιανθεί η ασφαλιστική αγορά, ώστε να αντέξει και να ανταγωνισθεί; Υπάρχει πολιτική βούληση για τη δημιουργία στην Ελλάδα ισχυρού θεσμού αντασφάλισης ασφαλιστικών και χρηματοπιστωτικών ιδρυμάτων; Πότε και κάτω από ποιους όρους, η δραχμή θα γίνει πλήρως μετατρέψιμο νόμισμα;

Από την τρίχρονη πορεία της Κυβέρνησης δεν είμαστε ικανοποιημένοι στον τομέα αυτό. Η Κυβέρνηση δε διαθέτει πρόγραμμα και στρατηγική, παρά το γεγονός ότι η 'Ενωση Ελληνικών Τραπεζών και η Τράπεζα της Ελλάδας έχει θέσει το πρόβλημα πολλαπλώς προς την Κυβέρνηση.

Στις προγραμματικές δηλώσεις απουσίαζε κάθε αναφορά σ' αυτά τα θέματα. Και, όμως, απο την πορεία και αυτών των θεμάτων θα εξαρτηθεί η πορεία ανάπτυξης της Χώρας στο νέο ανταγωνιστικό διεθνώς περιβάλλον.

Εμείς θα ψηφίσουμε τα πρωτόκολλα, γιατί σήμερα προστατεύουν τα εθνικά συμφέροντα και θέτουν το χρονικό περιθώριο για την ανάληψη κυβερνητικών πρωτοβουλιών, για τις αναγκαίες αλλαγές και μεταρρυθμίσεις που θα καταστήσουν το εγχώριο πιστωτικό και ασφαλιστικό σύστημα βιώσιμο και ανταγωνιστικό, ικανό να συμβάλλει στην εθνική ανάπτυξη και την ευημερία της Χώρας. Ευχαριστώ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, έχω την τιμή να ανακοινώσω στο Σώμα,ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Οικονομικών "τροποποίηση και συμπλήρωση του Τελωνειακού Κώδικα και άλλες διατάξεις".

Ο κ. Τζωάννος έχει το λόγο.

ΙΩΑΝΝΗΣ ΤΖΩΑΝΝΟΣ: Κυρίες και κύριοι συνάδελφοι, η παρέμβασή μου θα είναι σύντομη. Με την ευκαιρία της σημερινής συζήτησης της επικύρωσης των δύο αυτών συμβάσεων θα ήθελα απλώς να επισημάνω την αξία που έχει για την απελευθέρωση του εμπορίου και για την οικονομική ανάπτυξη η εφαρμογή αυτών των συμβάσεων. Πολλές φορές έχουμε την εντύπωση ότι ως δια μαγείας θα λυθούν τα θέματα από την επικύρωση κάποιας διεθνούς σύμβασης.

Το πρόβλημα, όμως, κυρίως εστιάζεται στη φάση της εφαρμογής, όπου παρατηρείται δυστυχώς -και πολύ συνηθισμένα- το φαινόμενο των παρασπονδιών από ορισμένες χώρες, κυρίως από εκείνες που έχουν να προστατεύσουν κάποιο σημαντικό τομέα δραστηριότητας και οι οποίες διαθέτουν σημαντικό οικονομικό και πολιτικό μέγεθος.

Συνεπώς, θα ήθελα να επιστήσω την προσοχή της Κυβέρνησης στη συνεχή παρακολούθηση των εξελίξεων στα πλαίσια του Παγκόσμιου Οργανισμού Εμπορίου και ειδικότερα στα πλαίσια της Ενωμένης Ευρώπης. Διότι πολλές φορές υπάρχουν συγκρουόμενα συμφέροντα και μέσα στα πλαίσια της Ευρωπαϊκής 'Ενωσης. Ορισμένες χώρες μπορεί να ενδιαφέρονται να προστατεύσουν ορισμένους τομείς της οικονομίας τους, αδιαφορώντας για τις παρενέργειες οι άλλες χώρες-μέλη. 'Εχουμε ένα είδος παζαριού.

Υπάρχει μάλιστα ένα πρόβλημα -θα το γνωρίζετε, κύριε Υφυπουργέ- στις σχέσεις της Ευρωπαϊκής Επιτροπής με το Συμβούλιο των χωρών-μελών και το ΚΟΡΕΠΕΡ. Η Ευρωπαϊκή Επιτροπή επιδιώκει να συγκεντρώσει όλη την εξουσία σ' ό,τι αφορά τις διαπραγματεύσεις στα πλαίσια των διεθνών οργανισμών για λογαριασμό των χωρών-μελών. Και οι χώρες μέλη πάλι επιθυμούν, όσο είναι δυνατόν, να διατηρήσουν σε εθνικό επίπεδο κάποιες πρωτοβουλίες χωρίς βέβαια να χάνεται η συλλογικότητα της δράσης σαν Ευρωπαϊκή 'Ενωση, που θα δώσει μεγαλύτερη βαρύτητα.

Υπάρχει η γνωστή Επιτροπή του άρθρου 1.3 όπου πολλές φορές γίνονται σκληρές διαπραγματεύσεις. Θα είδατε από το κείμενο ότι παρουσιάζεται η Ευρωπαϊκή Επιτροπή να ομιλεί για τις χώρες-μέλη μαζί με τις χώρες-μέλη αυτές καθ' αυτές. Υπάρχει ένα λεπτό σημείο ισορροπίας που δεν πρέπει να το χάσουμε, διότι αλλοιώς μπορεί να γίνουμε θύματα κάποιων θυσιών τομέων υπέρ άλλων τομέων άλλων χωρών-μελών. Γνωρίζω, ότι ο αρμόδιος επίτροπος ο Σερ Λίων Μπρίτεν επιδιώκει την εξασφάλιση πλήρους εξουσίας στη Γενική Διεύθυνση 1 -η οποία είναι η αρμόδια Γενική Διεύθυνση της Επιτροπής να ομιλεί για την Ευρωπαϊκή 'Ενωση- δημιουργώντας πολλές φορές και τετελεσμένα γεγονότα.

Δεδομένων, λοιπόν, αυτών των προβλημάτων και πάλι εφιστώ την προσοχή σας στην ανάγκη σκληρών διαπραγματεύσεων. Μάλιστα γνωρίζω ότι και στη Σιγκαπούρη το Δεκέμβριο θα υπάρξει κάποιο συνέδριο στα πλαίσια του Παγκόσμιου Οργανισμού. Εκεί η παρουσία μας είμαι βέβαιος ότι θα είναι έντονη, διότι γνωρίζω ότι και η αρμόδια Γενική Διεύθυνση του Υπουργείου Εθνικής Οικονομίας όντως δραστηριοποιείται συστηματικά σ' αυτόν τον τομέα.

Επίσης, θα ήθελα να επισημάνω την ανάγκη να μην είμαστε μοιρολάτρες και απλώς να ασκούμε αμυντική πολιτική σε εθνικό επίπεδο στον τομέα των υπηρεσιών. Πιστεύω, ότι η Ελλάδα έχει τρομερές δυνατότητες για την ανάπτυξη του τριτογενούς τομέα. Και μάλιστα έχουμε πολλά στελέχη μορφωμένα στον τραπεζικό τομέα.

Αυτό χωρίς να παραγνωρίζουμε και τη ναυτιλία η οποία είναι ακριβώς ο πόλος έλξης άλλων δραστηριοτήτων όπως είναι τα χρηματοπιστωτικά για περαιτέρω ανάπτυξη του Πειραιά ή της Αττικής σαν ένα διεθνές χρηματοπιστωτικό κέντρο, ένα νέο city. Συνεπώς, αντί να έχουμε απλώς αμυντική πολιτική θα πρέπει στο εσωτερικό μας με μία σωστή αναπτυξιακή πολιτική να προχωρήσουμε. Η Νέα Δημοκρατία το έχει επισημάνει αυτό και έχει προτείνει συγκεκριμένα μέτρα ανάπτυξης του τριτογενούς τομέα. Θα πρέπει λοιπόν να αξιοποιήσουμε τις ευκαιρίες ώστε να γίνουμε και εξαγωγείς χρηματοοικονομικών υπηρεσιών όπως είμαστε ήδη εξαγωγείς υπηρεσιών στις θαλάσσιες μεταφορές. Ευχαριστώ.

(Χειροκροτήματα από την Πτέρυγα της Νέας Δημοκρατίας)

ΠΡΟΕΔΡΕΥΩΝ (Νικόλαος Κατσαρός): Ο κ. Σπυριούνης έχει το λόγο.

ΚΥΡΙΑΚΟΣ ΣΠΥΡΙΟΥΝΗΣ: Κύριε Πρόεδρε με την αφορμή της συζήτησης αυτού του νομοσχεδίου θέλω να μιλήσω για να πω, ότι η πατρίδα μας πλήρωσε πολλαπλώς δύο ακραίες θέσεις στην ιστορική της πορεία, κυρίως μετά την αποκατάσταση με το δεύτερο πρωτόκολλο του Λονδίνου του 1830. Κινηθήκαμε μεταξύ Σκύλας και Χάρυβδης, μεταξύ ξενομανίας και ξενοφοβίας.

Η ξενομανία εισέβαλε στην πατρίδα μας με δύο μορφές. Πρώτα με τη μορφή της προστασίας και μετά με τη μορφή της βοήθειας πίσω από την οποία καλλιεργήθηκαν οι γνωστές εξαρτήσεις. Η ξενοφοβία οδήγησε πολλές φορές σε έναν επικίνδυνο απομονωτισμό ο οποίος πληρώθηκε ακριβά σε κρίσιμες καμπές της εθνικής μας ζωής. Αν αυτή η πλούσια ιστορική εμπειρία δεν γίνει δίδαγμα για τη συναγωγή συμπερασμάτων στους άξονες των διακρατικών μας σχέσεων σήμερα που η παγκόσμια ζωή ρίχνει τα σύνορα και αναπτύσσεται μία διεθνοποιημένη αντίληψη μέσα στα μειονεκτήματα μιας αχαλίνωτης ανταγωνιστικής οικουμενικής κοινωνίας, αν σήμερα καταληφθούμε από αισθήματα των παλιών εμπειριών, η πατρίδα μας δεν θα μπορέσει να σπάσει το φράγμα της βαλκανικής ζωής της.

Από την άλλη μεριά ο συμψηφισμός αυτών των δύο συναισθημάτων που αφενός μεν υποτιμούν την ικανότητα του 'Ελληνα και που αφετέρου σαν προϊόν υποτίμησης, καλλιεργούν ένα πνεύμα ηττοπάθειας, είναι η χρυσή τομή. Με πνεύμα αυτογνωσίας που πρέπει να συντηρείται στο πλαίσιο, ότι ο 'Ελληνας μπορεί να σταθεί και να προοδεύσει και ότι η πατρίδα μας μπορεί να γίνει ανταγωνιστική να παίξει το ρόλος της. Πρέπει να αντικρύσουμε τις συγκυρίες. Αν δεν εγκαταλείψουμε λοιπόν αυτή την μοιρολατρική, όπως είπε και ο προηγούμενος ομιλητής, πολιτική δεν θα μπορεί η πατρίδα μας να παίξει το ρόλο της. Θα μείνει μια φτωχή χώρα στα Βαλκάνια χωρίς καμία προοπτική.

Και βέβαια από την παλιά μου εμπειρία γνωρίζω ότι δεν εννοείται άμυνα χωρίς το στοιχείο της επίθεσης. Δηλαδή η ηττοπαθής τακτική είναι καταδικασμένη ούτως ή άλλως. Πιστεύω ότι η χρυσή τομή των δεδομένων και των συγκυριών βρίσκεται στην συνειδητοποίηση, ότι η Πατρίδα μας δεν πρέπει να εγκαταλείψει τον φυσικό της ρόλο και να τον διαδραματίσει με αυτογνωσία, με αυτοπεποίθηση και με τη λεβεντιά -λέω λεβεντιά γιατί οι καιροί το επιβάλουν-του 'Ελληνα. Με μία πολιτική που θα της εξασφαλίσει και την εθνική της μοίρα σύμφωνα με τις ικανότητες του 'Ελληνα έτσι ώστε να υπάρξει μία καλύτερη πορεία του Ελληνισμού στο διεθνές προσκήνιο. 'Οχι απομόνωση, εσωστρέφεια, ξενοφοβία. Θάρσειν χρει.

Με αυτή την έννοια ψηφίζω το παρόν νομοσχέδιο.

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ εξαντλήθηκε ο κατάλογος των εγγεγραμμένων.

Ορίστε, έχετε το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ.Εθνικής Οικονομίας): Κύριοι συνάδελφοι, η τελική πράξη, που περιλαμβάνει τα αποτελέσματα των πολυμερών εμπορικών διαπραγματεύσεων του Γύρου της Ουραγουάης στα πλαίσια της γενικής συμφωνίας δασμών και εμπορίου -αυτή είναι η GATT- έχει γίνει νόμος του κράτους από το 1995. 'Ομως με το κλείσιμο αυτής της συμφωνίας έγιναν για ορισμένα προϊόντα, υπηρεσίες, όπως είναι το χρηματοπιστωτικό σύστημα, η διακίνηση των φυσικών προσώπων, η ναυτιλία, οι συμφωνίες χωρίς τελική κατάληξη, γιατί ορισμένα κράτη, ιδιαίτερα οι ΗΠΑ δεν εύρισκαν αρκετά ικανοποιητική την προηγούμενη συμφωνία, ως προς αυτούς τους τομείς. Συμφωνήθηκε, λοιπόν, να συνεχιστούν οι διαπραγματεύσεις, πέρα από τη γενική συμφωνία που ήδη υπεγράφη. Η συνέχεια των διαπραγματεύσεων αυτών κατέληξε κάπου, που όμως αυτή η κατάληξη είναι προσωρινή και θα ισχύσει μέχρι το 1997.

Σε ό,τι αφορά τη Χώρα μας, το δεύτερο Πρωτόκολλο για τις χρηματοπιστωτικές υπηρεσίες, δε διαφέρει καθόλου από την τελική πράξη, που αναφερθήκαμε προηγούμενα. Θα έλεγα μάλιστα ότι ήδη αυτά που περιλαμβάνονται στη συμφωνία, είναι λιγότερα από αυτά που προβλέπονται στον ελληνικό νόμο. Επειδή, λοιπόν, συνεχίζονται οι διαπραγματεύσεις, είναι καλύτερα που είναι έτσι. Το λέω αυτό ιδιαίτερα για τους συναδέλφους, οι οποίοι παντού βλέπουν τα εθνικά συμφέροντα να καταπατώνται, όταν υπάρχει οποιαδήποτε συμφωνία, στην οποία περιλαμβάνονται και οι ΗΠΑ. Αυτά συμβαίνουν με το δεύτερο Πρωτόκολλο, που αφορά τις χρηματοπιστωτικές υπηρεσίες.

Το τρίτο πρωτόκολλο που έρχεται προς κύρωση σήμερα, αφορά τη διακίνηση των φυσικών προσώπων. Κι εδώ έχει επέλθει συμφωνία. 'Ομως η ουρά, όπως είπαμε προηγούμενα, της μή συμφωνίας, οδήγησε στις διαπραγματεύσεις προ της συμφωνίας της τελικής πράξης. Καταλήγουμε και σ' αυτόν τον τομέα και σε ό,τι αφορά τη Χώρα μας, συμφωνούμε με πολύ λιγότερες δεσμεύσεις από αυτές που έχουν πάρει όλα τα άλλα κράτη μέλη της Ευρωπαϊκής 'Ενωσης όπου συμμετέχει και η Χώρα μας.

Ο εισηγητής μας εξήγησε για ποιες ειδικότητες προσώπων πρόκειται, είναι τρεις ουσιαστικά: Για τις διαφημιστικές υπηρεσίες, για τις μεταφραστικές και ορισμένες υπηρεσίες που παρέχονται από ειδικούς για ηλεκτρονικούς υπολογιστές, αναλυτές και προγραμματιστές συστημάτων. 

Μάλιστα σ' αυτό το πρωτόκολλο που η Ελλάδα έχει δεχθεί, μπήκαν επιπλέον εμπόδια και γι' αυτές τις λίγες περιπτώσεις. Πρέπει να γίνει συμφωνία με την εταιρία, που εργάζεται στην Ελλάδα ότι θα χρησιμοποιήσει το προσωπικό που θα φέρει από το εξωτερικό για τρεις μήνες, ότι αυτό το προσωπικό πρέπει οπωσδήποτε να έχει θητεύσει στην ίδια εταιρία τουλάχιστον δύο χρόνια και να έχει επιπλέον και 5 χρόνια εμπειρία στο αντικείμενο, για το οποίο θα κληθεί να εργαστεί στην Ελλάδα.

Νομίζω, λοιπόν, ότι μ' αυτόν τον τρόπο, η Ελλάδα, πέρα και από τις κοινοτικές φιλελευθεροποιήσεις, έχει τόσες δεσμεύσεις στους τομείς αυτούς, ώστε να προστατεύονται τα εθνικά συμφέροντα.

'Ομως, θέλω να πω και δυο κουβέντες για τη φιλοσοφία όλης αυτής της ιστορίας. Κατ' αρχήν, όταν υπάρχουν τέτοιες συμφωνίες, αυτές οι συμφωνίες γίνονται με αμοιβαιότητα. Η Ελλάδα δεν είναι μόνη της στον κόσμο και νομίζω ότι δεν πρέπει να μείνει μόνη της και στα πνεύματα εκείνων που θέλουν να την θεωρήσουν ως τέτοια. Γιατί θα μπορούσε να μην είναι μέλος της γενικής συμφωνίας δασμών και εμπορίου. Αλλά εδώ ξέρουμε ότι σήμερα, χώρες που βρίσκονται έξω απ' αυτόν τον Οργανισμό επιθυμούν να βρεθούν μέσα σ' αυτόν και να διαπραγματευθούν και εκείνες, ούτως ώστε επ' αμοιβαιότητι να υπάρχουν κάποιες συμφωνίες.

Θεωρώ, λοιπόν, κατ' αυτόν τον τρόπο ότι, αν δεν είναι κάποιος ιδιότυπος καπιταλισμός, η πρόταση που έρχεται από το Κ.Κ.Ε. και από το ΔΗ.Κ.ΚΙ. είναι λάθος να μην ψηφίσουν αυτά τα δύο πρωτόκολλα. Διότι αν ήταν διαφορετικά ή αν θεωρήσω ότι μ' αυτόν τον τρόπο θα έρθουν εδώ οι ξένες επιχειρήσεις ή ότι μ' αυτόν τον τρόπο κτυπιούνται οι κρατικές τράπεζες, τότε κάτι στραβό συμβαίνει. 'Η δηλαδή οι τράπεζές μας δεν είναι σε θέση να αντιμετωπίσουν ή να προσφέρουν υπηρεσίες προς τους πελάτες τους, όπως τα ξένα υποκαταστήματα ή θα πρόκειται για κάποιον ιδιότυπο καπιταλισμό, που δε γνωρίζω και καλό θα ήταν να τον ξέρουμε όλοι, για να δούμε μήπως είναι προτιμότερος και να πάρουμε και εμείς τα μέτρα μας.

'Ερχομαι στη φιλοσοφία του γεγονότος που σας είπα. Οι συμφωνίες αυτές γίνονται επ' αμοιβαιότητι. Δεν είμαστε μόνοι και συμφωνώ με τον κ. Τζωάννο ότι δεν είναι μόνο οι συμφωνίες. Μπορεί να τις έχουμε περιορίσει. Δεν ξέρω προσωπικά αν είναι σωστός όλος αυτός ο περιορισμός, γιατί εμάς μας δέχονται, όπου και να πάμε στο εξωτερικό να εργαστούμε και δεν ξέρω πόσο θα κρατήσει αυτό, να μη δεχόμαστε εμείς τους άλλους. Αλλά εν πάση περιπτώσει, εκείνο που προέχει είναι να δούμε για αυτές τις συμφωνίες που γίνονται, πόσο τις παίρνουμε σοβαρά υπόψη, πόσο γνωρίζουμε τις επιρροές που θα έχουν αυτές οι συμφωνίες στην εθνική μας οικονομία και πόσο ετοιμαζόμαστε να αντιμετωπίσουμε, είτε αυτούς που θα έρθουν σε μας, είτε τη δική μας έξοδο προς πάσα κατεύθυνση. Πληροφορώ τη Βουλή, ότι και προς τον χρηματοπιστωτικό τομέα πάμε αρκετά καλά και εξάγουμε προϊόντα του χρηματοπιστωτικού τομέα και στην 
Ευρώπη και στην Ευρωπαϊκή 'Ενωση αλλά κυριότερα, όπως γνωρίζετε τώρα, κοντά μας, εδώ στη γειτονιά μας, στα Βαλκάνια, όπου χρειάζονται και την εμπειρία μας και τις ιδέες μας και τη δικιά μας παρουσία οι γειτονικές μας χώρες. Αλλά τη χρειάζονται ιδιαίτερα και οι δικοί μας επιχειρηματίες και η δική μας εθνική οικονομία για να μπορέσει να βγει από το αδιέξοδο και η ανάπτυξή της να είναι αποτελεσματική και να φέρει οπωσδήποτε ευοίωνη προοπτική σε όλη τη Χώρα.

Αυτά ήθελα να πω, κύριε Πρόεδρε, δε θα μακρηγορήσω. Θεωρώ, όμως, ότι είναι σωστό απ' όλη τη Βουλή να ψηφιστούν αυτά τα δυο πρωτόκολλα, καθ' ότι, απ' ό,τι αντιληφθήκατε και απ' αυτά που είπα εγώ και απ' αυτά που είπαν οι διάφοροι άλλοι Εισηγητές, είναι απαραίτητο να γίνει αυτή η κύρωση και να προχωρήσουμε και στις νέες διαπραγματεύσεις, που, τελειώνοντας το 1997, θα παρουσιαστούν μπροστά μας. Ευχαριστώ πολύ.

ΠΡΟΕΔΡΕΥΩΝ (Νικόλαος Κατσαρός): Κύριοι συνάδελφοι, υπάρχει κανένας Κοινοβουλευτικός Εκπρόσωπος που να ζητά το λόγο;

ΣΤΡΑΤΗΣ ΚΟΡΑΚΑΣ: Εγώ, κύριε Πρόεδρε.

ΙΩΑΝΝΗΣ ΔΡΑΓΑΣΑΚΗΣ: Εγώ, κύριε Πρόεδρε.

ΠΡΟΕΔΡΕΥΩΝ (Νικόλαος Κατσαρός): Ο κ. Κόρακας έχει το λόγο.

ΣΤΡΑΤΗΣ ΚΟΡΑΚΑΣ: Κύριε Πρόεδρε, ακούσατε και εσείς τις τοποθετήσεις των Κομμάτων της Βουλής, όπως και της Κυβέρνησης. Και ακούσατε επίσης, ιδιαίτερα την τοποθέτηση του Βουλευτή του Κόμματός μας, ο οποίος νομίζω ότι έθεσε τα ζητήματα στην σωστή τους βάση.

Θα ήθελα, κατ'αρχήν, να πω, ότι αυτή η διαβόητη GATT, η γενική συμφωνία δασμών και εμπορίου ή εμπορίου και δασμών, έχει γίνει πια γνωστή στο Λαό μας, σαν ένα είδος -ας το πούμε- ταφόπετρας για την παραγωγική βάση της Χώρας μας. Είναι αυτή η συμφωνία που μετατρέπει σταδιακά σε ξέφραγο αμπέλι όχι μόνο την Ελλάδα, αλλά και τις άλλες χώρες της Ευρωπαϊκής 'Ενωσης και παραδίδει τον κόσμο ολόκληρο σχεδόν στο έλεος του αμερικάνικου ιμπεριαλισμού. Και δεν είναι τυχαίο, ότι αναγνωρίζουν όλοι πως πρέπει να επαναδιαπραγματευτούμε τα δύο αυτά πρωτόκολλα, γιατί, όταν το ξανασκέφτηκαν, δεν ικανοποιούν τελικά τις Ηνωμένες Πολιτείες. Και είναι γεγονός, ότι αυτά τα δύο πρωτόκολλα είναι, όπως ειπώθηκε από άλλους Βουλευτές, προσωρινά. Θα αναφερθώ όμως παρακάτω σε αυτό.

Πρέπει να παρατηρήσουμε, επίσης, ότι πρόκειται για μία ολέθρια για την οικονομία της Χώρας μας συμφωνία που υπογράφηκε και κυρώθηκε ερήμην του ελληνικού Λαού. Κανένας δεν ενημέρωσε, εκτός από το Κ.Κ.Ε., τον Ελληνικό Λαό για τις συνέπειες αυτής της συμφωνίας. Και βεβαίως χθες κουβεντιάζαμε εδώ για την κτηνοτροφία. 'Εχουμε ένα πολύ απτό παράδειγμα με τη μείωση των δασμών για ομοειδή προϊόντα γαλακτοκομικά, ζωοκομικά γενικότερα από τρίτες χώρες και εκτός Ευρωπαϊκής 'Ενωσης που μπάζουν στη Χώρα μας τέτοια προϊόντα σε εξαιρετικά χαμηλές τιμές, αδύνατον να τις ανταγωνιστούν τα ελληνικά προϊόντα. Και ας μην έρθει κανείς να μου πει ότι τότε είναι καλύτερα για τον Ελληνικό Λαό, γιατί σε τελευταία ανάλυση η καταστροφή της παραγωγικής μας βάσης θα είναι καταστροφή και του Ελληνικού Λαού και της Χώρας μας γενικότερα.

Ακούσαμε, επίσης, να γίνεται λόγος και εκκλήσεις να μην είμαστε μοιρολάτρες. Είπε όμως ο Εισηγητής της Νέας Δημοκρατίας ότι η Ελλάδα ήταν ο μικρός κομπάρσος σε όλη αυτή την υπόθεση και δεν σκέφθηκε η Ελλάδα ούτε στα πλαίσια της Ευρωπαϊκής 'Ενωσης, να υψώσει τη φωνή της, όπως έκαναν άλλες χώρες και, εν πάση περιπτώσει, να μην επιτρέψει να προχωρήσει η Ευρωπαϊκή 'Ενωση σε αυτή την πλήρη υποταγή στις Ηνωμένες Πολιτείες.

Να, ποιο είναι το δικό μας το μήνυμα, κύριοι Βουλευτές και κύριε Πρόεδρε: Αντίσταση σε αυτή τη λαίλαπα που ξεχύνεται. Τίποτε άλλο.

Το ΠΑ.ΣΟ.Κ. μας είπε ότι δεν μπορούσαμε να κάνουμε διαφορετικά. Βαδίζοντας ακριβώς στο ίδιο πνεύμα και ο Συνασπισμός μας είπε ότι η κύρωση των δύο αυτών πρωτοκόλλων έχει τυπικό χαρακτήρα και ότι τελικά τα δύο αυτά πρωτόκολλα εξυπηρετούν τα συμφέροντα της Χώρας μας. Φυσικά η συζήτηση που κάνουμε τώρα είναι καθαρά πολιτική, αφού δεν μπορούμε να τροποποιήσουμε αυτά τα πρωτόκολλα. Ωστόσο, θέλω να επαναλάβω ορισμένες παρατηρήσεις εκφράζοντας από την αρχή την αντίθεσή μας στην άποψη που εξέφρασε ο κύριος Υπουργός ότι έτσι είναι καλύτερα ακόμα και από τους νόμους που έχουμε. Δεν ξέρω σε ποιο νόμο αναφέρεται. Ωστόσο πρέπει να σημειώσουμε ότι ήδη αυτό ισχύει από τις 30-6-1996 και έρχεται με τρομερά μεγάλη καθυστέρηση για κύρωση και δεν ξέρουμε τι θα γίνει, γιατί -δεν θέλω να χάσω χρόνο για να αναφερθώ σε λεπτομέρειες, γιατί προβλέπει ότι πρέπει να περάσουμε από διάφορα συμβούλια κ.λπ. και δεν ακούσαμε τίποτα γι'αυτό το θέμα- δεν είναι αλήθεια ότι η Ελλάδα δεν αναλαμβάνει καμία υποχρέωση. Μέσα από τις διατάξεις του δεύτερου ειδικά πρωτοκόλλου προκύπτει ότι προσφέρεται ευνοϊκότερη μεταχείριση στα ξένα, εκτός Ευρωπαϊκής 'Ενωσης, χρηματοπιστωτικά ιδρύματα σε σχέση με τα εγχώρια ιδρύματα.

Πάμε ακόμα πιο πίσω και απ'αυτό που απαιτούσε ακόμα η δεύτερη Κοινοτική Οδηγία, η οποία επέτρεπε σε οποιοδήποτε κοινοτικό χρηματοπιστωτικό ίδρυμα να ανοίξει χωρίς όρους, χωρίς καμία υποχρέωση, υποκατάστημα στην Ελλάδα, αλλά έθετε ορισμένους όρους για χρηματοπιστωτικά ιδρύματα τρίτων χωρών.

Τι έλεγε συγκεκριμένα; Κατ'αρχήν, για τη ίδρυση εγχώριων χρηματοπιστωτικών ιδρυμάτων ζητάει 10.000.000 ECU αρχικό κεφάλαιο και για τις συνεταιριστικές τράπεζες 3.000.000 ECU, δηλαδή αντίστοιχα, 3.000.000.000 και 1.000.000.000.

Για την εγκατάσταση, όμως, χρηματοπιστωτικών ιδρυμάτων από τρίτες χώρες έβαζε ως προϋπόθεση, για να ανοίξει το πρώτο υποκατάστημα αυτό το ίδρυμα, να εισαχθεί και να δραχμοποιηθεί στην Ελλάδα ποσό συναλλάγματος ως αρχικό κεφάλαιο, που θα αποφασίσει η Τράπεζα της Ελλάδος, η κεντρική Τράπεζα της Χώρας μας. Και για περισσότερα υποκαταστήματα, πάλι απαιτεί απόφαση της Τράπεζας της Ελλάδος.

Με την GATT, με τη γενική συμφωνία εμπορίου και υπηρεσιών, της οποίας το πρωτόκολλο έρχεται σήμερα για επικύρωση, αναφέρεται ότι για την ίδρυση στη Χώρα μας υποκαταστήματος χρηματοπιστωτικού ιδρύματος τρίτης, εκτός Ευρωπαϊκής 'Ενωσης χώρας, χρειάζεται το μισό αρχικό κεφάλαιο, απ'ό,τι για τα ελληνικά ιδρύματα και μέχρι τέσσερα υποκαταστήματα, κύριοι Βουλευτές. Τι τα θέλει ένα μεγάλο ίδρυμα τα περισσότερα υποκαταστήματα;'Ερχεται στη Χώρα μας για τη χοντρή "μπάζα", όχι για τα "ψιλικά" όπως λέμε. Ακόμα και με ένα υποκατάστημα μπορεί να κάνει τη δουλειά της. Και βάζει μετά ότι, αν θέλει παραπάνω υποκαταστήματα, τότε θα πρέπει να βάλει το πολύ το ίδιο κεφάλαιο που χρειάζεται για την ίδρυση ενός εγχώριου ελληνικού χρηματοπιστωτικού ιδρύματος.

Και μας λέτε ότι δεν υπάρχει ευνοϊκή μεταχείριση προς τα ξένα χρηματοπιστωτικά μεγαθήρια και ότι είναι καλύτερα απ'ό,τι είναι σήμερα; Δεν μπορώ να συλλάβω αυτή τη λογική.

Βεβαίως, ο κύριος Υπουργός έρχεται εδώ να υπερασπισθεί πρωτόκολλα, για τα οποία δεν φέρει προσωπικά ο ίδιος την ευθύνη. Πριν περάσω στο τρίτο πρωτόκολλο, θα ήθελα να σημειώσω ότι γενικά, στις διαπραγματεύσεις όλης αυτής της συμφωνίας, πήραν μέρος εναλλάξ και οι κυβερνήσεις του ΠΑ.ΣΟ.Κ. και της Νέας Δημοκρατίας και υπογράφτηκε τελικά από την Κυβέρνηση του ΠΑ.ΣΟ.Κ.

Σε ό,τι αφορά το τρίτο πρωτόκολλο, πρόκειται εδώ πραγματικά για στελέχη -και όχι για οποιονδήποτε- ξένων εταιρειών, για τους τρεις τομείς που αναφέρονται, που είναι εγκατεστημένοι στη Χώρα μας. Και βάζει ότι χρειάζεται προϋπηρεσία τουλάχιστον δύο χρόνων στην εταιρεία, σκόπιμα, για να βάλει φραγμούς.

Εμείς σε κάθε περίπτωση πιστεύουμε, ότι θα έπρεπε να δινόταν η δυνατότητα και στον τομέα αυτό να μην εκτοπίζεται το ελληνικό επιστημονικό δυναμικό.

Με αυτές τις παρατηρήσεις, κύριε Πρόεδρε, εμείς θέλουμε να τονίσουμε άλλη μία φορά ότι οι ρυθμίσεις αυτές είναι ρυθμίσεις που πάνε προς την πλήρη αποδιάρθρωση του δικού μας, του ελληνικού και ιδιαίτερα του κρατικού χρηματοπιστωτικού συστήματος, είναι ρυθμίσεις που πάνε προς την κατεύθυνση της πλήρους ιδιωτικοποίησης αυτού του συστήματος.

Πριν, μία εβδομάδα, την περασμένη Τετάρτη, συζητούσαμε εδώ το πέρασμα οκτώ εκατομμυρίων, εβδομήντα έξι χιλιάδων μετοχών της Εθνικής Τράπεζας σε ιδιώτες, που θα διατεθούν σε πέντε χρόνια, μέσω του Χρηματιστηρίου και ο κύριος Υφυπουργός μας είπε εδώ "και σε στρατηγικούς επενδυτές".

Με όλη αυτή την ιστορία, λοιπόν, και τις ρυθμίσεις δε χρειάζεται ένα μεγαθήριο γιαπωνέζικο ή αμερικάνικο, να ανοίξει του κόσμου τα υποκαταστήματα. Ανοίγει ένα, αγοράζει και το πακέτο των μετοχών της Εθνικής ή κάποιου άλλου ελληνικού χρηματοπιστωτικού συστήματος και μπαίνει με όλες τις τραπεζικές εργασίες στη Χώρα μας.

Για όλους αυτούς τους λόγους, κύριε Πρόεδρε, εμείς διαφωνούμε με τα πρωτόκολλα αυτά και τα καταψηφίζουμε.

ΠΡΟΕΔΡΕΥΩΝ (Νικόλαος Κατσαρός): Σπάσατε και ένα ρεκόρ σήμερα, κύριε Κόρακα. Είναι η πρώτη φορά που δεν υπερβήκατε το χρόνο σας!

ΣΤΡΑΤΗΣ ΚΟΡΑΚΑΣ: Δεν είναι η πρώτη φορά, κύριε Πρόεδρε.

ΜΟΣΧΟΣ ΓΙΚΟΝΟΓΛΟΥ: Ανάλογα με τις ανάγκες. Τώρα δεν χρειάστηκε χρόνο.

ΠΡΟΕΔΡΕΥΩΝ (Νικόλαος Κατσαρός): Ο κ. Δραγασάκης έχει το λόγο.

ΙΩΑΝΝΗΣ ΔΡΑΓΑΣΑΚΗΣ: Κατά τη γνώμη μας, το πολιτικό θέμα που προκύπτει από το σχέδιο νόμου που έχουμε, δεν είναι τόσο αυτά τα δύο συγκεκριμένα πρωτόκολλα. Αυτά και εφόσον ψηφιστούν, θα ισχύσουν για ένα σύντομο διάστημα, αφού ήδη έχει προαναγγελθεί νέος γύρος διαπραγματεύσεων. Αλλά και εφόσον καταψηφιστούν, τουλάχιστον από την Αντιπολίτευση δε νομίζω ότι θα ανατρέψουν κάποια κατάσταση.

Το πολιτικό θέμα το οποίο προκύπτει, κατά τη γνώμη μας, είναι, πώς απαντάει η Χώρα μας σ' αυτά τα φαινόμενα που πολλοί ονομάζουν παγκοσμιοποίηση. Δεύτερον, πώς διαπραγματεύεται η Χώρα μας στο διεθνές πλαίσιο, διάφορα θέματα, είτε αφορούν την αγροτική μας οικονομία είτε το τραπεζικό σύστημα. Και τρίτον, πώς προετοιμαζόμαστε γι' αυτό που, τουλάχιστον, τώρα ξέρουμε ότι θα γίνει, πώς προετοιμαζόμαστε για τη νέα διαπραγμάτευση, η οποία θα προκύψει, όπως και ο κύριος Υπουργός είπε.

Θα περιμέναμε, λοιπόν, και η Κυβέρνηση, αλλά και όλοι εμείς να αξιοποιήσουμε τη συζήτηση γι'αυτό το σχέδιο νόμου, για να διατυπώσουμε κάποιες ιδέες γύρω απ' αυτά τα θέματα. Και σ' αυτό θα ήθελα να προσθέσω, σε όσα είπε και ο ειδικός Εισηγητής μας, μερικές τέτοιες ιδέες.

Πρώτον, επειδή ο Συνασπισμός δεν ήταν στο Κοινοβούλιο, όταν είχε ψηφισθεί η συμφωνία της GATT -που κατά τον εκπρόσωπο του Κ.Κ.Ε., ή μάλλον ο Λαός μας την ονομάζει, ταφόπετρα- θα ήθελα να παρακαλέσω να μην δημιουργούνται συγχύσεις. Ο Συνασπισμός είναι κατά εκείνης της συμφωνίας. Δεν συμβάλλουμε στη σωστή πληροφόρηση του κόσμου, εάν δημιουργούμε μία λανθασμένη εντύπωση ότι σήμερα συζητάμε τη συμφωνία της GATT, ενώ εκείνη η συμφωνία είχε συζητηθεί το 1995.

Κατά τη γνώμη μας, ο τρόπος που προωθείται η λεγόμενη απελευθέρωση του εμπορίου είναι ένας τρόπος ο οποίος οδηγεί στο άνισο εμπόριο, στην ανισοτιμία και μέσα απ' αυτή στη νέα οικονομική διαίρεση του σύγχρονου κόσμου. 

Ειδικά η πολιτική των Η.Π.Α. είναι μία πολική που πιέζει για απελευθέρωση, όπου η αμερικάνικη οικονομία έχει αποκτήσει διεθνή συγκριτικά πλεονεκτήματα. Αλλά θα ήταν αφελής όποιος δε θα έβλεπε ότι ταυτόχρονα η αμερικάνικη οικονομία είναι η πιο προστατευμένη οικονομία του κόσμου σε όποιους τομείς οι εκεί κυβερνήσεις θεωρούν ότι διάφοροι τομείς ή κλάδοι πρέπει να προστατευτούν.

Η δεύτερη επισήμανση είναι ότι όλη αυτή η συζήτηση, περί ελευθερίας του παγκόσμιου εμπορίου, ας μου επιτραπεί να πω, είναι μία συζήτηση υποκριτική, διότι οι ίδιοι οι οποίοι σηκώνουν ψηλά τη σημαία του ελεύθερου εμπορίου είναι εκείνοι που ψήφισαν πρόσφατα τον νόμο D' AMATO και είναι οι ίδιοι που ψήφισαν τον νόμο HELMES BERTON, νόμοι οι οποίοι βάζουν φραγμούς σε χώρες όπως η Κούβα ή σε χώρες για τις οποίες, αν θέλετε, οι Η.Π.Α. μπορούν να πουν ότι παραβιάζονται τα ανθρώπινα δικαιώματα.

Και δε θα έπρεπε να περάσει απαρατήρητο από μας εδώ, ότι ειδικά γι' αυτούς τους νόμους, υπήρξε πρόσφατα ομόθυμη αντίδραση και των δεκαπέντε χωρών της Ευρώπης, οι οποίες αναγνωρίζουν το παράλογο αυτών των νόμων, το περιορισμό δηλαδή που βάζουμε, ειδικά του αποκλεισμού της Κούβας και μάλιστα συζητούν ορισμένα μέτρα κοινής αποδοχής, τα οποία μπορούν να παρθούν από την Ευρώπη, ενάντια σ' αυτούς τους νόμους, που περιορίζουν το διεθνές εμπόριο.

Δεύτερο θέμα, σε ό,τι αφορά τη γενικότερη στάση της Χώρας μας. Εμείς δεν έχουμε αντιρρηση σ' αυτό που είπε ο κύριος Υπουργός, ότι οι διεθνείς σχέσεις πρέπει να σέβονται μία αμοιβαιότητα συμφερόντων. Το πρόβλημα είναι ότι αυτή η αμοιβαιότητα των συμφερόντων δεν υλοποιείται από την απελευθέρωση του εμπορίου με τον τρόπο που γίνεται. Και γι' αυτό μας ανησυχεί η γενικότερη γραμμή της Κυβέρνησης, που είναι μια γραμμή προσαρμογής, πολλές φορές παθητικής μάλιστα, στα διεθνή δρώμενα. Η αμοιβαιότητα των συμφερόντων απαιτεί ρύθμιση και όχι απλώς απελευθέρωση του εμπορίου. Ρύθμιση δημοκρατική, που με θεσμικο τρόπο να κατοχυρώνονται τα συμφέροντα των πιο αδύνατων, των πιο μικρών χωρών.

Δε νομίζουμε, επίσης, ότι είναι απάντηση στο πρόβλημα που συζητάμε, μία Ελλάδα φρούριο. Εμείς θέλουμε να ζούμε σε έναν κόσμο που και οι δικοί μας επιστήμονες θα μπορούν να δουλεύουν σ' άλλες χώρες, που και οι δικες μας Τράπεζες, θα μπορούν να λειτουργούν σ' άλλες χώρες, αλλά θέλουμε αυτό να γίνεται με τρόπο που θα διασφαλίζει την ισοτιμία, την αμοιβαιότητα, και όχι το μονόπλευρο χαρακτήρα που έχουν σήμερα αυτές οι εξελίξεις.

Σε ό,τι αφορά τα συγκεκριμένα πρωτόκολλα, αυτά θα μπορούσαμε να τα θεωρήσουμε ως μία γραμμή άμυνας -και για μας, γι' αυτό πρέπει να επικυρωθούν- για τις επερχόμενες διαπραγματεύσεις, οι οποίες θα είναι σκληρές και στις οποίες περιμένουμε να εκδηλωθεί μία αυξημένη επιθετικότητα από τις Η.Π.Α. Και το σημαντικότερο είναι ότι ο νέος γύρος διαπραγματεύσεων και πιέσεων θα αφορά τον τομέα των υπηρεσιών γενικότερα, τομέα όπου η Ελλάδα έχει συγκεκριμένα ενδιαφέροντα και συμφέροντα να προασπισθεί. 

Τελειώνοντας, λοιπόν, θα ήθελα να επαναλάβω τα βασικά ερωτήματα και θέματα που νομίζουμε ότι θα έπρεπε και σήμερα να τεθούν, αλλά που εν πάση περιπτώσει μπορούν να τεθούν και στο επόμενο διάστημα.

Η πρώτη ομάδα θεμάτων, αφορά τις προοπτικές του τραπεζικού, του πιστωτικού και του ασφαλιστικού συστήματος της Χώρας μας. Δημιούργησε πραγματικά ανησυχία ο τρόπος που η Κυβέρνηση αντιμετώπισε το πρόσφατο σχέδιο νόμου και τη συζήτηση που είχαμε εδώ, σε ό,τι αφορά την Εθνική Τράπεζα. Στην ουσία δεν είπε τίποτα σχετικά με τον αναγκαίο εκσυγχρονισμό του τραπεζικού συστήματος, με το πώς δηλαδή θα θωρακισθεί με υγιή τρόπο το ελληνικό τραπεζικό σύστημα και ειδικά οι τράπεζες που ελέγχονται από το Κράτος, για να αντιμετωπίσουν τα προβλήματα που ήδη συζητάμε και τα οποία θα αυξηθούν στο μέλλον.

Το δεύτερο είναι πως θα διαπραγματευθούμε. Δηλαδή πάλι, μετά απο κάποια χρόνια, θα έρθει εδώ στη Βουλή κάποια σύμβαση και θα κληθούμε να την επικυρώσουμε; Εμείς πιστεύουμε ότι πρέπει να υπάρξει ένας νέος τρόπος διαπραγμάτευσης, διότι αυτό επιτάσσουν τα ίδια τα πραγματικά γεγονότα, και οι δυσκολίες που διαβλέπουμε. 'Ενας τρόπος ο οποίος θα στηριχθεί πρώτον στην έγκαιρη ενημέρωση, προετοιμασία, στη διαμόρφωση και επαρκή τεκμηρίωση των ελληνικών θέσεων.

Δεύτερον, στην ενημέρωση ειδικότερα των ενδιαφερόμενων κλάδων και φορέων. Δεν νομίζω ότι είναι δημοκρατικός ο τρόπος εκείνος ο οποίος θεωρεί ότι το να γίνουν οι διαπραγματεύσεις χωρίς "να το πάρουν μυρωδιά" -ας μου επιτραπεί η έκφραση- οι ενδιαφερόμενοι είτε αγρότες ήταν αυτοί στο παρελθόν, είτε άλλοι κλάδοι της οικονομίας στο μέλλον, δε νομίζω, λοιπόν, ότι ένας τέτοιος τρόπος είναι δημοκρατικός αλλά και αποτελεσματικός.

Τρίτο, αναζήτηση συμμαχιών. Δεν είμαστε μόνο εμείς ούτε είναι μόνο οι Η.Π.Α. Ο τρόπος που προωθείται η απελευθέρωση δημιουργεί τεράστια προβλήματα σ' όλο τον κόσμο και επομένως η έγκαιρη προετοιμασία εμπεριέχει τη δυνατότητα να δει κανείς στους διάφορους τομείς...

(Θόρυβος στην Αίθουσα)

ΠΡΟΕΔΡΕΥΩΝ (Νικόλαος Κατσαρός): Παρακαλώ κύριοι συνάδελφοι, μη θορυβείτε!

Συνεχίστε, κύριε Δραγασάκη.

ΙΩΑΝΝΗΣ ΔΡΑΓΑΣΑΚΗΣ: ...με ποιων άλλων χωρών τα συμφέροντα, τα δικά μας μπορούν να συμπέσουν.

Ζητάμε, κύριε Υπουργέ, συγκεκριμένα να αναλάβετε τη δέσμευση να ενημερώσετε σύντομα, όποτε έχουν διευκρινισθεί εν πάση περιπτώσει η ατζέντα και οι διαδικασίες των επικείμενων διαπραγματεύσεων- από πριν, προληπτικά τη Βουλή, ενδεχομένως στη Διαρκή Επιτροπή, με οποιονδήποτε τρόπο κρίνετε σκόπιμο, ούτως ώστε να μπορέσει αυτή τη φορά να γίνει κάτι καλύτερο απ' ό,τι έγινε στο παρελθόν. Σας ευχαριστώ.

ΠΡΟΕΔΡΕΥΩΝ (Νικόλαος Κατσαρός): Ο Πρόεδρος του Δημοκρατικού Κοινωνικού Κινήματος, κ. Τσοβόλας, έχει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ): Μόνο δυο λόγια, κύριε Πρόεδρε.

Καταψηφίζουμε το νομοσχέδιο κατ' αρχήν, διότι θεωρούμε ότι η GATT, κύριε Υπουργέ αποτελεί το θεσμικό πλαίσιο για την επιβολή διεθνώς των κανόνων του νεοφιλελευθερισμού, στη μεταβιομηχανική εποχή, με κυρίαρχους του παιχνιδιού τις Η.Π.Α. που θέλουν ασφαλώς να υπηρετήσουν τα εθνικά τους συμφέροντα, αλλά και παράλληλα τα συμφέροντα των παγκόσμιων οικονομικών ελίτ.

'Εκανα την ανάλυση στις προγραμματικές δηλώσεις. Δε θα επεκταθώ περαιτέρω.

Θεωρούμε, λοιπόν, ότι μέσα από αυτές τις συμφωνίες τελικά τίθενται τα πλαίσια για να καθυποτάσσονται οι χώρες, αλλά και οι λαοί στην πορεία της οικονομικής ηγεμονίας των Η.Π.Α., αλλά και των περιφερειακών οικονομικών δυνάμεών της.

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. Παναγιώτης Ν. Κρητικός).

'Ηθελα, επίσης, να επισημάνω ότι μ' αυτήν τη συμφωνία, σημειώστε ότι σε πολύ λίγα χρόνια η ίδια η Ενωμένη Ευρώπη θα υποστεί μεγάλη ζημιά και το έλλειμμα του εμπορικού της ισοζυγίου έναντι των τρίτων χωρών και κυρίως των Η.Π.Α., θα πολλαπλασιασθεί! Και αυτό βέβαια θα είναι πολύ χειρότερο για την Ελλάδα, στον αγροτικό τομέα, αλλά και σε άλλους τομείς της μικρομεσαίας επιχείρησης.

Αυτά που είπε απόψε ο κύριος Υφυπουργός, τα άκουσε ο Ελληνικός Λαός και η Βουλή πολύ παλαιότερα από άλλους, εκφραστές τότε της ηγεσίας της Νέας Δημοκρατίας. Και τώρα ασφαλώς ενθυμείται αυτά και αντιλαμβάνεται ότι χρειάζεται ακόμα περισσότερο χάραξη εθνικής στρατηγικής στην οικονομία, ώστε να μπορέσουμε να αντισταθούμε στο μέτρο του δυνατού σ' αυτήν τη λαίλαπα που έρχεται στο χώρο της Ευρώπης αλλά και ειδικότερα στην ίδια την Ελλάδα.

Φοβούμαι ότι με αφορισμούς του τύπου που έκανε ο κύριος Υφυπουργός, αποδεικνύεται ότι δεν έχει καταλάβει η Κυβέρνηση πού οδηγούμαστε με την αποδοχή όλων εκείνων που αποφασίζονται με τη λογική που προανέφερα της υπηρέτησης συμφερόντων που είναι τελείως αντίθετα και προς τα συμφέροντα της Ευρώπης, αλλλά και προς τα συμφέροντα της Ελλάδας.

Εμείς, λοιπόν, καταψηφίζουμε για λόγους αρχής αυτό το νομοσχέδιο και ασφαλώς εμείς, από την πλευρά μας, με υπευθυνότητα και σοβαρότητα θα καταβάλουμε κάθε σοβαρή προσπάθεια, ώστε να περιορίζουμε αυτές τις αρνητικές συνέπειες, συνιστώντας παράλληλα ότι η εκάστοτε ελληνική Κυβέρνηση θα πρέπει μέσα σ'αυτούς τους οργανισμούς είτε λέγεται Ενωμένη Ευρώπη, είτε άλλοι οργανισμοί, θα πρέπει να αξιοποιεί αυτά τα ελάχιστα δικαιώματα, για να προστατεύσει τα συμφέροντα της Ελλάδας, τα οποία δεν είναι πάντα τα ίδια. Αντιθέτως, τις περισσότερες φορές είναι προς τα συμφέροντα εκείνων που ουσιαστικά αποφασίζουν για λογαριασμό μας και εμείς απλά εδώ στη Βουλή επικυρώνουμε αποφάσεις που παίρνονται σε ξένα κέντρα.

ΠΡΟΕΔΡΕΥΩΝ (Παναγιώτης Ν. Κρητικός): Εξαντλήθηκε το στάδιο των πρωτολογιών επί της αρχής του σχεδίου νόμου του Υπουργείου Εθνικής Οικονομίας και εισερχόμεθα στο στάδιο των δευτερολογιών.

ΣΤΡΑΤΗΣ ΚΟΡΑΚΑΣ: Να μιλήσει ο κύριος Υπουργός. Δε θα απαντήσει;

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υπουργός μίλησε. Εάν θέλει, ευχαρίστως να ξαναμιλήσει, αλλά νομίζω ότι έχει ήδη απαντήσει. Μήπως θέλει κάποιος άλλος να δευτερολογήσει;

ΣΤΡΑΤΗΣ ΚΟΡΑΚΑΣ: Κύριε Πρόεδρε, το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Κόρακα.

ΣΤΡΑΤΗΣ ΚΟΡΑΚΑΣ: Κύριε Πρόεδρε, θα ήθελα να κάνω μερικές πρόσθετες παρατηρήσεις. Βεβαίως θα ήθελα να σημειώσω ότι, όταν τίθενται ορισμένα ζητήματα, που εν πάση περιπτώσει αντικρούουν τις θέσεις που πρόβαλε η Κυβέρνηση, καλό είναι ο κύριος Υπουργός να απαντά και μάλιστα όταν ορισμένοι συνάδελφοι θέτουν και ερωτήματα, ανεξάρτητα εάν εμείς τα βρίσκουμε ουσιώδη ή όχι, ή να μας πει ο κύριος Υπουργός ότι δεν είναι πρόχειρος αυτήν τη στιγμή να απαντήσω και θα απαντήσω κάποια άλλη στιγμή.

Ωστόσο, θα ήθελα να πω δύο λόγα συμπληρωματικά.

Κατ'αρχήν, πράγματι, αυτή η γενική συμφωνία δασμών και εμπορίου είναι είτε το καταλαβαίνουν ορισμένοι είτε όχι, καταστροφή για την παραγωγική βάση της Χώρας μας. Αυτό το διαπιστώνει ο Λαός μας και ο καθένας που μπορεί να δει καθημερινά. Και θα ήθελα να πω στον Πρόεδρο του ΔΗ.Κ.ΚΙ. ότι δεν είναι απλώς η επιβολή, η φιλελευθεροποίηση σε παγκόσμια κλίμακα. Είναι η επιβολή της αμερικάνικης παντοκρατορίας και όλες οι παρατηρήσεις που έκανε ο ίδιος, στην πορεία αυτό επιβεβαιώνουν. 'Εχουν τον τρόπο τους οι Ηνωμένες Πολιτείες να επιβάλουν τη θέλησή τους και στην Ευρωπαϊκή 'Ενωση και υποτάχθηκε η Ευρωπαϊκή 'Ενωση σχεδόν "άνευ όρων". Παραδόθηκε άνευ όρων εκτός από ορισμένα επί μέρους ζητήματα που τέθηκαν. Επειδή, τρώγωντας έρχεται η όρεξη, έρχονται τώρα οι Αμερικανοί και επιβάλουν το να έρθουμε εδώ χωρίς να κοκκινίζουμε και να πούμε ότι θα τα επαναδιαπραγματευθούμε αυτά τα εξαιρετικά αρνητικά που καταγγείλαμε και κανείς δεν απήντησε πώς υπερασπίζεται το δεύτερο πρωτόκολλο, πώς προστατεύει τα συμφέροντά μας.

Αυτό είπα εγώ σε ό,τι αφορά το Συνασπισμό. Ο Ειδικός Αγορητής του είπε ότι ψηφίζουμε τα δύο πρωτόκολλα γιατί έτσι προστατεύονται τα εθνικά μας συμφέροντα. Από εκεί και πέρα εάν είναι υπέρ ή κατά της GATT και ποια πτέρυγά του είναι υπέρ, ποια είναι κατά, ποια είναι στη μέση κ.λπ., αυτό είναι ένα άλλο θέμα. Δεν είναι το πρόβλημα το σημερινό.

Το σημερινό πρόβλημα είναι αυτά τα δύο πρωτόκολλα, που στην εισηγητική έκθεση αναφέρεται ρητά και κατηγορηματικά ότι θα τα επαναδιαπραγματευθούμε το '97, γιατί έτσι επιβάλουν, έτσι διατάζουν οι Αμερικανοί ιμπεριαλιστές. Αυτό δεν μπορεί να το αρνηθεί κανείς. Αυτό το πράγμα είναι απαράδεκτο.

'Εχουμε φθάσει, πλέον, σε τέτοιο σημείο να τα βάζουμε και στα επίσημα κείμενα, στις εισηγητικές εκθέσεις. Τα περί παγκοσμιοποίησης κ.λπ. κανείς δεν αρνείται ότι υπάρχει μία ολοένα και μεγαλύτερη διεθνοποίηση στον τομέα της οικονομίας.

'Ομως άλλο είναι η διαπίστωση αυτή και να κοιτάς να οργανώσεις εσύ την αντίσταση, τον αγώνα σου, να βρείς τους συμμάχους για να αντέξεις σε αυτή τη λαίλαπα σήμερα. Διότι είναι γεγονός ότι πραγματικά μετά τη διάλυση της Σοβιετικής 'Ενωσης, του σοσιαλιστικού στρατοπέδου που ήταν το αποκούμπι των λαών και το στήριγμα της ειρήνης, και όχι μόνο, σε παγκόσμια κλίμακα, με όλες τις αδυναμίες που μπορεί να είχε, σήμερα βρισκόμαστε μπροστά σε μια τέτοια λαίλαπα.

Πώς, λοιπόν, θα οργανώσουμε την αντίστασή μας; Θα σκύψουμε το κεφάλι κατά το της Νέας Δημοκρατίας "η Ελλάδα είναι ένας φτωχός κομπάρσος" ή κατά το ΠΑ.ΣΟ.Κ. "δεν μπορούμε να κάνουμε τίποτα διαφορετικά"; Μπορούμε, κύριε Πρόεδρε, από τώρα να καταλάβουμε, να προβλέψουμε τι θα συμβεί κατά την επαναπραδιαγμάτευση που θα γίνει το 1997, εάν αυτά τα φοβερά δεν τους ικανοποιούν αυτήν τη στιγμή.

Επίσης, ο κύριος Υφυπουργός, μας είπε ότι η Ελλάδα εδώ στην περιοχή μας παίζει ένα ρόλο σημαντικό κ.λπ. Θα μου επιτρέψει να του πω ότι ο ρόλος που φιλοδοξεί να παίξει η Ελλάδα -και παίζει στην περιοχή- είναι ο ρόλος του μεσάζοντα των ιμπεριαλιστικών συμφερόντων και τίποτα παραπάνω. Και οι όποιες επενδύσεις, δήθεν, ελληνικών κεφαλαίων γίνονται στις χώρες αυτές, θα πρέπει να μην ξεχνάμε ότι είναι κεφάλαια που δημιουργήθηκαν στη Χώρα μας με επιδοτήσεις, με τον ιδρώτα του Ελληνικού Λαού και διαρρέουν τώρα αλλού, γιατί εκεί μπορούν να εκμεταλλευτούν ακόμα πιο άγρια φθηνή εργατική δύναμη και φυσικό πλούτο. Και αυτό προκαλεί ταυτόχρονα ανεργία στη Χώρα μας. Και όχι μόνο στη Χώρα μας, κύριοι Βουλευτές, αλλά και στις πιο αναπτυγμένες χώρες.

Είχαμε πάει στη Γερμανία. Στη Γερμανία η ανεργία έφθασε σε επίπεδα που γνωρίζει το κράτος αυτό για πρώτη φορά μετά το 1933. Μας το είπε ο Πρόεδρος της BUNDESBANK. Και όταν πήγαμε δίπλα στην Τσεχία, διαπιστώσαμε ότι εκεί η ανεργία ήταν μόνο 1,5%. Γιατί; Γιατί τα γερμανικά κεφάλαια φεύγουν, πάνε στην Τσεχία με 200 δολάρια μισθό μηνιάτικο, ενώ στη Γερμανία είναι 400 δολάρια.

Ακούσαμε τον κύριο Πρωθυπουργό πριν τις εκλογές συζητώντας με τους βιομήχανους να λέει, "βεβαίως καταλαβαίνουμε το πρόβλημά σας όταν στις διπλανές χώρες το μεροκάματο είναι ένα με δύο δολάρια και εμείς θα σας ενθαρρύνουμε να πάτε εκεί". Και πετάμε και την καραμέλα της ανταγωνιστικότητας.

Επίσης, θα ήθελα να πω μια κουβέντα πάνω σ' αυτό το θέμα, κύριε Πρόεδρε. Θα επανέλθουμε, γιατί συνέχεια γίνεται δυστυχώς η καραμέλα όλων των Κομμάτων πλην του Κ.Κ.Ε. Πώς είναι δυνατόν να μιλάμε ειδικά στον τομέα του χρηματοπιστωτικού συστήματος για ανταγωνιστικότητα, όταν ξέρουμε με τι μεγαθήρια έχουμε να κάνουμε και όταν ανοίγουμε τις πόρτες μας και τους λέμε, περάστε άνευ όρων εδώ; Μα, αυτοί έχουν τη δυνατότητα να γονατίσουν οποιοδήποτε πιστωτικό δικό μας ίδρυμα, κρατικό ή ιδιωτικό, με βάση τους στόχους τους. Και εμείς όχι μόνο δεν αντιστεκόμαστε, αλλά τους ανοίγουμε την πόρτα και των χρηματοπιστωτικών ιδρυμάτων, όπως κάναμε πριν μία εβδομάδα για την Εθνική Τράπεζα της Ελλάδας.

'Ετσι λοιπόν, η ανταγωνιστικότητα είναι απλώς το πρόσχημα για να παραδώσουμε όλους τους τομείς της οικονομίας μας στο ξένο κεφάλαιο. 

Βεβαίως, θα ήθελα τελειώνοντας να πω, ότι αυτά τα περί ισότιμων σχέσεων κ.λπ. είναι τα προσχήματα, επίσης, για να περάσουν αυτές οι ρυθμίσεις. Και το ερώτημα που μπορεί να τεθεί είναι, "τι πρέπει να γίνει"; Εμείς επαναλαμβάνουμε: Ο μόνος δρόμος που έχει η Χώρα μας, αν θέλει να συνεχίσει να υπάρχει ως Χώρα, να επιβιώσει κ.λπ., είναι ο δρόμος της αντίστασης. Αναζητώντας συμμάχους σε όλον τον κόσμο, αφού μιλάμε για παγκοσμιοποίηση. Γιατί να μην πάμε σε όλον τον κόσμο να βρούμε συμμάχους, να δημιουργήσουμε αυτό το παγκόσμιο μέτωπο ενάντια στις επιδιώξεις και στις μίζες των ιμπεριαλιστικών δυνάμεων, για να μπορέσουμε να σταθούμε;

Βεβαίως, ο κύριος Υφυπουργός γελάει. Και δεν θέλω να του θυμίσω κάτι που λέμε κατ' ιδίαν. 'Ετσι όμως είναι, κύριε Υπουργέ, και λυπάμαι πολύ γιατί ακόμα και η λέξη "αντίσταση" σας κάνει να μειδιάτε. Πώς αλλιώς θα πάμε; Αντίσταση μέσα στην Ευρωπαϊκή 'Ενωση, μπορούμε να προβάλουμε βέτο κ.λπ. και αυτά τα περί πώς θα είναι η αναθεώρηση της Συνθήκης του Μάαστριχτ, μπορούμε να τα προβλέψουμε.

Δεν ξέρουμε πώς θα είναι; Ποιοι θα κάνουν την αναθεώρηση του Μάαστριχτ; Ποιοι θα βάλουν τη σφράγιδα τους; Θα είναι μία συνθήκη χειρότερη από ό,τι είναι σήμερα. Γιατί να κοροϊδεύουμε το Λαό μας; Να, εμείς σε ποια βάση στεκόμαστε και καλούμε τον Ελληνικό Λαό να ενώσει τις δυνάμεις του ενάντια σε όλες αυτές τις ρυθμίσεις. Και για Μάαστριχτ λέμε εμείς άλλη μια φορά και αναπτύσσουμε τον αγώνα και επιμένουμε, ότι θα πρέπει και για τη συνθήκη αυτή, αλλά και για την GATT να ενημερωθεί ο Ελληνικός Λαός και τουλάχιστον για τη συνθήκη του Μάαστριχτ να ζητηθεί η γνώμη του με δημοψήφισμα και η γνώμη του αυτή θα είναι καθοριστική. 'Εγινε σε πάρα πολλές ευρωπαϊκές χώρες. Γιατί αρνείστε να γίνει εδώ στην Ελλάδα;

Ακούμε συχνά το επιχείρημα "είσαστε οι μόνοι που είσαστε ενάντια". Και στη Δανία το Κόμμα που ήταν αντίθετο με τη συνθήκη του Μάαστριχτ ήταν πολύ πιο μικρό από το Κ.Κ.Ε. και όμως, ο λαός της Δανίας καταψήφισε τη συνθήκη του Μάστριχτ και χρειάσθηκε μετά να την "πετσοκόψουν" και να τον εκβιάσουν για να αποσπάσουν το 50.5% ή το 51%. Αυτή είναι η πραγματικότητα. Και οφείλετε να απαντήσετε στον Ελληνικό Λαό. Το επιχείρημα ότι έγιναν εκλογές δεν ευσταθεί, γιατί οι εκλογές, όπως ξέρετε, δεν είναι το κύριο ζήτημα, τουλάχιστον με τα μέσα διαφήμισης, τα μέσα μαζικής παραπλάνησης που διαθέτετε. Μπαίνουν όμως άλλα ζητήματα και υπερισχύουν άλλα. Γι'αυτό υπάρχουν Κόμματα με αντιλαϊκές πολιτικές, που παίρνουν μεγάλα ποσοστά.

Λέμε, λοιπόν, άλλη μια φορά, ότι ο μόνος δρόμος, η μόνη λύση είναι η ενότητα των δυνάμεων που θίγονται από αυτήν την πολιτική και αυτές είναι, η συντριπτική πλειοψηφία του Λαού μας, η οργάνωση του κινήματος, η αντίσταση για να αλλάξουμε την κατάσταση. Και στην κατεύθυνση αυτή, το Κ.Κ.Ε. θα δώσει όλες του τις δυνάμεις. Ευχαριστώ.

ΚΟΣΜΑΣ ΣΦΥΡΙΟΥ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Σφυρίου έχει το λόγο, ως Κοινοβουλευτικός Εκπρόσωπος του ΠΑ.ΣΟ.Κ..

ΚΟΣΜΑΣ ΣΦΥΡΙΟΥ: Πολύ σύντομα θα τοποθετηθώ, κύριε Πρόεδρε.

ΠΡΟΕΔΡΕΥΩΝ (Παναγιώτης Ν. Κρητικός): Δι' ολίγον. Ορίστε.

ΚΟΣΜΑΣ ΣΦΥΡΙΟΥ: 'Ηθελα να επισημάνω, ότι πολλές από τις αιτιάσεις των συναδέλφων, τόσο του Κ.Κ.Ε. όσο και του ΔΗ.Κ.ΚΙ., αφορούν, όπως είναι γνωστό, μία άλλη συζήτηση, η οποία έγινε στην Εθνική Αντιπροσωπεία, όταν συζήτησε και ψήφισε κατά πλειοψηφία η Βουλή το ν. 2290/95 με τον οποίο κυρώθηκε η Συνθήκη, μετά τον κύκλο της Ουρουγουάης, της GATT.

Υπογραμμίζω ότι δεν αφορούν στο ζήτημα των πρωτοκόλλων την κύρωση των οποίων συζητάει σήμερα η Βουλή. Δε θα ήθελα να ακολουθήσω την ίδια τακτική και να αναφερθώ σε εκείνη τη συζήτηση. Θέλω να σταθώ περισσότερο στο τι κατά την άποψή μας πρέπει να κάνει η Χώρα μας κατά το νέο κύκλο των διαπραγματεύσεων, σε ό,τι αφορά ειδικά τις υπηρεσίες.

Πριν πάω όμως σε αυτό, επισημαίνω ότι ορισμένοι από τους συναδέλφους που μίλησαν εδώ -αναφέρομαι και στον Πρόεδρο του ΔΗ.Κ.ΚΙ. κ. Τσοβόλα, εν μέρει, για μικρό χρονικό διάστημα, και στον κ. Δραγασάκη- είχαν στο παρελθόν, σαν μέλη κυβερνήσεων, την ευθύνη σε ορισμένες φάσεις αυτών των διαπραγματεύσεων κάποιες από τις οποίες ήταν και αποφασιστικής σημασίας.

Το θέμα μας όμως, κύριε Πρόεδρε, δεν είναι αυτό. Το θέμα που συζητάμε σήμερα είναι πολύ δευτερεύον σε σχέση με την GATT. Εγώ συμφωνώ με την άποψη που διατύπωσε ο κ. Δραγασάκης, ότι αποτελεί μια γραμμή άμυνας, όπως την χαρακτήρισε. Τα πρωτόκολλα αυτά που αναφέρονται στις υπηρεσίες, περιλαμβάνουν πολύ περιορισμένο αριθμό δεσμεύσεων που αναλαμβάνει η Χώρα μας. 'Ολες οι λοιπές δεσμεύσεις έχουν περιληφθεί στο ν. 2290. Τα είπε ο Εισηγητής, δεν θέλω να αναφερθώ αναλυτικά σε αυτά. 'Οταν μάλιστα, μιλάμε για μία προσωρινή συμφωνία, η οποία λήγει 31.12.97. Δεν είναι μείζον θέμα επομένως για να επεκτείνουμε περισσότερο τη συζήτησή μας.

Εγώ θα ήθελα να επισημάνω, ότι στη νέα φάση των διαπραγματεύσεων, η Ελλάδα, έχει ισχυρή φωνή στα πλαίσια της Ευρωπαϊκής 'Ενωσης -που εκείνη συμμετέχει ενεργά, ουσιαστικά, στις διαπραγματεύσεις που γίνονται για την GATT- σε ορισμένους τομείς να προωθήσει όρους στη νέα συμφωνία, (που εγώ δεν τη βλέπω να γίνεται πριν από το 2005, σε καμιά περίπτωση -και εάν γίνει μέχρι τότε-) στους τομείς που έχουμε συγκριτικά πλεονεκτήματα.

Πιστεύω ότι στους τομείς της Eμπορικής Nαυτιλίας, του Τουρισμού, ακόμα και των χρηματοπιστωτικών υπηρεσιών έχουμε συγκριτικά πλεονεκτήματα. Στον τομέα της Eμπορικής Nαυτιλίας έχουμε πάνω από το 50% του Ευρωπαϊκού εμπορικού στόλου και η Ευρωπαϊκή 'Ενωση διαπραγματεύεται κυρίως για τον ελληνικό εμπορικό στόλο. 'Οταν στα ελληνικά χέρια βρίσκεται το 16% και πάνω των θαλασσίων μεταφορών του διεθνούς εμπορίου, καταλαβαίνετε ότι έχουμε ένα συγκριτικό πλεονέκτημα και μπορούμε να χρησιμοποιήσουμε αυτόν τον τομέα, καθώς και τον τομέα της τουριστικής οικονομίας, εν μέρει και των χρηματοπιστωτικών υπηρεσιών, για να έχουμε ενεργό συμμετοχή στις διαπραγματεύσεις ειδικά για τον τομέα των υπηρεσιών.

Η φωνή της Ευρωπαϊκής 'Ενωσης να είναι ενισχυμένη με δικά μας επιχειρήματα, με δικά μας στοιχεία και με συμμετοχή δικών μας στελεχών με ενεργό συμμετοχή της Κυβέρνησης, για να εξασφαλίσουμε καλύτερους όρους στις υπό διαμόρφωση συμφωνίες.

Ειδικότερα μάλιστα στον τομέα της ναυτιλίας, πρέπει να επισημάνω ότι δεν είναι πάντοτε οι χώρες που αναφέρθηκαν, για παράδειγμα οι ΗΠΑ, εκείνες που επισπεύδουν την απελευθέρωση των υπηρεσιών. Είναι γνωστό σε όλους, ότι οι ΗΠΑ κάνουν τα αδύνατα δυνατά, προκειμένου να μην υπάρξει συμφωνία στον τομέα της Εμπορικής Ναυτιλίας. Είναι εκείνες που εφαρμόζουν σε μεγάλο βαθμό προστατευτική πολιτική και δημιουργούν προβλήματα στην απελευθέρωση της αγοράς στον τομέα της Εμπορικής Ναυτιλίας. Βέβαια εκεί υπερασπίζονται τα συμφέροντά τους -είναι γνωστό, κύριε Κόρακα, και ασφαλώς δεν αμφιβάλλει κανείς, ότι περί αυτού πρόκειται- είτε αφορά τη μεταφορά των πετρελαίων της Αλάσκα, είτε τη μεταφορά βιομηχανικών και άλλων προϊόντων των ΗΠΑ και θέλουν να μεταφέρουν ένα μεγάλο μέρος από αυτά τα δικά τους εμπορικά πλοία. 'Ομως, η αλήθεια είναι ότι η Χώρα μας επιμένει στην επιτάχυνση της απελευθέρωσης των υπηρεσιών, γιατί το εθνικό μας συμφέρον το επιτάσσει στο συγκεκριμένο τομέα.

'Εχουμε, επομένως, τομείς στο χώρο των υπηρεσιών, στους οποίους μπορούμε με συγκροτημένη πολιτική, με συγκροτημένη παρουσία (-και είμαι βέβαιος ότι υπεύθυνα το χειρίζεται η Κυβέρνηση τόσο διεθνώς, αλλά και μέσα από την Ευρωπαϊκή 'Ενωση-) να έχουμε μία διαπραγμάτευση, η οποία να αποφέρει και θετικά οφέλη σε ό,τι αφορά την εθνική μας οικονομία.

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αλογοσκούφης, Εισηγητής της Νέας Δημοκρατίας, έχει το λόγο.

ΓΕΩΡΓΙΟΣ ΑΛΟΓΟΣΚΟΥΦΗΣ: Κύριοι συνάδελφοι, στην πρωτολογία μου ήμουν πάρα πολύ σύντομος, πιστεύοντας ότι τα παλαιά και ξεπερασμένα επιχειρήματα υπέρ του προστατευτισμού έχουν ήδη αποδειχθεί παλαιά και ξεπερασμένα. Αλλά βλέπω ότι εδώ στη συζήτηση αναβίωσαν.

Θέλω να αναφερθώ στην έκπληξη που ένιωσα, όταν μιλήσαμε για τις υπηρεσίες, στις οποίες η Χώρα μας έχει συγκριτικό πλεονέκτημα. Μιλάμε για μία απελευθέρωση χρηματοπιστωτικών υπηρεσιών, που θα επιτρέψει στις ελληνικές τράπεζες να πάνε στα Βαλκάνια και να δημιουργήσουν εκεί υποκαταστήματα και να ανταγωνιστούν τράπεζες των γειτονικών μας χωρών. Το δικό μας χρηματοπιστωτικό σύστημα είναι αρκετά απελευθερωμένο, είναι γεμάτο αμερικάνικες τράπεζες. Περάστε από την Οδό Πανεπιστημίου και από την Οδό Σταδίου να δείτε. Δεν περιμένουν αυτό το πρωτόκολλο οι αμερικάνικες τράπεζες, για να έρθουν στην Ελλάδα. Βρίσκονται εδώ από το 1920, κύριε Κόρακα.

Επίσης, απελευθερώνεται η κίνηση φυσικών προσώπων, όσον αφορά επαγγελματικά στελέχη σε ορισμένους τομείς. Ξέρουμε ότι σ' αυτά τα στελέχη εμείς έχουμε συγκριτικό πλεονέκτημα, διότι οι 'Ελληνες μορφώνονται και αποκτούν εκπαίδευση πολύ καλύτερη, απ' ό,τι αποκτούν τα στελέχη σε πάρα πολλές άλλες χώρες. Πολλοί από μας έζησαν πολλά χρόνια στο εξωτερικό. Αυτές οι χώρες μας υποδέχθηκαν και μας έδωσαν την ευκαιρία να γίνουμε καλύτεροι και πιο παραγωγικοί και να έρθουμε στην Ελλάδα αργότερα, να προσφέρουμε ό,τι μπορούμε να προσφέρουμε. Δεν έχουμε τίποτα να φοβηθούμε. 'Ισα-ίσα σε τέτοιο ανταγωνισμό στην κίνηση φυσικών προσώπων, η Ελλάδα έχει να κερδίσει. Είναι εκπληκτικό, νομίζω, το να λέμε, ότι από την επικύρωση των δύο αυτών πρωτοκόλλων θα έρθει ανεργία και θα καταστραφεί ο παραγωγικός ιστός της Χώρας. Νομίζω ότι αυτά βρίσκονται πια στα βιβλία της ιστορίας και όχι στα βιβλία της οικονομίας.

Ευχαριστώ.

(Χειροκροτήματα από την Πτέρυγα της Νέας Δημοκρατίας.)

ΣΤΡΑΤΗΣ ΚΟΡΑΚΑΣ: Κύριε Πρόεδρε, παρακαλώ το λόγο.

ΠΡΟΕΔΡΕΥΩΝ (Παναγιώτης Ν.Κρητικός): Ορίστε, κύριε Κόρακα, έχετε το λόγο για να τριτολογήσετε. 

ΣΤΡΑΤΗΣ ΚΟΡΑΚΑΣ: Δεν βρίσκονται στα βιβλία της ιστορίας κύριε Αλογοσκούφη. Βρίσκονται στην καθημερινή πραγματικότητα. Βγείτε μια βόλτα έξω και θα τα δείτε μπροστά σας. Θα δείτε τη Χώρα μας κατακλυσμένη από ζωικά προϊόντα από τρίτες χώρες και εκτός Ευρωπαϊκής 'Ενωσης. Θα δείτε την εισβολή όλων των προϊόντων που παράγουμε και εμείς με τη συνεχή μείωση των δασμών.

Και εν πάση περιπτώσει αυτό το περίφημο εφοπλιστικο κεφάλαιο, δεν ξέρω αν πρέπει έτσι απροκάλυπτα να το υπερασπιζόσαστε, γιατί έχει αποδείξει τι μπορεί να προσφέρει στη Χώρα μας και τι μπορεί να της πάρει. Αντίθετα, όσο με τις ρυθμίσεις που επιβάλλονται και απέξω αλλά και από τους μέσα ανθρώπους εκφραστές των συμφερόντων τους τόσο μειώνεται το ελληνικό προσωπικό στα πλοία τους και εξοντώνονται τα ναυτικά απομαχικά ταμεία και φουντώνει η ανεργία στους δικούς μας. Αυτό όμως σας ενδιαφέρει πολύ λίγο. Αυτό που κυρίως σας ενδιαφέρει είναι να μπορέσουν αυτοί να κερδοσκοπήσουν.

Ωστόσο εμείς ενδιαφερόμαστε, τι θα πετύχει η Πατρίδα μας απ' αυτήν την άποψη. Η Χώρα μας έχει τα πάντα να κερδίσει αν καταφέρει να αντισταθεί σ' αυτήν τη λαίλαπα. Αυτό ήθελα να σας πω και τίποτε άλλο. Πρέπει να υπερασπιστούμε λίγο την παραγωγική βάση της Χώρας μας.

ΠΡΟΕΔΡΕΥΩΝ (Παναγιώτης Ν.Κρητικός): Ο κύριος Υπουργός έχει ζητήσει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Πρέπει να απαντήσω σε ορισμένα ερωτήματα. Στην πρωτολογία μου περιορίστηκα στο αντικείμενο της συζήτησής μας, που είναι τα δυο πρωτόκολλα και δεν επεκτάθηκα ούτε στο Μάαστριχτ, ούτε στην "καταστροφή" που θα επέλθει από την υπογραφή αυτών των δυο πρωτοκόλλων στη Χώρα μας.

Με την ευκαιρία θέλω να σας πω, για να μη δημιουργούνται εντυπώσεις, ότι σε ό,τι αφορά τον αγροτικό τομέα σας πληροφορώ, ότι αυτός που σας μιλάει ήταν πρόεδρος της επιτροπής 113 και διαπραγματεύονταν ακόμα και στο Μόντρεαλ τη Συνθήκη της GATT. Και πρέπει να γνωρίζετε, ότι χάρις στην Ευρωπαϊκή 'Ενωση δεν περασε η αμερικάνικη πρόταση, που ήθελε απελευθέρωση των αγροτικών προϊόντων και του εμπορίου τους από την ημέρα που ξεκίνησαν οι διαπραγματεύσεις του γύρου της Ουρουγουάης.

Σήμερα, λοιπόν, έχει υπογραφεί συμφωνία -έχουν υπογράψει και οι Αμερικανοί- και χάρη σ' αυτήν η Ελλάδα προστατεύει την αγροτική της οικονομία, έχοντας 1 τρισ. 200 δισ. δρχ. προστασία κοινοτικών πόρων ως επιδοτήσεις που έρχονται εδώ στην Ελλάδα. 

Δεύτερον, πρέπει να πούμε, ότι αν υπάρχει σήμερα προστασία δασμών της ελληνικής αγροτικής οικονομίας, υπάρχει πάλι χάρη στην ΕΟΚ. Αυτή τη στιγμή όλοι μας οι 

Σελίδα 486 
γείτονες ζητούν την απελευθέρωση των δασμών για να γίνει εξαγωγή των αγροτικών τους προϊόντων φθηνότερα στην Ελλάδα. 'Ομως, η παραγωγή μας προστατεύεται γιατί υπάρχουν υπογεγραμμένες συνθήκες. 

Και όσον αφορά τις μελλοντικές διαπραγματεύσεις να είσθε σίγουροι -εγώ δεν θέλω να κατηγορήσω καμιά κυβέρνηση- ότι η Ελλάδα προστατεύει τα συμφέροντά της. Και έχει κάνει πολύ καλά στις μέχρι τώρα διαπραγματεύσεις που έκανε. Και αποδείχθηκε και απ' αυτά τα δυο πρωτόκολλα, ότι είναι πολύ πιο προχωρημένα από τη συμφωνία που έκανε η Ευρωπαϊκή 'Ενωση σαν οντότητα.

ΣΤΡΑΤΗΣ ΚΟΡΑΚΑΣ: Το σημειώνουμε αυτό που είπατε. 

ΠΡΟΕΔΡΕΥΩΝ (Παναγιώτης Ν.Κρητικός): Ο Πρόεδρος του ΔΗ.Κ.ΚΙ. κ. Τσοβόλας έχει ζητήσει το λόγο.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Μια λέξη έχω μόνο για απάντηση. Θα παραπέμψω τον κύριο Υφυπουργό στα Πρακτικά της Βουλής σε συζητήσεις που έγιναν εδώ επ' ευκαιρία επερωτήσεων από την Πλευρά Βουλευτών της Νέας Δημοκρατίας. Σε αυτές τις συζητήσεις ο Υπουργός Γεωργίας για να αποφύγει την ανάπτυξη αγροτικής πολιτικής από την Ελλάδα είπε, ότι για τα δεινά όλα φταίει η GATT και η κοινή αγροτική πολιτική.

Συνεννοηθείτε, λοιπόν, μεταξύ σας για να μην είστε αντιφατικοί, Υπουργοί της ίδιας Κυβέρνησης. Αυτά είναι στα Πρακτικά Βουλής της προηγούμενης εβδομάδας.

ΣΤΡΑΤΗΣ ΚΟΡΑΚΑΣ: Εκτίθεστε, κύριε Υπουργέ.

ΔΗΜΗΤΡΙΟΣ ΤΣΟΒΟΛΑΣ(Πρόεδρος του ΔΗ.Κ.ΚΙ.): Μάλιστα στη συζήτηση της επερώτησης για το βαμβάκι ήταν αποκαλυπτικός ο Υπουργός Γεωργίας και προσπάθησε, για να καλύψει τις ευθύνες της Κυβέρνησης για την έλλειψη της αγροτικής πολιτικής, να ρίξει τα πάντα στην GATT και στην κοινή αγροτική πολιτική.

Αυτά για να μη λέγονται πράγματα που είναι αντίθετα προς εκείνα που άλλοι Υπουργοί πιο αρμόδιοι για τον αγροτικό τομέα έχουν πει εδώ στη Βουλή. 

Τέλος, για να μην απασχολήσω άλλο, θα ήθελα να πω, ότι οι λογικές των αφορισμών που ακούστηκαν από τον κ. Αλογοσκούφη και από την Κυβέρνηση, δεν υπηρετούν το πρόβλημα που λέγεται ελληνική οικονομία. Το ζήτημα δεν είναι πώς θα υλοποιούμε εμείς αποφάσεις, που αποδείχθηκε πλήρως ότι οδήγησαν και οδηγούν καθημερινά σε συρρίκνωση την οικονομία, αλλά το πως θα προτείνουμε ως Ελλάδα μια εθνική οικονομική πολιτική στα πλαίσια και της Ενωμένης Ευρώπης και των άλλων οργανισμών, ακόμα και στη λογική τη δική σας και της Κυβέρνησης, που όμως να δίνει προοπτική για ανάπτυξη και όχι για συρρίκνωση, και της οικονομίας και της παραγωγικής βάσης, αλλά και της ίδιας της κοινωνίας μας.

ΠΡΟΕΔΡΕΥΩΝ(Παναγιώτης Ν. Κρητικός): Ο Υφυπουργός κ. Μπαλτάς έχει το λόγο.

ΑΛΕΞΑΝΔΡΟΣ ΜΠΑΛΤΑΣ (Υφυπ. Εθνικής Οικονομίας): Κύριοι συνάδελφοι, επιμένω πως εδώ συζητάμε τα πρωτόκολλα και επιμένω να μη λέμε μεγάλες κουβέντες στην Αίθουσα αυτή, αλλά να βλέπουμε την πραγματικότητα.

Θα μπορούσαν τα πράγματα να είναι καλύτερα. Ομως το 1.200 δισ. δραχμές είναι μια πραγματικότητα και δεν μπορούμε να την αρνηθούμε. Ακόμα το ότι υπάρχουν δασμοί στα σύνορά μας, χάρη στη συμφωνία που έχει κάνει η Ευρωπαϊκή 'Ενωση με τις υπόλοιπες χώρες και αυτό είναι μια πραγματικότητα. Βέβαια, εμείς, πρέπει συνεχώς να παλεύουμε για να βελτιώσουμε την κατάσταση. Αλλά από το να φθάσουμε στους αφορισμούς, κάτι που εγώ δεν έκανα, ούτε πρόκειται κανέναν να αφορίσω, ούτε ποτέ θα χρησιμοποιήσω τέτοιου είδους επιχειρηματολογία, απέχει πολύ.

Σας είπα τα πράγματα όπως έχουν, να τα βλέπουμε όπως είναι και από εκεί και πέρα ο καθένας να λέει ό,τι νομίζει σωστότερο.

ΠΡΟΕΔΡΕΥΩΝ(Παναγιώτης Ν. Κρητικός): Ο κ. Παναγιώτου έχει το λόγο.

ΣΤΑΥΡΟΣ ΠΑΝΑΓΙΩΤΟΥ: Για να είμαστε συγκεκριμένοι για το θέμα που συζητάμε και που αφορά στα πιστωτικά ιδρύματα, νομίζω πως δεν είναι ο σωστός όρος, γιατί νομίζω πως πρέπει περισσότερο να σταθούμε στο χρηματιστικό κεφάλαιο, γιατί επαναλαμβάνω τα πιστωτικά ιδρύματα δεν είναι καθαρά τραπεζικά ιδρύματα. Υπάρχει μια σύνθεση του κεφαλαίου με τους άλλους τομείς της οικονομίας, κυρίως με τη βιομηχανία και το εμπόριο. Το χρηματιστικό κεφάλαιο δεν περιορίζει τη δράση του σ' αυτόν τον τομέα, αλλά αντίθετα δραστηριοποιείται σε όλους τους τομείς της οικονομίας.

Με το πρωτόκολλο αυτό που παρέχονται αυτές οι ευνοϊκές προϋποθέσεις για την ίδρυση υποκαταστημάτων στη Χώρα μας, δημιουργείται η δυνατότητα για την εξαγωγή κεφαλαίου και γίνεται αυτό με σκοπό την εξασφάλιση μεγαλύτερου κέρδους.

Συνήθως γίνεται εξαγωγή κεφαλαίου από μία χώρα, όταν στην ίδια τη Χώρα δεν υπάρχουν επαρκείς προϋποθέσεις για την εξασφάλιση μεγαλύτερου κέρδους. 'Ετσι, λοιπόν -το είπατε και εσείς κύριε Αλογοσκούφη, όταν αναφερόσασταν στη δραστηριοποίηση ελληνικών τραπεζών- στις γειτονικές μας χώρες, στις βαλκανικές χώρες μπορούν να δραστηριοποιηθούν οι ελληνικές τράπεζες, τα ελληνικά χρηματοπιστωτικά ιδρύματα. Το ίδιο ισχύει για τα ξένα πιστωτικά ιδρύματα που έρχονται και ιδρύουν υποκαταστήματα στη χώρα μας.

Τέλος, θα αναφερθώ μόνο στους δασμούς των γαλακτοκομικών. Η μείωση των δασμών έχει κάνει ανταγωνιστικά τα γαλακτοκομικά από τις βαλκανικές χώρες, κυρίως τη φέτα, και σήμερα δεν είναι σε θέση τα δικά μας γαλακτοκομικά προϊόντα, εξ'αιτίας αυτών των μέτρων να ανταγωνίζονται τα αντίστοιχα και τις αθρόες εισαγωγές που γίνονται, γιατί το δικό μας κόστος είναι υψηλότερο.

ΠΡΟΕΔΡΕΥΩΝ (Παναγιώτης Ν.Κρητικός): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Οικονομίας "Κύρωση του Δευτέρου και Τρίτου Πρωτοκόλλου της Γενικής Συμφωνίας για τις συναλλαγές στον τομέα των Υπηρεσιών", και ερωτάται το Σώμα: Γίνεται δεκτό το νομοσχέδιο κατ'αρχήν;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ ( Πρόεδρος του ΔΗ.Κ.ΚΙ.): Κατά πλειοψηφία.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς το νομοσχέδιο του Υπουργείου Εθνικής Οικονομίας: "Κύρωση του Δευτέρου και Τρίτου Πρωτοκόλλου της Γενικής Συμφωνίας για τις συναλλαγές στον τομέα των Υπηρεσιών", έγινε δεκτό κατ' αρχήν κατά πλειοψηφία.

Εισερχόμαστε στην ψήφιση των άρθρων.

'Αρθρο πρώτο. 

Ερωτάται το Σώμα: Γίνεται δεκτό το άρθρο πρώτο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ ( Πρόεδρος του ΔΗ.Κ.ΚΙ.): Κατά πλειοψηφία.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς το άρθρο πρώτο έγινε δεκτό κατά πλειοψηφία.

'Αρθρο δεύτερο.

Ερωτάται το Σώμα: Γίνεται δεκτό το άρθρο δεύτερο, που αναφέρεται στην ισχύ του νόμου;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κατά πλειοψηφία.

ΠΡΟΕΔΡΕΥΩΝ (Παναγιώτης Ν.Κρητικός): Το άρθρο δεύτερο έγινε δεκτό κατά πλειοψηφία.

Επομένως το νομοσχέδιο του Υπουργείου Εθνικής Οικονομίας "Κύρωση του Δευτέρου και Τρίτου Πρωτοκόλλου της Γενικής Συμφωνίας για τις συναλλαγές στον τομέα των Υπηρεσιών", έγινε δεκτό κατ' αρχήν και κατά άρθρον κατά πλειοψηφία.

Επειδή δεν επήλθαν τροποποιήσεις επί των άρθρων, ερωτάται το Σώμα: Γίνεται δεκτό το νομοσχέδιο και στο σύνολο;

ΠΟΛΛΟΙ ΒΟΥΛΕΥΤΕΣ: Δεκτό, δεκτό.

ΣΤΡΑΤΗΣ ΚΟΡΑΚΑΣ: Κατά πλειοψηφία.


'Αρθρο δεύτερο

Η ισχύς του παρόντος νόμου αρχίζει από τη δημοσίευσή του στην Εφημερίδα της Κυβερνήσεως και των Πρωτοκόλλων που κυρώνονται από την πλήρωση των προϋποθέσεων της παραγράφου 3 αυτών.

ΠΡΟΕΔΡΕΥΩΝ (Παναγιώτης Ν.Κρητικός): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Παρεσχέθη η ζητηθείσα εξουσιοδότηση.

Κύριοι συνάδελφοι, έχουν διανεμηθεί τα Πρακτικά της Τρίτης, 22ας Οκτωβρίου 1996 και παρακαλώ το Σώμα να τα επικυρώσει.

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

ΠΡΟΕΔΡΕΥΩΝ (Παναγιώτης Ν.Κρητικός): Συνεπώς τα Πρακτικά της Τρίτης 22ας Οκτωβρίου 1996 επεκυρώθησαν.

Κύριοι συνάδελφοι, δέχεστε σ' αυτό το σημείο να λύσουμε τη συνεδρίαση;

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.

Με τη συναίνεση του Σώματος και ώρα 20.45', λύεται η συνεδρίαση για αύριο Τετάρτη, 6 Νοεμβρίου 1996 και ώρα 18.00' με αντικείμενο εργασιών του Σώματος επίκαιρες ερωτήσεις και στη συνέχεια συζήτηση επί αιτήσεων άρσεως ασυλίας Βουλευτών, σύμφωνα με την ειδική ημερήσια διάταξη.

Ο ΠΡΟΕΔΡΟΣ  ΟΙ ΓΡΑΜΜΑΤΕΙΣ