(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Β’ 
ΣΥΝΕΔΡΙΑΣΗ  ΙΣΤ΄
Παρασκευή 24 Οκτωβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Ανακοινώνεται ότι τη συνεδρίαση παρακολουθούν μαθητές από το Ράλλειο Πειραματικό Δημοτικό Σχολείο Πειραιά και την Επαγγελματική Σχολή Νοσηλευτών Βοηθών Νίκαιας, σελ.
2. Ειδική Ημερήσια Διάταξη.
Συζήτηση και λήψη απόφασης στην πρόταση που κατέθεσε ο Πρόεδρος του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γιώργος Παπανδρέου και εκατό Βουλευτές του Κόμματός του, για σύσταση Ειδικής Κοινοβουλευτικής Επιτροπής για τη διενέργεια προκαταρκτικής εξέτασης περί  «Ποινικής ευθύνης Υπουργών», 
α) για την τέλεση του αδικήματος της απιστίας σε βάρος του Δημοσίου σε βαθμό κακουργήματος, κατά παράβαση του άρθρου 390 του Ποινικού Κώδικα, σύμφωνα με τα διαλαμβανόμενα στην πρόταση, από τον τότε Υφυπουργό Οικονομίας και Οικονομικών κ. Πέτρο Δούκα και τον τότε Υπουργό Αγροτικής Ανάπτυξης και Τροφίμων κ. Ευάγγελο Μπασιάκο, σελ.
β) για ηθική αυτουργία, σύμφωνα με τα διαλαμβανόμενα στην πρόταση, από τον Υπουργό Επικρατείας κ. Θεόδωρο Ρουσόπουλο, σελ.
γ) για την τυχόν συμμετοχή άλλων προσώπων ως συναυτουργών και συμμετεχόντων στις ανωτέρω πράξεις, σελ. 
3. Επί Διαδικαστικού θέματος, σελ.
4. Αποχώρηση των Κοινοβουλευτικών Ομάδων του Λαϊκού Ορθόδοξου Συναγερμού, του Κομμουνιστικού Κόμματος Ελλάδας και του Συνασπισμού της Ριζοσπαστικής Αριστεράς, σελ.
5. Ανακοινώνεται η συγκρότηση της Εξεταστικής Επιτροπής «για τη διερεύνηση του συνόλου της υπόθεσης της Μονής Βατοπεδίου», σελ.
6. Επί του Κανονισμού, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Πέμπτης 30 Οκτωβρίου 2008, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση Εκθέσεων Διαρκών Επιτροπών.
α) Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Μεταφορών και Επικοινωνιών: «Κοινωνικές ρυθμίσεις για τους εργαζόμενους στις Εταιρείες Ολυμπιακές Αερογραμμές Α.Ε., Ολυμπιακή Αεροπορία-Υπηρεσίες Α.Ε. και Ολυμπιακή Αεροπλοΐα Α.Ε.», σελ.
β) Η Διαρκής Επιτροπή Οικονομικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Οικονομίας και Οικονομικών: «Κατάργηση φοροαπαλλαγών της Εκκλησίας», σελ.

ΟΜΙΛΗΤΕΣ

Α. Επί Διαδικαστικού θέματος:
ΑΛΑΒΑΝΟΣ Α., σελ.
ΒΕΝΙΖΕΛΟΣ Ε., σελ.
ΚΑΡΑΤΖΑΦΕΡΗΣ Γ., σελ.
ΚΟΥΒΕΛΗΣ Φ., σελ.
ΠΑΓΚΑΛΟΣ Θ., σελ.
ΣΙΟΥΦΑΣ Δ., σελ.
ΧΑΛΒΑΤΖΗΣ Σ., σελ.

Β. Επί της Ειδικής Ημερήσιας Διάταξης:
ΑΛΑΒΑΝΟΣ Α., σελ.
ΑΛΕΥΡΑΣ Α., σελ.
ΑΜΜΑΝΑΤΙΔΟΥ-ΠΑΣΧΑΛΙΔΟΥ Ε., σελ.
ΒΕΝΙΖΕΛΟΣ Ε., σελ.
ΓΡΗΓΟΡΑΚΟΣ Λ., σελ.
ΔΡΙΤΣΑΣ Θ., σελ.
ΕΥΘΥΜΙΟΥ Π., σελ.
ΖΩΙΔΗΣ Ν., σελ.
ΚΑΚΛΑΜΑΝΗΣ Α., σελ.
ΚΑΡΧΙΜΑΚΗΣ Μ., σελ.
ΚΕΓΚΕΡΟΓΛΟΥ Β., σελ.
ΚΟΥΒΕΛΗΣ Φ., σελ.
ΚΟΥΣΕΛΑΣ Δ., σελ.
ΛΙΝΤΖΕΡΗΣ Δ., σελ.
ΜΠΑΝΙΑΣ Ι., σελ.
ΜΠΟΛΑΡΗΣ Μ., σελ.
ΝΑΣΙΩΚΑΣ Ε., σελ.
ΝΤΟΛΙΟΣ Γ., σελ.
ΞΕΝΟΓΙΑΝΝΑΚΟΠΟΥΛΟΥ Μ., σελ.
ΠΑΝΤΟΥΛΑΣ Μ., σελ.
ΠΑΠΑΝΔΡΕΟΥ Γ., σελ.
ΠΑΠΑΡΗΓΑ Α., σελ.
ΠΑΠΟΥΤΣΗΣ Χ., σελ.
ΡΑΠΤΗ Σ., σελ.
ΡΗΓΑΣ Π., σελ.
ΣΑΚΟΡΑΦΑ Σ., σελ.
ΣΓΟΥΡΙΔΗΣ Π., σελ.
ΣΚΟΥΛΑΣ Ι., σελ.
ΣΚΡΑΦΝΑΚΗ Μ., σελ.
ΣΚΥΛΛΑΚΟΣ Α., σελ.
ΣΤΡΑΤΑΚΗΣ Ε., σελ.
ΤΣΙΡΩΝΗΣ Δ., σελ.
ΤΣΟΥΚΑΛΗΣ Ν., σελ.
ΦΙΛΙΝΗ Α., σελ.
ΧΑΪΔΟΣ Χ., σελ.
ΧΑΛΒΑΤΖΗΣ Σ., σελ.

Γ. Επί του Κανονισμού:
ΒΕΝΙΖΕΛΟΣ Ε., σελ.
ΚΟΥΒΕΛΗΣ Φ., σελ.
ΣΙΟΥΦΑΣ Δ., σελ.

      
      ΠΡΑΚΤΙΚΑ ΒΟΥΛΗΣ
      ΙΒ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ B΄
      ΣΥΝΕΔΡΙΑΣΗ ΙΣΤ΄
      Παρασκευή 24 Οκτωβρίου 2008
      Αθήνα, σήμερα στις 24 Οκτωβρίου 2008, ημέρα Παρασκευή και ώρα 10.10΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΔΗΜΗΤΡΙΟΥ ΣΙΟΥΦΑ.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Αθανάσιο Πλεύρη, Βουλευτή Α΄ Αθηνών, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Αχαΐας κ. ΜΙΛΤΙΑΔΗΣ  ΒΕΡΡΑΣ  κατέθεσε δημοσίευμα εφημερίδας, με το οποίο ζητείται να δοθούν διευκρινήσεις για την εφαρμογή του νέου θεσμικού πλαισίου, που αφορά στην ασφάλεια των ανελκυστήρων.

      2) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Σύλλογος Πτυχιούχων Εργοληπτών Δημοσίων Έργων Ηρακλείου Κρήτης διαμαρτύρεται για τον αποκλεισμό της Π.Ε.Σ.Ε.Δ.Ε. από τα Όργανα Διοίκησης του νέου Ταμείου Ε.Τ.Α.Α..
      3) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε αναφορά με την οποία  ο Δήμος Γαζίου Νομού Ηρακλείου Κρήτης ζητεί να προχωρήσουν άμεσα οι διαδικασίες για την ανέγερση Λυκείου στην περιοχή «Μεγάλος Λάκκος» κ.λπ..
      4) Ο Βουλευτής Ηρακλείου κ. ΒΑΣΙΛΕΙΟΣ  ΚΕΓΚΕΡΟΓΛΟΥ  κατέθεσε δημοσίευμα εφημερίδας, το οποίο αναφέρεται στα προβλήματα που έχει η υγειονομική περίθαλψη στη Μεσαρά Νομού Ηρακλείου Κρήτης.
      5) Ο Βουλευτής Λασιθίου κ. ΜΙΧΑΛΗΣ  ΚΑΡΧΙΜΑΚΗΣ  κατέθεσε αναφορά με την οποία  η κ. Παπατζανάκη Αδαμαντία ζητεί διευκρινήσεις σχετικά με τα αποτελέσματα διαγωνισμού για το Γ.Ν.Θ.Π. «Παμμακάριστος» Αθηνών.
      6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ  κατέθεσε αναφορά με την οποία  η WWF Ελλάς ζητεί την αποκατάσταση του ρέματος της Νέας Πεντέλης και τον έλεγχο  εφαρμογής των διατάξεων της πολεοδομικής νομοθεσίας στην περιοχή.
      7) Ο Βουλευτής Β΄ Θεσσαλονίκης κ. ΒΑΣΙΛΕΙΟΣ ΓΕΡΑΝΙΔΗΣ  κατέθεσε αναφορά με την οποία  η Ένωση Συντακτών Ημερησίων Εφημερίδων Μακεδονίας- Θράκης ζητεί την αποκατάσταση της εργασιακής νομιμότητας για τους δημοσιογράφους της ΕΡΤ3.
      8) Ο Βουλευτής Β΄ Αθηνών κ. ΦΩΤΗΣ  ΚΟΥΒΕΛΗΣ  κατέθεσε αναφορά με την οποία  ο Πανελλήνιος Σύλλογος Προσωπικού Ελληνικού Πετρελαίου ζητεί να αναπροσαρμοστεί ο νέος πενταετής σχεδιασμός της Εταιρίας  προς την κατεύθυνση καθαρότερων μορφών ενέργειας κ.λπ..
      9) Ο Βουλευτής Λαρίσης κ. ΒΑΣΙΛΕΙΟΣ  ΕΞΑΡΧΟΣ  κατέθεσε αναφορά με την οποία  η Επιτροπή Γονέων Υποψηφίων Εκπαιδευτών Οδηγών Μοτοσικλετών και Αυτοκινήτων  υποβάλλουν προτάσεις για την τροποποίηση του σχετικού διατάγματος για την πιο σωστή και δίκαιη εξέταση των υποψηφίων.
      10) Η Βουλευτής Β΄ Αθηνών κ. ΜΑΡΙΑ  ΔΑΜΑΝΑΚΗ  κατέθεσε αναφορά με την οποία  ο Σύλλογος Ερασιτεχνών Αυτοδυτών  ΤΗΘΥΣ, η Ένωση Αυτοδυτών Θεσσαλονίκης και ο Σύλλογος Καταδύσεων Αναψυχής ζητούν τη διάσωση των ανελκυσθέντων τμημάτων του ιστορικού πλοίου «ΠΑΤΡΙΣ».
      11) Ο Βουλευτής Άρτης κ. ΔΗΜΗΤΡΙΟΣ ΤΣΙΡΩΝΗΣ κατέθεσε αναφορά με την οποία  εσπεριδοπαραγωγοί και ελαιοπαραγωγοί του Νομού Άρτας ζητούν την ένταξη στον κανονισμό του ΕΛ.Γ.Α. των ζημιών από τον παγετό, στα εσπεριδοειδή και την ελιά. 
      12) Οι Βουλευτές, Χίου κ. ΕΛΠΙΔΑ  ΤΣΟΥΡΗ και Δωδεκανήσου κ. ΝΙΚΟΛΑΟΣ ΖΩΪΔΗΣ  κατέθεσαν αναφορά με την οποία  η Πανελλήνια Ένωση Κατωτέρων Πληρωμάτων Μηχανής Εμπορικού Ναυτικού «Ο ΣΤΕΦΕΝΣΩΝ» διαμαρτύρεται για την καθυστέρηση του υπολογισμού των συντάξεων και της καταβολής του εφάπαξ   στα μέλη  του.
      13) Ο Βουλευτής Μεσσηνίας κ. ΙΩΑΝΝΗΣ  ΛΑΜΠΡΟΠΟΥΛΟΣ  κατέθεσε αναφορά με την οποία  η Ένωση Δικαστικών Λειτουργών Στρατιωτικής Δικαιοσύνης ζητεί την ένταξη των μελών της στο μισθολόγιο των δικαστικών λειτουργών των πολιτικών δικαστηρίων.
      14) Ο Βουλευτής Νομού Αττικής κ. ΑΘΑΝΑΣΙΟΣ  ΜΠΟΥΡΑΣ  κατέθεσε αναφορά με την οποία  ο Δήμαρχος Παλλήνης  ζητεί την επαναλειτουργία της λεωφορειακής γραμμής 314 κ.λπ..
      15) Η Βουλευτής Ευβοίας κ. ΑΙΚΑΤΕΡΙΝΗ ΠΕΡΛΕΠΕ - ΣΗΦΟΥΝΑΚΗ κατέθεσε αναφορά με την οποία  ο Νομάρχης Εύβοιας ζητεί την άμεση διάθεση πιστώσεων για το έργο «Βελτίωση οδού Αφράτι-Πίσσωνας».
      16) Ο Βουλευτής Ιωαννίνων κ. ΕΥΑΓΓΕΛΟΣ  ΑΡΓΥΡΗΣ  κατέθεσε έγγραφο το οποίο αναφέρεται στην παράταση παραμονής αγροτικών γιατρών σε Περιφερειακά Ιατρεία και Κέντρα Υγείας.
      17) Ο Βουλευτής Κοζάνης κ. ΝΙΚΟΛΑΟΣ  ΤΣΙΑΡΤΣΙΩΝΗΣ κατέθεσε αναφορά με την οποία  η Ένωση Χειριστών Δυτικής Μακεδονίας καταγγέλλει την παράνομη και ανασφάλιστη εργασία σε εργοτάξια και επιχειρήσεις εκτός ενεργειακού και λιγνιτικού κέντρου δυτικής Μακεδονίας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 10541/16.4.08 ερώτηση των Βουλευτών κύριων Ηλία Πολατίδη, Αστερίου Ροντούλη και Αθανασίου Πλεύρη δόθηκε με το υπ’ αριθμ. 274/30.4.08 έγγραφο από τον Υφυπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 10541/16-4-2008 εγγράφου σας με το οποίο μας διαβιβάσθηκε ερώτηση των Βουλευτών κ.κ. Η. Πολατίδη, Α. Ροντούλη και Α. Πλεύρη που κατατέθηκε στη Βουλή των Ελλήνων, σας γνωρίζουμε ότι οι υποχρεώσεις που απορρέουν από την κοινοτική αλιευτική νομοθεσία δεν είναι δεσμευτικές για τον τουρκικό αλιευτικό στόλο και ως εκ τούτου δεν είναι εφικτός ο έλεγχός του όσον αυτός δραστηριοποιείται εκτός των ελληνικών χωρικών υδάτων. Πέραν όμως τούτου, στο πλαίσιο προστασίας των Ελλήνων αλιέων και προς διαφύλαξη του θαλασσίου πλούτου βάσει της κοινής αλιευτικής πολιτικής, έχουν δοθεί ρητές οδηγίες στις Λιμενικές Αρχές, για διενέργεια εντατικών ελέγχων και την επιβολή των προβλεπόμενων αυστηρών κυρώσεων, σε περίπτωση κατάληψης τουρκικών αλιευτικών σκαφών εντός των ελληνικών χωρικών υδάτων.
      Ο ΥΦΥΠΟΥΡΓΟΣ
      ΠΑΝΟΣ ΚΑΜΜΕΝΟΣ»
     2. Στην με αριθμό 10159/10.4.08 ερώτηση του Βουλευτή κ. Ιωάννη Σκουλά δόθηκε με το υπ’ αριθμ. ΥΠΠΟ/ΓΡΥΠ/ΚΕ/761/5.5.08 έγγραφο από τον Yπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 10159/10.4.08 ερώτησης του Βουλευτή κ. Γιάννη. Σκουλά και σύμφωνα με τα στοιχεία που έθεσαν υπόψη μας οι αρμόδιες Υπηρεσίες του Υπουργείου Πολιτισμού, σας γνωρίζουμε τα εξής:
      1. Στόχος μας είναι η ολοκλήρωση της κτηριακής ανακαίνισης του μουσείου και η τμηματική επαναλειτουργία του.
      2. Παράλληλα, για την προώθηση της μουσειολογικής - μουσειογραφικής μελέτης, το μουσείο έχει προχωρήσει στην ηλεκτρονική καταγραφή των ευρημάτων τόσο εκείνων που περιλαμβάνονταν στην παλαιά έκθεση του μουσείου, όσο και εκείνων που φυλάσσονται στις αποθήκες. Σύμφωνα με τα στοιχεία των αρμοδίων υπηρεσιών έχουν καταγραφεί ηλεκτρονικά μέχρι στιγμής 1500 αντικείμενα. Θα ακολουθήσει η επιλογή και ταξινόμηση των αντικειμένων βάσει της εγκεκριμένης μουσειολογικής προμελέτης.
      Ο Υπουργός
      ΜΙΧΑΛΗΣ ΛΙΑΠΗΣ»
      3. Στην με αριθμό 10164/10.4.08 ερώτηση του Βουλευτή κ. Παναγιώτη Μπεγλίτη δόθηκε με το υπ’ αριθμ. 9982/5.5.2008 έγγραφο από τον Υφυπουργό Ανάπτυξης η ακόλουθη απάντηση:
      «Σε απάντηση της παραπάνω ερώτησης που κατέθεσε ο βουλευτής κ. Π. Μπεγλίτης, σας πληροφορούμε τα εξής:
      1. Η γνωμοδότηση της Δ/νσης Βιομηχανικής Χωροθεσίας & Περιβάλλοντος της Γενικής Γραμματείας Βιομηχανίας του ΥΠΑΝ, βασίστηκε στα υποβληθέντα στοιχεία και τις απόψεις των εμπλεκομένων φορέων. Μεταξύ των εγγράφων αυτών δεν υπήρχε η γνώμη του Δήμου Αγίων Θεοδώρων, η οποία υποβλήθηκε στην Υπηρεσία μας στις 8-4-2008.
      2. Στο έγγραφο της Υπηρεσίας μας υπ' αριθμ. Φ/Β1/13937/1346/13-7-2007 ρητά αναφέρεται ότι θα πρέπει να ζητηθεί γνωμοδότηση από το Γενικό Χημείο του Κράτους σχετικά με την απαίτηση για εκπόνηση μελέτης ασφαλείας (SEVEZO ΙΙ), λόγω του αντικειμένου δραστηριότητας της εν λόγω επιχείρησης.
      Ο Υφυπουργός
      ΣΤΑΥΡΟΣ ΚΑΛΑΦΑΤΗΣ»
      4. Στην με αριθμό 9930/8.4.08 ερώτηση του Βουλευτή κ. Εμμανουήλ Στρατάκη δόθηκε με το υπ’ αριθμ. 1950Β/2.5.08  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      «Για το παραπάνω θέμα, σας ενημερώνουμε τα ακόλουθα:
      Για την Πολεοδόμηση περιοχών εντός του εγκεκριμένου ΓΠΣ του Πολεοδομικού Συγκροτήματος Ηρακλείου, έχει εκδοθεί η αριθμ. 1316/15-1-04 απόφαση Υπουργού ΠΕΧΩΔΕ συνολικού ύψους 1.000.000,00 ευρώ.
      Για το έργο αυτό έχει δοθεί προκαταβολή ύψους 300.000,00 ευρώ, χωρίς μέχρι σήμερα να έχουν υποβληθεί στο ΕΤΕΡΠΣ παραστατικά που να αποδεικνύουν εκτέλεση έργου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
     5. Στην με αριθμό  9923/8.4.08 ερώτηση του Βουλευτή κ. Γεωργίου Λιάνη δόθηκε με το υπ’ αριθμ. 26279/29.4.08  έγγραφο από τον Yφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι οι Τσιγγάνοι στη χώρα μας, αποτελούν αναπόσπαστο τμήμα του ελληνικού πληθυσμού, είναι Έλληνες πολίτες και υπάγονται στο Σύνταγμα και τους Νόμους του κράτους. Στη βάση αυτή, απολαύνουν στο ελληνικό έδαφος, όλων των ατομικών και πολιτικών δικαιωμάτων που κατοχυρώνει για τους Έλληνες πολίτες το Σύνταγμα του Κράτους (δικαίωμα εκλέγειν και εκλέγεσθαι, συνδικαλιστική ελευθερία, ελευθερία έκφρασης κ.ο.κ.). Έτσι, οι Τσιγγάνοι στην Ελλάδα οργανώνονται πολιτικά, ψηφίζουν και εκλέγονται, οργανώνονται σε συλλογικά όργανα, συμμετέχουν στα κοινά και στις θεσμοθετημένες δομές της αυτοδιοίκησης. Περαιτέρω, και λαμβάνοντας υπόψη τις ιδιαίτερες συνθήκες διαβίωσής τους, αναγνωρίζονται από την πολιτεία ως κοινωνικά ευπαθής ομάδα του πληθυσμού, προς όφελος της οποίας υιοθετούνται μέτρα και δράσεις θετικής διάκρισης.
      Η ελληνική πολιτεία, από το 2002, υιοθέτησε και υλοποιεί, για την καταπολέμηση κάθε είδους διακρίσεων και την προαγωγή της ισότητας των πολιτών, με ιδιαίτερη αναφορά σε ευπαθείς κοινωνικά ομάδες του πληθυσμού, το Ολοκληρωμένο Πρόγραμμα Δράσης (Ο.Π.Δ.) για την κοινωνική ένταξη των Ελλήνων Τσιγγάνων. Το Πρόγραμμα εντάσσεται στο Εθνικό Σχέδιο Δράσης για την κοινωνική ενσωμάτωση των ευπαθών ομάδων του πληθυσμού και παράλληλα με τη μεταφορά στην ελληνική νομοθεσία των οδηγιών περί της «αρχής της ίσης μεταχείρισης, ανεξαρτήτως φυλετικής ή εθνοτικής καταγωγής, θρησκευτικών ή άλλων πεποιθήσεων, αναπηρίας, ηλικίας ή γενετήσιου προσανατολισμού» και της «ισότιμης πρόσβασης στην απασχόληση και την επαγγελματική κατάρτιση» επιχειρεί την καταπολέμηση του κοινωνικού αποκλεισμού και των διακρίσεων, μέσω της υλοποίησης θετικών δράσεων κοινωνικής ένταξης.
      Το Ο.Π.Δ. συντονίζει ο Υφυπουργός Εσωτερικών στο πλαίσιο Δι-Υπουργικής Επιτροπής με συμμετοχή όλων των συναρμόδιων Υπουργείων και οργανώνεται σε δύο άξονες προτεραιότητας στη βάση των οποίων επιχειρείται η στεγαστική αποκατάσταση των Τσιγγάνων (1ος άξονας - υποδομές) και, η παροχή υπηρεσιών στους τομείς της εκπαίδευσης, της υγείας, της απασχόλησης, του πολιτισμού και του αθλητισμού, με προτεραιότητα στις περιοχές οργανωμένης οικιστικής παρέμβασης του εν λόγω προγράμματος (2ος άξονας - υπηρεσίες).
      Το Υπουργείο μας, στο πλαίσιο του προγράμματος, δίνει προτεραιότητα στην αντιμετώπιση του στεγαστικού ζητήματος, δεδομένου ότι η βελτίωση του βιοτικού επιπέδου των τσιγγάνων συνιστά βασική προϋπόθεση ενδυνάμωσής τους, με θετικές επιδράσεις στην άρση του κοινωνικού αποκλεισμού σε όλους τους τομείς της κοινωνικής ζωής. Χορηγεί 9.000 στεγαστικά δάνεια ύψους 60.000 ευρώ το κάθε ένα, σε Έλληνες τσιγγάνους που δεν πληρούν τις στεγαστικές τους ανάγκες με ευνοϊκούς όρους και με την εγγύηση του Ελληνικού Δημοσίου για την απόκτηση μόνιμης κατοικίας. Όπως ρητά προβλέπεται από τις σχετικές νομοθετικές διατάξεις το πρόγραμμα χρηματοδοτείται αποκλειστικά από εθνικούς πόρους. Από την έναρξη του προγράμματος έως σήμερα έχουν κατανεμηθεί 8.778 στεγαστικά δάνεια και έχουν εκδοθεί 6.435 αποφάσεις δικαιούχων στεγαστικής δανειοδότησης σε ισάριθμες οικογένειες. Η διαδικασία αξιολόγησης τελικών δικαιούχων δανείων βρίσκεται σε εξέλιξη και αναμένεται άμεσα να εκδοθούν και οι υπόλοιπες αποφάσεις.
      Προχωρά επίσης τα στεγαστικά προγράμματα με την αγορά γης για τη μετεγκατάσταση ή την αναβάθμιση της οικιστικής κατάστασης στις περιοχές που αντιμετωπίζουν έντονα προβλήματα και χρηματοδοτεί τους ΟΤΑ της χώρας, από εθνικού πόρους, για την κατασκευή έργων υποδομής σε υφιστάμενους ή νέους οικισμούς με σκοπό τη βελτίωση των συνθηκών διαβίωσης των τσιγγάνων. Επίσης σε συνεργασία με το ΥΠΕΧΩΔΕ και εφ' όσον εξασφαλισθεί η απαιτούμενη έκταση και κατασκευαστούν τα έργα υποδομής χορηγούνται λυόμενοι οικίσκοι για τη μεταστέγαση τσιγγάνων που διαβιούν σε σκηνές, παράγκες ή άλλες κατασκευές.
      Προκειμένου να υλοποιηθούν τα παραπάνω οι ΟΤΑ της χώρας καταθέτουν στο Υπουργείο προτάσεις για έργα στεγαστικής αποκατάστασης. Από το σύνολο των προτάσεων, οι τεκμηριωμένες και τεχνικά ώριμες αξιολογούνται από Επιτροπή, στην οποία συμμετέχουν εκπρόσωποι της Κεντρικής Διοίκησης, της Τοπικής Αυτοδιοίκησης και των Τσιγγάνων και εγκρίνονται για χρηματοδότηση, στο πλαίσιο της ιεράρχησης των αναγκών των ΟΤΑ και των χρηματοδοτικών δυνατοτήτων του Υπουργείου.
      Τα έργα, όπως και τα στεγαστικά δάνεια, χρηματοδοτούνται από εθνικούς πόρους (ΠΔΕ - ΣΑΕ055) και απαντούν σε άμεσα και οξυμμένα προβλήματα των τσιγγάνων. Ο εγκεκριμένος, αρχικά, προϋπολογισμός του Προγράμματος Δημοσίων Επενδύσεων ανέρχεται σε 70.000.000 ευρώ. Βάσει των προτάσεων που κατατέθηκαν στο ΥΠΕΣ και αξιολογήθηκαν από το έτος 2002 έως σήμερα εντάχθηκαν για χρηματοδότηση έργα προϋπολογισμού 63,42 εκατ ευρώ (το έτος 2002 έργα προϋπολογισμού 2,69 εκατ. ευρώ, το 2003 4,61 εκατ. ευρώ, το 2004 4,40 εκατ. ευρώ, το 2005 19,91 εκατ. ευρώ, το 2006 10, 12 εκατ. ευρώ, το 2007 18,67 εκατ. ευρώ, το 2008 3,02 εκατ. ευρώ (έως 21-4-08 ) από το ΠΔΕ ΣΑΕ 055 και έργα προϋπολογισμού 4,95 εκατ. ευρώ από τους Κεντρικούς Αυτοτελείς Πόρους τα έτη 2002-2005.
      Επιπρόσθετα, σημαντικό βήμα προς την κατεύθυνση της βελτίωσης των συνθηκών διαβίωσης των τσιγγάνων αποτελούν και οι παρεμβάσεις σε θεσμικό επίπεδο. Επισημαίνουμε ότι στο νέο κώδικα Δήμων και Κοινοτήτων (Ν. 3463/2006 άρθρο 75,l.ε.3,5) προβλέπεται ότι στις αρμοδιότητες της Τοπικής Αυτοδιοίκησης περιλαμβάνεται ο σχεδιασμός και η εφαρμογή προγραμμάτων ή η συμμετοχή σε προγράμματα και δράσεις για την ένταξη των τσιγγάνων, στην κοινωνική, οικονομική και πολιτιστική ζωή της τοπικής κοινωνίας καθώς και η προώθηση και ανάπτυξη του εθελοντισμού και της κοινωνικής αλληλεγγύης με τη δημιουργία τοπικών δικτύων που θα δραστηριοποιούνται για την επίτευξη των στόχων και την υποβοήθηση του έργου της κοινωνικής προστασίας και αλληλεγγύης του Δήμου.
      Κατά τα λοιπά αρμόδια να απαντήσουν είναι τα Υπουργεία Οικονομίας και Οικονομικών και Υγείας και Κοινωνικής Αλληλεγγύης στα οποία διαβιβάζεται αντίγραφο της ερώτησης.
      Ο ΥΦΥΠΟΥΡΓΟΣ
      ΘΑΝ. ΝΑΚΟΣ»
    6. Στην με αριθμό  8571/14.3.08 ερώτηση του Βουλευτή κ. Αθανασίου Λεβέντη δόθηκε με το υπ’ αριθμ. 40135/9.4.08 έγγραφο από τον Υφυπουργό Υγείας η ακόλουθη απάντηση:
      «Απαντώντας στην με αρ. 8571/Ι4-03-08 ερώτηση που κατατέθηκε στη Βουλή από το Βουλευτή κ. A. Λεβέντη σχετικά με την εγκατάσταση βιολογικoύ καθαρισμού στη Χίο, σας γνωρίζουμε τα εξής:
      Σύμφωνα με σχετικό έγγραφο του Αντινομάρχη Χίου με αφορμή την έντονη δυσοσμία που αναδυόταν από τις εγκαταστάσεις του βιoλoγικoύ καθαρισμού του Δήμου Χίου, αρμόδιος υπάλληλος της Δ/νσης Δημόσιας Υγείας της Ν. Α. Χίου μελέτη στην εγκατάσταση επεξεργασίας λυμάτων του Δήμου Χίου συνοδεία υπαλλήλου της Δ/νσης Επιχ. Ανάπτυξης, προκειμένου να πραγματοποιηθεί αυτοψία. Κατά την αυτοψία διαπιστώθηκαν τα εξής:
      *. Η εγκατάσταση επεξεργασίας λυμάτων του Δήμου Χίυ δεν διαθέτει άδεια λειτουργίας, σύμφωνα με τα πρoβλεπόμενα στην Ε1β/221/65 υγειονομική Διάταξη.
      *. Νότια της εγκατάστασης έχει διαμορφωθεί το τελευταίο χρονικό διάστημα και σε «πειραματικό στάδιο" τάφρος, στην οποία εναποτίθεται η λυματολάσπη, που προκύπτει από τη διαδικασία επεξεργασίας των λυμάτων, χωρίς όμως να έχουν ληφθεί τα κατάλληλα μέτρα προστασίας για την αποφυγή ανάπτυξης τρωκτικών και εντόμων και της δημιουργίας δυσάρεστων οσμών.
      * Η εγκατάσταση επεξεργασίας παρουσιάζει σημαντικά πρoβλήματα στην λειτουργία της, τα οποία χρήζουν άμεσης αντιμετώπισης από εξειδικευμένο προσωπικό
      *. Στην έκθεση επιθεώρησης που συνέταξε μετά την αυτοψία η Δ/νση Δημόσιας Υγείας εκτός των διαπιστώσεων που αναφέρθηκαν, πρότεινε:
      α) την άμεση διακοπή της «πειραματικής διαδικασίας» διαχείρισης της λυματολάσπης διότι αποτελεί ανθυγιεινή εστία. Για την εφαρμογή της παραπάνω διαδικασίας απαιτείται, σύμφωνα με την σχετική νομοθεσία, μελέτη περιβαλλοντικών επιπτώσεων και στη συνέχεια έγκριση περιβαλλοντικών όρων, προκειμένου να αποφευχθούν πρoβλήματα Δημόσιας Υγείας.
      β) την άμεση λήψη της πρoβλεπόμενης από την E1β/221/65 Υγ. Διάταξη άδειας διάθεσης λυμάτων.
      Γενικά, όμως, το θέμα παρακολουθείται από όλους τους συναρμόδιους φορείς, προκειμένου να προστατευθεί και διασφαλισθεί η Δημόσια Υγεία και το περιβάλλον γενικότερα.
      Ο Υφυπουργός
      ΓΕΩΡΓΙΟΣ Ι. ΠΑΠΑΓΕΩΡΓΙΟΥ»
      7. Στην με αριθμό 8978/21.3.08 ερώτηση της Βουλευτού κ. Αθανασίας Μερεντίτη δόθηκε με το υπ’ αριθμ. 1791Β/10.4.08  έγγραφο από τον Yφυπουργό Περιβάλλοντος, Χωροταξίας και Δημοσίων Έργων  η ακόλουθη απάντηση:
      * Σε απάντηση της ανωτέρω σχετικής ερώτησης σας γνωρίζουμε ότι οι αρμοδιότητες της Κ.Υ.Υ./ΥΠΕΧΩΔΕ, περιορίζονται στα παράκτια ύδατα, όπως αυτά καθορίζονται από την Οδηγία 2000/60/ΕΚ ( δηλ. μέχρι απόσταση 1 μιλίου από την ακτή ).
      Ωστόσο η ΚΥΥ οργανώνει και συντονίζει το Πρόγραμμα «Παρακολούθηση Ποιότητας Θαλασσίου Περιβάλλοντος της Ελλάδας» που αποτελεί τη συνέχιση του προγράμματος MED-POL και αφορά την μελέτη φυσικών, χημικών και βιολογικών παραμέτρων καθώς και δεικτών ρύπανσης σε κλειστούς κόλπους και ανοικτή θάλασσα σύμφωνα με την επίσημη συμφωνία της χώρας μας με την μονάδα του Μεσογειακού Σχεδίου Δράσης (MAP/UNEP UΝIΤ που εδρεύει στην Αθήνα).
      Στην περίπτωση που τα αποτελέσματα του Προγράμματος φανερώνουν υψηλές τιμές για συγκεκριμένους ρύπους σε κάποιες περιοχές, η Κ.Υ.Υ. εισηγείται την λήψη κατάλληλων μέτρων και παρακολουθεί την εφαρμογή τους.
      * Στο πλαίσιο του Επιχειρησιακού προγράμματος «ΠΕΡΙΒΑΛΛΟΝ ΑΕΙΦΟΡΟΣ ΑΝΑΠΤΥΞΗ» (2007-2013), προβλέπεται η υλοποίηση δράσεων για την αντιμετώπιση της θαλάσσιας ρύπανσης. .
      Οι προαναφερθείσες δράσεις εντάσσονται στον Άξονα Προτεραιότητας 7, ο οποίος περιγράφεται ως ακολούθως:
      ΑΞΟΝΑΣ ΠΡΟΤΕΡΑΙΟΤΗΤΑΣ 7
      (Χρηματοδότηση από Ευρωπαϊκό Ταμείο Περιφερειακής Ανάπτυξης) Προστασία & Διαχείριση Υδατικών Πόρων.
      Περιφέρειες Εφαρμογής 
      Οι οκτώ περιφέρειες Στόχου 1 της χώρας (Κρήτη, Βόρειο Αιγαίο, Πελοπόννησος, Δυτική Ελλάδα, Ιόνια, Ήπειρος, Θεσσαλία, Ανατολική Μακεδονία - Θράκη).
      Ενδεικτικές κατηγορίες πράξεων
      - Εκπόνηση μελετών και διαχειριστικών εργαλείων για την αποτελεσματική εφαρμογή της Οδηγίας 2000/60 (προγράμματα - μέτρα παρακολούθησης ποιότητας, σχέδια διαχείρισης, μηχανισμοί και μέσα παρακολούθησης της εφαρμογής των προγραμμάτων και των διαχειριστικών σχεδίων).
      -Υλοποίηση έργων προστασίας και αναβάθμισης υγροτοπικών οικοσυστημάτων.
      - Έλεγχος ποιότητας πόσιμου νερού στην υδροληψία και στα δίκτυα ύδρευσης των οικισμών σύμφωνα με την κείμενη κοινοτική και εθνική νομοθεσία.
      - Εξοπλισμός για τα εργαστήρια ελέγχου ποιότητας νερού.
      - Έργα και δράσεις για τον έλεγχο και την αντιμετώπιση της θαλάσσιας ρύπανσης.
      Όσον αφορά στην διαδικασία ένταξης των έργων κατά την 4η προγραμματική περίοδο, σας ενημερώνουμε επίσης ότι μετά την ολοκλήρωση των κανονιστικών εγκυκλίων του Ν. 3614/2007 για την «Διαχείριση, έλεγχο και εφαρμογή αναπτυξιακών παρεμβάσεων για την προγραμματική περίοδο 2007 - 2013», θα ενεργοποιηθεί το Ε.Π. ΠΕΡΙΒΑΛΛΟΝ -ΑΕΙΦΟΡΟΣ ΑΝΑΠΤΥΞΗ (2007-2013) μέσω προσκλήσεων της Υπηρεσίας μας προς τους δυνητικούς τελικούς δικαιούχους, προκειμένου να υποβληθούν προτάσεις υπό μορφή τεχνικού δελτίου.
      Το πλήρες κείμενο του Επιχειρησιακού Προγράμματος ΠΕΡΙΒΑΛΛΟΝ - ΑΕΙΦΟΡΟΣ ΑΝΑΠΤΥΞΗ (2007-2013) είναι αναρτημένο στην ιστοσελίδα της Ειδικής Υπηρεσίας Διαχείρισης του Ε. Π. ΠΕΡΙΒΑΛΛΟΝ: www.epper.gr προς ενημέρωση κάθε ενδιαφερόμενου.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
      8. Στην με αριθμό 320/9-7-08 ερώτηση των Βουλευτών κυρίων Γεωργίου Μαρίνου, Ιωάννου Γκιόκα και Γεωργίου Μαυρίκου δόθηκε με το υπ’ αριθμ. 36/21-7-08 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσαν οι Βουλευτές κ.κ. Γ. Μαρίνος, Γ. Γκιόκας, Γ. Μαυρίκος, για τα θέματα της αρμοδιότητάς μας, σας πληροφορούμε τα εξής:
      Το Υπουργείο Αγροτικής Ανάπτυξης και Τροφίμων στο πλαίσιο χάραξης και άσκησης μιας νέας δασικής πολιτικής, έχει θέσει την προστασία του φυσικού περιβάλλοντος στο επίκεντρο της στρατηγικής του, σε συνεργασία πάντα με τα συναρμόδια Υπουργεία.
      Για την επίτευξη του παραπάνω στόχου προωθεί μεταξύ διαφόρων ενεργειών και την πλήρη αναδιοργάνωση της Δασικής Υπηρεσίας ανοίγοντας τη συζήτηση για την κάθετη οργάνωση αυτής, τη στελέχωση με προσωπικό όλων των ειδικοτήτων, τη διαρκή επιμόρφωση των ήδη υπηρετούντων και μεσοπρόθεσμα τη δημιουργία του ενιαίου Φορέα Δασοπροστασίας.
      Κατά την τρέχουσα περίοδο για τη δασοπροστασία αλλά και την αποτελεσματική πρόληψη από τις δασικές πυρκαγιές καταρτίσθηκε και ήδη εκτελείται ανάλογο πρόγραμμα που περιλαμβάνει ποικίλες δράσεις όπως :
      - καθημερινή συμμετοχή των δασικών υπαλλήλων της Γενικής Διεύθυνσης Δασών του Υπουργείου Αγροτικής Ανάπτυξης και Τροφίμων στο Συντονιστικό Κέντρο Δασοπροστασίας (191), στο Συντονιστικό Κέντρο Γενικής Γραμματείας Πολιτικής Προστασίας και στο Συντονιστικό Κέντρο του Πυροσβεστικού Σώματος (199 Σ.Κ.Ε.Δ.),
      - αναβάθμιση και ευρεία δημοσιοποίηση της ύπαρξης λειτουργίας σε καθημερινή βάση του Συντονιστικού Κέντρου Δασοπροστασίας, με τηλέφωνο κλήσης το 191 και ωράριο λειτουργίας 07:00 π.μ. έως 22:00 μ.μ. (σχετικός σύνδεσμος υπάρχει και στο διαδίκτυο, στην κεντρική ιστοσελίδα του Υπουργείου Αγροτικής Ανάπτυξης και Τροφίμων),
      - λειτουργία-επιφυλακή των Περιφερειακών Δασικών Υπηρεσιών τις απογευματινές ώρες και τις εξαιρέσιμες ημέρες και αργίες με εκπομπή εποχούμενων περιπόλων για τη συνεχή εποπτεία του δασικού χώρου (έχει ήδη αποσταλεί η σχετική εγκύκλιος ενώ στις 07/05/08 πραγματοποιήθηκε σχετική σύσκεψη με τους Διευθυντές Δασών των Περιφερειών για την καλύτερη οργάνωση και συντονισμό),
      -συμμετοχή των Περιφερειακών Δασικών Υπηρεσιών στα Συντονιστικά Νομαρχιακά Όργανα (ΣΝΟ), καθώς και επιτόπια σε περιστατικά πυρκαγιών όπου αυτό κριθεί αναγκαίο,
      - προώθηση, κατόπιν συνεργασίας μαζί μας, από τη Γενική Γραμματεία Πολιτικής Προστασίας του Υπουργείου Εσωτερικών, νομοθετικής διάταξης για τη σύσταση Υποστηρικτικών Ομάδων διαχείρισης Δασικών Πυρκαγιών μεγάλης έκτασης που θα αποτελούνται από επιστημονικό και ειδικευμένο προσωπικό του κλάδου Π.Ε. Γεωτεχνικών Δασολόγων των Περιφερειακών Δασικών Υπηρεσιών.
      Η υλοποίηση του προγράμματος αυτού πέραν των άλλων δράσεων, περιλαμβάνει και τη χρηματοδότηση των Περιφερειακών Δασικών Υπηρεσιών, στο πλαίσιο πιστώσεων που έχουν εγγραφεί στον τακτικό προϋπολογισμό, για τη συγκρότηση συνεργείων από εποχιακούς υπαλλήλους τρίμηνης απασχόλησης που θα απασχοληθούν σε εργασίες αποτροπής του κινδύνου εκδήλωσης πυρκαγιάς (απομάκρυνση ξερών χόρτων, θάμνων, φρύγανων, κλαδεύσεις δέντρων κ.λπ.) σε περιοχές υψηλού κινδύνου.
      Συγκεκριμένα, με το αριθμ. 283059/11-04-2008 έγγραφο του Υπουργού Αγροτικής Ανάπτυξης και Τροφίμων ζητήθηκε, από την αρμόδια Επιτροπή της Π.Y.Σ. 33/2006, να εγκριθεί η πρόσληψη 2.793 ατόμων για 8μηνη απασχόληση και 1.300 ατόμων για 3μηνη απασχόληση, για κάλυψη εποχιακών αναγκών των Δασικών Περιφερειακών Υπηρεσιών.
      Ήδη με την ΔΙΠΠ/Φ.ΕΓΚΡ 6./184/7719/12-06-08 απόφαση της Π.Υ.Σ. 33/2006 εγκρίθηκε η πρόσληψη χιλίων εκατό σαράντα (1140) ατόμων με σχέση εργασίας ιδιωτικού δικαίου ορισμένου χρόνου, διάρκειας τριών (3) μηνών για τις Περιφερειακές Δασικές Υπηρεσίες. Με την αριθμ. πρωτ. 299493/19-06-08 απόφαση του Γενικού Γραμματέα του Υπουργείου Αγροτικής Ανάπτυξης και Τροφίμων κατανεμήθηκε το εν λόγω εποχιακό προσωπικό στις Δασικές Υπηρεσίες της Περιφέρειας.
      Η εν λόγω δράση θα λειτουργήσει συμπληρωματικά αντίστοιχης δράσης που ήδη υλοποιούν οι ΟΤΑ και για την οποία έχουν χρηματοδοτηθεί από το Υπουργείο Εσωτερικών.
      Ειδικότερα, για τις δασικές υπηρεσίες του Νομού Ευβοίας, εγκρίθηκε η πρόσληψη εξήντα ατόμων διαφόρων ειδικοτήτων για τρίμηνη απασχόληση, οι οποίοι θα απασχοληθούν σε εργασίες αποτροπής του κινδύνου εκδηλώσεως πυρκαγιάς, ενώ για την υλοποίηση του προγράμματος δασοπροστασίας μεταφέρθηκαν στους τακτικούς προϋπολογισμούς εξόδων του Νομού αυτού Φ 065 Κ.Α.Φ. (908-16) πιστώσεις ύψους 214.700,00 ευρώ σε βάρος του τακτικού Π/Υ εξόδων του Υπουργείου Αγροτικής Ανάπτυξης και Τροφίμων Φ 29/110 ΚΑΕ 5242.
      Περαιτέρω, με την 89115/2270/19-5-2008 απόφαση του Υφυπουργού Αγροτικής Ανάπτυξης και Τροφίμων «Κατανομή του ορίου πληρωμών της ΣΑΕ 084 του ΠΔΕ 2008» κατανεμήθηκαν συνολικά στις Περιφερειακές Δασικές Υπηρεσίες για το ενάριθμο έργο 2001 ΣΕ0840000 «Διάνοιξη - Συντήρηση- Βελτίωση- Ασφαλτόστρωση Δασικών Δρόμων» πιστώσεις 4.560.000,00 ευρώ.
      Ειδικότερα, στη Δ/νση Δασών Ευβοίας διατέθηκαν με την 89115/2270/19-5-2008 Απόφαση του Υφυπουργού Αγροτικής Ανάπτυξης και Τροφίμων πιστώσεις ύψους 76.850,00 ευρώ.
      Επίσης, με την 89838/1348/22-5-2008 Απόφαση του Υφυπουργού Αγροτικής Ανάπτυξης και Τροφίμων εγκρίθηκαν τα προγράμματα έργων και εργασιών διαφόρων Δασικών Υπηρεσιών, αναφορικά με την εκτέλεση έργων και εργασιών «αντιπυρικής προστασίας δασών» και τη χρηματοδότησή τους από τον Ειδικό Φορέα Δασών του άρθρου 8 του Ν. 3208/2003, συνολικού ύψους εγκρινόμενης δαπάνης 1.074.000,00 ευρώ.
      Μετά την ισχύ των διατάξεων του Ν. 2503/97 (ΦΕΚ 107/Α΄) για τη «Διοίκηση Οργάνωση και Στελέχωση της Περιφέρειας», η ευθύνη της προστασίας, διαχείρισης και ανάπτυξης των δασών και δασικών εκτάσεων της χώρας ανάγεται στις αρμοδιότητες της οικείας Περιφέρειας.
      Ως εκ τούτου, διαβιβάζεται το με αριθμ. πρωτ. 5573/15-7-08 έγγραφο του Γενικού Γραμματέα της Περιφέρειας Στερεάς Ελλάδας με συνημμένο το με αριθμ. πρωτ. 3404/15-7-08 έγγραφο της Δ/νσης Δασών Ν. Ευβοίας που υπάγεται στην εν λόγω Περιφέρεια.
      Ο Υφυπουργός
      Κ. ΚΙΛΤΙΔΗΣ»
      9. Στην με αριθμό 10504/15-4-2008 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7017/4/8264/7-5-2008 έγγραφο από τον Υφυπουργό Εσωτερικών η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Οικονόμου, σε ό,τι μας αφορά, σας γνωρίζουμε ότι η αρμόδια Υπηρεσία μας (Τμήμα Τροχαίας Αγίας Παρασκευής) αστυνομεύει σε καθημερινή βάση την εν λόγω λεωφόρο διαθέτοντας συνεργεία τροχονομικών ελέγχων με σκοπό τη βεβαίωση επικίνδυνων παραβάσεων και την αποτροπή παράνομων σταθμεύσεων, καθώς και γερανοφόρο όχημα του Ο.Α.Σ.Α., στο οποίο επιβαίνει και αστυνομικός, ενώ κατά τους θερινούς μήνες που η κίνηση είναι ιδιαίτερα αυξημένη διατίθεται ο μεγαλύτερος δυνατός αριθμός ρυθμιστών-τροχονόμων.
      Παράλληλα, από την ανωτέρω Υπηρεσία μας, στα πλαίσια της τεχνικής αστυνόμευσης, για τις ατέλειες, φθορές, ελλείψεις, βλάβες κ.ο.κ. που επισημαίνονται στην κάθετη και οριζόντια σήμανση, στη φωτεινή σηματοδότηση, καθώς και στον ασφαλτοτάπητα του εν λόγω οδικού δικτύου, ενημερώνονται εγγράφως οι αρμόδιες για την αποκατάστασή τους και τη λήψη μέτρων αποτροπής των κινδύνων Υπηρεσίες.
      Ειδικότερα, σε ό,τι αφορά τη λειτουργία των φωτεινών σηματοδοτών, σας ενημερώνουμε ότι, σύμφωνα με την άποψη της αρμόδιας Υπηρεσίας μας (Διεύθυνση Τροχαίας Αττικής), αυτή κρίνεται ικανοποιητική, καθώς δεν αναπτύσσονται υπερβολικές ταχύτητες με συνεχόμενες πράσινες ενδείξεις. Επισημαίνεται δε η ιδιαίτερα σημαντική μείωση των τροχαίων ατυχημάτων στην εν λόγω λεωφόρο, η οποία αγγίζει το ποσοστό του 80%, σε σχέση με το παρελθόν.
      Τέλος, στις Υπηρεσίες μας δόθηκαν πρόσθετες εντολές και οδηγίες για αποτελεσματικότερη τροχονομική αστυνόμευση της λεωφόρου Μαραθώνος και αυστηρότερη εφαρμογή των διατάξεων του Κ.Ο.Κ., για την αύξηση του επιπέδου οδικής ασφάλειας και τη διευκόλυνση της κυκλοφορίας πεζών και οχημάτων.
      Ο Υφυπουργός
      ΠΑΝΑΓΙΩΤΗΣ ΧΗΝΟΦΩΤΗΣ»
      10. Στην με αριθμό 10459/15-4-2008 ερώτηση του Βουλευτή κ. Μιχαήλ Παπαγιαννάκη δόθηκε με το υπ’ αριθμ. Δ6/Φ38/οικ.11331/9-5-2008 έγγραφο από τον Υπουργό Ανάπτυξης η ακόλουθη απάντηση:
      «Σχετικά με την παραπάνω ερώτηση αναφορικά με τα φορολογικά μέτρα για τη διευκόλυνση των οικιακών εφαρμογών φωτοβολταϊκών, θέτουμε κατ’ αρχήν υπόψη σας ότι το Υπουργείο Ανάπτυξης παρακολουθεί από κοντά την κατάσταση στον εν λόγω τομέα, για την ανάπτυξη του οποίου έχει υποβληθεί ιδιαίτερα αυξημένος αριθμός αιτημάτων τόσο για χορήγηση άδειας παραγωγής όσο και για ένταξη σε καθεστώς απαλλαγής από την υποχρέωση ενεργειακής αδειοδότησης κατά τις διατάξεις του άρθρου 4 του Ν. 3468/2006. Ειδικότερα για φωτοβολταϊκούς σταθμούς με ισχύ έως 20 kW, που προσφέρονται για εγκατάσταση στον κτιριακό τομέα, θεσμοθετήθηκε απαλλαγή από την υποχρέωση λήψης οποιασδήποτε ενεργειακής διοικητικής άδειας ή έγκρισης και απαιτείται μόνο η έκδοση όρων σύνδεσης από τον αρμόδιο διαχειριστή, συγχρόνως δε έχει προβλεφθεί για τους σταθμούς αυτούς υψηλότερη τιμή παραγόμενης κιλοβατώρας.
      Με γνώμονα την οικονομική βιωσιμότητα και ελκυστικότητα των σχετικών επενδύσεων και παράλληλα την ικανοποίηση κατά το δυνατό μεγαλύτερου αριθμού αιτημάτων, εξετάζονται προτάσεις για την θεσμοθέτηση δράσεων για την επιπλέον στήριξη επενδύσεων στον κτιριακό τομέα.
      Ο Υπουργός
      ΧΡΗΣΤΟΣ ΦΩΛΙΑΣ»
      11. Στην με αριθμό 10590/16-4-08 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. 2071Β/8-5-08 έγγραφο από τον Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Απαντώντας στο ως άνω σχετικό, σας ενημερώνουμε (όσον αφορά στη διαδικασία ένταξης έργων κατά την 4η προγραμματική περίοδο), ότι μετά την ολοκλήρωση των κανονιστικών εγκυκλίων του Ν. 3614/2007 για τη «Διαχείριση, έλεγχο και εφαρμογή αναπτυξιακών παρεμβάσεων για την προγραμματική περίοδο 2007-2013», θα ενεργοποιηθεί το Ε.Π. ΠΕΡΙΒΑΛΛΟΝ - ΑΕΙΦΟΡΟΣ ΑΝΑΠΤΥΞΗ (2007-2013) μέσω προσκλήσεων της Υπηρεσίας Διαχείρισης του Επιχειρησιακού Προγράμματος Περιβάλλον» (ΕΠΠΕΡ)/ΥΠΕΧΩΔΕ προς τους δυνητικούς τελικούς δικαιούχους, προκειμένου να υποβληθούν προτάσεις υπό μορφή τεχνικού δελτίου.
      Το πλήρες κείμενο του Επιχειρησιακού Προγράμματος ΠΕΡΙΒΑΛΛΟΝ - ΑΕΙΦΟΡΟΣ ΑΝΑΠΤΥΞΗ (2007-2013) είναι αναρτημένο στην ιστοσελίδα της Ειδικής Υπηρεσίας Διαχείρισης του Ε.Π. ΠΕΡΙΒΑΛΛΟΝ: www.epper.gr.
      Ο Υφυπουργός
      ΣΤΑΥΡΟΣ ΕΛ. ΚΑΛΟΓΙΑΝΝΗΣ»
    12. Στην με αριθμό 10747/17-4-08 ερώτηση του Βουλευτή κ. Θεόδωρου Καράογλου δόθηκε με το υπ’ αριθμ. 51423/ΙΗ/12-5-08 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
    «Απαντώντας στην ερώτηση με αριθμό 10747/17-4-2008 την οποία κατέθεσε ο Βουλευτής κ. Θεόδ. Καράογλου, σας γνωρίζουμε τα ακόλουθα:
    Ι. Η εκπαίδευση είναι αγαθό, το οποίο η πολιτεία οφείλει να παρέχει χωρίς διακρίσεις σε όλους τους νέους που διαβιούν στην ελληνική κοινωνία.
    Ιδιαίτερα σε ό,τι αφορά την εκπαίδευση των τσιγγανοπαίδων, οι οποίοι αποτελούν εαίσθητη κοινωνική ομάδα, το ΥΠΕΠΘ καταβάλλει κάθε δυνατή προσπάθεια προκειμένου να εξασφαλίσει ίσες ευκαιρίες μάθησης και κοινωνικής ένταξης.
    Επίσης καταβάλλει σημαντικές προσπάθειες για την προσέλευση και φοίτηση όλων των τσιγγανοπαίδων στο σχολείο, με στόχο την εξάλειψη του φαινομένου του σχολικού αποκλεισμού και στη συνέχεια του κοινωνικού αποκλεισμού. Για το συντονισμό και την επιτυχία της όλης προσπάθειας έχει απευθυνθεί επανειλημμένα με εγκυκλίους σε όλους τους φορείς της εκπαιδευτικής κοινότητας (Διευθυντές Εκπαίδευσης, Προϊσταμένους Γραφείων, Σχολικούς Συμβούλους, Διευθυντές σχολείων) για την προσέλκυση των τσιγγανοπαίδων στο σχολείο, ενώ έχει λάβει όλα τα μέτρα για την εγγραφή, φοίτηση και ενίσχυσή τους στη μαθησιακή διαδικασία.
    Στις περιπτώσεις που έχουν μαθησιακές δυσκολίες, αυτές αντιμετωπίζονται με τμήματα ενισχυτικής διδασκαλίας (προπαρασκευαστικά τμήματα),στα οποία φοιτούν λίγες ώρες την ημέρα και τις υπόλοιπες ακολουθούν το πρόγραμμα στην τάξη που ανήκουν. Σε ειδικές περιπτώσεις, κατά τις οποίες οι τσιγγανόπαιδες που προσέρχονται για πρώτη φορά στο σχολείο είναι διαφόρων ηλικιών και έχουν έντονα μαθησιακά προβλήματα, καθώς και προβλήματα προσαρμογής, λειτουργούν ταχύρυθμα προπαρασκευαστικά τμήματα, με στόχο την ομαλή ένταξή τους στις κανονικές τάξεις. Είναι ευνόητο ότι τα τμήματα αυτά δε λειτουργούν αυτόνομα για μεγάλο χρονικό διάστημα, για ν' αποφεύγονται καταστάσεις περιθωριοποίησης των τσιγγανοπαίδων.
    Επίσης, στα σχολεία της Δευτεροβάθμιας εκπαίδευσης, Γυμνάσια-Λύκεια, εγγράφονται οι κάτοχοι απολυτηρίου τίτλου Δημοτικού και Γυμνασίου αντίστοιχα, ανεξαρτήτως ηλικίας.
    Άλλωστε στο άρθρο 2, παρ. 3 του Ν. 1566/85 (ΦΕΚ 167, τ. Α΄/30-09-1985), ορίζεται ότι η φοίτηση είναι υποχρεωτική στο δημοτικό σχολείο και στο γυμνάσιο, εφόσον ο μαθητής δεν έχει υπερβεί το 16ο έτος της ηλικίας του. Όποιος έχει την επιμέλεια του προσώπου του ανηλίκου και παραλείπει την εγγραφή ή την εποπτεία του ως προς τη φοίτηση, τιμωρείται σύμφωνα με το άρθρο 458 του Ποινικού Κώδικα. Με το Π.Δ. 161/00 (ΦΕΚ 145, τ. Α΄/23-06-2000) μεταβιβάζεται στο Νομάρχη η αρμοδιότητα επιβολής κυρώσεων στους γονείς και κηδεμόνες που δεν εγγράφουν τα παιδιά τους στο σχολείο και αμελούν για την τακτική φοίτησή τους.
    Επισημαίνεται ότι τα σχολεία σε καταυλισμούς λειτουργούν σε εξαιρετικές μόνο περιπτώσεις, κατά τις οποίες για διάφορους λόγους καθίσταται αδύνατη η μεταφορά και η φοίτηση των τσιγγανοπαίδων στα σχολεία που ανήκουν.
    ΙΙ. Σύμφωνα με την πράξη ΜΙS 105687, έχει ανατεθεί στο Πανεπιστήμιο Θεσσαλίας η υλοποίηση του προγράμματος «Ένταξη Τσιγγανοπαίδων στο Σχολείο». Το πρόγραμμα στοχεύει:
    - στην αρμονική ένταξη των μαθητών με ρομική καταγωγή στο εκπαιδευτικό σύστημα
    - στη διασφάλιση της αποδοχής των παιδιών αυτών από το εκπαιδευτικό προσωπικό, τους γονείς και την ευρύτερη κοινότητα
    - στην παροχή στους εκπαιδευτικούς εξειδικευμένης ενημέρωσης και κατάλληλου εκπαιδευτικού υλικού,
    - στην υποστήριξη των οικογενειών με πολιτισμικές ιδιαιτερότητες, ώστε να είναι σε θέση να βοηθήσουν αποτελεσματικά τα παιδιά τους {σχετική πράξη του Πανεπιστημίου Θεσσαλίας, με τροποποιητικές αποφάσεις ισχύος από 20-3-2006 έως 30-6-2008 (αριθμ. 5766/20-3-2006 1η Τροπ. Απόφαση και αριθμ. 2443/11-2-2008 2η Τροπ. Απόφαση) καθώς και σχετική εγκύκλιος του ΥΠ.Ε.Π.Θ (Φ4/ 201/82219/Γ1/11-8-2006 ) για τη λειτουργία 45 ΕΔΑΜ εκ των οποίων δώδεκα (12) σχολεία παρέμβασης λειτουργούν στο Ν. Θεσσαλονίκης, έξι (6) σχολεία με τμήματα ενισχυτικής διδασκαλίας και δύο (2) σχολεία με εργαστήρια δημιουργικής απασχόλησης στον ίδιο Νομό}.
    Τέλος, ο Προΐστάμενος του 2ου Γραφείου Δευτεροβάθμιας Εκπαίδευσης Δυτικής Θεσσαλονίκης με σχετικά έγγραφά του μας πληροφόρησε τα ακόλουθα: «Στις περιοχές ευθύνης του Γραφείου μας δεν λειτουργούν τάξεις ή τμήματα υποδοχής.
    Συγκεκριμένα:
    - Στα σχολεία στην περιοχή της Χαλάστρας είχαμε μεμονωμένους μαθητές, σε μικρό αριθμό, που έχουν διακόψει τη φοίτησή τους για την τρέχουσα σχολική χρονιά
    - Σε σχολείο στην περιοχή του Εχεδώρου, όπου βρίσκεται ο οικισμός της Αγίας Σοφίας, καταγράφεται μόνο ένας αθίγγανος μαθητής σε σύνολο 179. Για την επιστροφή του από το σχολείο στον οικισμό, η Διεύθυνση Δ. Ε. Δυτικής Θεσσαλονίκης έχει ναυλώσει ταξί».
    Ο Υφυπουργός
    ΑΝΔΡΕΑΣ ΛΥΚΟΥΡΕΝΤΖΟΣ»)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, εισερχόμεθα στην 
      ΕΙΔΙΚΗ ΗΜΕΡΗΣΙΑ ΔΙΑΤΑΞΗ
      ΤΗΣ ΟΛΟΜΕΛΕΙΑΣ ΤΗΣ ΒΟΥΛΗΣ
           Συζήτηση και λήψη απόφασης στην πρόταση που κατέθεσε ο Πρόεδρος του Πανελλήνιου Σοσιαλιστικού Κινήματος και Αρχηγός της Αξιωματικής Αντιπολίτευσης κ. Γιώργος Παπανδρέου και εκατό Βουλευτές του Κόμματός του, για σύσταση Ειδικής Κοινοβουλευτικής Επιτροπής για τη διενέργεια προκαταρκτικής εξέτασης κατά το άρθρο 86 παράγραφος 3 του Συντάγματος, τα άρθρα 153 και επόμενα του Κανονισμού της Βουλής και το άρθρο 5 του ν.3126/2003 «Ποινική ευθύνη Υπουργών»,
      α) για την τέλεση του αδικήματος της απιστίας σε βάρος του Δημοσίου σε βαθμό κακουργήματος, κατά παράβαση του άρθρου 390 του Ποινικού Κώδικα, σύμφωνα με τα διαλαμβανόμενα στην πρόταση, από τον τότε Υφυπουργό Οικονομίας και Οικονομικών κ. Πέτρο Δούκα και τον τότε Υπουργό Αγροτικής Ανάπτυξης και Τροφίμων κ. Ευάγγελο Μπασιάκο, 
      β) για ηθική αυτουργία, σύμφωνα με τα διαλαμβανόμενα στην πρόταση, από τον Υπουργό Επικρατείας κ. Θεόδωρο Ρουσόπουλο και 
      γ) για την τυχόν συμμετοχή άλλων προσώπων ως συναυτουργών και συμμετεχόντων στις ανωτέρω πράξεις.
      Σύμφωνα με το άρθρο 155 παράγραφος 3 του Κανονισμού της Βουλής, η συζήτηση περιορίζεται μόνο στη λήψη απόφασης για συγκρότηση ή όχι Ειδικής Κοινοβουλευτικής Επιτροπής για τη διεξαγωγή προκαταρκτικής εξέτασης. Η ψηφοφορία θα είναι μυστική και θα διεξαχθεί σύμφωνα με τις διατάξεις της παραγράφου 5 του άρθρου 155 του Κανονισμού της Βουλής. Η συζήτηση της πρότασης διεξάγεται με ανάλογη εφαρμογή του άρθρου 137 παράγραφος 2 του Κανονισμού της Βουλής και θα ολοκληρωθεί σε μία συνεδρίαση. 
      Έχω την τιμή να θέσω υπ' όψιν του Σώματος την απόφαση της Διάσκεψης των Πρόεδρων για την οργάνωση της συζήτησης, σύμφωνα με τη διαδικασία που ακολουθήσαμε σε ανάλογες συζητήσεις. Σύμφωνα με αυτή, κατ’ εφαρμογή της διάταξης της παραγράφου 5 του άρθρου 65 του Κανονισμού της Βουλής, θα υπάρξει κατάλογος κατά προτεραιότητα ομιλητών που θα οριστούν από τα Κόμματα ως εξής: Τρεις Βουλευτές από το Πανελλήνιο Σοσιαλιστικό Κίνημα και ανά ένας συνάδελφος από τις άλλες τρεις Κοινοβουλευτικές Ομάδες. Επίσης, τα Κόμματα, πέραν των ανωτέρω, εφ’ όσον επιθυμούν, μπορούν να δώσουν κατάλογο ομιλητών. 
      Εκτός από τους Προέδρους των Κοινοβουλευτικών Ομάδων και τους Κοινοβουλευτικούς Εκπροσώπους, όποιος άλλος συνάδελφος θέλει να μιλήσει, θα εγγραφεί με το ηλεκτρονικό σύστημα μέχρι το τέλος της ομιλίας του δεύτερου ομιλητή. Οι τέσσερις πρώτοι ομιλητές, ένας από κάθε Κόμμα, προτείνω να μιλήσουν μέχρι δεκαπέντε λεπτά και οι υπόλοιποι δύο μέχρι οκτώ λεπτά. 
Σύμφωνα με τον Κανονισμό οι συνάδελφοι, οι οποίοι θα εγγραφούν στον κατάλογο με το ηλεκτρονικό σύστημα, θα μιλήσουν από πέντε λεπτά. Οι ομιλητές θα λάβουν το λόγο εναλλάξ και δεν θα υπάρξουν δευτερολογίες. 
    Οι Πρόεδροι των Κοινοβουλευτικών Ομάδων θα μιλήσουν σύμφωνα με το χρόνο που προβλέπεται στο άρθρο 97 παράγραφοι 2 και 3 του Κανονισμού της Βουλής, δηλαδή η διάρκεια της αγόρευσης του Προέδρου του ΠΑ.ΣΟ.Κ. θα διαρκέσει μέχρι είκοσι λεπτά, της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας, του Προέδρου της Κοινοβουλευτικής Ομάδας του ΣΥ.ΡΙΖ.Α. και του Προέδρου του Λαϊκού Ορθόδοξου Συναγερμού μέχρι δεκαπέντε λεπτά. 
    Οι αναπληρωτές των Προέδρων των Κοινοβουλευτικών Ομάδων θα μιλήσουν μέχρι δώδεκα λεπτά. Αν, όμως, προηγηθεί ομιλία Προέδρου Κοινοβουλευτικής Ομάδας, ο αναπληρωτής θα λάβει το λόγο για πέντε λεπτά. Κατά τα λοιπά, θα εφαρμοσθούν οι διατάξεις των άρθρων 97, 167 και 137 παράγραφος 2 του Κανονισμού της Βουλής.
    Εφόσον η Βουλή αποδεχθεί αυτή την πρόταση, σας ενημερώνω ότι τα κόμματα έχουν υποδείξει ως ομιλητές: το Πανελλήνιο Σοσιαλιστικό Κίνημα τον κ. Πέτρο Ευθυμίου, την κ. Μαριλίζα Ξενογιαννακοπούλου και τον κ. Παναγιώτη Σγουρίδη, το Κομμουνιστικό Κόμμα Ελλάδας τον κ. Αντώνιο Σκυλλάκο, ο Συνασπισμός Ριζοσπαστικής Αριστεράς τον κ. Νικόλαο Τσούκαλη και ο Λαϊκός Ορθόδοξος Συναγερμός τον κ. Μαυρουδή Βορίδη.
    Τέλος, προτείνω η συζήτηση να ολοκληρωθεί, για να αρχίσει η ψηφοφορία, την ώρα που θα κρίνουμε ότι οδηγείται προς το τέλος ο κατάλογος των ομιλητών. Άρα, την ακριβή ώρα προτείνω να την προσδιορίσουμε σε μεταγενέστερο σημείο της συνεδρίασης. 
    Κυρίες και κύριοι συνάδελφοι, συμφωνείτε με την πρόταση αυτή;
    ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, η εικόνα που παρουσιάζει σήμερα η Βουλή των Ελλήνων είναι πρωτοφανής στα κοινοβουλευτικά χρονικά. Η απουσία της Συμπολίτευσης …
    ΠΡΟΕΔΡΟΣ (Δημήτριος Σιούφας): Μου επιτρέπετε, κύριε Βενιζέλο;
    ΕΥΑΓΓΕΛΟΣ ΒΕΝΙΖΕΛΟΣ: Σας παρακαλώ, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Κύριε Βενιζέλο, να ολοκληρωθεί η διαδικασία πρώτα και μιλάτε αμέσως μετά. 
    ΕΥΑΓΓΕΛΟΣ ΒΕΝΙΖΕΛΟΣ: Βεβαίως, κύριε Πρόεδρε, εγκρίνουμε τη διαδικαστική σας πρόταση.
    ΠΡΟΕΔΡΟΣ (Δημήτριος Σιούφας): Εγκρίνεται η διαδικασία, όπως πρότεινα;
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
    ΕΥΑΓΓΕΛΟΣ ΒΕΝΙΖΕΛΟΣ: Μάλιστα, κύριε Πρόεδρε.
    ΠΡΟΕΔΡΟΣ (Δημήτριος Σιούφας): Συνεπώς, η Βουλή ενέκρινε.
    Έχετε το λόγο, κύριε Βενιζέλε.
    ΕΥΑΓΓΕΛΟΣ ΒΕΝΙΖΕΛΟΣ: Επανέρχομαι, κύριε Πρόεδρε, και επαναλαμβάνω. Η εικόνα που παρουσιάζει σήμερα η Βουλή των Ελλήνων, είναι πρωτοφανής στα κοινοβουλευτικά χρονικά, όχι μόνο της χώρας μας, αλλά και διεθνώς. 
    Η απουσία της Συμπολίτευσης του κόμματος της Νέας Δημοκρατίας, τα άδεια έδρανα της Πλειοψηφίας, αλλά και η απουσία της Κυβέρνησης, συνιστούν προσβολή προς τη Βουλή, κυρίως όμως προσβολή προς την ευαισθησία και τη νοημοσύνη του ελληνικού λαού. Η Κυβέρνηση, ο Πρωθυπουργός προσωπικά έκανε την επιλογή της φυγομαχίας, γιατί η ηττοπάθεια, η νευρικότητα και ο πανικός, όπως είπα και χθες, είναι πάρα πολύ κακοί σύμβουλοι. 
    Η πρωτοβουλία να υποβάλλει πρόταση για τη σύσταση Προανακριτικής Επιτροπής είχε πολλαπλά αποτελέσματα, αλυσιδωτά. Οδήγησε στην αναγκαστική πρόταση της Νέας Δημοκρατίας για τη σύσταση Εξεταστικής Επιτροπής, οδήγησε στην αποστολή του φακέλου από την Εισαγγελία προς τη Βουλή, οδήγησε στην παραίτηση του Υπουργού Επικρατείας κ. Ρουσόπουλου και οδήγησε τελικά σε αυτή την πρωτοφανή αποχώρηση της Κυβέρνησης και της κυβερνητικής πλειοψηφίας από τη Βουλή.
    Τι συμβαίνει σήμερα; Σήμερα η Κυβέρνηση και το κόμμα της Νέας Δημοκρατίας παραδίδουν τη Βουλή στην Αντιπολίτευση και αμέσως μετά θα παραδώσουν και την Κυβέρνηση στην Αντιπολίτευση.
      (Χειροκροτήματα από την πτέρυγα του ΠΑ.ΣΟ.Κ.)
     Ο κ. Καραμανλής αποφάσισε να πειθαναγκάσει και να «μαντρώσει» τους Βουλευτές του, φοβούμενος τη συμμετοχή στη μυστική ψηφοφορία, φοβούμενος τη συνείδηση των Βουλευτών του.
      Αυτό σημαίνει ότι στην πραγματικότητα η Κυβέρνηση δεν διαθέτει πλέον την δεδηλωμένη πλειοψηφία της Βουλής. Δεν διαθέτει την εμπιστοσύνη του Σώματος. Μια Κυβέρνηση που εγκαταλείπει τη Βουλή και φεύγει, παραδέχεται ότι δεν στηρίζεται στη Βουλή. Αυτό είναι ένα συγκλονιστικό γεγονός!
      Εμείς, παρ’ όλα αυτά, αντιδρούμε με θεσμική ψυχραιμία και καλούμε και σήμερα, καλούμε και τώρα τον Πρωθυπουργό ως Πρόεδρο της Νέας Δημοκρατίας να αλλάξει την απόφασή του, να δώσει εντολή στους Βουλευτές και στους Υπουργούς του να προσέλθουν, έστω και τώρα στη Βουλή και να πάρουν μέρος στη συζήτηση και σ’ όλη τη διαδικασία, τιμώντας την εντολή του ελληνικού λαού και κυρίως σεβόμενοι την ευαισθησία του ελληνικού λαού και την εικόνα που έχει διαμορφωθεί στη συνείδηση των πολιτών, που θεωρούν ότι η υπόθεση του Βατοπεδίου είναι μία υπόθεση τεραστίων διαστάσεων, ένα πρωτοφανές σκάνδαλο, οικονομικό, πολιτικό, ηθικό, εκκλησιαστικό, δικαστικό. Οι πολίτες αποδίδουν ευθύνες στον Πρωθυπουργό και στα στελέχη της Κυβέρνησης. Θέλουν εξήγηση, θέλουν να ακούσουν την αλήθεια.
       Και είναι επίσης αδιανόητο, Υπουργοί ή τέως Υπουργοί που κατηγορούνται, που είναι στο στόχαστρο της όλης συζήτησης, επειδή διαδικαστικά έτσι επιβάλλεται, να καταφρονούν το Κοινοβούλιο και να μην έρχονται σήμερα να δώσουν εξηγήσεις. Δεν έχουμε τίποτα το προσωπικό εναντίον των τριών Υπουργών. Δεν έχουμε καμμία ανθρωποφαγική διάθεση. Δεν θέλουμε να ποινικοποιηθεί η πολιτική ζωή της χώρας, αλλά θέλουμε να υπάρχουν εγγυήσεις και διαδικασίες διαφάνειας. Θέλουμε να ελεγχθεί αν υπήρξε σχέδιο, αν υπήρξε δόλος, αν υπήρξε ηθική αυτουργία, αν η βλάβη του δημοσίου, που είναι αυταπόδεικτη, συνδέεται με την τέλεση ποινικών αδικημάτων. Είναι δυνατόν όταν εκκρεμούν αυτά τα θέματα –εξ αντικειμένου εκκρεμούν, επειδή η δικαιοσύνη έκρινε με τρεις Εισαγγελείς Εφετών ότι υπάρχει ζήτημα- να περιφρονείται η Βουλή και ο ελληνικός λαός από τον Πρωθυπουργό, από την Κυβέρνηση, κατ’ ανάγκην από τους Βουλευτές της Νέας Δημοκρατίας και από τους τρεις Υπουργούς, που είναι αυτή τη στιγμή κατηγορούμενοι ενώπιον της Βουλής;
      Κύριε Πρόεδρε, παρακαλώ να διαβιβάσετε κι εσείς προς τον Πρωθυπουργό και Πρόεδρο της Νέας Δημοκρατίας αυτή την πρόσκληση που απευθύνει το ΠΑ.ΣΟ.Κ., να αλλάξει την άποψή του, να αντιληφθεί πόσο αυτοκαταστροφική και αδιέξοδη είναι η πορεία αυτή και να έρθουν κατά τη διάρκεια της συζήτησης να τιμήσουν το Σώμα, τιμώντας έτσι και την ψήφο που έλαβαν πριν από έναν χρόνο από τον ελληνικό λαό. Αλλά δυστυχώς η ψήφος και η εντολή εξατμίστηκαν προώρως!
      Ευχαριστώ πολύ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος του Λαϊκού Ορθόδοξου Συναγερμού κ. Γεώργιος Καρατζαφέρης.
      ΓΕΩΡΓΙΟΣ ΚΑΡΑΤΖΑΦΕΡΗΣ (Πρόεδρος του Λαϊκού Ορθόδοξου Συναγερμού): Κύριε Πρόεδρε, όλοι αντιλαμβανόμαστε ότι η φυγομαχία της Νέας Δημοκρατίας δημιουργεί μία προσπάθεια «οπερετικής» εμφάνισης του Κοινοβουλίου. «Οπερετική» μπορεί να είναι η εμφάνιση του Μαξίμου. Δεν επιτρέπεται σε κανέναν όμως να προσπαθεί να δώσει τέτοια χαρακτηριστικά στο Ελληνικό Κοινοβούλιο. 
      Ο κ. Καραμανλής είναι πανικόβλητος. Είναι και φοβικός. Ετράπη εις  φυγήν. Και ετράπη εις φυγήν γιατί εφοβήθη τους δικούς του Βουλευτές. Δεν έχει εμπιστοσύνη πλέον στη δική του Κοινοβουλευτική Ομάδα. Έπρεπε να είναι εδώ. Αντιλαμβανόμαστε και τον πανικό του και το φόβο του. Δεν αντιλαμβανόμαστε όμως αυτή την απείθεια προς το Κοινοβούλιο. 
      Αντιλαμβάνεστε κι εσείς ως Πρόεδρος του Σώματος ότι σήμερα θα ματαιοπονήσουμε. Ας πούμε ότι ολοκληρώθηκε σήμερα η ομιλία όλων. Ψηφίζουμε όλοι, σύσσωμοι: εκατόν σαράντα οκτώ. Επομένως, είναι ατελέσφορος η διαδικασία. Τουτέστιν, οδηγείται εκ των πραγμάτων σ’ ένα «οπερετικό» αποτέλεσμα. 
      Επιπλέον, ο Υπουργός–«τριπλέτα» της Κυβέρνησης, ο κύριος Παυλόπουλος, άφησε εμφανή ίχνη χθες για το τι θα ισχυριστεί: ότι ατελέσφορος η διαδικασία, η Προανακριτική, άρα λοιπόν δεν μπορεί να επανέλθει το θέμα. 
      Εμείς, λοιπόν, δεν θέλουμε να συμμετέχουμε σ’ αυτή την προσπάθεια του κ. Καραμανλή να κάνει το Κοινοβούλιο «οπερέτα». Βεβαίως, θα έλεγα ότι σε μια τέτοια κορυφαία ημέρα, εις την εκκίνηση μιας τέτοιας κορυφαίας ημέρας για το Κοινοβούλιο έπρεπε να παρίστανται όλοι οι πολιτικοί Αρχηγοί, να είναι παρόντες. Γιατί αν δεν είναι σ’ αυτή την κορυφαία στιγμή, πότε θα είναι;
      Εμείς, λοιπόν, δεν συμμετέχουμε σ’ αυτή τη διάθεση του κ. Καραμανλή να κάνει «οπερέτα» τη Βουλή. Γνωρίζουμε το ατελέσφορο. Δεν θέλουμε να δώσουμε επιχειρήματα, έστω και «σάπια», εις τον κ Παυλόπουλο να μην γίνει Προανακριτική. 
      Ζητήσαμε πρώτοι Προανακριτική! Χαρήκαμε που μας ακολούθησε το ΠΑ.ΣΟ.Κ., που έχει τις ανάλογες ψήφους. Όμως, εμείς θέλουμε να γίνει Προανακριτική και δεν θα θέλαμε να δώσουμε επιχειρήματα στους δειλούς να μην την κάνουν ποτέ!
      Κατόπιν αυτού, εμείς δεν έχουμε καμία θέση μέσα εδώ και ας καταλάβει και η Νέα Δημοκρατία ότι εμείς δεν θα συμπράξουμε στους σχεδιασμούς, στη στρατηγική, για να αποκρούσει την Προανακριτική Επιτροπή. 
      Αφήνω, λοιπόν, τον κ. Καραμανλή εις το σκότος της συνειδήσεώς του, εις τον πανικό που τον διακατέχει και να ξέρει ότι κάποια ημέρα θα αναγκαστεί να έλθει εδώ εις την Αίθουσα και να απολογηθεί ενώπιον του ελληνικού λαού για όλα αυτά, τα οποία πράττει εις βάρος του Κοινοβουλίου. 
      (Χειροκροτήματα από την πτέρυγα του Λαϊκού Ορθόδοξου Συναγερμού)
      (Στο σημείο αυτό η Κοινοβουλευτική Ομάδα του Λαϊκού Ορθόδοξου Συναγερμού αποχωρεί από την Αίθουσα)
      ΕΥΑΓΓΕΛΟΣ ΒΕΝΙΖΕΛΟΣ: Περιμένετε την απάντησή μου, κύριε Πρόεδρε, πριν φύγετε από την Αίθουσα!
      ΠΡΟΕΔΡΟΣ (Δημήτριος Σιούφας): Παρακαλώ!
      Το λόγο έχει ο κ. Σπύρος Χαλβατζής, Κοινοβουλευτικός Εκπρόσωπος του Κομμουνιστικού Κόμματος Ελλάδας. 
      ΣΠΥΡΙΔΩΝ ΧΑΛΒΑΤΖΗΣ: Κύριε Πρόεδρε, κύριοι Βουλευτές, είναι πολύ μεγάλες οι ευθύνες της Νέας Δημοκρατίας για το Βατοπαίδιο και πιο βαριές είναι οι ευθύνες με την αποχώρηση της Κοινοβουλευτικής της Ομάδας από τη σημερινή συζήτηση και ψηφοφορία. 
      Η ευθύνη του ΠΑ.ΣΟ.Κ. είναι μεγάλη για το Βατοπαίδιο, αλλά και για την επιμονή του να γίνει συζήτηση και ψηφοφορία σήμερα για την Προανακριτική Επιτροπή. 
      Ουσιαστικά, η στάση αποχής της Νέας Δημοκρατίας και η επιμονή του ΠΑ.ΣΟ.Κ. οδηγεί στον ενταφιασμό των όποιων ποινικών ευθυνών για το σκάνδαλο του Βατοπαιδίου. Με την όλη τακτική σας επιδιώκετε να ενταφιάσετε το σκάνδαλο, για να μην διερευνηθεί –όσο μπορεί να διερευνηθεί, γιατί δεν έχουμε αυταπάτες- σε όλο του το βάθος από μια Προανακριτική Επιτροπή, που θα λειτουργεί ουσιαστικά. 
      Όταν το ΠΑ.ΣΟ.Κ. έκανε την πρόταση για την Προανακριτική Επιτροπή, γνώριζε ότι αυτή θα ήταν η κατάληξη: ο ενταφιασμός. Και πρόκειται για μια ακόμα συμπαιγνία –κατά την άποψή μας- σ’ αυτό το πλαίσιο. 
      Το Κομμουνιστικό Κόμμα Ελλάδας δεν έχει καμία πρόθεση να γίνει ο διαιτητής σ΄ ένα στοίχημα, το οποίο προσχηματικά οδηγεί στην παραγραφή. Φαίνεται σαν μια μυστική επιδίωξη η παραγραφή. Τα δύο Κόμματα θέλουν να συνεχίσουν με τον ίδιο τρόπο να ξεπουλούν τη δημόσια περιουσία, το δημόσιο πλούτο.
      Κύριε Πρόεδρε, το Κομμουνιστικό Κόμμα Ελλάδας από την πρώτη στιγμή εδήλωσε και επιζητήσαμε τη διερεύνηση του σκανδάλου του Βατοπαιδίου. Γι’ αυτό είπαμε «ναι» στη συγκρότηση της εξεταστικής και της προανακριτικής επιτροπής. Όμως, η όλη τακτική, η όλη πολιτική πρακτική και της Νέας Δημοκρατίας και του ΠΑ.ΣΟ.Κ. οδήγησαν τη συζήτηση σε εκφυλισμό. 
      Με τη συμμετοχή μας στην εξεταστική θα συμβάλουμε, στο μέτρο των δυνάμεών μας, για να διερευνηθεί –όσο μπορεί να διερευνηθεί- και να ριχτεί –όσο μπορεί να ριχτεί- φως σε αυτό το τεράστιο σκάνδαλο και για να αποδοθούν οι όποιες πολιτικές και ποινικές ευθύνες υπάρχουν. 
      Ταυτόχρονα, θεωρούμε ότι πρέπει να ανοιχθεί –για οποιονδήποτε λόγο θα πρέπει να μείνει ανοιχτή- η πόρτα για τη δημιουργία, για τη συγκρότηση της Προανακριτικής Επιτροπής. 
      Ευχαριστώ. 
      ΠΡΟΕΔΡΟΣ (Δημήτριος Σιούφας): Το λόγο έχει ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς):  Ευχαριστώ, κύριε Πρόεδρε.
      Είναι εντυπωσιακή σήμερα η εικόνα της Βουλής και χαιρόμαστε που είστε εσείς εδώ. Βέβαια, είστε ως Πρόεδρος της Βουλής εδώ πέρα. Δεν είναι κάτι το οποίο έχουμε συνηθίσει στο Κοινοβούλιο και νομίζω ότι αυτό το μάθημα που πήραμε είναι ότι φεύγει κανείς, όταν δεν έχει θέση, όταν φοβάται, όταν δεν αναλαμβάνει το τίμημα. Το είδαμε και σε άλλη περίπτωση και από άλλους αυτό το πράγμα, δηλαδή την αποχώρηση σε δύσκολα ζητήματα. 
      Όμως, βρισκόμαστε σε μία Ελλάδα η οποία είναι στην πραγματικότητα ακυβέρνητη. Όχι ότι η Κυβέρνηση δεν περνάει μέτρα τα οποία είναι σε βάρος της κοινωνίας, αλλά η Κυβέρνηση δεν έχει την αντοχή καν να σταθεί σε μία ψηφοφορία στο Κοινοβούλιο. Λέω ξανά ότι είναι πρωτοφανές και νομίζω ότι δίνει την εικόνα ότι έχουν διαμορφωθεί ή διαμορφώνονται οι προϋποθέσεις για να γίνει μία μεγάλη στροφή στην πολιτική ζωή της χώρας μας.
      Όσον αφορά, όμως, στο θέμα το οποίο συζητάμε, εμείς εξ αρχής προτείναμε μία διαδικασία σύμφωνα με τον Κανονισμό, χωρίς παγίδες, χωρίς παιχνίδια, επιμένοντας στο θέμα της εξεταστικής επιτροπής, διαφωνώντας στη διαζευκτικότητα που μπήκε ανάμεσα στην εξεταστική επιτροπή και την προανακριτική επιτροπή, επισημαίνοντας εξ αρχής τον κίνδυνο που υπήρχε τελικά να συρθεί η κατάσταση έτσι, που χωρίς φάκελο στην αρχή –τώρα τον έχουμε το φάκελο- με βεβιασμένες ενέργειες να δοθούν τα προσχήματα και τα άλλοθι στη Νέα Δημοκρατία, ώστε να επιβάλει την παραγραφή και ώστε να αποφύγει την κατάλληλη στιγμή τη μυστική ψηφοφορία.
      Και έτσι, βρισκόμαστε σε μία παράδοξη κατάσταση. Δηλαδή, ερχόμαστε εδώ εμείς να ψηφίσουμε υπέρ της παραπομπής και με βάση τα στοιχεία που έχουμε, οι θέσεις μας είναι υπέρ της παραπομπής των τριών Υπουργών και στην πράξη το νόημα της ψήφου είναι η παραγραφή, διότι χωρίς να λειτουργήσει η εξεταστική επιτροπή, χωρίς να αξιοποιήσουμε το φάκελο, χωρίς να δοθεί καν αυτή η αναβολή λίγων ημερών που ζητήσαμε, που δεν έγινε δεκτή από τα δύο μεγάλα κόμματα, η Νέα Δημοκρατία αξιοποιώντας και τις δυνατότητες που έχει στον τομέα της ενημέρωσης, θα προσπαθήσει να κλείσει το θέμα.
      Για μας, το θέμα πρέπει να είναι ανοιχτό. Και όσο υπάρχει Νέα Δημοκρατία –και ευχόμαστε να υπάρχει για λίγο στην Κυβέρνηση- η υπόθεση της παραγραφής πρέπει να επικρέμεται και όχι να τη θάψουμε σήμερα.
      Μ’ αυτήν την έννοια, εμείς ως Κοινοβουλευτική Ομάδα του ΣΥ.ΡΙΖ.Α., θα συμμετέχουμε στη σημερινή συζήτηση, γιατί νομίζουμε ότι είναι χρήσιμη αυτή η συζήτηση. Καλούμε, όμως, το ΠΑ.ΣΟ.Κ. να σκεφτεί ότι τελικά το νόημα της ψήφου είναι διαφορετικό και να σκεφτεί ότι τώρα που βρισκόμαστε εδώ και έχοντας πετύχει τη λειτουργία της εξεταστικής επιτροπής, οφείλουμε να ακυρώσουμε αυτόν τον ελιγμό της Νέας Δημοκρατίας να πετύχει μ’ αυτόν τον τρόπο την παραγραφή και να φύγει από τις δυσκολίες της μυστικής ψηφοφορίας. Να δούμε, επίσης, ότι η απόσυρση τελικά στη φάση της ψηφοφορίας της σημερινής πρότασης θα κρατήσει ζωντανή την υπόθεση της παραγραφής. Δεν πρέπει, ψηφίζοντας την παραπομπή, στην πράξη το αποτέλεσμα, να βγει ως παραγραφή.
      Ευχαριστώ.
      ΠΡΟΕΔΡΟΣ (Δημήτριος Σιούφας): Ο κ. Ευάγγελος Βενιζέλος, Κοινοβουλευτικός Εκπρόσωπος του ΠΑ.ΣΟ.Κ., έχει το λόγο.
      Ορίστε, κύριε Βενιζέλο, έχετε το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, λυπάμαι πραγματικά γιατί και ο Πρόεδρος του Λαϊκού Ορθόδοξου Συναγερμού, αλλά και ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς, βιάστηκαν να προδικάσουν το αποτέλεσμα της διαδικασίας και βιάστηκαν να αποδεχθούν το βασικό στρατήγημα της Νέας Δημοκρατίας και της Κυβέρνησης πως δήθεν, αν διεξαχθεί σήμερα η διαδικασία για τη σύσταση προανακριτικής επιτροπής, θα οδηγηθούμε σε ουσιαστική παραγραφή και σε αδυναμία σύστασης προανακριτικής επιτροπής όταν προκύψουν στοιχεία από την εξεταστική επιτροπή.
      Είναι υποκριτικό βαθιά να ισχυρίζεται η Κυβέρνηση πως αυτό που την ενδιαφέρει είναι μην τυχόν και αποκλειστεί η άσκηση ποινικής δίωξης κατά Υπουργών της και ότι αυτή τη στιγμή το βασικό μέλημα του κ. Καραμανλή είναι να κρατήσει ανοιχτή τη δυνατότητα παραπομπής στο Ειδικό Δικαστήριο σημαντικών στελεχών της Κυβέρνησής του, μεταξύ αυτών και του πιο στενού του συνεργάτη, μέχρι χθες το απόγευμα.
      Νομίζω ότι πρέπει να σεβόμαστε την κοινή λογική και τη νοημοσύνη και την εμπειρία του ελληνικού λαού. Και δεν θα έπρεπε τα κόμματα της ελάσσονος Αντιπολίτευσης να σπεύδουν να υιοθετούν αυτή την εκδοχή, δηλαδή ότι δήθεν δεν μπορούμε να επανέλθουμε στο ζήτημα της προανακριτικής επιτροπής και ότι πράγματι η διεξαγωγή της σημερινής διαδικασίας μπορεί να αποκλείσει την επάνοδο στο ζήτημα των ποινικών ευθυνών. 
      Η επιμονή του ΠΑ.ΣΟ.Κ. στην προανακριτική επιτροπή οδήγησε στα αλυσιδωτά αποτελέσματα που σας είπα, δηλαδή στην εξεταστική επιτροπή, στο φάκελο που ήρθε εδώ, στην παραίτηση του κ. Ρουσόπουλου και στην πανηγυρική αποχώρηση της Νέας Δημοκρατίας από τη Βουλή, δηλαδή από τη μήτρα και τον πυρήνα του δημοκρατικού κοινοβουλευτικού πολιτεύματος. Πώς στέκεται μία Κυβέρνηση, χωρίς την εμπιστοσύνη της Βουλής και χωρίς να είναι στη Βουλή; 
      Είναι, όμως, άλλο πράγμα η διεξαγωγή της συζήτησης που γίνεται ενώπιων του ελληνικού λαού και άλλο πράγμα όντως η διεξαγωγή της ψηφοφορίας. Θα έρθει η στιγμή της ψηφοφορίας και όταν φτάσουμε στη στιγμή της ψηφοφορίας, θα δούμε αν συντρέχουν οι προϋποθέσεις του Κανονισμού της Βουλής για τη διεξαγωγή της ψηφοφορίας. 
      Βιάστηκε, λοιπόν, ο κ. Καρατζαφέρης να πάρει τους Βουλευτές του και να αποχωρήσει, στηρίζοντας εξ αποτελέσματος τη Νέα Δημοκρατία και βιάστηκε ο κ. Αλαβάνος να προδικάσει τη θέση του ΠΑ.ΣΟ.Κ. και να υιοθετήσει το βασικό επιχείρημα της Νέας Δημοκρατίας. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΟΣ (Δημήτριος Σιούφας): Ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέξανδρος Αλαβάνος έχει το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Απλώς θέλω να πω ότι με χαρά άκουσα την τοποθέτηση του Κοινοβουλευτικού Εκπροσώπου του ΠΑ.ΣΟ.Κ., ο οποίος νομίζω ότι δέχθηκε το σκεπτικό και τον προβληματισμό μας. 
      Εμείς είπαμε ότι θα είμαστε εδώ, ότι θα γίνει η συζήτηση, ότι έχουμε ερωτηματικά και καλούμε το ΠΑ.ΣΟ.Κ. να σκεφθεί, προκειμένου να μην προχωρήσουμε σε μία παραγραφή με βάση τον Κανονισμό της Βουλής, που ακόμα κι αν έχει, αν θέλετε, διαφορετικές ερμηνευτικές δυνατότητες, ξέρουμε ότι η πλειοψηφία δίνει την ερμηνεία. 
      Μ’ αυτή την έννοια, χαίρομαι που για μια ακόμα φορά σ’ αυτό το δύσκολο θέμα το ΠΑ.ΣΟ.Κ. κατανοεί την υπεύθυνη θέση του Συνασπισμού Ριζοσπαστικής Αριστεράς. 
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, σαράντα μαθητές και μαθήτριες και δύο συνοδοί-δάσκαλοι από το Ράλλειο Πειραματικό Δημοτικό Σχολείο Πειραιά. 
      Καλωσορίζουμε τα παιδιά και τους εκπαιδευτικούς στης Βουλή των Ελλήνων και τους ευχόμαστε να είναι καλότυχα. 
      (Χειροκροτήματα από όλες τις πτέρυγες της Βουλής)
      Κυρίες και κύριοι συνάδελφοι, με την υπ’ αριθ. 11807/8636/24-10-2008 απόφαση του Προέδρου της Βουλής συγκροτήθηκε Εξεταστική Επιτροπή «για τη διερεύνηση του συνόλου της υπόθεσης της Μονής Βατοπαιδίου», μετά από την ομόφωνη απόφαση της Ολομέλειας της Βουλής, κατά τη συνεδρίαση της 22ας Οκτωβρίου 2008. 
      Αυτή η απόφαση θα καταχωριστεί στα Πρακτικά της σημερινής συνεδρίασης και θα κοινοποιηθεί στους αναφερόμενους Βουλευτές. 
      (Στο σημείο αυτό ο Πρόεδρος της Βουλής κ. Δημήτριος Σιούφας καταθέτει για τα Πρακτικά την προαναφερθείσα Απόφαση, η οποία έχει ως εξής:
      (Να φωτογραφηθούν οι σελίδες 25,26,27)
      Κυρίες και κύριοι συνάδελφοι, καλώ στο Βήμα τον κ. Πέτρο Ευθυμίου, τον πρώτο από τους ομιλητές που έχει ορίσει το Πανελλήνιο Σοσιαλιστικό Κίνημα. 
      ΠΕΤΡΟΣ ΕΥΘΥΜΙΟΥ: Κύριε Πρόεδρε, κυρίες και κύριοι συνάδελφοι, η σημερινή συνεδρίαση είναι από κάθε άποψη σημαντική και σημαδιακή. Ο περιδεής Πρωθυπουργός μετά τη χειραγώγηση της διοίκησης, μετά τη χειραγώγηση της δικαιοσύνης, επιχειρεί σήμερα να χειραγωγήσει και το Κοινοβούλιο, αποχωρώντας. 
      Και είναι απίστευτα σημαντικό, κυρίες και κύριοι συνάδελφοι, παρά τις διαφορές μας ότι σήμερα, εδώ στη Βουλή, δεν περνά ο εκβιασμός του κυρίου Πρωθυπουργού έναντι των θεσμών της λειτουργίας του Κοινοβουλίου. 
      Η απάντηση εδώ είναι απάντηση ευθύνης. Είναι απάντηση ευθύνης του ΠΑ.ΣΟ.Κ. και των δυνάμεων της ελάσσονος Αντιπολίτευσης, που είναι παρούσες. 
      (Θόρυβος στην Αίθουσα)
      ΠΡΟΕΔΡΟΣ (Δημήτριος Σιούφας): Σας παρακαλώ, κυρίες και κύριοι συνάδελφοι, να σεβαστείτε τον ομιλητή που βρίσκεται στο Βήμα. 
      ΠΕΤΡΟΣ ΕΥΘΥΜΙΟΥ: Αυτό το πρωτοφανές κοινοβουλευτικό ατόπημα δεν αποτελεί μόνο ένα είδος βαθιάς θεσμικής εκτροπής, είναι ταυτόχρονα ντροπή, αλλά και προσβολή σε κάθε Έλληνα πολίτη. Και είναι προσβολή, γιατί αναφέρεται σ;  ένα μικρό τακτικό κομματικό συμφέρον που είναι ταυτόχρονα βλάβη της πατρίδας. 
      Ο λόγος που αποχώρησε σήμερα ο κ. Καραμανλής είναι γιατί τώρα πια δεν μπορεί να πείσει ούτε την Κοινοβουλευτική του Ομάδα. Ήξερε ότι αν ήταν ο ίδιος και οι Βουλευτές του σήμερα στη Βουλή, η πλειοψηφία θα είχε αποφασίσει την προανακριτική επιτροπή. Γι’ αυτό δραπέτευσε ο καλύτερα κρυπτόμενος Πρωθυπουργός της Mεταπολίτευσης. Και στην Iστορία ό,τι παρουσιάζεται την πρώτη φορά ως τραγωδία, εκτυλίσσεται τη δεύτερη ως φάρσα.
      Ο θείος του, ο Κωνσταντίνος Καραμανλής μετά τις εκλογές του ’61 και τον ανένδοτο αγώνα, έφυγε στο Παρίσι με το όνομα του φίλου του, του ξεχωριστού δημοσιογράφου Κώστα Τριανταφυλλίδη. Ο ανιψιός, Κώστας Καραμανλής, θα φύγει με το όνομα του δικού του δημοσιογράφου του κ. Θεόδωρου Ρουσόπουλου. 
      (Χειροκροτήματα από την πτέρυγα του ΠΑ.ΣΟ.Κ.)
      Κυρίες και κύριοι συνάδελφοι, στις 7 Μαρτίου 2004 όταν ανέλαβε την ευθύνη της διακυβέρνησης η Νέα Δημοκρατία η Λίμνη Βιστωνίδα, με δικαστική απόφαση, είχε κατοχυρωθεί ως περιουσία του Ελληνικού Δημοσίου. Αυτό ήταν το αποτέλεσμα της αναπομπής που έκανε στις 30.10.2003 ο Απόστολος Φωτιάδης σε όλες τις πρότερες γνωμοδοτήσεις και τη σθεναρή υποστήριξη των θέσεων του δημοσίου στη δίκη. Στις 5 Νοεμβρίου του 2003 γίνεται η εκδίκαση και η διάσκεψη του δικαστηρίου αποφασίζει με ψήφους 2 προς 1 ότι η Βιστωνίδα ανήκει στο ελληνικό δημόσιο. Η δημοσίευση της απόφασης τρενάρει όμως, κατά τρόπο πρωτοφανή, που επιβάλλεται να διερευνηθεί. Όπως επιβάλλεται να διερευνηθεί πώς και με ποιο τρόπο με οδηγίες και συμπράξεις ποιων παραγόντων εναρμονίστηκε η καθυστέρηση της δημοσίευσης της υπέρ του δημοσίου δικαστικής απόφασης με την έκδοση των αποφάσεων του Υπουργού κ. Δούκα στις 7 Ιουνίου και στις 22 Ιουνίου 2004, με τις οποίες το δημόσιο παραιτήθηκε σε χρόνο ρεκόρ από την προβολή δικαιωμάτων κυριότητας του ελληνικού δημοσίου στη Λίμνη Βιστωνίδα.
      Κυρίες και κύριοι συνάδελφοι, δεν είναι άραγε αίτημα κάθε Έλληνα πολίτη να διερευνήσει η Βουλή την ευθύνη Υπουργού για το ότι το δημόσιο δεν παραιτήθηκε αμαχητί, όπως λέει ο ελληνικός λαός, αλλά παραιτήθηκε από κερδισμένη δίκη μετά από μάχη; Αυτή είναι η αλήθεια για την κυριότητα της λίμνης Βιστωνίδας και την ευθύνη την προφανή της Κυβέρνησης, η οποία πρέπει να ελεγχθεί από μια προκαταρκτική επιτροπή.
      Πάμε στη δεύτερη φάση του σκανδάλου. Η Βιστωνίδα είναι περιοχή χαρακτηρισμένη από το Υ.ΠΕ.ΧΩ.Δ.Ε. πρώτα το 1996 ως υδροβιότοπος και το 1999 πάλι με απόφαση του Λαλιώτη, ως Υπουργού ΠΕ.ΧΩ.Δ.Ε., εντάσσεται στο δίκτυο «NATURA» με καθεστώς προστασίας ως βιότοπος. Σύμφωνα με αυτό το καθεστώς και το ν.2242/1994 άρθρο 3 παράγραφος 15, απαγορεύεται ρητά η σύνταξη οποιουδήποτε συμβολαίου ανταλλαγής ακινήτου, που βρίσκεται σε βιότοπους. 
      Δεν πρέπει, λοιπόν, κύριοι συνάδελφοι, η Προανακριτική Επιτροπή να διερευνήσει πώς και από ποιον ή από ποιους παρεκάμφη η νομοθεσία και η λίμνη Βιστωνίδα αποφασίστηκε να θεωρηθεί ανταλλάξιμη; Γιατί έτσι μπήκε μπροστά ο δεύτερος πυλώνας του μοναδικού αυτού σκανδάλου. Με αποφάσεις πρώτα του Υπουργού Αγροτικής Ανάπτυξης κ. Μπασιάκου τον Ιανουάριο του 2005, αλλά και με κοινή απόφαση των Υπουργών Αγροτικής Ανάπτυξης και Οικονομικών τον Ιούλιο του 2006, εγκρίνονται παρανόμως οι ανταλλαγές δημοσίων εκτάσεων υπέρ της Μονής. Η Μονή παραχωρεί στο δημόσιο τη Βιστωνίδα, τη λίμνη, τις παραλίμνιες εκτάσεις και λαμβάνει έναντι άλλα ακίνητα από το ελληνικό δημόσιο.
      Κυρίες και κύριοι συνάδελφοι, κατά τις γραφές, ο Θεός χρειάστηκε επτά ημέρες για να δημιουργήσει το σύμπαν.
      (Στο σημείο αυτό την Προεδρική Έδρα  καταλαμβάνει ο Α’ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Εάν, όμως, είχε αναθέσει αυτή την αποστολή στην ομάδα που σχεδίασε και εκτέλεσε το σκάνδαλο της Ιεράς Μονής Βατοπεδίου, θα είχε τελειώσει το έργο σε πολύ λιγότερες μέρες.
      Πρακτικά, σε διάστημα δύο χρόνων, στο ελληνικό δημόσιο, που όλοι οι Έλληνες γνωρίζουν με τι ταυτίζεται, με κοπιώδεις γραφειοκρατικές διαδικασίες, με χρονοβόρες υποθέσεις που κρατάνε δικαστικά εφτά χρόνια, ε, λοιπόν, αυτή η ομάδα -επαναλαμβάνω, σε διάστημα δύο χρόνων- πραγματοποίησε τριάντα ένα συμβόλαια ανταλλαγής μεταξύ του ελληνικού δημοσίου και της Μονής, στην οποία εκχωρήθηκαν διακόσια εξήντα ακίνητα. Η λίμνη Βιστωνίδα, που εκ του νόμου απαγορευόταν να γίνει αντικείμενο ανταλλαγής, όχι μόνο ανταλλάσσεται, αλλά υπερκοστολογείται και τα «θαυματουργά ύδατά» της εκτινάσσουν την τιμή της στα 63.000.000 ευρώ.
      Μεθοδικά και σταθερά, ό,τι αναγνωρίζεται στη Μονή υπερτιμολογείται, ό,τι αντιπαρέχεται από το δημόσιο στη Μονή υποτιμολογείται. Μόλις, όμως, ένα υποτιμολογημένο δημόσιο ακίνητο περιέλθει στην ιδιοκτησία της Μονής, το ακίνητο εμφανίζει την πραγματική του αξία και εκτινάσσεται ως προς την τιμή. Εμφανίζεται, επίσης, πάντοτε ένα επιχειρηματικό σχήμα έτοιμο να αναλάβει την εμπορική εκμετάλλευση. Πρόκειται για επιχειρηματικά σχήματα, που άλλοτε ανήκουν σε off shore εταιρείες, άλλοτε συνδέονται στενά με συγγενικούς παράγοντες κυβερνητικών στελεχών.
      Δεν πρέπει, κυρίες και κύριοι συνάδελφοι, δεν απαιτεί ο ελληνικός λαός σε αυτό το θέμα να υπάρξει διερεύνηση μιας Προανακριτικής Επιτροπής της Βουλής;
      Κυρίες και κύριοι συνάδελφοι, η Κυβέρνηση ως σήμερα δεν έχει καταφέρει να δώσει μια εξήγηση σε αυτό το σκάνδαλο, που συνιστά τεράστια βλάβη του δημόσιου συμφέροντος. Δεν έχει δώσει απάντηση για καμμία όψη, για τη γιγάντια αυτή επιχείρηση real estate, στην οποία κεντρικό ρόλο παίζει η Κτηματική Εταιρεία του Δημοσίου, με Διευθύνοντα Σύμβουλο τον κ. Γκράτσιο, ο οποίος μαρτυρείται σε συναντήσεις μη θεσμικές, μη κανονικές, του οποίου ο ρόλος είναι αποφασιστικός και του οποίου ο ρόλος πρέπει, επίσης, να διερευνηθεί από μια Προανακριτική Επιτροπή της Βουλής.
      Δεν έχει δοθεί καμμία εξήγηση από την Κυβέρνηση γι’ αυτή τη βλάβη του δημόσιου συμφέροντος. Είναι μήπως η «αόρατη χειρ της αγοράς», του Άνταμ Σμίθ, στην οποία πιστεύει ο κ. Αλογοσκούφης; Ή πιο απλά, πιο ρεαλιστικά, είναι μια πολύ ορατή, ενορχηστρωμένη κεντρική κυβερνητική παρέμβαση;
      Γραμμή της Κυβέρνησης είναι ως σήμερα η «σανίδα σωτηρίας» που κατασκεύασε-υιοθέτησε στις αρχές Σεπτεμβρίου ο κ. Σανιδάς. Και λέω κατασκεύασε-υιοθέτησε, διότι ο κ. Σανιδάς, ο οποίος αποχωρεί τον Ιούνιο του 2009 από το Δικαστικό Σώμα, έχει αποχωρήσει από καιρό από το Δικαστικό Σώμα στη συνείδηση του ίδιου του Δικαστικού Σώματος και σίγουρα στη συνείδηση του ελληνικού λαού! Ο κ. Σανιδάς είναι ένα οργανικό συστατικό της σχέσης, της μη επιτρεπτής από το Σύνταγμα, της Κυβέρνησης της Νέας Δημοκρατίας και ενός κομματιού της Δικαιοσύνης, που διαρκώς απομονώνεται και θα καταπέσει μέσα στη χλεύη, μαζί με την Κυβέρνηση που το εκτρέφει.
      Ο κ. Σανιδάς, λοιπόν ή εξ ιδίας εμπνεύσεως ή εκ της προτιμήσεως που έχει στα κυβερνητικά σενάρια, είναι ο μόνος που κατασκεύασε αυτή τη στιγμή μια σανίδα σωτηρίας, τη θεωρία των άπληστων ή αδαών καλογέρων και των τρωτών σε επηρεασμό ή διεφθαρμένων κρατικών λειτουργών, που αυτοί παραπλάνησαν στη μέση τους αθώους Υπουργούς.
      Δεν δημιουργεί σε όλους μεγάλη εντύπωση ότι είναι ακριβώς ο μηχανισμός, που ως σήμερα έχει κατασκευαστεί για να δικαιολογήσει η Κυβέρνηση τη στάση της στα ομόλογα; Τι μας λένε στα ομόλογα; Ότι τα ομόλογα είναι οι άπληστοι χρηματιστές και οι ανίδεοι διοικητές ταμείων και στη μέση είναι οι «αθώες περιστερές» της πλατείας Συντάγματος, ενώ η ουσία των ομολόγων είναι ότι δεν ήταν δυνατόν να υπάρξουν ούτε άπληστοι χρηματιστές ούτε μαύρες τσάντες με μαύρο χρήμα, ούτε ανίδεες διοικήσεις των ταμείων, αν δεν είχε εκδώσει ο κ. Αλογοσκούφης, ο κ. Δρυς, ο κ. Σκουρής τα σύνθετα δομημένα ομόλογα.
      ΠΟΛΛΟΙ ΒΟΥΛΕΥΤΕΣ ΤΟΥ ΠΑ.ΣΟ.Κ.: Όχι Δρυς, κ. Ευθυμίου, αλλά Δούκας.
      ΠΕΤΡΟΣ ΕΥΘΥΜΙΟΥ: Α, όχι Δρυς. Δούκας.
      Και αν δεν είχαμε καταγγείλει αυτή τη γιγάντια επιχείρηση, σήμερα, όπως είπε ο Πρόεδρος του ΠΑ.ΣΟ.Κ., θα είχαν καταρρεύσει τα ασφαλιστικά ταμεία.
    Μα, ξέρετε κάτι; Αυτό που έχει πετύχει η Αριστερά –και τη σέβομαι βαθιά- είναι να επαναλαμβάνει τόσο συχνά στη θέση ονομάτων Υπουργών της Νέας Δημοκρατίας, ονόματα του ΠΑ.ΣΟ.Κ., ώστε να επηρεάζει ακόμα και εμάς. 
    Προχθές είχα βάλει στοίχημα με τέσσερις, αγαπητούς συναδέλφους του Κ.Κ.Ε., ότι μόλις ξεκινήσει ένας αγορητής σας να μιλάει στη συζήτηση ότι πριν περάσουν εξήντα δευτερόλεπτα, θα ακουστεί η λέξη «ΠΑ.ΣΟ.Κ.» ως υπεύθυνο για όσα κάνει η Νέα Δημοκρατία. Το είπε στο τριακοστό τέταρτο δευτερόλεπτο. 
    Επαναλαμβάνω, λοιπόν: κ. Αλογοσκούφης, ο μέγας σ’ αυτό το θέμα επίσης υπεύθυνος κ. Γιώργος Κουρής και ο κ. Πέτρος Δούκας. 
    Όπως το σκάνδαλο των ομολόγων είναι πρωτίστως κυβερνητικό, έτσι πρέπει να δούμε και αυτή την υπόθεση. Φυσικά και πρέπει η προανακριτική επιτροπή να διερευνήσει τις ευθύνες της Μονής και των διάφορων γνωμοδοτικών επιτροπών. Αλλά τίποτα από όλα αυτά δεν μπορεί να επιτύχει κανείς Εφραίμ και κανένας πάρεδρος, κανένα τμήμα ή ολομέλεια επιτροπής του νομικού συμβουλίου του κράτους, αν δεν υπήρχε κυβερνητικός κεντρικός συντονισμός αν δεν υπήρχε διαρκής κυβερνητική παρέμβαση. Που δεν είναι κατ’ ανάγκη μόνο οι τρεις υπουργοί που ήδη μαρτυρούνται, δηλαδή, ο κ. Ρουσόπουλος, ο κ. Δούκας και ο κ. Μπασιάκος, αλλά ενδεχομένως και άλλοι που πρέπει να έρθουν στο φως της έρευνας και της αλήθειας, όπως υποδεικνύει η κατάθεση στον Εισαγγελέα του Βουλευτή της Νέας Δημοκρατίας, κ. Βαγιωνά, για την ενημέρωση που έκανε ο ίδιος στον Υφυπουργό Οικονομικών, κ. Μπέζα που την έκανε για να απευθυνθεί στον κ. Αλογοσκούφη και παραμένει ως σήμερα αναπάντητη. Και τι απάντησε ο κ. Μπέζας και τι απάντησε ο κ. Αλογοσκούφης.
    Κυρίες και κύριοι συνάδελφοι, όπως είναι γνωστό, η σύσταση Ειδικής Κοινοβουλευτικής Επιτροπής δεν σημαίνει προδίκαση ενοχής. Αντιθέτως, μετά την αναθεώρηση του Συντάγματος του 2001 υπάρχουν πολλά φίλτρα από την διενέργεια της προκαταρκτικής εξέτασης ως την ενδεχόμενη άσκηση ποινικής δίωξης από την Ολομέλεια στη Βουλή. Χρειάζονται περισσότερες και πληρέστερες εξηγήσεις ενώπιον μιας προανακριτικής επιτροπής από τον κ. Δούκα και τον κ. Μπασιάκο για όλα όσα πραγματοποίησαν και τα παρουσίασαν ως αναγκαστική προσαρμογή τους σε μια υπηρεσιακή ρουτίνα αποφάσεων, παρακάμπτοντας να τοποθετηθούν, έστω και στο επίπεδο της πολιτικής ευθύνης, γιατί ενώ υπήρχαν δέκα διαφορετικές επιλογές, δεν άσκησαν τις διαφορετικές επιλογές. 
    Γιατί σ’ αυτή την Αίθουσα, κύριοι συνάδελφοι, δεν νομίζω ότι έχει συμβεί ποτέ, όχι μόνο αποχώρηση κόμματος πλειοψηφίας, αλλά δεν έχει ακουστεί για τίποτα, για τις υποκλοπές για τους Πακιστανούς, για τα ομόλογα, για την «DEUTSCHE TELEKOM», για την «ΓΕΡΜΑΝΟΣ», δεν έχει ακουστεί ποτέ η φράση «αναλαμβάνω την πολιτική ευθύνη» που την έκαναν όλοι οι Πρωθυπουργοί της Μεταπολίτευσης σ’ αυτήν εδώ την Αίθουσα, πλην του κ. Κωνσταντίνου Καραμανλή. 
    Δεν έχουν αναλάβει τις πολιτικές ευθύνες και πρέπει, προφανώς, να διερευνηθούν τα ισχυρά στοιχεία και οι ισχυρές υπόνοιες για τον τρόπο που έδρασαν σ’ αυτή την υπόθεση, σε σχέση με απιστία κατά του δημοσίου. Όπως πρέπει να απαντήσουν ο κ. Δούκας και ο κ. Μπασιάκος, έτσι χρειάζονται απαντήσεις από τον κ. Ρουσόπουλο. 
    Ο κ. Ρουσόπουλος, φορώντας εδώ χθες για την περίσταση το τριμμένο ρούχο του γιου του ταχυδρόμου, ξέχασε ότι από τις τρύπες των παιδικών του ενδυμάτων λάμπει σήμερα από κάτω χρυσός. Η λάμψη αυτή του χρυσού, της ανεξέλεγκτης εξουσίας που εκπροσωπεί, συσκότισε και την κρίση του κ. Ρουσόπουλου, καθώς επιτέθηκε με ανοίκειο τρόπο στο ΠΑ.ΣΟ.Κ. και τον Πρόεδρό του για πράγματα που ποτέ δεν είπαμε και έτσι απέφυγε να απαντήσει σε όσα το ΠΑ.ΣΟ.Κ. πράγματι επισήμανε. 
    Δεν κατηγόρησε κανείς τον κ. Ρουσόπουλο για τις πνευματικές του σχέσεις με τον Ηγούμενο Εφραίμ. Γιατί δεν υπάρχει πιο σεβαστό πράγμα για το ΠΑ.ΣΟ.Κ. από την ελευθερία στις ιδεολογικές ή θρησκευτικές επιλογές κάθε πολίτη και προφανώς, κάθε πολιτικού. Αλλά κάθε σχέση προσωπική, συγγενική, πνευματική τέμνεται για τον πολιτικό με την κόκκινη γραμμή του δημόσιου συμφέροντος. Στο απλό θέμα από ποια μεριά είναι, όταν τα δυο έρχονται σε σύγκρουση, ο πολιτικός είναι με το δημόσιο συμφέρον. 
      Τα ερωτήματα στον κ. Ρουσόπουλο είναι σε αυτά που δεν απάντησε και όχι σε αυτά που κανείς δεν τον εγκάλεσε. Δήλωσε στους φορείς της περιοχής ότι είναι ενήμερος για το θέμα της Βιστωνίδας. Και κάλεσε τους τοπικούς φορείς να μη διαταράσσουν τις σχέσεις με την Ιερά Μονή. 
      Δεν μας είπε, όμως, ποιοι Υπουργοί τον ενημέρωσαν για το πώς έχει το θέμα, με ποιους Υπουργούς επικοινώνησε ο ίδιος. Επικοινώνησε μόνο με Υπουργούς ή με διοικητές οργανισμών, άλλους παράγοντες της δικαιοσύνης ή παράγοντες οργανισμών; Επικοινώνησε μόνο για το θέμα της κυριότητας ή παρακολουθούσε -ενημερωνόμενος- και το θέμα των ανταλλαγών; Άκουγε μόνο τους Υπουργούς για να ενημερώνεται, ως ενδεχομένως όφειλε εκ της θέσεώς του ή εξέφερε και γνώμη επί των θεμάτων;
      Αυτά πρέπει να απαντηθούν σταράτα, καθαρά και απλά. Διότι αυτά τα ερωτήματα του ετέθησαν κι όχι η μορφή της πνευματικής του σχέσης με τον Εφραίμ, που άλλωστε, επειδή ανάγεται στη σφαίρα των μυστηρίων της Ορθόδοξης Εκκλησίας, δεν επιτρέπει σε κανέναν να απευθύνει ερώτημα τι ακριβώς συνδιαλέγονται σε αυτή την κρίσιμη πνευματική στιγμή.
      ΕΥΑΓΓΕΛΟΣ ΒΕΝΙΖΕΛΟΣ: Ούτε και να λάβει απάντηση.
      ΠΕΤΡΟΣ ΕΥΘΥΜΙΟΥ: Υπάρχουν κι άλλα θέματα προς απάντηση από τον κ. Ρουσόπουλο.
      Από ποιον, άραγε, γνώριζε η Ιερά Μονή Βατοπεδίου ακόμη και την ημερομηνία των εκλογών του 2007, ώστε να πιέζει να πραγματοποιηθούν τα συμβόλαια του Ολυμπιακού Ακινήτου πριν τις 15 Σεπτεμβρίου, πράγμα το οποίο κι έγινε;
      Γι’ αυτό νομίζουμε στο ΠΑ.ΣΟ.Κ. ότι η Προανακριτική Επιτροπή, που επιτρέπει την κατ’ αντιπαράσταση εξέταση, που επιτρέπει πρόσβαση σε αρχεία, που επιτρέπει άνοιγμα λογαριασμών και άνοιγμα των λογισμικών των κινητών, μπορεί να δώσει σαφείς απαντήσεις σε αυτά τα ερωτήματα.
      Κυρίες και κύριοι συνάδελφοι, είναι σαφές από τον όγκο των στοιχείων ότι έχουμε αντικειμενική υπόσταση εγκλημάτων, που αφορούν σε απιστία εις βάρος του δημοσίου, εγκλήματα που έχουν συντελεστεί με αυτή καθ’ αυτή την έκδοση υπουργικών αποφάσεων και πράξεων της διοίκησης. Κανείς δεν μπορεί να αρνηθεί αυτή την πραγματικότητα. Μόνο να αποχωρεί από την πραγματικότητα μπορεί. Και αυτή η αντικειμενική πραγματικότητα επιβάλλει τη διερεύνηση της υποκειμενικής υπόστασης των αδικημάτων, τον ενδεχόμενο δόλο, την ενδεχόμενη ηθική αυτουργία. 
      Γι’ αυτό επιβάλλεται η σύσταση Ειδικής Κοινοβουλευτικής Επιτροπής, για τη διενέργεια της προανακριτικής εξέτασης, όπως ήδη ορθά υπέδειξαν οι τρεις Εισαγγελείς. Αυτό επιχείρησε να αποφύγει σήμερα ο κ. Καραμανλής στη Βουλή. Και αύριο θα καταβάλει το τίμημα στην κοινωνία.
      Η σημερινή μέρα ντροπής είναι σημαδιακή αφετηρία ανατροπής για μία Ελλάδα χωρίς τη σκιά των σκανδάλων, με σεβασμό στη λειτουργία των θεσμών και κυρίως την αξιοπρέπεια των πολιτών της.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να ανακοινώσω στο Σώμα τα εξής:
      Η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Μεταφορών και Επικοινωνιών «Κοινωνικές ρυθμίσεις για τους εργαζόμενους στις Εταιρείες «Ολυμπιακές Αερογραμμές Α.Ε.», «Ολυμπιακή Αεροπορία - Υπηρεσίες Α.Ε.» και «Ολυμπιακή Αεροπλοΐα Α.Ε.».
      Επίσης, η Διαρκής Επιτροπή Οικονομικών Υποθέσεων καταθέτει την Έκθεσή της στην πρόταση νόμου αρμοδιότητας του Υπουργείου Οικονομίας και Οικονομικών «Κατάργηση φοροαπαλλαγών της Εκκλησίας».
      Το λόγο έχει ο κ. Σκυλλάκος.
      ΑΝΤΩΝΙΟΣ ΣΚΥΛΛΑΚΟΣ: Όλο αυτό το διάστημα και ιδιαίτερα τις τελευταίες ημέρες στη Βουλή, αλλά και εκτός Βουλής, εμφανίζονται και τα δύο Κόμματα –και η Νέα Δημοκρατία και το ΠΑ.ΣΟ.Κ.- σαν τιμητές της κάθαρσης και σαν ενδιαφερόμενοι να λάμψει η αλήθεια για το Βατοπαίδι. Το ίδιο έχει συμβεί και με μια σειρά από άλλα σκάνδαλα. 
      Υπάρχει μεγάλη υποκρισία. Αυτό το επαναλαμβάνουμε και σήμερα, θα το επαναλάβουμε και στην πορεία, διότι θα έχει συνέχεια, απ’ ό,τι καταλαβαίνω και η υπόθεση με τη συγκρότηση της Εξεταστικής Επιτροπής και το τι θα γίνει μετά. 
     Το ΠΑ.ΣΟ.Κ.  επαναφέρει και τις άλλες υποθέσεις σκανδάλων, εκκρεμεί και η υπόθεση της «SIEMENS». Δε δεχόμαστε ότι είστε τιμητές και ότι ενδιαφέρεστε για την κάθαρση και για τη διαφάνεια, ούτε η Νέα Δημοκρατία ούτε το ΠΑ.ΣΟ.Κ. Παίζετε παιχνίδια και τα δύο κόμματα. Μία από τις τελευταίες πράξεις αυτού του παιχνιδιού είναι η κίνηση της Νέας Δημοκρατίας που την κάνει εξ ανάγκης, την ανάγκη φιλοτιμία ποιούμενη επειδή φοβάται το αποτέλεσμα της ψηφοφορίας, μήπως υπάρχουν διαρροές. Απέχει τάχα ενδιαφερόμενη να μην υπάρξει έμμεση παραγραφή. Δηλαδή ότι η μη προσέλευσή της γίνεται με στόχο να μην οδηγηθούμε σε καταψήφιση στη Βουλή με αποτέλεσμα να υπάρχει έμμεση παραγραφή της υπόθεσης. Αυτό είναι πρόσχημα. 
     Έκανε ό,τι μπορούσε η Νέα Δημοκρατία, το είπαμε και προχθές, το επαναλαμβάνουμε και σήμερα, όλο το διάστημα να μη χυθεί φως στην υπόθεση. 
     Πρώτον, αρνιόταν επίμονα επί μήνες την εξεταστική επιτροπή. Αναγκάζεται εκ των πραγμάτων, λόγω της στάσης των εισαγγελέων να πει ναι στην εξεταστική επιτροπή. 
     Δεύτερον, η ηγεσία της δικαιοσύνης παρεμποδίζει το φάκελο να έρθει στη Βουλή. Δεν έχω αποδείξεις ούτε υποκλοπές μπορούμε να κάνουμε, ούτε έχουμε τα στοιχεία να ξέρουμε εάν σήκωσε κάποιος το τηλέφωνο και συνεννοήθηκε με τον κ. Σανιδά. Αλλά είναι αυτονόητα ορισμένα πράγματα, ότι η Νέα Δημοκρατία δεν ήθελε ο φάκελος να έρθει στη Βουλή. Αναγκάζεται να φέρει το φάκελο στη Βουλή. 
     Τρίτον, αρνείται να γίνει προανακριτική επιτροπή. Βεβαίως το μεταθέτει, αφού γίνει η εξεταστική και βλέποντας και κάνοντας. Και σήμερα έχουμε αυτήν την απαράδεκτη στάση της αποχώρησης. 
     Δεν είναι μόνο αυτά τα στοιχεία. Εάν παρακολουθήσουμε τις τοποθετήσεις εδώ στη Βουλή των Βουλευτών, των Υπουργών, και αν διαβάσουμε και παρακολουθήσουμε τις τοποθετήσεις, τα άρθρα, τα δημοσιεύματα στο φιλικό στη Νέα Δημοκρατία Τύπο, θα δούμε ότι βγάζει λάδι τους Υπουργούς της Νέας Δημοκρατίας και είναι κατά της οποιασδήποτε εξέλιξης σε προανακριτική επιτροπή. Γι’ αυτό προσπαθούσαν να μας πείσουν. 
     Έρχομαι τώρα στο ΠΑ.ΣΟ.Κ. Ίδια παιχνίδια τακτικής κάνει και το ΠΑ.ΣΟ.Κ. Σου λέει, αφού η Νέα Δημοκρατία αρνείται μέχρι σήμερα τις εξεταστικές επιτροπές, στο όνομα ότι η υπόθεση βρίσκεται στη δικαιοσύνη, το ίδιο θα κάνει και για την υπόθεση του Βατοπεδίου. Πράγματι η Νέα Δημοκρατία κάνει το ίδιο και το ΠΑ.ΣΟ.Κ. εκ του ασφαλούς ζητάει εξεταστική επιτροπή, την οποία δεν την αποδέχεται η Νέα Δημοκρατία. Όταν η Νέα Δημοκρατία εξ ανάγκης λέει ναι στην εξεταστική επιτροπή, τα στρίβει το ΠΑ.ΣΟ.Κ. και λέει, τώρα θέλω προανακριτική και διαλέξτε –μας βάζει και μας σε δίλημμα- ή το ένα ή το άλλο. Για μία εβδομάδα περίπου γινόταν αυτή η συζήτηση. 
     Τελικά και το ΠΑ.ΣΟ.Κ. παίρνει στροφή, παίρνοντας υπ' όψιν του πώς διαμορφώνεται η κοινή γνώμη και λέει ναι και στην εξεταστική, να ερευνηθούν και οι πολιτικές ευθύνες πλέον, γιατί οι ποινικές έχουν παραγραφεί και για τους δικούς μας Υπουργούς δηλαδή για τους Υπουργούς του ΠΑ.ΣΟ.Κ. 
     Σήμερα υπάρχει ένα δεδομένο. Υπήρξε μία πρόταση προανακριτικής επιτροπής με την ελπίδα ότι θα συγκεντρωθεί ο αριθμός εκατόν πενήντα ένα. Σήμερα ξέρουμε πολύ καλά ότι δεν πρόκειται να συγκεντρωθεί και το ΠΑ.ΣΟ.Κ. επιμένει να γίνει ψηφοφορία που θα οδηγήσει σε έμμεση παραγραφή. Διότι δεν είναι σωστά αυτά τα οποία λέγονται ότι μπορεί εύκολα να επανέλθουν αυτές οι υποθέσεις, δηλαδή να υπάρξουν νέα πραγματικά περιστατικά, τουλάχιστον για τους δύο  Υπουργούς. Αυτό είναι σχεδόν αδύνατον. Ήδη ο κ. Σανιδάς την έχει ψάξει την υπόθεση και επιβεβαιώνεται και από τα στοιχεία που έχει η δικογραφία. Είναι, λοιπόν, σχεδόν αδύνατον για τους δύο Υφυπουργούς της Νέας Δημοκρατίας να υπάρξουν νέα πραγματικά περιστατικά. Για καινούργια πρόσωπα ίσως να μπορεί να υπάρξουν, που δεν έχει προχωρήσει η προκαταρκτική εξέταση ή η δικογραφία μέχρι στιγμής δεν έχει τα απαραίτητα στοιχεία. 
     Άρα, λοιπόν, εκ των πραγμάτων, ανεξάρτητα από το τι λέει η Νέα Δημοκρατία, που το χρησιμοποιεί σήμερα σαν επιχείρημα, εμείς λέμε όλο αυτό το διάστημα ότι εάν δεν υπάρξει ο αριθμός εκατόν πενήντα ένα θα υπάρξει έμμεση παραγραφή. Αυτό το είπαμε σε όλους τους τόνους, το είπαμε και την Τετάρτη. Τώρα, όμως, το επικαλείται και η Νέα Δημοκρατία για τους δικούς της λόγους. Αυτά, λοιπόν, είναι παιχνίδια και από την πλευρά του ΠΑ.ΣΟ.Κ. 
    Δεν υπάρχει ενδιαφέρον να προχωρήσουμε και σε εξεταστική. Η σωστή λογική των πραγμάτων θα ήταν η εξεταστική, να βρούμε ακόμα περισσότερα στοιχεία και να πάμε στην προανακριτική. Όμως, παίζονται παιχνίδια και από τα δυο κόμματα. Πού στοχεύει, εάν παρακολουθήσουμε τι λένε οι Κοινοβουλευτικοί Εκπρόσωποι, οι Αρχηγοί των δυο κομμάτων; Όχι τόσο στην έρευνα της υπόθεσης και τον καταλογισμό ευθυνών ή σχεδόν καθόλου, αλλά στο ποιος θα κερδίσει τις εντυπώσεις, ποιος θα ανέβει σε ποσοστά στις σφυγμομετρήσεις, ποιος θα νικήσει στις εκλογές. 
    Άκουσα πριν από λίγο τον Κοινοβουλευτικό Εκπρόσωπο του ΠΑ.ΣΟ.Κ. να λέει «νικήσαμε». Και χθες τα έλεγαν. Νίκησε ο ένας ή ο άλλος, με προοπτική την κυβερνητική εξουσία και όχι να ερευνήσουμε τι έγινε στο Βατοπαίδιο. Αυτό είναι το ενδιαφέρον και των δυο κομμάτων.
    Εμείς κάναμε μια προσπάθεια, παρ’ όλο που δεν υπήρχε χρόνος, στοιχειωδώς να ερευνήσουμε τη δικογραφία. Θα πω ορισμένα συμπεράσματα από την έρευνα της δικογραφίας. 
    Πρώτον, επιβεβαιώνεται από τη δικογραφία, απ΄ όλο το φάκελο, ότι υπάρχουν τρεις γνωμοδοτήσεις, για τις οποίες υπάρχουν ευθύνες Υφυπουργών, Υπουργών του ΠΑ.ΣΟ.Κ. Δεν υπάρχουν, όμως, ποινικές ευθύνες διότι παραγράφηκαν. 
    (Θόρυβος από την πτέρυγα του ΠΑ.ΣΟ.Κ.)
    Δεν θα πω τίποτα άλλο. Αυτό επιβεβαιώνεται. 
    Δεύτερον και επειδή έγινε πολλή συζήτηση, ενώ εκκρεμεί η υπόθεση στα δικαστήρια, από τον κ. Φωτιάδη –πιστεύω με έγκριση, όχι χωρίς έγκριση- δίνονται οδηγίες να υπάρξει πρωτόκολλο παράδοσης και παραλαβής. Και παραδίδεται η Βιστωνίδα με αυτό το πρωτόκολλο στον κ. Εφραίμ, επί ΠΑ.ΣΟ.Κ. 
    Και κάτι ακόμα. Υποστηρίχθηκε ότι ο κ. Φωτιάδης ανέπεμψε τις υποθέσεις στο Γνωμοδοτικό Συμβούλιο.
    ΚΩΝΣΤΑΝΤΙΝΟΣ ΡΟΒΛΙΑΣ: Υποστηρίχθηκε.
    ΑΝΤΩΝΙΟΣ ΣΚΥΛΛΑΚΟΣ: Υποστηρίχθηκε εδώ στην Αίθουσα.
    ΚΩΝΣΤΑΝΤΙΝΟΣ ΡΟΒΛΙΑΣ: Την απόφαση δεν την είδατε στη δικογραφία; Πότε ήταν αυτή;
    ΑΝΤΩΝΙΟΣ ΣΚΥΛΛΑΚΟΣ: Τι βλέπουμε εμείς από τη δικογραφία… 
    ΑΝΝΑ ΔΙΑΜΑΝΤΟΠΟΥΛΟΥ: Ό,τι θέλετε παίρνετε από τη δικογραφία. 
    ΠΡΟΕΔΡΕΥΩΝ (Γεώργιος Σούρλας): Μη διακόπτετε, σας παρακαλώ. Μην παρεμβαίνετε. Δεν γίνεται έτσι.
    ΑΝΝΑ ΔΙΑΜΑΝΤΟΠΟΥΛΟΥ: Γιατί πήγε ο Εφραίμ στο δικαστήριο; 
    ΑΝΤΩΝΙΟΣ ΣΚΥΛΛΑΚΟΣ: Η αλήθεια βγαίνει. Μην ενοχλείστε, περιμένετε να ακούσετε πρώτα. 
    ΠΡΟΕΔΡΕΥΩΝ (Γεώργιος Σούρλας): Υπάρχουν ομιλητές του κόμματός σας, που θα μιλήσουν στη συνέχεια. Μη διακόπτετε τώρα τον κ. Σκυλλάκο. 
    ΑΝΤΩΝΙΟΣ ΣΚΥΛΛΑΚΟΣ: Η αλήθεια είναι ότι ασκήθηκε πίεση στον κ. Φωτιάδη από φορείς που τον επισκέφθηκαν ότι υπάρχουν καινούργια στοιχεία. Πήρε αυτά τα στοιχεία και λέει στα γνωμοδοτικά όργανα: «Συνεξετάστε και αυτά τα στοιχεία». Δεν πήρε πίσω την υπογραφή του, για να ακυρώσει τις γνωμοδοτήσεις.
    Εσείς με την έννοια «το ανέπεμψε» εννοείτε ότι πήρε πίσω την υπογραφή του. Ποτέ δεν πήρε πίσω την υπογραφή του. Απλώς είπε «κοιτάξτε και αυτά τα στοιχεία, για να βγει από τη σειρά του». Πέρασαν ολόκληροι μήνες με ΠΑ.ΣΟ.Κ. στην εξουσία, χωρίς να απαντά το Γνωμοδοτικό Συμβούλιο. 
    (Θόρυβος από την πτέρυγα του ΠΑ.ΣΟ.Κ.)
    Έτσι είναι τα πράγματα. Θα μπορούσε να πάρει πίσω την υπογραφή του.
    Έρχομαι στην περίοδο της Νέας Δημοκρατίας. Τα πράγματα είναι ακόμα πιο περίπλοκα επί Νέας Δημοκρατίας. 
    ΑΘΑΝΑΣΙΑ ΜΕΡΕΝΤΙΤΗ: Η Νέα Δημοκρατία φταίει…
    ΑΝΤΩΝΙΟΣ ΣΚΥΛΛΑΚΟΣ: Υπάρχει δικαστική απόφαση που έχει εκδικαστεί. Μπορεί όποιος θέλει να διαβάσει την κατάθεση της δικαστού του Πολυμελούς Πρωτοδικείου Ροδόπης, που ήταν η εισηγήτρια για την υπόθεση Βατοπεδίου. Είχε κάνει προσφυγή ο Εφραίμ, ζητώντας από τα δικαστήρια να αποφασίσουν ότι η Βιστωνίδα ανήκει στη μονή. Υπήρχε Τριμελές Πρωτοδικείο. Η εισηγήτρια στην κατάθεσή της –διαβάστε μέσα από το φάκελο- λέει ότι «εγώ έβγαλα το συμπέρασμα ότι μόνο χίλια επτακόσια στρέμματα ανήκουν στη Βιστωνίδα». Πάει στην Πρόεδρο του Δικαστηρίου, μετά από δυο-τρεις μήνες, και λέει «αυτή είναι η πρότασή μου». Λέει όχι η Πρόεδρος. Η γνώμη της Προέδρου ήταν ότι όλη η Βιστωνίδα ανήκει στη μονή. Μετά από ένα χρονικό διάστημα, γίνεται διάσκεψη για να αποφασίσουν. Και αποφασίζουν δυο προς ένας ότι μόνο τα χίλια επτακόσια στρέμματα ανήκουν στη Βιστωνίδα. Άρα, είχε παρθεί η απόφαση. Όμως, επί μήνες δεν δημοσιεύεται η απόφαση. Και δεν δημοσιεύεται, για να προλάβουν να υπάρξουν ορισμένες ενέργειες. 
    Ποιες είναι οι ενέργειες; Πρώτον, αποδοχή από τον κ. Δούκα της γνωμοδότησης του αρμοδίου Συμβουλίου. 
    ΧΡΗΣΤΟΣ ΠΑΠΟΥΤΣΗΣ: Πότε ήταν αυτό; Ήταν στις 22 Ιουνίου του 2004. 
    ΑΝΤΩΝΙΟΣ ΣΚΥΛΛΑΚΟΣ: Το 2004. Για τον Δούκα μιλάω.
    ΧΡΗΣΤΟΣ ΠΑΠΟΥΤΣΗΣ: Γιατί δεν το λέτε, όμως; 
    ΑΝΤΩΝΙΟΣ ΣΚΥΛΛΑΚΟΣ: Παρεξήγηση, δεν καταλάβατε. Από τη στιγμή που γίνεται διάσκεψη… 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ πολύ. Δεν γίνεται να συζητάτε μεταξύ σας.
    (Θόρυβος από την πτέρυγα του Κ.Κ.Ε.)
    ΛΙΑΝΑ ΚΑΝΕΛΛΗ: Δεν καταλάβατε. Για τον Δούκα σας λέει.
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Πάλι αυτή η λογική; 
     ΑΝΤΩΝΙΟΣ ΣΚΥΛΛΑΚΟΣ: Παρακαλώ, να εξηγήσω για να μην υπάρχει παρεξήγηση. Η καθυστέρηση της υπόθεσης γίνεται στην περίοδο της Νέας Δημοκρατίας. Για να εξηγηθούμε. Η καθυστέρηση, η μη δημοσίευση, παρ΄ όλο που είναι 2 προς 1, γίνεται στην περίοδο της Νέας Δημοκρατίας για να προλάβει ο κ. Δούκας τη γνωμοδότηση του αρμοδίου συμβουλίου, την με αριθμό 26, που απαντά στο αίτημα του κ. Φωτιάδη και η οποία λέει ότι τα νέα στοιχεία που μας προσκόμισε ο κ. Φωτιάδης δεν αλλάζουν την κατάσταση. Μέσα σε δεκαπέντε μέρες συμβαίνουν τα εξής: Αίτημα της Μονής Βατοπεδίου στο Νομικό Συμβούλιο του Κράτους να βγάλει πρακτικό υπέρ του να σταματήσει η δίκη. Και μέσα σε δεκαπέντε μέρες γίνεται δεκτό αυτό με τον κ. Δούκα. Όμως η απόφαση ήδη έχει βγει και δεν δημοσιεύεται. 
     Υπάρχουν, λοιπόν, λόγοι που πρέπει να ασχοληθεί η προανακριτική επιτροπή. Το ένα φέρνει το άλλο. Από τη στιγμή που υπήρξαν αυτές οι γνωματεύσεις μετά ήταν φυσιολογικό ο κ. Μπασιάκος και ο κ.Δούκας να ζητήσουν να ασχοληθεί με την υπόθεση η Κτηματική Υπηρεσία του Δημοσίου ώστε να γίνουν οι ανταλλαγές. Είχε δημιουργηθεί το νομικό υπόβαθρο για να πάνε στην επόμενη φάση. 
     Αυτά, λοιπόν, είναι ζητήματα με τα οποία θα έπρεπε να ασχοληθεί η προανακριτική επιτροπή. Αυτή είναι η κατάσταση. Αυτό είναι το νομικό συμπέρασμα μετά από όσα μπορέσαμε μέσα σ΄ ένα εικοσιτετράωρο να διαβάσουμε. 
     Όμως το αποτέλεσμα αυτής της έρευνας, ανεξάρτητα για ποιον μπορούμε να καταλογίσουμε ποινικές ευθύνες μέσω προανακριτικής επιτροπής, δείχνει ότι και στην περίοδο του ΠΑ.ΣΟ.Κ. και στην περίοδο της Νέας Δημοκρατίας τα στελέχη θέλουν να βγει ευνοϊκή η υπόθεση για το Βατοπαίδιο. Και ο κ. Δρυς και ο κ. Φωτιάδης ιδιαίτερα με το πρωτόκολλο παράδοσης και παραλαβής ενώ εκκρεμεί η υπόθεση στα δικαστήρια, δίνουν την περιουσία στη μονή. Το ίδιο και η Νέα Δημοκρατία με αυτά που έκανε ο κ. Δούκας και παραπέρα ο … Ο Μπασιάκος εξ ανάγκης. Δεν ήταν ο κύριος ….
     ΜΙΧΑΛΗΣ ΚΑΡΧΙΜΑΚΗΣ: Αθώωσέ τον, τον Μπασιάκο.
     (Θόρυβος στην Αίθουσα)
     ΑΝΤΩΝΙΟΣ ΣΚΥΛΛΑΚΟΣ: Μην ενοχλείστε. Και τα δυο κόμματα από την δικογραφία και απ’ όλα τα στοιχεία είναι με τα «μπούνια» μέσα στην υπόθεση του Βατοπαιδίου. Μόνο που για το ένα κόμμα υπήρξε παραγραφή…
     (Θόρυβος στην Αίθουσα από την πλευρά του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Παρακαλώ κύριοι συνάδελφοι! 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρόεδρε, με συγχωρείτε. 
     ΠΡΟΕΔΡΕΥΩΝ (Γεώργιος Σούρλας): Παρακαλώ, κυρία Παπαρήγα.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κοιτάξτε να δείτε. Εμείς θέλουμε εδώ να πάρουμε μέρος στη συζήτηση. 
     ΠΡΟΕΔΡΕΥΩΝ (Γεώργιος Σούρλας): Έχετε δίκιο, κυρία Πρόεδρε. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Ακούστε. Και εγώ ακούω πράγματα που μπορεί να μη μου αρέσουν και να τα σχολιάζω από κάτω. Είμαστε άνθρωποι. Δεν είμαστε μηχανές. Αλλά εδώ πρέπει να σταματήσει ένα βιολί που ακούγεται ότι εκπροσωπούμε τη Νέα Δημοκρατία με τις ομιλίες! Είναι απαράδεκτο. Σταματήστε αυτό το παιχνίδι.
     ΚΩΝΣΤΑΝΤΙΝΟΣ ΓΕΙΤΟΝΑΣ: Ποιός το είπε αυτό; 
     ΠΡΟΕΔΡΕΥΩΝ (Γεώργιος Σούρλας): Σας παρακαλώ! 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Το είπε ο κ. Καρχιμάκης. Να σταματήσει αυτό το βιολί. 
     ΣΠΥΡΙΔΩΝ ΧΑΛΒΑΤΖΗΣ: Ο Καρχιμάκης το είπε, ο οποίος είναι ένας κοινός προβοκάτορας. 
     (Θόρυβος Διαμαρτυρίες στην Αίθουσα από την πλευρά του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Σας παρακαλώ. Αν συνεχιστεί έτσι θα διακόψω τη συνεδρίαση. 
     ΜΙΧΑΛΗΣ ΚΑΡΧΙΜΑΚΗΣ: Δεν μπορεί να αθωώνει με αυτά που λέει ο κ. Σκυλλάκος τη Νέα Δημοκρατία.
     ΠΡΟΕΔΡΕΥΩΝ (Γεώργιος Σούρλας): Παρακαλώ. Δεν μπορεί να γίνονται αυτές οι διακοπές.
     Ο λόγος δόθηκε στην κ. Παπαρήγα. Πρέπει να υπάρχει κάποιος σεβασμός. Έχει δικαίωμα να κάνει την οποιαδήποτε τοποθέτηση και εκτίμηση και διευκρίνιση. 
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Κύριε Πρόεδρε, με συγχωρείτε αλλά θα τελειώσω με μια φράση. Επειδή η διαδικασία κινδυνεύει να εκφυλιστεί πλήρως θα πρέπει μεταξύ μας να αποφύγουμε τις βρισιές.
     ΚΩΝΣΤΑΝΤΙΝΟΣ ΓΕΙΤΟΝΑΣ: Είναι σαφές αυτό.
     ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Όλα τα άλλα μπορούμε να τα πούμε. Αλλιώς είναι τελείως εκφυλισμένα τα πράγματα. Να πείτε ό,τι θέλετε πολιτικά, αλλά να σταματήσει η βρισιά. Δεν ανέχομαι, επειδή κάθονται δίπλα μου, να ακούω κάθε φορά αυτό το πράγμα ότι είμαστε εκπρόσωποι της Νέας Δημοκρατίας! Να τελειώσει αυτό το βιολί. 
     ΠΡΟΕΔΡΕΥΩΝ (Γεώργιος Σούρλας): Είναι μια τοποθέτηση και πολιτική εκτίμηση της κ. Παπαρήγα. Εγώ θα ήθελα να προσθέσω, πέρα απ’ αυτά που λέει η κ. Παπαρήγα και έχει δίκιο και είναι δικαίωμά της να εκφράζεται ελεύθερα κύριε Παπουτσή …
     ΧΡΗΣΤΟΣ ΠΑΠΟΥΤΣΗΣ: Κύριε Πρόεδρε….
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Σταματήστε αυτό το βιολί, εκφυλίζετε περισσότερο τα πράγματα. 
      ΠΡΟΕΔΡΕΥΩΝ (Γεώργιος Σούρλας): Είναι μια πολιτική τοποθέτηση.
      Σας παρακαλώ μην διακόπτετε τον ομιλητή. Μπορούσε να συνεχίσουμε έτσι; Δεν έχει δικαίωμα να εκφράσει ελεύθερα την άποψή του;
      ΚΩΝΣΤΑΝΤΙΝΟΣ ΓΕΙΤΟΝΑΣ: Έληξε, κύριε Πρόεδρε.
      ΑΝΤΩΝΗΣ ΣΚΥΛΛΑΚΟΣ: Από το διάβασμα του φακέλου βγαίνουν ευθύνες και στα δύο κόμματα. Ποινικές ευθύνες όμως μπορούμε να αναζητήσουμε λόγω του νόμου περί ευθύνης Υπουργών μόνο όσον αφορά Υφυπουργούς της Νέας Δημοκρατίας. Αντικειμενικά δεν μπορούμε να ψάξουμε ποινικά να παραπεμφθούν σε προανακριτική επιτροπή ούτε ο Φωτιάδης ούτε ο Δρυς. Όμως, πολιτικές ευθύνες γιατί η υπόθεση Βατοπαιδίου ουσιαστικά ήταν στημένη μπορούμε να αναζητήσουμε γιατί συνήργησαν και τα δύο κόμματα, γιατί θέλουν να τα έχουν καλά και με τους παππάδες και με τους μοναχούς. Είναι κέντρα εξουσίας και αυτό σημαίνει ψήφους. Και κυνηγάτε τους ψήφους και με αυτόν τον τρόπο. Και δεν ξέρω σε πόσα άλλα μοναστήρια και το ένα κόμμα και το άλλο τα βοήθησαν να έχουν σήμερα τεράστια περιουσία.
      Ελάτε στην άποψη του Κ.Κ.Ε. ότι όπου υπάρχουν δάση και δασικές εκτάσεις, ορεινοί όγκοι και ελεύθεροι χώροι με χρυσόβουλα και με φιρμάνια της τουρκοκρατίας να αναγνωριστούν σαν δημόσια γη, σαν περιουσία του ελληνικού λαού. Ελάτε σε αυτήν τη θέση. Εμείς ως Κ.Κ.Ε. κάναμε ό,τι μπορούσαμε για να γίνει και εξεταστική επιτροπή και προανακριτική επιτροπή. Αυτό προσπαθήσαμε όλο αυτό το διάστημα. Σήμερα έτσι όπως έρχονται τα πράγματα δεν θα συμβάλλουμε με την ψήφο μας στο να υπάρξει έμμεση παραγραφή. Να είναι καθαρό αυτό το πράγμα. 
      ΠΡΟΕΔΡΕΥΩΝ (Γεώργιος Σούρλας): Ο κ. Τσούκαλης έχει το λόγο.
      ΝΙΚΟΛΑΟΣ ΤΣΟΥΚΑΛΗΣ: Κυρίες και κύριοι συνάδελφοι, θα πρέπει να καταστήσουμε σαφές σε αυτήν την Αίθουσα ότι ανεξαρτήτως των κενών εδράνων αυτής της πτέρυγας τα πράγματα πρέπει να ειπωθούν με το όνομά τους. Μόνο έτσι θα επέλθει η κάθαρση την οποία επιθυμεί κάθε Έλληνας πολίτης, όλος ο ελληνικός λαός, έτσι όπως το εισπράττουμε καθημερινά στους δρόμους που κυκλοφορούμε. Και ο κόσμος είναι υποψιασμένος. Οι τίτλοι στην πλειοψηφία των σημερινών εφημερίδων είναι «κουκούλωμα». 
      Για να αποφύγουμε λοιπόν αυτούς τους χαρακτηρισμούς θα πρέπει να είμαστε ειλικρινείς σε ό,τι πούμε. Βεβαίως, πρέπει να δηλώσω ότι αισθάνομαι ιδιαίτερα τυχερός όπως και πολλοί από εσάς, που συμμετέχουμε σε αυτήν εδώ τη συνεδρίαση, σε μια συνεδρίαση της Βουλής, η οποία θα μείνει στην ιστορία, τη βιβλιογραφική, τη συνταγματική, την ευρωπαϊκή. Δηλαδή ότι είναι η μοναδική Βουλή σε ευρωπαϊκό επίπεδο από τότε που έχει καθιερωθεί η Βουλή που λείπει το κόμμα της πλειοψηφίας. Και βεβαίως, κάποια στιγμή θα λέμε ήμασταν και εμείς εκεί.
      Αυτή λοιπόν η πλευρά είναι κενή, η πλευρά του κόμματος που υποτίθεται ότι απολαμβάνει της δεδηλωμένης, της νομιμοποίησης από το εκλογικό σώμα. Εδώ όμως έχουμε κάτι το πρωτοφανές. Χθες άκουσα τον κ. Παυλόπουλο να λέει ότι αν πιστεύει κάποιος ότι δεν έχει τη δεδηλωμένη η Κυβέρνηση ας υποβάλλει πρόταση μομφής. 
      Δεν χρειάζεται. Η μομφή έχει υποβληθεί, όχι μόνο από τα κόμματα, αλλά από τον ίδιο τον ελληνικό λαό. Και η ίδια η Κυβέρνηση και αυτό είναι το πρωτοφανές ουσιαστικά έχει δεχθεί αυτήν τη μομφή. Δεν χρειάζεται καμμία ψηφοφορία μέσα στη Βουλή. Την έχει καταδικάσει ο ίδιος ο ελληνικός λαός και έχει κάνει αποδεκτή την ίδια την πρόταση μομφής του. Η Κυβέρνηση φυγομαχεί ομολογώντας ενοχή. Φυγομαχεί πλήττοντας ανεπανόρθωτα το κορυφαίο πολιτειακό, συλλογικό θεσμό της χώρας. 
      Όμως, δεν μπορώ να μη θυμηθώ ότι πριν λίγους μήνες  ήταν κενή και αυτή εδώ η πλευρά σε μια άλλη κορυφαία στιγμή του κοινοβουλευτικού βίου, στην αναθεώρηση του Συντάγματος.
Φαίνεται ότι ο δικομματισμός βλάπτει σοβαρά εκτός των άλλων και το πολίτευμα. 
      Αντίθετα, εκείνη η πλευρά που καταλαμβάνεται από τους δεκατέσσερις Βουλευτές του Συνασπισμού της Αριστεράς που υποτίθεται βρίσκεται στις παρυφές κατά πολλούς και του Κοινοβουλίου, κατά λιγότερους ακόμα στις παρυφές του πολιτικού συστήματος, που είναι «ακραία», που «λοιδορεί» κοινοβουλευτικούς θεσμούς ή θεσμούς του συστήματος, της αγοραίας πολιτικής, επιδεικνύει μια ανεξήγητη για πολλούς σοβαρότητα και υπευθυνότητα, παρούσα μέσα και έξω από τη Βουλή. Παλεύει και αγωνίζεται τόσο μέσα σε αυτήν την Αίθουσα όσο και μέσα στην ίδια την κοινωνία. Νομιμοποιεί και διασώζει. Αλήθεια, για εμάς πόσο αριστερές και ριζοσπαστικές είναι αυτές οι λέξεις! Νομιμοποιεί και διασώζει πολιτειακούς θεσμούς στη συνείδηση των πολιτών. 
      Κυρίες και κύριοι της Νέας Δημοκρατίας, που είστε απόντες -φαντάζομαι παρακολουθείτε όλοι τη συνεδρίαση από την τηλεόραση, ευτυχώς που υπάρχει και η τηλεόραση για εσάς- και κύριοι και κυρίες του ΠΑ.ΣΟ.Κ., πάψτε να υποτάσσετε τους κορυφαίους θεσμούς στους ιδιοτελείς κομματικούς στόχους και επιδιώξεις σας. 
      Κυρίες και κύριοι συνάδελφοι, προσήλθαμε σήμερα για να αποφανθούμε υπέρ της σύστασης ειδικής Κοινοβουλευτικής Επιτροπής -προανακριτικής, όπως την αισθάνεται και την αντιλαμβάνεται ο απλός πολίτης- με το ίδιο αίσθημα ευθύνης και σοβαρότητας, όπως θέσαμε τις προτάσεις μας μέχρι αυτήν τη στιγμή και προσπαθούμε να βγούμε από το αδιέξοδο. Όμως, το σύνολο σχεδόν των Βουλευτών μας απεύχονταν στην κυριολεξία να εμπλακούν σ’ αυτήν την αρμοδιότητα, να εμπλακούν σ' αυτό το πικρό ποτήρι, να επιτελέσουμε δηλαδή καθήκοντα προανακριτικών υπαλλήλων, να εμπλακούμε σε μία στείρα διαδικασία ερμηνείας, εφαρμογής διατάξεων του Ποινικού Κώδικα και του Κώδικα Ποινικής Δικονομίας. Θεωρούσαμε ότι οι διατάξεις του άρθρου 86 του Συντάγματος και του νόμου «‘περί ευθύνης Υπουργών» είναι ένα εξαιρετικό δίκαιο που δρομολογεί μία επώδυνη διαδικασία και που μετατρέπει τη Βουλή σε ένα προανακριτικό γραφείο, γι’ αυτό συνειδητά δεν την επιλέξαμε ως κόμμα. Ήταν μέσα στις επιλογές μας. Περιλαμβανόταν μέσα στη φαρέτρα του κοινοβουλευτικού οπλοστασίου. Επιλέξαμε όμως την πλέον πολιτική διαδικασία, αυτή που πρωτίστως αναδεικνύει τα πολιτικά χαρακτηριστικά του ελεγκτικού ρόλου της Βουλής. Γι’ αυτό προτείναμε εγκαίρως και επίμονα τη σύσταση εξεταστικής επιτροπής, προκειμένου να υπάρξει έλεγχος σε βάθος χρόνου, δίχως τους περιορισμούς που θέτουν οι σύντομες αποσβεστικές προθεσμίες, αλλά και τα πλαίσια των ποινικών διατάξεων. Δεν διαθέταμε τον απαιτούμενο αριθμό Βουλευτών και γι’ αυτό απευθύναμε την πρόταση προς τα άλλα κόμματα της Αντιπολίτευσης. Η πρόταση αυτή, δυστυχώς, κυρίες και κύριοι συνάδελφοι, αντιμετωπίστηκε από ειρωνεία, ειρωνικά σχόλια, έως μία περίεργη σιωπή. 
      Συγχρόνως επιδιώξαμε να αναδείξουμε το νοσηρό υπόβαθρο του συγκεκριμένου σκανδάλου, το θερμοκήπιο που συνεχώς αναπαράγει σταθερά τέτοια φαινόμενα. Υποβάλαμε δύο προτάσεις νόμου, τη μία πρόταση νόμου για την άρση όλων των φοροαπαλλαγών των επιχειρηματικών δραστηριοτήτων της Εκκλησίας και επανυποβάλαμε την πρόταση νόμου για τη θεσμοθέτηση διακριτών και σαφώς διαχωρισμένων ρόλων μεταξύ Κράτους και Εκκλησίας. Η πρώτη πρόταση, κυρίες και κύριοι συνάδελφοι του ΠΑ.ΣΟ.Κ., δυστυχώς απορρίφθηκε από την αρμόδια επιτροπή. Συζητήθηκε χθες. Η θέση της Νέας Δημοκρατίας και του ΛΑ.Ο.Σ. γνωστή, ιδεοληπτική. Αλλά οι υπεκφυγές του ΠΑ.ΣΟ.Κ., προκειμένου να μην δεχθεί την πρόταση, τι υπονοούν; Ότι θα ενταχθεί, λέει, ανέφερε ο εισηγητής, η πρόταση αυτή στη γενικότερη πρόταση του ΠΑ.ΣΟ.Κ. για διαχωρισμό Κράτους και Εκκλησίας. Ένα άρθρο ήταν. Ένα άρθρο, το οποίο ανέτρεπε ουσιαστικά τις διατάξεις του νόμου του κ. Σημίτη που ψήφισε λίγο πριν τις εκλογές για την άρση των φοροαπαλλαγών, κυρίως το 35% στην εκκλησιαστική περιουσία.
      Κυρίες και κύριοι συνάδελφοι, εδώ έχουμε το εξής παράδοξο -και επιμένουμε σ' αυτό, το ιδεολογικοπολιτικό υπόβαθρο αυτής της κρίσης- ότι στις συγκεκριμένες περιπτώσεις η κοινωνία εκφράζεται και διατυπώνει τις απόψεις της πολύ πιο ώριμα απ’ όσο τα δύο μεγάλα κόμματα. 
      Όταν μιλάμε για ανακολουθία τέτοιου είδους μεταξύ του κοινού αισθήματος και των κομμάτων, τότε πρέπει να μιλάμε σαφέστατα για προβληματικά κόμματα. Το 92% των πολιτών, κυρίες και κύριοι συνάδελφοι, τάσσεται υπέρ της φορολόγησης. Πρωτοφανές ποσοστό! Το 60% τάσσεται υπέρ των διακριτών ρόλων Κράτους και Εκκλησίας. 
      Ζητούσαμε σταθερά και επίμονα να έλθει ο φάκελος στη Βουλή και να παραδοθεί, ως είχε υποχρέωση, από τον κ. Σανιδά. Κυρίες και κύριοι συνάδελφοι, έχει προηγηθεί η συζήτηση για τη σύσταση εξεταστικής επιτροπής. Έχουμε τη δυνατότητα να οδηγηθούμε σε ασφαλή και βάσιμα συμπεράσματα από εκείνη τη συζήτηση. Δεν γίνεται εν κενώ η σημερινή συζήτηση. Έχουμε επιχειρήματα.
      Συγχρόνως πρέπει να σφυγμομετρήσουμε τις αγωνίες και τις διαθέσεις του απλού μας συμπολίτη. Είπα και στην αρχή ποιο είναι τα συμπέρασμα του απλού πολίτη; Κουκούλωμα, λέει. Αυτή είναι η αντίληψη και πρέπει να το ομολογήσουμε όλοι. «Δεν βαριέσαι, την έχουμε ξαναδεί αυτήν την ταινία, αυτό το έργο». Έχουν άδικο; 
      Αναγκαία προϋπόθεση, κυρίες και κύριοι συνάδελφοι, για την κάθαρση είναι η ανάδειξη όλων των παραμέτρων του συγκεκριμένου σκανδάλου, όλων των κρίκων της αλυσίδας. Όποιος προσπαθεί να αφαιρέσει κάποιο κρίκο από την αλυσίδα αυτή, που ξεκινά από το 1999 και φθάνει μέχρι σήμερα, υποκρίνεται επικίνδυνα. Δεν επιθυμεί πραγματική κάθαρση. Και όταν λέμε κάθαρση, εννοούμε με την αρχαιολογική έννοια και όχι κάθαρση όπως ακριβώς τη νιώθει ο καθένας από εμάς ανάλογα με το κόμμα στο οποίο είναι τοποθετημένος. 
      Τι  είπαμε στην προηγούμενη συζήτηση εδώ; Τι δεχθήκαμε, τι ζήσαμε; Ανοίκειες επιθέσεις εκ μέρους του ΠΑ.ΣΟ.Κ. προς το ΣΥ.ΡΙΖ.Α. –το ζήσαμε και σήμερα- και προς το Κ.Κ.Ε., όταν τολμούσαμε να διατυπώσουμε απλώς ένα ιστορικό όλων αυτών των συμβάντων, του σκανδάλου. Όταν ξεπερνούσαμε το χρονικό ορίζοντα του 2004, δεχόμαστε ολομέτωπη επίθεση. 
      Να πω ότι σήμερα δεν είμαστε πιο ώριμοι όλοι, έχοντας το φάκελο στα χέρια μας και έχοντας μελετήσει το φάκελο; Και απευθύνομαι πρωτίστως στους συναδέλφους νομικούς, οι οποίοι φαντάζομαι ότι με ιδιαίτερη προσοχή εντρύφησαν στο περιεχόμενό του και διάβασαν τα κρίσιμα στοιχεία. Και όμως είμαστε πολύ πιο ώριμοι. Και όμως υπάρχει η ίδια αντίληψη εκ μέρους του ΠΑ.ΣΟ.Κ. αυτήν τη στιγμή.  
      Ρωτάμε, κυρίες και κύριοι συνάδελφοι και του ΠΑ.ΣΟ.Κ. και της Νέας Δημοκρατίας, από τη μελέτη του φακέλου, καταλήξατε στο συμπέρασμα ότι τουλάχιστον υπάρχουν πολιτικές ευθύνες; Αφήστε τις ποινικές. Εδώ είναι ζητούμενο το κατά πόσο αποδεχόσαστε και τις πολιτικές ευθύνες. Δεν εμπλεκόμαστε στη διαδικασία των ποινικών ευθυνών αυτήν τη στιγμή. Υπάρχουν πολιτικές ευθύνες; Βγείτε τουλάχιστον επιτέλους και πείτε –για να ξεκινήσουμε να κάνουμε την κάθαρση- ότι «ναι, υπάρχουν πολιτικές ευθύνες». Και όμως κανένας δεν δικαιολογεί αυτά που διαβάσαμε μέσα στο φάκελο. 
      Τι διαβάσαμε; Απίστευτο αλισβερίσι, απίστευτη μεθόδευση, ανεπάρκεια μηχανισμών, υπηρεσιών, ελεγκτικών οργάνων, ανικανότητα, ελαστικότητα συνειδήσεων. Διαλέξτε τι από αυτά συνέβη σ’ όλο αυτό το χρονικό διάστημα από το 1999 μέχρι σήμερα. Τοποθετηθείτε όμως. 
      Θα αναφέρω και λίγα πράγματα περί του φακέλου, όσον αφορά την προανακριτική επιτροπή. Κυρίες και κύριοι συνάδελφοι, υπάρχουν για όλη την ιστορία του συγκεκριμένου σκανδάλου δύο σαφώς διαχωρισμένες περίοδοι, η περίοδος από το 1920 μέχρι και το 1998 και από το 1998 μέχρι σήμερα. Αξιολογώντας την περίοδο 1998 μέχρι σήμερα και συγκρίνοντάς την με την πρώτη περίοδο, πρέπει να αναφωνήσουμε δυστυχώς το «ω, καιροί, ω, ήθη!» 
      Η πρώτη περίοδος, κυρίες και κύριοι συνάδελφοι, χαρακτηρίζεται από τη μια πλευρά από τις απίστευτες πιέσεις και μεθοδεύσεις της Ιεράς Μονής να αποκτήσει, να κατοχυρώσει ιδιοκτησιακά δικαιώματα επί της λίμνης και από την άλλη πλευρά μια σθεναρότατη αντίδραση εκ μέρους όλων των υπηρεσιακών παραγόντων, κρατικών Υπηρεσιών, υπαλλήλων, ακόμα και πολιτικών προσώπων έως και πρωθυπουργών στο να μην κάνουν δεκτά τα αιτήματα της μονής. Έχουμε στα χέρια μας ένα πλήθος καταπληκτικών γνωματεύσεων όσον αφορά τα δικαιώματα του δημοσίου τα οποία εγένοντο συλλήβδην δεκτά απ’ όλους τους υπηρεσιακούς παράγοντες και απ’ όλα τα συμβούλια και υπηρεσίες. Χαρακτηριστικά σας αναφέρω ότι δεν τόλμησαν να υποκύψουν στις απαιτήσεις της μονής εκείνα τα δύσκολα χρόνια ούτε οι κυβερνήσεις Πάγκαλου, Μεταξά και Παπαδόπουλου. Δεν τόλμησαν! 
      Κι έχουμε την περίοδο από το ’98 μέχρι σήμερα. Είναι σαν να συνέβη στην Ελλάδα, σ’ όλες τις υπηρεσίες, μία «λοβοτομή». Οι φάκελοι από το ’98 και πριν έχουν εξαφανιστεί από προσώπου γης. Κανένας δεν τους ξέρει, κανένας δεν τους αναζητά. Και όμως αυτό το οποίο συνέβη, κυρίες και κύριοι συνάδελφοι –και το λέω με καθαρή καρδιά και μετά λόγου, σχεδόν απολύτου, γνώσεως- είναι ότι όλες οι υπηρεσίες, όλοι οι φορείς, οι πάντες λειτουργούσαν σαν καλοκουρδισμένα ρομπότ! Υπήρχαν «εγκέφαλοι» -μόνο έτσι μπορεί να εξηγηθεί- και στις δυο περιόδους: και στην περίοδο μέχρι το 2004 και στην περίοδο από το 2004 μέχρι σήμερα. Είναι αδύνατον να υπάρχει τέτοιος συντονισμός χωρίς «εγκέφαλο»! Είπα χαρακτηριστικά ότι τέτοιος συντονισμός ούτε στο σύμπαν δεν υπάρχει. Αν δείτε όλη τη διαδικασία, θα το διαπιστώσετε.
      Επειδή τελειώνει ο χρόνος μου θέλω να τελειώσω απευθύνοντας την έκκληση αυτή, την οποία ανέφερε ο Πρόεδρός μας. Είπαμε ότι θα έρθουμε. Και ήρθαμε και παραμένουμε. Δηλώσαμε ότι θα ψηφίζαμε τη συγκεκριμένη πρόταση, γιατί τα στοιχεία είναι επαρκή για να συσταθεί η ειδική Κοινοβουλευτική Επιτροπή.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Σ’ ένα λεπτό, τελειώνω, κύριε Πρόεδρε.
      Δηλώσαμε επίσης ότι όσο περνά από το χέρι μας, όσον αφορά εμάς, με τις λίγες δυνάμεις μας σε καμμία περίπτωση δεν θα επιτρέψουμε να υπάρξει παραγραφή του συγκεκριμένου  σκανδάλου. Το ίδιο απαιτεί και ο ελληνικός λαός. Επ’ αυτού θα πρέπει να είμαστε σαφείς όλοι και πρέπει να αναλάβει κάθε κόμμα τις ευθύνες του. Εμείς τις αναλάβαμε. Ο Πρόεδρός μας έκανε τη συγκεκριμένη πρόταση. Δεν θα δεχθούμε οποιαδήποτε μεθόδευση. Η μεθόδευση της Κυβέρνησης δεν θα περάσει! 
      Θεωρούμε ότι υπήρξε τουλάχιστον μεθοδολογικό σφάλμα εκ μέρους του ΠΑ.ΣΟ.Κ. για εδώ που φθάσαμε. Με αίσθημα ευθύνης και σοβαρότητας εξακολουθούμε να διατυπώνουμε την πρότασή μας προς όλες τις πτέρυγες της Βουλής, όσες είναι εδώ. Πρέπει πάση θυσία σήμερα να μην υπάρξει ψηφοφορία. Το πώς θα γίνει έχουμε έγκριτους νομικούς, έγκριτους συνταγματολόγους, για να το βρούμε. 
      Η υπόθεση αυτή πρέπει να αχθεί σε κάθαρση. Εάν και αυτή η υπόθεση «κουκουλωθεί», τότε δυστυχώς κάποιοι θα εισπράξουν πολύ σοβαρά τα επίχειρα των μεθοδεύσεών τους!
      Ευχαριστώ πολύ. 
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσούκαλη.
      Ο κ. Βορίδης που προτάθηκε από το κόμμα του να είναι ομιλητής, μετά την αποχώρηση είναι απών και διαγράφεται. 
      Το λόγο έχει η κ. Ξενογιαννακοπούλου για οκτώ λεπτά. 
      ΜΑΡΙΛΙΖΑ ΞΕΝΟΓΙΑΝΝΑΚΟΠΟΥΛΟΥ: Ευχαριστώ, κύριε Πρόεδρε.
      Το ΠΑ.ΣΟ.Κ. πραγματικά με αίσθημα δημοκρατικής ευθύνης, σε μια περίοδο που βαθαίνει συνεχώς η οικονομική και κοινωνική κρίση και ζούμε την πολιτική απαξίωση των θεσμών, αποκορύφωση της οποίας είναι η σημερινή θλιβερή και προσβλητική εικόνα της αποχώρησης της Συμπολίτευσης και της Κυβέρνησης από τη συζήτησή μας, έχει καταθέσει και υποστηρίζει την πρόταση συγκρότησης ειδικής επιτροπής για προανακριτική εξέταση σχετικά με το μεγάλο και πολύπλευρο σκάνδαλο της Μονής Βατοπαιδίου.
    Η σημερινή απόφαση της Κυβέρνησης, της Πλειοψηφίας της Νέας Δημοκρατίας να αποχωρήσει από την Αίθουσα, εγκλωβίζοντας τους ίδιους τους Βουλευτές της Νέας Δημοκρατίας, είναι μια τριπλή ομολογία. Είναι ομολογία ενοχής, όσον αφορά αυτό το μεγάλο σκάνδαλο που συζητάμε. Είναι ομολογία ότι πλέον το κόμμα της Νέας Δημοκρατίας δεν έχει συμπαγή και σταθερή πλειοψηφία μέσα στη Βουλή και είναι ταυτόχρονα ομολογία πανικού, φόβου και προσπάθεια συγκάλυψης αυτού του μεγάλου σκανδάλου.
    Κυρίες και κύριοι συνάδελφοι, εμείς εκτιμούμε ότι είναι αναγκαίο να μην υπάρχουν σκιές. Δεν αντέχει άλλο ο ελληνικός λαός αυτήν τη συσσώρευση των σκοτεινών μεγάλων υποθέσεων που έχουμε ζήσει όλα αυτά τα πέντε χρόνια, υποκλοπές, ομόλογα, η υπόθεση της «SIEMENS» και τόσα άλλα.
    Γι’ αυτό το λόγο προχωρήσαμε σε αυτήν την πρόταση που πιστεύουμε ότι θεμελιώνεται σε τρεις κρίσιμους λόγους, οι οποίοι είναι απόλυτα αλληλένδετοι μεταξύ τους.
    Ο πρώτος λόγος είναι ότι έχουμε ένα διαπιστωμένο, ομολογημένο μεγάλο σκάνδαλο. Είναι ένα σκάνδαλο, το οποίο θεμελιώνεται κατ’ αρχήν με απόλυτη σαφήνεια ως προς το αντικειμενικό σκέλος των αδικημάτων, των εγκλημάτων που έχουν συντελεστεί από τον ίδιο τον Εισαγγελέα του Αρείου Πάγου, ανεξάρτητα των σχολιασμών που δεν έπρεπε και δεν είχε από το νόμο το δικαίωμα να κάνει σχετικά με τους παραπλανηθέντες Υπουργούς. 
    Είναι ομολογημένο από την ίδια την Κυβέρνηση, η οποία συρόμενη από την έκρηξη όλων αυτών των καταστάσεων ήρθε να συμφωνήσει –για εκτόνωση και για να κερδίσει χρόνο- σε εξεταστική επιτροπή και να φέρει μια μερική και ατελέσφορη αντιστροφή –υποτίθεται- αυτού του σκανδάλου, παγώνοντας όμως στην ουσία τις μόνο διοικητικές πράξεις πριν από το 2004, σε αντίθεση με την ολοκληρωμένη δική μας νομοθετική πρόταση.
    Το σκάνδαλο υπάρχει. Είναι σίγουρο ότι είχε κεντρικό σχεδιασμό και συντονισμό, καθώς δεν μπορούσε να εξελιχθεί με κανέναν άλλο τρόπο, μέσα σε όλες αυτές τις πτυχές και τους δαιδάλους των γνωμοδοτήσεων και των αποφάσεων των ανταλλαγών των τριάντα ένα συμβολαίων και των διακοσίων εξήντα ακινήτων, και είναι σίγουρο ότι είναι ένα σκάνδαλο που εξελίχθηκε από τις εκλογές του 2004 και μετά.
    Θα ήθελα να σταθώ και να απαντήσω στους εισηγητές του Κομμουνιστικού Κόμματος και του Συνασπισμού που προηγήθηκαν και να υπενθυμίσω –κάτι που το είπε και ο εισηγητής μας και το δηλώσαμε και κατά τη συζήτηση για την εξεταστική- ότι στις εκλογές του 2004, σε διοικητικό επίπεδο, είχε προηγηθεί αναπομπή των γνωμοδοτήσεων από τον αρμόδιο Υφυπουργό του ΠΑ.ΣΟ.Κ. τον κ. Φωτιάδη, που σήμαινε στην πράξη ανάκληση όλων των τριών προηγούμενων διοικητικών αποφάσεων. Είχε διεξαχθεί η δίκη το Δεκέμβριο του 2003, όπου αντιδίκησε το δημόσιο με τη Μονή με εντολή της Κυβέρνησης με την παρουσία Παρέδρου του Νομικού Συμβουλίου του Κράτους και ενώ είχε ουσιαστικά βγει και η απόφαση, όπως πλέον περίτρανα αποδεικνύεται και δεν χωρεί πλέον καμμία αμφιβολία, με πλειοψηφία δύο προς ένα στο Πολυμελές Πρωτοδικείο της Ροδόπης η απόφαση του Υφυπουργού Οικονομικών συναίνεσε να διακοπεί η δίκη, και κατά συνέπεια να μη δημοσιευθεί η απόφαση.
    Σε δύο χρονικές περιόδους εξελίσσεται το μεγάλο σκάνδαλο της Μονής Βατοπαιδίου. Η πρώτη περίοδος, μετά τις εκλογές του 2004, αφορά την αναγνώριση δικαιωμάτων της Μονής εις βάρος του δημοσίου, και η δεύτερη που ξεκινά από το 2005 και μετά –με τις αντίστοιχες υπουργικές και κοινές υπουργικές αποφάσεις- όπου πραγματοποιείται αυτό το απίστευτο γαϊτανάκι των ανταλλαγών με τις υποεκτιμήσεις, υπερεκτιμήσεις, και συνολικά όλη αυτή τη διακίνηση του πακτωλού των χρημάτων.
    Είναι σαφές ότι υπάρχει και δεύτερος λόγος απόλυτα συνδεδεμένος και αφορά ένα δεύτερο επιπλέον σκάνδαλο που έχει να κάνει με την επιχειρούμενη μέχρι σήμερα προσπάθεια χειραγώγησης από την πλευρά μέρους της δικαιοσύνης και μάλιστα αυτών που είναι ταγμένοι για να προφυλάσσουν το θεσμό της δικαιοσύνης.
    Αναφερόμαστε πολύ συγκεκριμένα στην ίδια την παραγγελία του ίδιου του κ. Σανιδά, ο οποίος έρχεται να χαρακτηρίσει –ενώ δεν έχει το δικαίωμα από το νόμο και το Σύνταγμα- ως παραπλανηθέντες τους Υπουργούς, χωρίς καν αυτοί οι Υπουργοί να αποδέχονται ότι παραπλανήθησαν καθώς ισχυρίζονται ότι νομίμως έπραξαν.
    Υπήρξε η πρωτάκουστη πρώτη φορά μετά τη Δικτατορία παραίτηση των δύο αντιεισαγγελέων, ακριβώς γιατί ήθελαν να ασκήσουν το καθήκον τους σύμφωνα με το Σύνταγμα και να στείλουν τη δικογραφία στη Βουλή και βέβαια στη συνέχεια, την επικύρωση της στάσης τους από την Εισαγγελέα κ. Σπυροπούλου που ανέλαβε την υπόθεση.
     Όμως, και μέχρι που ήρθε ο φάκελος στη Βουλή προχθές την Τετάρτη, ο κ. Σανιδάς επέμενε –και επιμένει- με δηλώσεις του χθες ότι δεν συντρέχει λόγος ποινικής ευθύνης Υπουργών. Άρα, λοιπόν, η πρότασή μας έχει και αυτό το σκέλος, να αποκαταστήσει τη δημοκρατική τάξη όσον αφορά το Σύνταγμα και τους θεσμούς. 
    Ο τρίτος λόγος που καταθέτουμε την πρότασή μας για την σύσταση της προκαταρκτικής επιτροπής είναι ακριβώς γιατί υπάρχει ορατός ο κίνδυνος της παραγραφής. Και νομίζω ότι η σημερινή εικόνα της Συμπολίτευσης η οποία έχει αποχωρήσει από τη συζήτηση, απλώς ενισχύει αυτό το φόβο της παραγραφής, καθώς υπάρχει πλέον μια ασταθής πλειοψηφία και είναι ορατές και πιθανές οι εξελίξεις και οι πρόωρες εκλογές.
    (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας της κυρίας Βουλευτού)
    Συνεπώς στα διάφορα επιχειρήματα που ως προφάσεις εν αμαρτίαις τίθενται από την πλευρά της Κυβέρνησης και της Νέας Δημοκρατίας, εμείς απαντάμε με σαφήνεια και λέμε το εξής: Πρώτα απ’ όλα δεν επιδιώκουμε την ποινικοποίηση της πολιτικής ζωής. Αν κάποιος συστηματικά όλα αυτά τα χρόνια ποινικοποιεί την πολιτική ζωή της Ελλάδας είναι η συντηρητική παράταξη. 
    Είναι, όμως, πράξη ευθύνης, γιατί δεν μπορεί να βυθίζεται ο ελληνικός λαός συνεχώς στην πολιτική απαξία και στην κρίση. Και είναι πράξη προάσπισης του δημόσιου συμφέροντος και σε τελευταία ανάλυση του ίδιου του πολίτη. Γιατί, ξέρουμε πολύ καλά πού θα ήταν σήμερα τα ασφαλιστικά ταμεία της χώρας μας και τι επιπτώσεις θα είχαν από τα «τοξικά» ομόλογα, αν δεν είχε επιμείνει τότε το ΠΑ.ΣΟ.Κ. και τα άλλα κόμματα της Αντιπολίτευσης στο μεγάλο σκάνδαλο των ομολόγων, του οποίου βέβαια δεν έχει προχωρήσει καθόλου η διαλεύκανση.
    Επίσης, δεν είναι προσπάθεια στοχοποίησης και ενοχοποίησης προσώπων. Η αντικειμενική υπόσταση των αδικημάτων διαπιστώνεται από τον ίδιο τον Εισαγγελέα του Αρείου Πάγου. Η προκαταρκτική επιτροπή, θα διερευνήσει αν υπάρχει δόλος, αν υπάρχει ηθική αυτουργία. Προσωπικά, εγώ εύχομαι να μην αποδειχτεί κάτι τέτοιο για συναδέλφους, αλλά η Βουλή έχει υποχρέωση και ευθύνη όλα αυτά να τα διερευνήσει, και μόνο η Βουλή μπορεί να τα αξιολογήσει. Και, φυσικά, η συγκάλυψη είναι η συστηματική προσπάθεια από την πλευρά της Νέας Δημοκρατίας, η οποία με κάθε τρόπο επιδιώκει να μη γίνει ουσιαστική συζήτηση και διερεύνηση.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Κυρίες και κύριοι συνάδελφοι, πιστεύω και εγώ –όπως είπαν και οι προηγούμενοι ομιλητές- ότι η σημερινή συζήτηση είναι κρίσιμη και σηματοδοτεί πια μια νέα πολιτική κατάσταση στη χώρα μας. Η αποχώρηση της Πλειοψηφίας, η αποχώρηση της Νέας Δημοκρατίας και της Κυβέρνησης από τη σημερινή συζήτηση της Βουλής σηματοδοτεί τη συνολική πορεία αποχώρηση της Κυβέρνησης της Νέας Δημοκρατίας. Και όσο πιο γρήγορα αυτή ολοκληρωθεί με την εντολή του ελληνικού λαού, τόσο πιο καλά για τη χώρα μας και για το λαό μας.
    Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε την κ. Ξενογιαννακοπούλου.
    Κυρίες και κύριοι συνάδελφοι, επειδή είναι εγγεγραμμένοι να μιλήσουν ογδόντα ένας συνάδελφοι, αντιλαμβάνεσθε ότι πρέπει να είμαστε αυστηροί ως προς το χρόνο.
    Το λόγο έχει ο κ. Σγουρίδης.
     ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, πριν αναλάβω τη θέση του εισηγητού για τη σύσταση της προκαταρκτικής επιτροπής, σκέφθηκα πολύ. Είμαι από τους παλαιότερους Βουλευτές, έχω διατελέσει Αντιπρόεδρος της Βουλής και γνωρίζω καλά τη βαρύτητα μιας τέτοιας εισήγησης. Προσπάθησα να ζυγίσω την υπόθεση και από νομικής και από πολιτικής και από ηθικής πλευράς. 
    Μετά την αποχώρηση της Νέας Δημοκρατίας, είμαι πεπεισμένος ότι πράξαμε το σωστό. Φαίνεται ότι στη Νέα Δημοκρατία υπάρχουν Βουλευτές που βάζουν την αξιοπρέπεια πάνω από το κόμμα τους. Και αυτούς τους Βουλευτές, τους φοβήθηκαν. Με την αποχώρηση της Νέας Δημοκρατίας απ’ αυτή τη συζήτηση, ο κ. Καραμανλής πήρε ψήφο εμπιστοσύνης δια της βίας.
      Ξεκινώ από τη νομική πλευρά. Ξεκινώ από το θέμα της «απιστίας». 
      Είμαι μηχανικός και ως εκ του επαγγέλματός μου γνωρίζω ότι τα πιο απλά εγχειρίδια για την εκτίμηση των περιουσιακών στοιχείων κάνουν μία και μόνο διάκριση. Τη διάκριση της περιουσίας που συνδέεται με τη φυσική ή πολιτιστική κληρονομιά που ανήκει στη χώρα και τους κατοίκους της και της άλλης, που δεν υπόκειται σ’ αυτόν τον περιορισμό. Αυτό ισχύει ανεξάρτητα από το ιδιοκτησιακό καθεστώς που τις διέπει. Αυτά διδάσκεται ο πρωτοετής αγρονόμος μηχανικός στο 1ο κεφάλαιο της «Εκτιμητικής». 
      Σε όλη την Ευρώπη μεγάλο μέρος του φυσικού πλούτου και των υδάτινων πόρων ανήκει με τίτλους σε ιδιώτες. Όμως, αυτός ο πλούτος είναι αναπαλλοτρίωτος, είναι μη ανταλλάξιμος. Αντιθέτως δημιουργεί στον ιδιοκτήτη υποχρεώσεις συντήρησης και προστασίας. Πολλές φορές οι ιδιώτες αναγκάστηκαν να τα παραχωρήσουν στο δημόσιο για να αποφύγουν το δυσβάσταχτο κόστος της συντήρησής τους. 
      Η λιμνοθάλασσα Βιστωνίδα είναι βιότοπος ιδιαίτερης περιβαλλοντικής αξίας και προστατεύεται από τη διεθνή Συνθήκη Ραμσάρ στην οποία η χώρα μας έχει προσχωρήσει και είναι μέλος.
      Η Βιστωνίδα δεν είναι διαμέρισμα, δεν είναι οικόπεδο. Η αξία της είναι ανυπολόγιστη περιβαντολογικά, αλλά μηδενική εμπορικά. Με απλά ελληνικά, ακόμα και αν το δικαστήριο δικαίωνε το Βατοπαίδι, η μονή θα υποχρεωνόταν να συντηρεί και να προστατεύει τη Βιστωνίδα ή θα αναγκαζόταν να την παραχωρήσει ξανά πίσω στο ελληνικό δημόσιο. Όμως, εδώ αντί για υποχρεώσεις, προέκυψε δικαίωμα που αποτιμήθηκε σε πολλά εκατομμύρια ευρώ.   
      Κύριοι συνάδελφοι, η πολιτιστική αξία της Ακρόπολης είναι παγκόσμια και ανεκτίμητη. Η εμπορική της αξία είναι μηδενική, γιατί είναι ακίνητο μη μεταβιβάσιμο, ανεξαρτήτως του ποιος είναι ο ιδιοκτήτης. Δεν είναι δυνατόν οι Υπουργοί της Κυβέρνησης, πολιτικά υπεύθυνοι για τη διαχείριση της δημόσιας περιουσίας, να αγνοούν αυτήν τη βασική αρχή, δηλαδή ότι η ιδιοκτησία κοινοχρήστου πράγματος είναι υποχρέωση και όχι δικαίωμα. 
      Αυτά, κύριοι συνάδελφοι, είναι τόσο γνωστά που, δυστυχώς, εγώ προσωπικά δεν μπορώ να προσχωρήσω στην άποψη της παραπλάνησης Υπουργών από ανίδεους ή διεφθαρμένους δημοσίους λειτουργούς. Η ζημιά του ελληνικού δημοσίου είναι προφανής, αφού αντάλλαξε πράγμα μηδενικής εμπορικής αξίας με διακόσια εξήντα ακίνητα που ωφέλησαν τη Μονή Βατοπαιδίου με εκατοντάδες εκατομμύρια ευρώ. Από το μηδέν γέμισα βιβλιάρια τραπεζών με πολλά εκατομμύρια. Εδώ ακριβώς είναι η απιστία. «Απιστία» είναι να δώσεις αξία με χρήμα του λαού σε κάτι που δεν έχει αξία. Αυτό το πραγματοποίησαν οι Υπουργοί της Κυβέρνησης της Νέας Δημοκρατίας με τις ανταλλαγές. Πρέπει να καταλάβουμε ότι οι ανταλλαγές είναι το ζητούμενο που εξετάζουμε. Το γνώριζαν οι Υπουργοί όταν έδωσαν εντολή να παραιτηθεί το ελληνικό δημόσιο από τον δικαστικό αγώνα. 
      Καταθέτω προς τον Υφυπουργό κ. Δούκα την επιστολή των τριών προέδρων των Δικηγορικών Συλλόγων Ξάνθης, Ροδόπης και Έβρου, που το είπαν. 
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά την προαναφερθείσα επιστολή, η οποία βρίσκεται στο Αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Βούιζε ο τόπος από μαρτυρίες ότι η διάσκεψη του δικαστηρίου ήταν υπέρ του δημοσίου. Άλλωστε, και η κατάθεση της κ. Σακάλογλου -εισηγήτριας σ’ αυτό το δικαστήριο- το επιβεβαιώνει. Οι ψήφοι του δικαστηρίου ήταν δύο προς μία υπέρ του δημοσίου.
      Παρά το γεγονός ότι το δημόσιο παγίως εξαντλεί όλα τα ένδικα μέσα και φθάνει μέχρι τον Άρειο Πάγο και το Συμβούλιο της Επικρατείας για μηδαμινές υποθέσεις –έναν φουκαρά συνταξιούχο που προσπαθεί να πάρει κάτι παραπάνω στη σύνταξή του, τον πάνε μέχρι τον Άρειο Πάγο- οι Υπουργοί της Νέας Δημοκρατίας παραιτήθηκαν στο Πρωτοδικείο. Η ταχύτητα με την οποία έγιναν οι ανταλλαγές στην Ελλάδα, τη χώρα της γραφειοκρατίας, αποδεικνύει ότι υπήρχε συντονισμός. 
      Όλοι οι παροικούντες στην Ιερουσαλήμ γνωρίζουν ότι σε μια κυβέρνηση τέτοιες αποφάσεις Υπουργών μόνο με άνωθεν εντολή λαμβάνονται. 
      Ο κ. Ρουσόπουλος ο οποίος χθες έγινε «Ιφιγένεια» μπας και φυσήξει ούριος άνεμος στα πανιά της Νέας Δημοκρατίας και πάνε μπροστά –που δεν πρόκειται να γίνει ποτέ- κατείχε τότε τη θέση του υπερ-Υπουργού και θα έπρεπε να εξηγήσει στην όποια επιτροπή αν ενεργούσε κατ’ εντολή του προϊσταμένου του Πρωθυπουργού ή αν ενεργούσε με δική του πρωτοβουλία. 
        Το ερώτημα τίθεται: Ποιός είναι ο ηθικός αυτουργός που έδωσε την κάλυψη στους Υπουργούς για τις ενέργειες αυτές; Αυτός ή ο Πρωθυπουργός; 
        Δεν ποινικοποιούμε τις προσωπικές σχέσεις, κύριε Ρουσόπουλε, γιατί ακούστηκε και αυτό από του Βήματος αυτού. Και ο Μητροπολίτης Ξάνθης συνάντησε τους Βατοπαιδινούς και τους δήλωσε κατ’ επανάληψη ό,τι αναγνωρίζει την ιδιοκτησία τους μόνο επί της νήσου Αντά Μπουρού και τα νησάκια Αγίου Νικολάου και Παντάνασσας. Τίποτε άλλο. Το είπε και στην κατάθεσή του, το είπε και στις τελευταίες του συνεντεύξεις. Το καταθέτω στα Πρακτικά. 
      (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και εγώ προσωπικά τους συνάντησα, όπως συνάντησα και μουφτήδες και άλλους επισκόπους. Όταν όμως ζήτησαν την κυριότητα της λίμνης Βιστωνίδας και των παραλιμνίων εκτάσεων, εγώ άσκησα πρόσθετη παρέμβαση στο δικαστήριο υπέρ του δημοσίου και κατά της μονής. Το έχω εδώ, «Ενώπιον Πολυμελούς Πρωτοδικείου Ροδόπης. Πρόσθετη παρέμβαση, Παναγιώτης Σγουρίδης και λοιποί…». Το καταθέτω στα Πρακτικά.
      (Στο σημείο αυτό ο Βουλευτής κ. Παναγιώτης Σγουρίδης, καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κάναμε παρέμβαση γι’ αυτήν τη δίκη που Υπουργοί της Νέας Δημοκρατίας συμβιβάστηκαν για να μην εκδοθεί απόφαση και με μαγικό ραβδί η μηδενική αξία της λίμνης ή όσο αποτιμούνται τα ψάρια της, αποτιμήθηκε σε αξία πολλών εκατομμυρίων ευρώ. Εδώ είναι η απιστία. 
      Δυστυχώς, αυτές οι πράξεις θεμελιώνουν για εμένα την απιστία και την ηθική αυτουργία.
      Έρχομαι στο πολιτικό μέρος. Πολιτικά προβληματίστηκα, κύριοι συνάδελφοι, μήπως η πρότασή μας για σύσταση επιτροπής για προκαταρκτική έρευνα δεν συνάδει με την παγκόσμια κρίση. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ένα λεπτό θέλω, κύριε Πρόεδρε.
      Ο πολιτικός μας ρόλος όμως είναι να προστατεύουμε το λαϊκό συμφέρον. Αν το ΠΑ.ΣΟ.Κ. δεν είχε εμμονή και επιμονή στα δομημένα ομόλογα, σήμερα αυτά τα τοξικά προϊόντα θα είχαν κάνει στάχτη τα ασφαλιστικά μας ταμεία. Αντιθέτως, η Νέα Δημοκρατία ερμηνεύει το πολιτικό συμφέρον κατά το δοκούν.
      Η Νέα Δημοκρατία εκμεταλλεύτηκε την Ορθοδοξία με τις ταυτότητες. Αναρωτιέμαι, σήμερα τι ισχύει με το καθεστώς των ταυτοτήτων; Τι κάνει η Κυβέρνηση της Νέας Δημοκρατίας που υπέγραφε με πρώτο τον Πρωθυπουργό;
      Επίσης, η Νέα Δημοκρατία θα είναι πολιτικά υπεύθυνη για όποιες επιπτώσεις θα υπάρξουν από την απάτη των ανταλλαγών με το Βατοπαίδι σε άλλες εθνικής σημασίας περιουσίες της Ορθοδοξίας, που νομιμοποιούνται με παρόμοιους τίτλους που προέρχονται από το Βυζάντιο και εννοώ τα ελληνορθόδοξα πατριαρχεία. 
      Ως προς το ηθικό μέρος, οι ηθικοί μου ενδοιασμοί αναχαιτίστηκαν στο εξής: Από το 1989 το κόμμα της Νέας Δημοκρατίας ποινικοποίησε την πολιτική ζωή του τόπου. Αβασάνιστα παρέπεμψε τον Ανδρέα Παπανδρέου, με βάση τα «Pampers» και την περιρρέουσα ατμόσφαιρα. Αβασάνιστα κατηγόρησε τον Κώστα Σημίτη σε αρχιερέα της διαπλοκής από την περιρρέουσα ατμόσφαιρα. Αβασάνιστα κρατάει ανοικτή την υπόθεση των εξοπλισμών, διαδίδοντας φήμες περί ανοίγματος λογαριασμών στην Ελβετία. Αβασάνιστα επιμένει στην καταδίκη της «ΔΕΚΑ» και όταν δεν ικανοποιήθηκε από τις επανειλημμένες αθωωτικές αποφάσεις, κινητοποίησε τον Σανιδά για επανάληψη της δίκης. Περιμένει να βρεθεί κάποιο δικαστήριο να καταδικάσει τους δημόσιους λειτουργούς και παράλληλα το ΠΑ.ΣΟ.Κ.. 
      Τώρα βέβαια, που μέσα σε έξι μήνες το χρηματιστήριο από 5.000 μονάδες έπεσε στις 2.000, το κόμμα της Νέας Δημοκρατίας δεν κάνει κουβέντα.
      Αντιθέτως, εγώ κύριοι συνάδελφοι, με το χέρι στην καρδιά, με την επιστημονική γνώση που έχω, με την εμπειρία μου στη Βουλή, έχοντας ήσυχη τη συνείδησή μου και με συναίσθηση καθήκοντος, εισηγούμαι την πρόταση για σύσταση προκαταρκτικής επιτροπής για την προάσπιση του δημοσίου συμφέροντος και των συμφερόντων των Ελλήνων πολιτών.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
      Η Γενική Γραμματέας του Κομμουνιστικού Κόμματος Ελλάδας, κ. Παπαρήγα έχει το λόγο.
      ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Στα δεκαπέντε χρόνια που είμαι Βουλευτής, είναι ζήτημα εάν δύο ή  τρεις φορές χρειάστηκε να ζητήσω τον λόγο από κάτω και αυτό το έκανα για να απαντήσω σε άνθρωπο που ήταν πάνω στο Βήμα. Σήμερα, πετάχτηκα και δεν μου αρέσει καθόλου να δω και τον εαυτό μου στην τηλεόραση, γιατί όλου αυτού του τύπου η αντιπαράθεση προσωπικά δεν μου αρέσει καθόλου. Δεν λέω ότι είναι κακή πάντα, αλλά δεν ταιριάζει στο χαρακτήρα μου. Θέλω όμως να εξηγήσω ορισμένα ζητήματα. 
      Καθόμαστε δίπλα στους Βουλευτές του ΠΑ.ΣΟ.Κ. και μάλιστα, εγώ κάθομαι δίπλα ή, έστω, κοντά στον Πρόεδρο του ΠΑ.ΣΟ.Κ., τον κ. Κακλαμάνη ή τον κ. Καστανίδη, ο οποίος κάθεται εκεί πολλές φορές. Ούτε μια ούτε δυο φορές, την ώρα που μιλά κάποιος από το Κ.Κ.Ε. που δεν τους αρέσει, γίνονται χαρακτηρισμοί δυνατά. Να μου πουν μία φορά που άκουσαν εμένα που είμαι δίπλα τους να κάνω χαρακτηρισμό όχι για τον Πρόεδρο του ΠΑ.ΣΟ.Κ., αλλά ούτε για ένα Βουλευτή, τέτοιο χαρακτηρισμό προσβλητικό, υβριστικό! Να μου πουν μία φορά. Και εμένα, ως άνθρωπος, μπορεί να μη μου αρέσει κάτι που λέει ο κ. Παπανδρέου. Θα το σχολιάσω από πάνω.
      Δεν μπορεί να μιλάει ο Αντώνης Σκυλλάκος και να λένε: «Μιλάει ο Εκπρόσωπος της Νέας Δημοκρατίας»! Και είναι το δεύτερο κρούσμα που έγινε σήμερα. Άλλο στέλεχος του ΠΑ.ΣΟ.Κ., την ώρα που μιλούσε ο Σπύρος Χαλβατζής, είπε δυνατά: «Αυτός είναι πράκτορας» και κάποιος από το Συνασπισμό του απαντάει: «Πράκτορας είναι, αλλά δεν ξέρουμε σε ποιον εργοδότη υπηρετεί»!
      Πέστε μου, τι θέλετε, να αντιδράσουμε και να παίξουμε ξύλο; Εδώ πρόκειται για σοβαρά πράγματα. Πείτε μας μία φορά που κάναμε τέτοια τοποθέτηση. Αποφεύγουμε τοποθετήσεις σε πρόσωπα και γενικεύουμε τις εκτιμήσεις, γιατί πραγματικά δεν πιστεύουμε ότι αυτό που λέει επίσημα κάποιος Υπουργός, κάποιο στέλεχος του ΠΑ.ΣΟ.Κ. ή κάποιος άλλος δεν εκφράζει το κόμμα του. Και αν δεν εκφράζει το κόμμα του, να πει το Κόμμα: «Με συγχωρείτε, αλλά αυτός δεν με εκφράζει».
      Θα ασχοληθούμε φυσικά με πρόσωπα, άμα έχεις εξεταστική επιτροπή ή προανακριτική. Αυτά δε, ούτε μια ούτε δυο φορές έχουν συμβεί και τα ακούνε και οι Βουλευτές του Κ.Κ.Ε. Τα λένε δίπλα τους. Τέλος πάντων, δεν είναι ότι σε κάποια στιγμή, κάποιος είπε κάτι στο διπλανό του.
      Αν εδώ που είναι ο ναός της Δημοκρατίας λέτε τέτοια, σκεφθείτε τι λέτε στους δημοσιογράφους! Διότι έχετε και τα αλισβερίσια σας εδώ. Τι λέτε άραγε, όταν δεν είμαστε μπροστά; Πράκτορες καταλαβαίνετε τι σημαίνει. Μέχρι το 1991, ήμασταν πράκτορες της Μόσχας. Τώρα δεν ξέρω πού μας θεωρείτε πράκτορες!
      Είμαστε άνθρωποι και με συναισθήματα και με νεύρα. Κάποια στιγμή μπορεί να είσαι και κουρασμένος, να μην αντέξεις. Εν πάση περιπτώσει, απαιτούμε σεβασμό. Και εγώ πάρα πολλές φορές θέλω κάτι να σχολιάσω. Ας μου πουν μία φορά όλοι αυτοί πού έχω σχολιάσει. Όχι μόνο αυτό, αλλά ξέρουν ότι αυτή είναι και η θέση μας για τους Βουλευτές του Κ.Κ.Ε. Και πολλές φορές, αν κάποιος Βουλευτής κάτι σχολιάσει, γυρνάμε και λέμε «Σςς…».
      Τι να πει κανείς, δηλαδή, αν αυτό είναι το νεωτερίστικο, το ανανεωτικό πνεύμα και το εκσυγχρονιστικό; Ξαναλέω ότι όλοι δικαιούμαστε να κάνουμε παρεκκλίσεις στη συμπεριφορά μας. Όλοι. Και όλοι κάτι θα έχουμε. Όμως, εδώ μιλάμε για κατάσταση.
      Εγώ ειλικρινά, κύριε Πρόεδρε, θα αλλάξω θέση. Δεν ξέρω, ίσως θα πρέπει να γίνει άλλη διάταξη. Διότι, στο τέλος τι θα κάνουμε; Θα παίξουμε ξύλο καμμιά μέρα;
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Θα μπω στο θέμα. Βοά ο τόπος -πώς το λένε;- και για εμάς, δεν μπορεί να μη συσταθεί εξεταστική επιτροπή, ειδικά γι’ αυτό το θέμα, που είναι ένα θέμα που πραγματοποιείται στην Ελλάδα. Δεν είναι η «SIEMENS» ή άλλα, όπου έχεις να μπλέξεις και με το εξωτερικό και άντε, να περιμένεις τις μαρτυρίες του Σίκατσεκ και του κάθε Σίκατσεκ, που σε λίγο θα γίνει και εθνικός ήρωας στη Γερμανία. Εδώ είμαστε στην Ελλάδα, έχεις καθαρά πράγματα. Έχεις ιδιοκτησιακό καθεστώς και έχεις πωλήσεις, ανταλλαγές κ.λπ.
      Δε χωράει αμφιβολία ότι εδώ αξίζει τον κόπο να γίνει εξεταστική επιτροπή. Και να σας πω και τον απώτερο στόχο μας και για την προανακριτική; Ο απώτερος στόχος μας και για την προανακριτική ήταν ο εξής, να φωτιστεί το ζήτημα της ιδιοκτησίας δασών και δασικών εκτάσεων, παραλιών κ.λπ. που έχει το Άγιο Όρος, που έχει η Εκκλησία, που έχουν τα μοναστήρια, μπας και καταφέρουμε και αλλάξει αυτό το νομικό καθεστώς. Αυτός είναι ο στόχος μας. Δεν το κρύβουμε, διότι, αν θέλετε, πιστεύουμε ότι και σ’ αυτές τις συνθήκες που ζούμε, αυτό μπορούμε να το κατακτήσουμε, εάν συμφωνήσουμε όλα τα κόμματα, εάν υπάρχει πίεση της κοινής γνώμης και για διάφορους λόγους, έστω και προεκλογικούς, κάποιοι θέλουν να συμβάλουν σ' αυτό το πράγμα.
      Αυτός είναι ο στόχος μας. Σιγά τώρα που θα κερδίσουμε κάτι αν πούμε μόνο για τον Δρυ, τον Φωτιάδη, τον Ρουσόπουλο, τον Δούκα και τον Μπασιάκο. Και τι θα γίνει; Εάν καταφέρουμε αυτό το πράγμα, εφ’ όλης της ύλης, όχι μόνο για τη Βιστωνίδα. Και αυτό είναι το αδύνατο σημείο όλης της υπόθεσης. Αυτό είναι το ένα ζήτημα.
      Δεύτερον θέμα. Εγώ δεν θα σταθώ σ’ αυτό, από το 1999 ασχολούμαστε με αυτό το θέμα. Και τα θέματα αυτά δεν μπορείς συνεχώς να τα επαναφέρεις στη Βουλή. Και μάλιστα, μου έκανε εντύπωση ότι δεν κλήθηκε να καταθέσει στον εισαγγελέα ο Άγγελος Τζέκης ο οποίος είχε πάει και στα δικαστήρια. Ήταν Βουλευτής Θεσσαλονίκης, είχε μια γενικότερη ευθύνη για όλη τη βόρεια Ελλάδα και δεν κλήθηκε. Δίνουμε ειδική συνέντευξη, καταθέτουμε στοιχεία. Για να πω την αλήθεια, δεν τα πήραμε να τα δώσουμε στον κ. Σανιδά. Ίσως έπρεπε να το κάνουμε αυτό. Αλλά απ’ όσο ξέρουμε όλοι εδώ για πολύ μικρότερα ζητήματα, μόλις ακούσει ο εισαγγελέας κάτι σου λέει «έλα να τα καταθέσεις». Βάλαμε θέμα γιατί δεν κλήθηκε ο Τζέκης, ο οποίος έχει ασχοληθεί ειδικά με αυτό το θέμα.
      Ακόμα βάλαμε το εξής ζήτημα. Το 1996 η Συνθήκη Ραμσάρ κατοχυρώνει τη Βιστωνίδα. Γιατί δεν λύνεται αυτό το ζήτημα με ένα προεδρικό διάταγμα; Μα, δεν δεχόμαστε με τίποτα αυτό που λέει η Νέα Δημοκρατία –και θα σταθώ και στη σημερινή της αποχώρηση- που λέει ότι φταίει ο Δρυς με τον Φωτιάδη. Βεβαίως φταίνε, φταίει και η κυβέρνηση του ΠΑ.ΣΟ.Κ., αλλά ο καταμερισμός των ευθυνών δεν είναι δικό μας θέμα. Αλλά, κύριοι, γι’ αυτό υπάρχουν οι κυβερνήσεις, αλλάζουν και τους νόμους. Δεν κατάλαβα, τι είναι δηλαδή αυτοί οι νόμοι; Οι νόμοι πώς φτιάχτηκαν; Εδώ φτιάχτηκαν. Νομοθετεί κανείς εκτός; Έχουμε βέβαια την Ευρωπαϊκή Ένωση αλλά αυτό είναι άλλο πράγμα. Και για εκεί ακόμα λέμε να δείξουμε απειθαρχία, να μη δεχθούμε τις αποφάσεις για τα κέντρα ελευθέρων σπουδών, ούτε για την Ολυμπιακή ούτε για τίποτα. Αλλά τώρα μιλάμε για μία εσωτερική νομική διευθέτηση. Και δεν δεχόμαστε αυτό το ζήτημα. Και καλή ανταλλαγή να γινόταν, αυτό θα θεμελίωνε δικαιώματα, πολύ περισσότερο που έγινε μία ανταλλαγή αυτού του τύπου. 
      Η διαδικασία δυστυχώς έχει εκφυλιστεί πριν φτάσουμε στη σημερινή μέρα. Η Νέα Δημοκρατία έδωσε το χαρακτηριστικό χτύπημα. Και θα συμφωνήσω, δεν ξέρω εάν υπάρχει Πλειοψηφία που αποχωρεί. Συνήθως αποχωρεί μια Μειοψηφία η οποία βλέπει ότι κάτι δεν γίνεται καλά ή για πολιτικούς λόγους. Εμείς δεν κάνουμε κατάχρηση αυτού του δικαιώματος και δεν είναι σωστό. Αλλά αποχωρείς για να δημιουργήσεις και στην κοινή γνώμη μία αίσθηση, να προβληματιστεί γιατί αποχώρησες. Αυτό δεν έχει ξαναγίνει. Και βεβαίως, εμείς σκεφτόμαστε ότι δεν μπορούσε να ελέγξει τις ψήφους.
      Εδώ ποιο είναι το θέμα; Έχουμε πια κατά κόρον ακούσει για την κατά συνείδηση ψήφο στις εξεταστικές και στις προανακριτικές επιτροπές, για το Σύνταγμα. Εμείς ξέρετε, έχουμε τοποθετηθεί. Αν είναι να συνεδριάσει η Κεντρική, θα είναι η Κεντρική, αν είναι το Πολιτικό Γραφείο, θα είναι το Πολιτικό Γραφείο, μπορεί να συνεδριάσει μόνο η Κοινοβουλευτική, να μην ασχοληθεί κανένα όργανο και ό,τι αποφασίσει θα ισχύει για όλους. Και το ξέρουν και εκείνοι που συνεργαζόμαστε, ξέρεις, θέλεις να είσαι στην Κοινοβουλευτική Ομάδα του Κ.Κ.Ε.; Θα πειθαρχήσεις στην Πλειοψηφία. Βεβαίως, αν κάποιου του κατέβει, μπορεί να διαφοροποιηθεί. Έχει γίνει και στο παρελθόν αυτό με Βουλευτή.
      Εμείς θεωρούμε ότι οι κομματικές αποφάσεις δεν πρέπει να συγκρούονται με τις ατομικές συνειδήσεις. Μπορεί να έρθει μία στιγμή τέτοια; Λύνεται και αυτό το θέμα. Τότε ή το κόμμα έχει λάθος, γιατί το πρόβλημα δεν είναι εάν ένας διαφοροποιήθηκε ή ο συγκεκριμένος αποφάσισε να κάνει κάτι διαφορετικά. Κατά συνείδηση λοιπόν και έχουμε αυτά τα άδεια έδρανα! Δηλαδή, πραγματικά πρόκειται για εκφυλισμό και βέβαια αντανακλά και τις ενοχές της Νέας Δημοκρατίας και το γεγονός ότι πάση θυσία δεν ήθελε προανακριτική επιτροπή, γιατί δεν υπάρχουν ελπίδες ότι και με την εξεταστική θα γίνει κάτι. Πλειοψηφία έχει η Νέα Δημοκρατία.
      Γιατί εμείς ζητήσαμε προανακριτική επιτροπή; Προβληματιστήκαμε πάρα πολύ, δεν σας το κρύβω. Δεν είχαμε αμηχανία και όλα αυτά που ακούσαμε από τα στελέχη του ΠΑ.ΣΟ.Κ. ότι θέλουμε να πάμε με τη Νέα Δημοκρατία. Προβληματιστήκαμε στο εξής πράγμα. Κατ’ αρχήν πριν δεν έμπαινε ζήτημα για εμάς, ούτε να ζητήσουμε προκαταρκτική για τον Δρυ, ούτε για τον Φωτιάδη, ούτε για τον Μπασιάκο, ούτε για τον Δούκα, ούτε για κανέναν άλλον. Μας προβλημάτισε το γεγονός της παραίτησης των δύο εισαγγελέων. Εμείς δεν θα τους κάνουμε ήρωες, διότι οι δύο εισαγγελείς όφειλαν αν θέλετε –και το λέμε τώρα, δεν θελήσαμε να το πούμε εκείνη τη στιγμή- δημόσια να ενημερώσουν τα κόμματα, τι ακριβώς έγινε.
     Διότι, αν θέλετε είναι αυτόνομες προσωπικότητες, όπως αποδείχθηκε, μπορούν και αυτοτελώς να δράσουν πολύ περισσότερο που παραιτήθηκαν. 
     Τι συνέβη; Το ΠΑ.ΣΟ.Κ. φαίνεται πολύ ενημερωμένο για το τι έλεγαν οι εισαγγελείς. Και αρχίζουμε τώρα, στα δημοσιεύματα αναφέρονται αυτά τα τρία ονόματα. Τι λένε για αυτά τα τρία ονόματα; Δεν έχει σημασία τι διάθεση έχουμε εμείς. Τι λένε; Μόνο τα τρία; Και χρειάστηκαν τρεις, τέσσερις μέρες, δεν μας πείραζε να ταυτιστούμε με τα άλλα κόμματα που από τη πρώτη στιγμή βγήκαν για την προκαταρκτική και αυτό άρεσε, αλλά θέλαμε να δούμε αυτά τα πράγματα. Σκεφθήκαμε αν θέλετε και να προκαλέσουμε. Γιατί παραιτήθηκαν; Είναι ένα θέμα με τους εισαγγελείς, γιατί και το ΠΑ.ΣΟ.Κ. από κάπου το έμαθε. Δεν μπορεί να συνέπεσε το ΠΑ.ΣΟ.Κ. να ξέρει τα τρία ονόματα, αυτά που έχει και το υλικό της δικογραφίας. Γιατί δεν ενημερώνονται όλα τα κόμματα; 
     Εμείς, να σας το πω καθαρά, δεν πιάνουμε ανθρώπους ιδιαίτερα να μάθουμε. Αν θέλουν αυτοί να έρθουν να μας βρουν στον Περισσό ή εδώ πέρα. Επιπλέον, βλέπουμε και ένα άλλο γεγονός ότι γύρω από το υπαρκτό σκάνδαλο του Βατοπαιδίου, για να μην πιάσω όλο το σκάνδαλο της ιδιοκτησίας, εμπλέκονται μια σειρά γενικότερες σκοπιμότητες, πολιτικές. Θα μου πεις, καλά εσύ όταν παίρνεις μια θέση ως Κ.Κ.Ε. δεν λες στο λαό ότι ξέρεις εγώ αυτή τη θέση πήρα και έχε μου εμπιστοσύνη; Μάλιστα, το λέμε. Αλλά όταν λέω «σκοπιμότητες», μια η Έκθεση της Θεσσαλονίκης και μια το Βατοπαίδι και όλα αυτά ρυθμίζουν γκάλοπ, εκείνα, τα  άλλα, δημοσκοπήσεις, επαναφορά της δικομματικής εναλλαγής και όλα αυτά με άξονα το Βατοπαίδιο. Αλλαγές στους συσχετισμούς των κομμάτων, εκείνα, τα άλλα και αρχίζει μια ιστορία στην οποία φεύγει πια από τη μέση τι συζητάμε και μένει το περί διαγραμμάτων, πώς θα χρησιμοποιηθεί αυτό πριν τελειώσει και η συζήτηση. Αυτά μας προβληματίζουν. 
     Βεβαίως, δεν φθάνουμε στο σημείο να πούμε «δεν θέλουμε προανακριτική επιτροπή». Και στο κάτω, κάτω να σας πω; Λέει ο κ. Ρουσόπουλος, είναι ποινικό ζήτημα να έχω επαφές με τον Εφραίμ; Όχι δεν είναι, αλλά άκουσε να δεις και εσύ και ο ένας και ο άλλος αναφερθήκατε μέσα στη δικογραφία παραιτήθηκαν δυο εισαγγελείς. Δεν μπορούμε να διερευνήσουμε τίποτε άλλο, δεν μπορούμε να σας απαλλάξουμε πριν την προκαταρκτική. Στο κάτω, κάτω αν χρειάζεστε απαλλαγή, άμα είσαι καθαρός, «καθαρός ουρανός αστραπές δεν φοβάται» και έλα. Μάλιστα, εμείς δεν βάλαμε ούτε ζήτημα παραίτησης. Ο Πρωθυπουργός αν χρειαστεί θα κληθεί στην προκαταρκτική και δεν θα τρομάξουμε γιατί έχουμε απέναντι τον Πρωθυπουργό. Γι’ αυτό γίνονται οι προκαταρκτικές. Δεν γίνονται για τον απλό πολίτη. Γίνονται για Υπουργούς, Πρωθυπουργούς και δεν ξέρω τι. 
     Και μετά «να παραιτηθεί ο Ρουσόπουλος». Δεν ζητιέται να παραιτηθεί ο Δούκας με τον άλλο Υπουργό. Σκασίλα μας θα μου πείτε εμάς και αν παραιτείται ο ένας ή ο άλλος ή αν ζητηθεί η παραίτηση! Αλλά εδώ παίζονται παιχνίδια. Και βεβαίως, εμείς θα ψηφίζαμε το Ρουσόπουλο –σας το λέω καθαρά- αν ψηφίζαμε έτσι όπως έφθασαν τα πράγματα. Δεν έχουμε κανένα τέτοιο πρόβλημα και δεν τον απαλλάσσουμε. Και η παραίτησή του δείχνει πρόβλημα, αφού θέλει να απαλλάξει από ένα βάρος τη Νέα Δημοκρατία. Μπορεί να το κάνει για ηθικούς λόγους. Δεν μπαίνουμε σε αυτό, δεν κατηγορούμε κανέναν προκαταβολικά, αλλά εδώ παίζονται παιχνίδια. 
     Το Άγιο Όρος, δεν είναι μια τυχαία υπόθεση. Εδώ μπερδεύονται και άλλες δυνάμεις εξωτερικές και το ξέρουμε Ρωσία, Σερβία, δεν ξέρω πόσες δυνάμεις. Διαπλέκονται πολλά. Δεν είναι στο κάτω, κάτω μια έκταση και μια παραλία. Δεν είναι η μονή Τοπλού που και εδώ μπλέκονται. Εδώ μπλέκονται μονοπώλια, μπλέκονται πάρα πολλά πράγματα περί το Άγιον Όρος και το ιδιοκτησιακό μέρος που έχει ως δεν ξέρω τι, εστία της Ορθοδοξίας. Εστία να είναι δεν έχουμε καμμιά αντίρρηση, αλλά εδώ μπλέκονται πολιτικά συμφέροντα οικονομικά συμφέροντα και δεν ξέρουμε τι άλλο. 
     Να το πούμε καθαρά. Έγινε προσπάθεια το ΠΑ.ΣΟ.Κ. να τα ρίξει στη Νέα Δημοκρατία και η Νέα Δημοκρατία στο ΠΑ.ΣΟ.Κ.. Οπλισμένοι πίσω από ένα νομικό καθεστώς που έχει φτιαχτεί από νομοθέτες. Το Κοινοβούλιο δεν είναι έξω από τους νομοθέτες. Και να συμφωνήσω με αυτό που ειπώθηκε απ’ αυτό το Βήμα, δεν ήθελαν να αλλάξουν το νομικό καθεστώς.
      Δεν ήθελαν να θίξουν τα συμφέροντα του Αγίου Όρους ή δεν ξέρω τι. Κι αυτό το κάνουν και τα δύο κόμματα, όχι για να μη χάσουν ψήφους μόνο, από τη θρησκευτική πλευρά. Να με συγχωρείτε, είναι άλλα πράγματα μπλεγμένα. 
      Δεν είναι κατ’ ανάγκη ποινικές ευθύνες. Εμείς μετράμε τις πολιτικές. Τρέχα γύρευε τις ποινικές, απ’ αυτή την άποψη. Και να πω και καθαρά ότι και τα άλλα κόμματα και ο ΣΥ.ΡΙΖ.Α. και ο ΛΑ.Ο.Σ. συνέβαλαν με τον τρόπο τους στην όξυνση, στους καυγάδες, στα σλόγκαν, στις ατάκες. Όλα αυτά τα οποία έγιναν συνέβαλαν σ’ έναν προσανατολισμό. 
      Ποιο ήταν το κυρίως πρόβλημα; Κριτική στο Κ.Κ.Ε. γιατί δεν τοποθετήθηκε στις 18.00’ η ώρα, αλλά τοποθετήθηκε στις 18.10΄. Από το Βήμα αυτό ακούσαμε: «πρώτοι εμείς τοποθετηθήκαμε». Όλοι είναι πρώτοι! Εμείς τοποθετηθήκαμε δεύτεροι σε μερικά ζητήματα, συνειδητά και αύριο μπορεί να τοποθετηθούμε τρίτοι. Έχουμε υπευθυνότητα. Μετράμε τα πράγματα. Συναλλαγή δεν κάνουμε. «Ο τάδε να περάσει στην ιστορία». Τι πράγματα είναι αυτά; Να σας πω κάτι; Κάθε κόμμα έχει δικαίωμα να προβάλει τις θέσεις του, αλίμονο. Αλλά μιλάμε για το κλίμα που δημιουργείται. Πλήρης εκφυλισμός. Τρεις μέρες συζητάγανε γιατί το Κ.Κ.Ε. δεν παίρνει θέση για την προανακριτική επιτροπή. Γιατί το ψάχνουμε. Δεν έχουμε δικαίωμα; Μόλις πει κάποιος κάτι στους δημοσιογράφους, πρέπει στο και πέντε να έχεις τοποθετηθεί. Όχι, κύριοι. Εμείς δουλεύουμε συλλογικά. Κατά τους φίλους του ΠΑ.ΣΟ.Κ. αυτά όλα είναι γιατί πρακτορεύουμε κάποια συμφέροντα! Κάθε κόμμα λειτουργεί με τον τρόπο του.
      Αν προσέξετε, στις θέσεις της Κεντρικής Επιτροπής στο πρώτο ζήτημα βάζουμε ένα θέμα. Το ρόλο των κεντρικών πρωτοβουλιών του κόμματος. Καλές είναι και οι κεντρικές πρωτοβουλίες και παρεμβάσεις, αλλά δεν μπορεί να υποκαθιστούν το πιο ουσιαστικό, τη συνολική δραστηριότητα του κόμματος. Εμείς δεν λειτουργούμε για τις εντυπώσεις. Έχουμε άλλο τρόπο λειτουργίας. Εγώ δεν μπορώ να κάνω καμμία δήλωση σ’ ένα σοβαρό θέμα αν δεν έχω την έγκριση τουλάχιστον του Πολιτικού Γραφείου. Λειτουργούμε έτσι. Δεν μπορώ να αιφνιδιάσω κανέναν στην Κοινοβουλευτική Ομάδα πάνω σ’ αυτό το θέμα, δεν έχω δικαίωμα. Θα μου κόψουν τα πόδια και καλά θα κάνουν!
      Το λέω αυτό γιατί έγινε μεγάλη σπέκουλα για το πότε και αν τοποθετήθηκε το Κ.Κ.Ε. τη Δευτέρα ή την Τετάρτη. Η συλλογικότητα θέλει και χρόνο. Και εν πάση περιπτώσει όταν έχεις καιρό, δέκα μέρες να ψηφίσεις, γιατί δηλαδή πρέπει να τοποθετηθώ εγώ από την πρώτη μέρα; Για να μπω μέσα σ’ αυτό το παιχνίδι, το οποίο παίζεται; 
      Αξίζει και η εξεταστική. Εμείς θα δουλέψουμε πάρα πολύ πάνω σ’ αυτή την εξεταστική. Κι αν θέλετε, όχι η προκατάληψή μας και η προδιάθεση, αλλά αν μπορούμε και μέσα από την εξεταστική να βγουν και προσωπικές τέτοιες ευθύνες, καλό θα είναι. Αν δεν βγουν, υπάρχουν πελώριες πολιτικές ευθύνες, οι οποίες μπορεί να οδηγήσουν και σε αλλαγή του νομικού καθεστώτος.
      Εκφυλίστηκε η διαδικασία. Και θέλει πολύ ψάξιμο. Πρέπει να κρατήσουμε ζωντανή την υπόθεση και της προανακριτικής, αφού ξεκινάει η εξεταστική. Και όποτε τελειώσει και δέκα μέρες νωρίτερα, καλό είναι. Να ξενυχτήσουν μέρα νύχτα αυτοί που θα είναι στην εξεταστική για να τελειώσει μια ώρα αρχύτερα και να τελειώσει και σωστά.
      Να σας πω και κάτι; Μακάρι εδώ να μην έχουμε και ξεχωριστά πορίσματα. Ή εν πάση περιπτώσει κι αν είναι ξεχωριστά για διάφορους λόγους, να μην είναι αντιπαρατιθέμενα, παίρνοντας υπ’ όψιν και την Πλειοψηφία της Νέας Δημοκρατίας. Αλλά όχι άλλες σκοπιμότητες.
      Ευχαριστώ.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε την κ. Παπαρήγα.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής, σαράντα ένα μαθητές και μαθήτριες και πέντε συνοδοί καθηγητές της Επαγγελματικής Σχολής Νοσηλευτών Βοηθών Νικαίας. 
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Χαίρομαι διότι η σχολή αυτή, η δική σας παιδιά, εδρεύει στη Νίκαια, ένα Δήμο της περιφέρειας όπου και εγώ πολιτεύομαι και χαίρομαι επίσης διότι στην Αίθουσα αυτή τη στιγμή είναι ο κ. Νιώτης, ο κ. Διαμαντίδης, η κ. Νικολαϊδου, που είναι Βουλευτές των διαφόρων κομμάτων.
       Το λόγο έχει ο Κοινοβουλευτικός Εκπρόσωπος του ΣΥ.ΡΙΖ.Α. κ. Φώτης Κουβέλης.
    ΦΩΤΗΣ ΚΟΥΒΕΛΗΣ: Κυρία Παπαρήγα, ήθελα να απευθυνθώ σε σας, για να σας πω ότι αυτό που απεδόθη στο Βουλευτή του ΣΥ.ΡΙΖ.Α. είναι έξω από τον πολιτικό μας πολιτισμό, έξω από τον πολιτικό πολιτισμό όλων των Βουλευτών της Κοινοβουλευτικής μας Ομάδας και έξω, αν θέλετε, από τη γενικότερη πολιτική μας στάση. Και σας το λέει αυτό ένας, ο οποίος έχει ονομαστεί «πράκτορας» κατά το παρελθόν. 
    ΑΛΕΞΑΝΔΡΑ ΠΑΠΑΡΗΓΑ (Γενική Γραμματέας της Κεντρικής Επιτροπής του Κομμουνιστικού Κόμματος Ελλάδας): Όχι από εμάς. 
    ΦΩΤΗΣ ΚΟΥΒΕΛΗΣ: Όχι, βέβαια, κυρία Παπαρήγα. Ίσως από άλλους που επιμένουν και σήμερα κάποιους να τους ονομάζουν «πράκτορες». Αισθάνθηκα την ανάγκη να σας πω αυτό. 
    Κυρίες και κύριοι συνάδελφοι, η Νέα Δημοκρατία φυγομαχεί. Η Νέα Δημοκρατία επέλεξε μια εξαιρετικά πρωτότυπη, όσο και επικίνδυνη κοινοβουλευτική συμπεριφορά. Έφυγε η Πλειοψηφία της Βουλής από μια διαδικασία αναμφισβήτητα σημαντική και κορυφαία, διότι θα συμφωνήσετε όλες και όλοι ότι η αναζήτηση ευθυνών σε σχέση με το άρθρο 86 του Συντάγματος είναι πράγματι μια εξαιρετική διαδικασία. Και αυτό το οποίο έπραξε η Νέα Δημοκρατία είναι βαθύτατη προσβολή και του Κοινοβουλίου, αλλά και της θεσμικής λειτουργίας του τόπου. Και θέλω να επαναλάβω αυτό το οποίο σταθερά υποστηρίζω. Όταν προσβάλλεις τους θεσμούς, οι θεσμοί εκδικούνται. Και θα εκδικηθούν οι θεσμοί τη Νέα Δημοκρατία στο σύνολό της γι’ αυτή τη συγκεκριμένη πράξη που επέλεξε να καταγράψει με έναν απαράδεκτο τρόπο στο Ελληνικό Κοινοβούλιο και στην ελληνική πολιτική ζωή. 
    Σε συνάφεια με τα όσα σήμερα συζητάμε, με την απουσία της Νέας Δημοκρατίας, είναι αναγκαίο να τονίσουμε ότι πρέπει να αλλάξει και ο νόμος περί της ευθύνης των μελών της Κυβέρνησης, των Υπουργών και των Υφυπουργών. Και βεβαίως χάθηκε μια ευκαιρία να αλλάξει η σχετική συνταγματική διάταξη και στην αναθεωρητική διαδικασία του έτους 2001, αλλά και στη διαδικασία του 2007. Και δικαιολογημένα ο ελληνικός λαός υποστηρίζει ότι προσβάλλεται η ισονομία, όταν διαμορφώνονται τελείως διαφορετικές παραγραφές μεταξύ των λεγομένων πολιτικών προσώπων και του απλού πολίτη. Και πρέπει, νομίζω, να διεκδικήσουμε –εμείς το διεκδικούμε σταθερά, το διεκδικεί ο ΣΥ.ΡΙΖ.Α.- να αλλάξει αυτός ο νόμος και, επιτέλους, οι ποινικά ελεγχόμενες πράξεις των πολιτικών προσώπων να αποτελούν αποκλειστική δικαιοδοσία της ελληνικής δικαιοσύνης, χωρίς καμμία πολιτική ανάμειξη της Βουλής των Ελλήνων. 
    Κυρίες και κύριοι συνάδελφοι, ο ΣΥ.ΡΙΖ.Α. από την πρώτη στιγμή είπε ότι θα πρέπει να αναζητηθούν και οι πολιτικές και οι ποινικές ευθύνες χωρίς συμψηφισμούς και, σε κάθε περίπτωση, με την υπευθυνότητα και την αντικειμενικότητα που επιτάσσει η σοβαρότητα του ζητήματος. Και για μεν την εξεταστική επιτροπή, είχαμε την πρωτοβουλία ευθύς εξ αρχής να μιλήσουμε για την ανάγκη σύστασής της με διευρυμένο μάλιστα χρονικό ορίζοντα έρευνας. Για δε τη λεγόμενη «προανακριτική επιτροπή», ακριβέστερα «ειδική επιτροπή» η οποία θα διενεργήσει την προκαταρκτική εξέταση, είπαμε ότι θα αξιολογήσουμε τα στοιχεία και συγκεκριμένα θα τοποθετηθούμε.
    Είναι επίσης αναγκαίο και επιβεβλημένο να επισημάνουμε για όσους μας ακούνε εκτός της Αίθουσας αυτής, ότι γίνεται μια παρανόηση, γίνεται μια προσπάθεια αποπροσανατολισμού των πραγμάτων και ακούστε γιατί. Ομιλούν για τη συγκεκριμένη δικογραφία η οποία με τις γνωστές παλινωδίες, με τα γνωστά προβλήματα, έφτασε επιτέλους από την Εισαγγελία Εφετών Αθηνών στη Βουλή των Ελλήνων. Ας κάνουμε, όμως, μία αφαίρεση και ας δεχθούμε ότι δεν υπήρχε καν δικογραφία, δεν υπήρχε καμμία προκαταρκτική εξέταση, καμμία προανάκριση, καμμία ανάκριση. Ποιος είπε ότι στερείται η Βουλή των Ελλήνων του δικαιώματος να αξιοποιεί τις διατάξεις του άρθρου 86 του Συντάγματος και να δρομολογεί τις διαδικασίες που προβλέπονται από το σχετικό νόμο για την ποινική ευθύνη Υπουργών και Υφυπουργών;
    Θέλω με άλλα λόγια να πω ότι αποπροσανατολιστικά από τα έδρανα της Νέας Δημοκρατίας ακούστηκε ο ότι αυτός περίφημος φάκελος δεν περιέχει ή περιέχει εν μέρει στοιχεία. Και ας το ξεκαθαρίσουμε για άλλη μια φορά ότι και χωρίς τα στοιχεία της προκαταρκτικής εξέτασης που έφτασαν στη Βουλή επιτέλους, είχε το δικαίωμα η Βουλή των Ελλήνων, σύμφωνα με τα προβλεπόμενα, να δρομολογήσει τις διαδικασίες σύμφωνα με τον νόμο περί της ποινικής ευθύνης των Υπουργών και Υφυπουργών και σύμφωνα βεβαίως πάντοτε με το άρθρο 86 του Συντάγματος. 
    Εμείς στον ΣΥ.ΡΙΖ.Α. αξιολογήσαμε τα στοιχεία τα οποία υπήρχαν. Αξιολογήσαμε υπουργικές αποφάσεις. Αξιολογήσαμε πρωτόκολλα παραλαβής και παράδοσης. Αξιολογήσαμε συμβολαιογραφικά έγγραφα. Αξιολογήσαμε αποφάσεις γνωμοδοτικών συμβουλίων και γνωμοδοτήσεων του Νομικού Συμβουλίου του Κράτους. Και βεβαίως, μαζί με όλα αυτά αξιολογήσαμε και τα στοιχεία της σχετικής δικογραφίας που έφτασε στην Βουλή των Ελλήνων -βεβαίως και πάλι με την απαράδεκτη επισήμανση του Εισαγγελέα του Αρείου Πάγου, απαράδεκτη και παράνομη γιατί δεν δικαιούται να εκφράζει κρίση- ότι παρεπλανήθησαν οι Υπουργοί και δεν έχουν καμμία ευθύνη. 
    Και αυτό δεν είναι ένα τυχαίο ζήτημα. Αυτό δεν είναι ένα παρεμπίπτον πρόβλημα. Είναι ένα κορυφαίο ζήτημα γιατί αφορά στη θεσμική λειτουργία της δικαιοσύνης και πως παρεμβαίνει η δικαιοσύνη στη γενικότερη λειτουργία του πολιτικού συστήματος. 
    Εμείς θα θέλαμε να υπάρξει η ειδική αυτή επιτροπή για να διενεργήσει την προκαταρκτική εξέταση. Αλλά όπως έχουν έρθει τα πράγματα, όπως έχουν καταντήσει τα πράγματα, αυτή η επιτροπή κατά την γνώμη μας δεν μπορεί να οδηγηθεί στην ψηφοφορία. 
    Και δεν μπορεί συν τοις άλλοις να οδηγηθεί στην ψηφοφορία, κυρίες και κύριοι συνάδελφοι, και για έναν λόγο συγκεκριμένο που αφορά στον Κανονισμό της Βουλής. Δεν έχουμε απαρτία, κυρίες και κύριοι συνάδελφοι. Διότι το άρθρο 155 στην παράγραφο 6 του Κανονισμού της Βουλής που αναφέρεται στην διαδικασία που έχουμε γράφει ότι η απόφαση για την συγκρότηση επιτροπής λαμβάνεται με την απόλυτη πλειοψηφία του όλου αριθμού των Βουλευτών. 
    ΑΝΔΡΕΑΣ ΛΟΒΕΡΔΟΣ: Ποιο άρθρο είπατε, κύριε Κουβέλη;
    ΦΩΤΗΣ ΚΟΥΒΕΛΗΣ: Το άρθρο 155, παράγραφος 6 του Κανονισμού της Βουλής.
    Τι σημαίνει αυτό, κυρίες και κύριοι συνάδελφοι; Σημαίνει ότι αναγκαία προϋπόθεση για να υπάρξει αυτή η πλειοψηφία, είναι η απαρτία. Και την απαρτία την κατέστρεψε η αποχή της Νέας Δημοκρατίας. Και έχει ευθύνη που παρεκώλυσε την λειτουργία του Κοινοβουλίου σ’ ένα κρίσιμο και σημαντικό ζήτημα. 
    Και νομίζω, κυρίες και κύριοι συνάδελφοι, ότι με βάση αυτή την κανονιστική ρύθμιση, τη ρύθμιση του Κανονισμού της Βουλής, βεβαίως να συζητήσουμε, βεβαίως να διατυπώσουμε τις απόψεις μας, αλλά δεν έχουμε την δυνατότητα να οδηγηθούμε σε ψηφοφορία. Διότι, επαναλαμβάνω, δεν έχουμε την αναγκαία απαρτία η οποία προβάλλει ως αναγκαία, ως εκ των ων ουκ άνευ προϋπόθεση για τη λήψη της όποιας απόφασης και με την όποια πλειοψηφία που εν προκειμένω την θέλει ο Κανονισμός της Βουλής απόλυτη. 
    Κυρίες και κύριοι συνάδελφοι, επί της ουσίας του ζητήματος, ο κάθε Υπουργός βεβαίως λαμβάνει υπ’ όψιν του γνωμοδοτήσεις αλλά δεν έχει καμμία υποχρέωση να τις αποδεχθεί. Και βεβαίως –ας το επισημάνουμε- ο κάθε Υπουργός έχει την δυνατότητα να διαμορφώνει τα ερωτήματα με τέτοιο τρόπο που να εξασφαλίζει την απάντηση που θέλει. Και αυτό έχει συμβεί πάρα πολλές φορές και σε άλλες περιπτώσεις. Αλλά πέραν αυτού, οι αρμόδιοι Υφυπουργοί θα έλεγα κύριοι συνάδελφοι και κυρίες συνάδελφοι του ΠΑ.ΣΟ.Κ., και ο κ. Φωτιάδης, δεν γνώριζαν την υπ’ αριθμόν 111 του 2000 απόφαση της ολομέλειας του Νομικού Συμβουλίου του Κράτους η οποία εδέχθη ότι η Λίμνη Βιστωνίδα, άλλως Μπουρού, είναι κοινόχρηστο πράγμα και ότι δεν είχε επ’ αυτή δικαίωμα κυριότητας η Μονή Βατοπαιδίου;
      Εδώ έχουμε γνωμοδότηση της ολομέλειας του Νομικού Συμβουλίου του Κράτους, όχι κάποιου γνωμοδότη νομικού συμβούλου ή Παρέδρου του Νομικού Συμβουλίου του Κράτους.
      Δεν γνώριζαν οι αρμόδιοι Υπουργοί ότι από το έτος 1930 υπάρχει η υπ’ αριθμόν 2343 σύμβαση με συμβολαιογραφικό έγγραφο μεταξύ του Ελληνικού Δημοσίου και της Μονής Βατοπαιδίου, με την οποία η Μονή Βατοπαιδίου αποδέχεται ότι δεν έχει κυριότητα επί της Λίμνης Βιστωνίδας; Πώς είναι δυνατόν αυτές οι γνωμοδοτήσεις να αλλάζουν από τη μια μέρα στην άλλη και να κάνουν τεράστιες διαδρομές σε διάφορα γραφεία όταν υπάρχουν ουσιώδη κείμενα, δεσμευτικά κείμενα, που αναγνωρίζουν το κοινόχρηστο της λίμνης και αναγνωρίζει η Μονή Βατοπαιδίου ότι δεν έχει δικαιώματα κυριότητας επί της Βιστωνίδας;
      Για εμάς υπάρχει ευθύνη. Και βεβαίως η προκαταρκτική εξέταση δεν είναι δυνατόν να προαναγγέλλει από σήμερα –δεν θα γίνει- ότι υπάρχουν ποινικές ευθύνες. Διότι -ας το ξεκαθαρίσουμε κι αυτό- αν είχαμε τη δυνατότητα να συστήσουμε την ειδική κοινοβουλευτική επιτροπή, αυτή προκαταρκτική εξέταση θα έκανε, έρευνα θα έκανε. Κι αν διαπίστωνε ότι υπάρχουν ποινικές ευθύνες, θα τις περιελάμβανε σ’ ένα πόρισμα που θα ερχόταν εδώ στη Βουλή, για να κριθεί αυτό το πόρισμα πάλι με την προβλεπόμενη απόλυτη πλειοψηφία από τον Κανονισμό της Βουλής.
      Όλα τα άλλα, που ελέχθησαν από τη Νέα Δημοκρατία, νομίζω ότι ήταν συγκεκριμένες προσπάθειες αποπροσανατολισμού.
      Με αυτές τις θέσεις, κυρίες και κύριοι συνάδελφοι, υπεύθυνα ο Συνασπισμός Ριζοσπαστικής Αριστεράς προσήλθε σ’ αυτήν τη διαδικασία, όπως και στη διαδικασία της σύστασης εξεταστικής επιτροπής. Κι εμείς θα πράξουμε ό,τι είναι δυνατόν, προκειμένου η εξεταστική επιτροπή, η οποία θα λειτουργήσει, να ερευνήσει, να θεωρήσει το σύνολο των στοιχείων.
      Βεβαίως, είναι ενδεχόμενο –δεν το γνωρίζουμε, αλλά είναι ενδεχόμενο- η ίδια η εξεταστική επιτροπή να βρει και στοιχεία που έχουν σχέση με τη διάπραξη ποινικών αδικημάτων. Και τότε, εάν συμβεί κάτι τέτοιο, δεν θα έχει κανένας το δικαίωμα να μη ζητήσει τότε να συσταθεί η λεγόμενη προανακριτική επιτροπή.
      Σας ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Κουβέλη.
      Επανερχόμαστε στον κατάλογο των εγγεγραμμένων ομιλητών.
      Υπάρχουν ογδόντα εγγεγραμμένοι ομιλητές. Θέλω να υπενθυμίσω ότι ο χρόνος αγορεύσεως εκάστου των συναδέλφων είναι πέντε λεπτά. Και θέλω να υπενθυμίσω, επίσης, ότι η διάταξη του άρθρου 66 του Κανονισμού της Βουλής γράφει ότι αφού η ομιλία των συναδέλφων είναι κάτω από επτά λεπτά, θα πρέπει να γίνεται από τα έδρανα και όχι από το Βήμα.
      Το λόγο έχει ο Βουλευτής του ΠΑ.ΣΟ.Κ. στο Νομό Λακωνίας, ο καθηγητής κ. Γρηγοράκος.
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
      Κυρίες και κύριοι συνάδελφοι, είμαι πολύ υπερήφανος που λαμβάνω το λόγο σε μία πολύ μεγάλη κοινοβουλευτική διαδικασία. Συγχρόνως, όμως, είμαι και λυπημένος που οι συνάδελφοι της Συμπολίτευσης απουσιάζουν. 
      Ο κύριος Πρωθυπουργός και οι συνεργάτες του, η Κυβέρνηση και οι Βουλευτές της Νέας Δημοκρατίας θα μπορούσαν να έχουν αποφύγει σήμερα τη σύγκρουση. Διότι θα μπορούσε αυτή η σύγκρουση να περιοριστεί στο Κοινοβούλιο και αύριο να ασχοληθούμε με τα προβλήματα των πολιτών. Ο κύριος Πρωθυπουργός, όμως, διάλεξε ένα δρόμο συγκρουσιακό, ο οποίος το επόμενο διάστημα δεν θα φέρει καλά στους Έλληνες πολίτες, δεν θα φέρει καλά στην πολιτική ζωή του τόπου.
      Αισθάνομαι σήμερα εδώ ότι μπορώ να εκφράσω το μέσο Έλληνα πολίτη, ο οποίος νιώθει ότι προσβάλλεται η λογική του, διότι είδε ένα δικαστή ο οποίος όλες τις υποθέσεις των Πακιστανών, τις τηλεφωνικές υποκλοπές, τα δομημένα ομόλογα, το Βατοπαίδιο, τις έβαλε και προσπάθησε να τις «βάλει» στο ράφι, την ίδια στιγμή που τρεις εισαγγελείς, οι οποίοι είχαν επωμιστεί την έρευνα για το Βατοπαίδιο, αναφέρονται σε ευθύνες Υφυπουργών.
      Και ο ίδιος ο Εισαγγελέας του Αρείου Πάγου κωλυσιεργεί και καταβάλει απεγνωσμένες προσπάθειες, για να «βγουν λάδι» όλοι οι  υπεύθυνοι. 
      Αυτοί οι Υπουργοί έχουν πολιτικές ευθύνες. Και αν διαπιστωθούν, γιατί όχι να μην απαγγελθούν και ποινικές ευθύνες; 
      Εμείς, όμως, κυρίες και κύριοι συνάδελφοι, έχουμε όλοι πολιτικές ευθύνες σήμερα εδώ, διότι είμαστε θεσμός, είμαστε οι Βουλευτές του Ελληνικού Κοινοβουλίου και πρέπει να εξηγήσουμε στον απλό πολίτη, γιατί το Σύνταγμά μας, με το άρθρο 86, περί ευθύνης Υπουργών αφήνει μεγάλα περιθώρια ατιμωρησίας. 
      Κυρίες και κύριοι συνάδελφοι, αυτό έχει προκαλέσει μεγάλη αγανάκτηση στην ελληνική κοινωνία, η οποία παρακολουθεί τους εκπροσώπους του Ελληνικού Κοινοβουλίου σ’ ένα όχι τόσο καλό πολιτικό κλίμα να μην αντιμετωπίζονται και να μην κρίνονται με τα ίδια μέτρα και σταθμά, όπως ο απλός πολίτης. 
      Προφανώς, και πρέπει να υπάρχουν ασφαλιστικές δικλίδες, για να μην ποινικοποιείται η πολιτική ζωή του τόπου, για να μην ασκούνται αδικαιολόγητες ή καταχρηστικές διώξεις. Δεν νομίζω ότι  υπάρχει αντίρρηση σε κανέναν από εμάς. 
      Κυρίες και κύριοι συνάδελφοι, ήρθε η ώρα να πάμε σε μία ουσιαστική συνταγματική μεταρρύθμιση που θα ελέγχει και θα αναβαθμίζει τη συνταγματική αξιοπιστία, θα προλάβει την ασυδοσία του διεφθαρμένου κυβερνητικού παράγοντα, θα προστατεύει τον πολίτη και θα ικανοποιήσει, τέλος, το περί δικαίου αίσθημα των πολιτών. 
      Θα μπορούσα να λέω πάρα πολλά, αλλά θα ήθελα να πω στον κύριο Πρωθυπουργό ότι, εάν είχε διαβάσει τις παραινέσεις του Ισοκράτους «προς Δημόνικον», θα είχε αποφύγει όλα αυτά που γίνονται όλον αυτό τον καιρό. Όταν αναλάβεις εξουσία, να μην χρησιμοποιείς κανέναν ο οποίος δεν είναι ενάρετος. Γιατί όσα κάνει σφάλματα αυτός τις αιτίες θα τις ρίξουν σε εσένα. «Απαλλάτου των κοινών επιμελειών, μη πλουσιότερος, αλλ’ ενδοξότερος. Πολλών γαρ χρημάτων κρείσσων εστί  ο παρά του πλήθους έπαινος». 
      Και τι γίνεται σήμερα εδώ; Πώς μπορεί να απαντήσει κανείς στον Έλληνα πολίτη: «Γιατί ψηφίζω σήμερα εγώ, όταν έρχονται οι εκλογές; Γιατί να μην αξιώνω σήμερα από αυτούς που με εκπροσωπούν και με εκφράζουν να είναι καλύτεροι από εμένα; Να μη μου πετούν διδάγματα στη μούρη και να μη δημιουργούν μεγαλύτερη φαυλότητα απ’ ότι τα προηγούμενα χρόνια; Γιατί να είναι ατιμώρητοι; Δεν πρέπει να γίνονται όλα αυτά πιο γρήγορα, πιο συγκεκριμένα και πιο θεσμοθετημένα;».
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Η κρίση, λοιπόν, κυρίες και κύριοι συνάδελφοι, είναι βαθιά πολιτική. Οι φαύλοι πολιτικά υπεύθυνοι, οι αυτουργοί κάθε φύσεως πρέπει να ελέγχονται από τους υπολοίπους. Έχουμε χρέος, κυρίες και κύριοι συνάδελφοι, να πάμε σε προκαταρκτική εξέταση για το ενδεχόμενο πολιτικών ευθυνών. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Η κομματική παθογένεια, η οποία παρατηρείται αυτές τις ημέρες στο Κοινοβούλιο και εκφράζεται από την Κυβέρνηση, δεν πρέπει να στιγματίζει το σύνολο του Κοινοβουλίου. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε κύριε Γρηγοράκο.
      ΛΕΩΝΙΔΑΣ ΓΡΗΓΟΡΑΚΟΣ: Τελειώνω, κύριε Πρόεδρε, λέγοντας ότι ο κόσμος έχει μάτια και βλέπει. Θα περίμενα από όλους εμάς και τους συναδέλφους της Συμπολίτευσης στις δύσκολες στιγμές να καθοδηγούμε τους Έλληνες πολίτες. Το χρέος μας είναι να κρατήσουμε ψηλά το κύρος του κοινοβουλευτισμού και της δημοκρατίας. Εμείς, το ΠΑ.ΣΟ.Κ, το κρατάμε ψηλά, εσείς καθίστε έξω να κοιτάτε από τα καφενεία και από τα καφέ! 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ, κύριε Γρηγοράκο.
      Το λόγο έχει ο κ. Κουσελάς.
      Παρακαλώ, κύριε Κουσελά. να μιλήσετε από τη θέση σας. Ανέφερα το άρθρο του Κανονισμού, το οποίο λέει ότι μόνο, όταν υπερβαίνει η αγόρευση τα επτά λεπτά, μπορείτε να μιλήσετε από το Βήμα. Το ακούσατε προηγουμένως. 
      ΑΘΑΝΑΣΙΑ ΜΕΡΕΝΤΙΤΗ: Κύριε Πρόεδρε, γιατί φωνάζετε, λες και είμαστε μικρά παιδιά;
      ΠΡΟΕΔΡΕΥΩΝ (Αναστάσιος Νεράντζης): Γιατί διαμαρτύρεστε, κυρία Μερεντίτη. Θέλετε να παραβούμε τον Κανονισμό και να συναινέσουμε στην παραβίαση του Κανονισμού της Βουλής; Σας βλέπουν οι ψηφοφόροι σας και από κάτω!
      ΑΘΑΝΑΣΙΑ ΜΕΡΕΝΤΙΤΗ: Μόνο εκεί παραβιάζεται ο Κανονισμός; 
      ΠΡΟΕΔΡΕΥΩΝ (Αναστάσιος Νεράντζης): Είναι καιρός να μην παραβιάζεται και σε αυτό το σημείο!
      ΑΘΑΝΑΣΙΑ ΜΕΡΕΝΤΙΤΗ: Ε, σεβαστείτε τον και στα άλλα.
      ΠΡΟΕΔΡΕΥΩΝ (Αναστάσιος Νεράντζης): Κύριε Κουσελά, έχετε το λόγο. 
      ΔΗΜΗΤΡΙΟΣ ΚΟΥΣΕΛΑΣ: Κύριε Πρόεδρε η συζήτησή μας διεξάγεται εν μέσω μιας βαθιάς, οικονομικής, κοινωνικής και θεσμικής κρίσης, μιας κρίσης που φέρνει φαρδιά πλατιά τη σφραγίδα της Νέας Δημοκρατίας.
      Ο πολίτης αισθάνεται ότι τη στιγμή που ο ίδιος δεν μπορεί να τα βγάλει πέρα ότι η αδιαφάνεια και ο παράνομος πλουτισμός σε βάρος των συμφερόντων του δημοσίου έχει γίνει καθεστώς, φθάσαμε σήμερα κύριοι συνάδελφοι να συζητάμε για τη σύσταση προανακριτικής επιτροπής για ένα σκάνδαλο δισεκατομμυρίων ευρώ, όχι γιατί η Κυβέρνηση ανέλαβε τις πολιτικές ευθύνες. 
      Βρισκόμαστε σήμερα εδώ μετά τις διαπιστώσεις τριών Εισαγγελέων ότι υπάρχουν ευθύνες σε υπουργικό επίπεδο, διαπίστωση που ο εκλεκτός της Κυβέρνησης ο κ. Σανιδάς, όπως και στην περίπτωση του πορίσματος Ζορμπά, προσπάθησε να διασκεδάσει.
      Βρισκόμαστε εδώ σήμερα μετά τον αγώνα μηνών ολόκληρων της μεγάλης δημοκρατικής παράταξης. Βρισκόμαστε εδώ μετά την πίεση των Μέσων Μαζικής Ενημέρωσης, αλλά και της λαϊκής αποδοκιμασίας, αποδοκιμασία και δυσπιστία που ήταν εμφανής ακόμα και στο εσωτερικό της Κοινοβουλευτικής Ομάδας της Νέας Δημοκρατίας. Γι’ αυτό άλλωστε κύριοι συνάδελφοι και η ηγεσία της Νέας Δημοκρατίας ετράπη πανικόβλητη σε φυγή.
      Ο κύριος Πρωθυπουργός αντί να είναι σήμερα εδώ και να πρωτοστατεί στη σύσταση της προανακριτικής επιτροπής, αντί να πρωτοστατεί και να προστατεύει τους δημοκρατικούς θεσμούς, εγύρισε την πλάτη, ετράπη σε φυγή. Δείχνει έτσι στον ελληνικό λαό ότι δεν θέλει την αλήθεια. Δείχνει ότι φοβάται την αλήθεια. Όσο για τα άλλα που ακούσαμε περί ευτελισμού των δημοκρατικών θεσμών είναι στάχτη στα μάτια του κόσμου, είναι εκ του πονηρού.
       Ευτελίζονται και απαξιώνονται οι δημοκρατικοί θεσμοί και το πολιτικό μας σύστημα όταν κουκουλώνονται τα προβλήματα.
      Ο Πρωθυπουργός δείχνει ότι φοβάται την Κοινοβουλευτική του Ομάδα, δεν την εμπιστεύεται πλέον, δείχνει ότι είναι δέσμιος ακόμη του κ. Ρουσόπουλου και των επιλογών του που χθες αργά, πάρα πολύ αργά, αποχώρησε, ενός Ρουσόπουλου που, ενώ παραιτήθηκε πήρε ταυτόχρονα την πολιτική κάλυψη του ίδιου του Πρωθυπουργού, ενός Ρουσόπουλου που επέβαλε την άποψή του για την αποχώρηση σήμερα της Νέας Δημοκρατίας και για δήθεν πολιτικές διώξεις.
      Ο Ρουσόπουλος έφυγε, ο Ρουσόπουλος είναι εδώ. Βολικός βέβαια ο ισχυρισμός του για την κάλυψη των όσων προσωπικών ευθυνών, βολικός ο ισχυρισμός του για να «φιμώσει» και να «μαντρώσει» έτσι τους Βουλευτές της Νέας Δημοκρατίας.
      Κυρίες και κύριοι συνάδελφοι, η παράταξή μας έχει δεινοπαθήσει από την ποινικοποίηση της πολιτικής ζωής του τόπου. Μακριά, λοιπόν, από εμάς τέτοιου είδους λογικές. Εμείς θέλουμε σήμερα να ανταποκριθούμε σ’ ένα και μοναδικό αίτημα, ένα αίτημα του ελληνικού λαού, να λάμψει επιτέλους η αλήθεια, να μάθει ο ελληνικός λαός τι συνέβη γύρω από αυτήν την υπόθεση που κόστισε δισεκατομμύρια σε βάρος της περιουσίας του ελληνικού λαού, όπως και για μια σειρά από άλλες υποθέσεις για τις οποίες έγινε, αντί για αποκάλυψη, συσκότιση. 
      Εμείς θέλουμε μέσα από αυτήν την υπόθεση να βγει καθαρό το πολιτικό σύστημα, θέλουμε να ανατραπούν οι πολιτικές εκείνες οι οποίες γέννησαν και γεννούν τα σκάνδαλα, θέλουμε να ανατραπούν οι πολιτικές εκείνες οι οποίες «ρίχνουν» λάδι στη φωτιά της κρίσης που έχει ανάψει. Και είμαστε αισιόδοξοι ότι η αντίστροφη μέτρηση σε σχέση με αυτό έχει αρχίσει. Και αυτή η αντίστροφη μέτρηση δεν πρόκειται κύριε Πρόεδρε να ανατραπεί. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Κουσελά και γιατί τήρησε επακριβώς το χρόνο.
      Το λόγο έχει τώρα ο συνάδελφός μας του ΣΥ.ΡΙΖ.Α. κ. Γιάννης Μπανιάς.
      Ορίστε, κύριε Μπανιά.
      ΙΩΑΝΝΗΣ ΜΠΑΝΙΑΣ: Κυρίες και κύριοι συνάδελφοι, το Βατοπαίδιο εξελίσσεται σε κινούμενη άμμο για την Κυβέρνηση της Νέας Δημοκρατίας. Όσες προσπάθειες -σπασμωδικές και αυτές- έκανε μέχρι τώρα, όσες προσπάθειες και αν κάνει σήμερα, όλο και βαθύτερα βουλιάζει στο τέλμα του σκανδάλου του Βατοπαιδίου. Η Κυβέρνηση και προσωπικά ο κ. Καραμανλής προσπάθησαν επί μήνες να αποφύγουν το πικρό ποτήρι της εξεταστικής επιτροπής. Απέτυχαν. Έκαναν τώρα όπισθεν ολοταχώς, την ανάγκη φιλοτιμία ποιούντες. Πρότειναν οι ίδιοι εξεταστική επιτροπή και μάλιστα με πρώτη την υπογραφή του κυρίου Πρωθυπουργού. Ο κ. Καραμανλής όμως περιφρόνησε το Κοινοβούλιο την Τετάρτη που γινόταν η συζήτηση, την οποία ο ίδιος είχε ζητήσει, για τη σύσταση εξεταστικής επιτροπής και δεν εμφανίστηκε στο Κοινοβούλιο. Περιμέναμε ότι ο κύριος Πρωθυπουργός θα μιλούσε σήμερα, ώστε να αναλάβει δημόσια τις ευθύνες του. Ματαίως περιμέναμε. Ο κύριος Πρωθυπουργός μαζί όλους τους Βουλευτές της Νέας Δημοκρατίας επέλεξαν τη φυγή. 
      Τα γεγονότα στη συνέχεια είναι πάρα πολύ πιεστικά, έχουν τη μορφή χιονοστιβάδας που οδηγεί συνεχώς τη Νέα Δημοκρατία στο βούρκο αυτού του σκανδάλου και την απαξίωσή της μπροστά στα μάτια της κοινής γνώμης. Η συνοχή της Κοινοβουλευτικής Ομάδας της Νέας Δημοκρατίας προφανώς διαταράχθηκε, γιατί μέχρι τώρα πολλοί διατύπωναν αντιρρήσεις, αλλά ψήφιζαν ομόφωνα όλα τα νομοσχέδια που ήρθαν μέχρι τώρα, αυτά τα αντιλαϊκά, αντεργατικά νομοσχέδια που ψήφισε η Νέα Δημοκρατία με την οριακή κοινοβουλευτική της Πλειοψηφία που δεν αντιστοιχεί σε πλειοψηφία στον ελληνικό λαό: 42% πήρε στις τελευταίες εκλογές και σήμερα είναι μικρότερο ακόμη το ποσοστό της, αν γίνονταν εκλογές. Γι’ αυτό είναι όλοι βέβαιοι. 
      Η Νέα Δημοκρατία, λοιπόν, σήμερα αποσύρει τους Βουλευτές της από το Κοινοβούλιο. Η ψήφος όμως, κύριε Πρόεδρε, είναι μυστική. Προφανώς, λοιπόν, έχουμε εδώ πανικό της Κυβέρνησης. Η Κυβέρνηση τρέπεται σε άτακτη φυγή. Όλοι οι Βουλευτές της αποσύρονται από το Κοινοβούλιο με κεντρική απόφαση. Είναι παιχνίδια τακτικής, αλλά κυρίως –και αυτό μας ενδιαφέρει ιδιαίτερα- είναι απαράδεκτα παιχνίδια με τους θεσμούς. Ο κ. Ρουσόπουλος παραιτείται την τελευταία ώρα, όταν όλη η κοινή γνώμη βοά για το σκάνδαλο, η ψήφος κατά συνείδηση, όπως γράφει ο Κανονισμός της Βουλής, για τη συγκεκριμένη περίπτωση «πάει» περίπατο, το Κοινοβούλιο περιφρονείται κατά έναν προκλητικό τρόπο και οι θεσμοί κατά τη γνώμη μας με αυτόν τον τρόπο ευτελίζονται. 
      Εμείς πιστεύουμε ότι εσείς, κύριοι της Νέας Δημοκρατίας που πήρατε αυτή την απόφαση, μετατρέπετε σε «λόχο» τους Βουλευτές της Νέας Δημοκρατίας που θα είχαν δικαίωμα να ακούσουν τη σημερινή συζήτηση, να διατυπώσουν και οι ίδιοι τη γνώμη τους και στο τέλος, στη μυστική ψηφοφορία να ψηφίσουν κατά συνείδηση. Νομίζουμε ότι η φυγομαχία της Νέας Δημοκρατίας είναι σαφής ομολογία ενοχής. Το αδίκημα είναι αναμφισβήτητο, κύριε Πρόεδρε. Υφυπουργοί και Υπουργοί με την υπογραφή τους έβλαψαν το δημόσιο, ξεπούλησαν δημόσια περιουσία. Τα στοιχεία είναι συντριπτικά. Ο ίδιος ο Εισαγγελέας του Αρείου Πάγου στην παραγγελία που έκανε στον Πρόεδρο των Εφετών για να οριστούν οι εισαγγελείς που θα εξέταζαν την περίπτωση, λέει πέντε συγκεκριμένα πράγματα. Τα αναφέρω επιγραμματικά:
      Πρώτον. Αμφισβητεί την κυριότητα της Μονής Βατοπαιδίου στις παραλίμνιες εκτάσεις της λίμνης Βιστωνίδας αλλά και στη γύρω περιοχή, γενικότερα δηλαδή. Για την ανταλλαγή αυτής της αμφισβητούμενης περιουσίας το δημόσιο έδωσε ανταλλάγματα μεγάλης αξίας.
      Δεύτερον. Η Μονή Βατοπαιδίου αντάλλαξε βοσκοτόπια και εκτάσεις νερού,  μας λέει ο κ. Σανιδάς, με «φιλέτα» που ανήκαν στο δημόσιο.
      Τρίτον. Δέχτηκε η Κυβέρνηση εκτιμήσεις των ακινήτων, που παρανόμως κατείχε η μονή, με πολλαπλάσια αξία, έναντι της αντικειμενικής και πραγματικής αξίας τους.
      Τέταρτον, δέχθηκε εκτιμήσεις των ακινήτων του δημοσίου, που έδωσε ως αντάλλαγμα στη μονή, με υποπολλαπλάσιες αξίες. Το τελευταίο ζήτημα που επισημαίνει ο κ. Σανιδάς είναι ότι είναι διάτρητες οι γνωμοδοτήσεις, τόσο του Γνωμοδοτικού Συμβουλίου Δημοσίων Κτημάτων και Ανταλλάξιμης Περιουσίας, όσο και των Τμημάτων του Νομικού Συμβουλίου του Κράτους. 
      Οι δύο εισαγγελείς, που τους τιμά η παραίτηση στην οποία τους εξανάγκασαν, είπαν το ίδιο, δηλαδή ότι υπάρχουν ευθύνες που πρέπει να αναζητηθούν. Δεν υπάρχει αμφιβολία ότι υπάρχουν τέτοιες ευθύνες. Οι Υπουργοί δεν παραπλανήθηκαν, όπως λέει ο κ. Σανιδάς. Η αντίφαση με την πραγματικότητα αυτών που υπέγραφαν ως Υπουργοί είναι κραυγαλέα. Θα μπορούσε να το διαπιστώσει ο οποιοσδήποτε.  Και όπως λέει ο λαός: «την υπογραφή μας δεν τη βάζουμε οπουδήποτε». Είχαν λοιπόν συνείδηση αυτών που υπέγραφαν και γι’ αυτό πιστεύουμε ότι έχουν σοβαρές ευθύνες. Μέσα στις συνθήκες της πολύπλευρης κρίσης, θεωρούμε ότι μαζί με τον κ. Ρουσόπουλο, πρέπει να φύγει και αυτή η Κυβέρνηση από την εξουσία. 
      ΠΡΟΕΔΡΕΥΩΝ (Αναστάσιος Νεράντζης): Ο κ. Καρχιμάκης έχει το λόγο. 
      Κύριε Καρχιμάκη, να μιλήσετε από τη θέση σας. Θα διακόψω τη συνεδρίαση εάν επιμείνετε να μιλήσετε από το Βήμα. Μιλήστε από τη θέση σας, όπως όλοι οι συνάδελφοι, γιατί αλλιώς θα κατηγορηθώ ότι έχω συμπάθειες και είναι γνωστή η συμπάθεια που σας έχω. 
      ΜΙΧΑΛΗΣ ΚΑΡΧΙΜΑΚΗΣ: Το ομολογείτε. 
      Κύριε Πρόεδρε, κυρίες και κύριοι συνάδελφοι, μετά το κεντρικά συντονισμένο κυβερνητικό σχέδιο κατασπατάλησης της δημόσιας ακίνητης περιουσίας η Κυβέρνηση Καραμανλή φυγομαχεί όχι μόνο εξαιτίας των εσωκομματικών της προβλημάτων, αλλά κυρίως γιατί δεν αντέχει να αντιμετωπίσει το γεγονός ότι η αλήθεια του σκανδάλου Βατοπαιδίου αντανακλά τα βασικά χαρακτηριστικά του συνόλου των κυβερνητικών επιλογών. 
      Η σκανδαλώδης υπόθεση διόγκωσης της ακίνητης περιουσίας της Μονής Βατοπαιδίου με μεγάλη ζημιά του δημοσίου φέρει τη σφραγίδα της Κυβέρνησης Καραμανλή. Μία σφραγίδα ορατή τόσο στην εκχώρηση της κυριότητας της λίμνης Βιστωνίδας στο Βατοπαίδι με κυβερνητικές μεθοδεύσεις ανατροπής της αναπομπής Φωτιάδη, που θα την καταθέσω στα Πρακτικά, και παραίτησης από μία ήδη κερδισμένη δίκη, όσο και με όργιο χαριστικών ανταλλαγών με εντολές των Υπουργείων Αγροτικής Ανάπτυξης και Τροφίμων και Οικονομίας και Οικονομικών στην ελεγχόμενη από τον κ. Αλογοσκούφη διοίκηση της Κτηματικής Εταιρείας και με κεντρικό συντονιστή τον εγκατεστημένο στο Μέγαρο Μαξίμου, μέχρι χθες, Υπουργό Επικρατείας. 
      Σε ένα κρεσέντο υποκρισίας ο τέως Υφυπουργός Οικονομίας και Οικονομικών υποστήριξε στην ομιλία του ότι όσα έπραξε αποτελούσαν συνέχεια της λειτουργίας τους κράτους. Αν ήθελα να συνεχίσει τη λειτουργία του κράτους ο τότε Υπουργός Οικονομίας και Οικονομικών, θα διατηρούσε τουλάχιστον αυτά που παρέδωσε η προηγούμενη κυβέρνηση του ΠΑ.ΣΟ.Κ.. Και η προηγούμενη κυβέρνηση που παρέδωσε μια κερδισμένη δίκη του δημοσίου σε βάρος της Μονής για τη Βιστωνίδα. Ήταν μία δίκη στην οποία εκπροσωπήθηκε δυναμικά το δημόσιο από τον αρμόδιο Υπουργό Οικονομίας και Οικονομικών, μία δίκη που θα επέλυε μια για πάντα το ιδιοκτησιακό καθεστώς της λίμνης Βιστωνίδας υπέρ του δημοσίου χωρίς χαριστικές εκχωρήσεις διακοσίων εξήντα ενός ακινήτων «φιλέτων» στο Βατοπαίδι και χωρίς προσπορισμό εις βάρος του δημοσίου υπεραξιών εκατομμυρίων ευρώ προς όφελος των εμπλεκομένων συμφερόντων. 
      Ας μας απαντήσουν, λοιπόν, οι Υπουργοί και οι Υφυπουργοί που επιμένουν να τα εμφανίζουν όλα νόμιμα, αρνούμενοι την προφανή ύπαρξη κεντρικού κυβερνητικού σχεδιασμού και άνωθεν κατευθύνσεων, πώς εξηγούν το γεγονός ότι η Μονή Βατοπαιδίου διατύπωσε αίτημα στο Νομικό Συμβούλιο του Κράτους για την κατάργηση της ήδη κερδισμένης δίκης με ημερομηνία 2 Ιουνίου 2004. Και αυτό όχι μόνο διεκπεραιώθηκε σε λιγότερο από δεκαπέντε εργάσιμες ημέρες, αλλά πήρε κα πρωτόκολλο με ημερομηνία 1 Ιουνίου. 
    Προσέξτε! Το έγγραφο συντάχτηκε στις 2 Ιουνίου και πρωτοκολλήθηκε 1η Ιουνίου! Θα το καταθέσω και αυτό στα Πρακτικά. Τέτοια πρεμούρα είχε η Κυβέρνηση να εξυπηρετηθεί η Μονή Βατοπαιδίου. Γιατί; Υπήρχαν ισχυρά διαπιστευτήρια. 
    Πώς εξηγείται η καταστρατήγηση του κανονισμού ανταλλαγών της Κ.Ε.Δ. από την ίδια την υπ’ αριθμόν 16651/2006 κοινή υπουργική απόφαση των Υπουργείων Αγροτικής Ανάπτυξης και Τροφίμων και Οικονομίας και Οικονομικών, που ορίζεται ως αποκλειστικό εκτιμητικό όργανο το Σ.Ο.Ε., παρακάμπτοντας τα κατά νόμο αρμόδια όργανα της Κτηματικής Εταιρείας; Αυτό δεν καταδεικνύει τη συνειδητή καταστρατήγηση των νόμιμων διαδικασιών με απώτερους στόχους; 
    Ποιος έδωσε το «πράσινο φως» για την προκλητική υπερτιμολόγηση του νερού της λίμνης και την απροκάλυπτη υποεκτίμηση της αξίας των ακινήτων «φιλέτων», ώστε να ξεπουληθούν ουσιαστικά προς όφελος της μονής; Με ποιες διασφαλίσεις η εθνική συμβολαιογράφος και ο διευθύνων σύμβουλος τη Κ.Ε.Δ., πρωθυπουργικός ευνοούμενος, ενώ είχαν στα χέρια τους εκτιμήσεις του Σ.Ο.Ε. για δασικές εκτάσεις στην Ουρανούπολη, το Λαύριο, το Γραμματικό, ωστόσο κατά τη σύνταξη των συμβολαίων παραποιούσαν το περιεχόμενό τους και αυθαίρετα τις «βάφτιζαν» δασικές και μετά, στα συμβόλαια, τα περνούσαν ως αγροτεμάχια άρτια και οικοδομήσιμα με απίστευτες υπεραξίες; 
    Γιατί λείπει από τη δικογραφία υπουργική απόφαση, υπ’ αριθμόν 15372/5.6.2006, την οποία θα καταθέσω στα Πρακτικά; Μιλώ γι’ αυτήν εδώ την απόφαση που το περιεχόμενό της δημιουργεί νέα αδυσώπητα ερωτήματα για όσα ακόμα αποσιωπούνται από την Κυβέρνηση Καραμανλή σχετικά με το σκάνδαλο. 
    Δίνει, λοιπόν, αυτή η υπουργική απόφαση τη δυνατότητα στη Μονή Βατοπαιδίου να παίρνει ρευστό κατευθείαν από την Κ.Ε.Δ. ως αποζημίωση για να επιστρέψει στο δημόσιο το νερό της λίμνης. Η διαδικασία ανταλλαγής μπορεί να υλοποιηθεί και με την καταβολή αποζημιώσεως που θα προκύψει από την πώληση, κατόπιν πλειοδοτικού διαγωνισμού από την Κτηματική Εταιρεία του Δημοσίου των ως άνω ακινήτων του Υπουργείου Αγροτικής Ανάπτυξης και Τροφίμων. 
    Εδώ έχουμε, λοιπόν, δύο υπουργικές αποφάσεις και τις χρησιμοποιούμε κατά περίπτωση, πότε τη μια και πότε την άλλη. Πόσες διαβουλεύσεις μεσολάβησαν, πόσες επισκέψεις του Εφραίμ στα υπουργικά γραφεία μέχρι να επιλεγεί η προσφορότερη για τη λεηλασία λύση; Κάτι τέτοια τερτίπια προϋποθέτουν άνωθεν προστασία, ασυλία και κάλυψη.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Το ολυμπιακό ακίνητο, που αποδεδειγμένα κόστισε στο δημόσιο 55.000.000 ευρώ, εκχωρήθηκε στη μονή σε τιμή ευκαιρίας των 41.000.000 ευρώ, δηλαδή 13.000.000, ολόκληρα, κάτω από το κόστος. Θα καταθέσω τη σχετική απόφαση της Κ.Ε.Δ., όπου πραγματικά αποδεικνύεται σ’ αυτή την απόφαση, εγγράφως και με υπογραφές, η απιστία απέναντι στο ελληνικό δημόσιο. 
    ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε. 
    ΜΙΧΑΛΗΣ ΚΑΡΧΙΜΑΚΗΣ: Αυτός που υπέγραψε αυτή την απόφαση, τίνος εντολές υπηρετούσε; Διότι μάθαμε πρόσφατα από τον Πρωθυπουργό ότι γι’ αυτόν δεν αρκούν οι απλές ενδείξεις που ζητά το Σύνταγμα. Ο ίδιος απαιτεί για τους Υπουργούς του αποχρώσες ενδείξεις. 
    Δεν περιμένουμε βέβαια ειλικρινείς απαντήσεις από την Κυβέρνηση. Το πιο πιθανό είναι να αποδώσουν τη χαριστική τιμολόγηση κατά 13.000.000 ευρώ…
    ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Καρχιμάκη.
    ΜΙΧΑΛΗΣ ΚΑΡΧΙΜΑΚΗΣ: …από το κόστος για το ακίνητο του Ολυμπιακού Χωριού σε πρωθύστερη πιθανόν επίδραση της διεθνούς κρίσης στην αγορά των ακινήτων. 
    Είμαστε όμως υποχρεωμένοι –και κλείνω, κύριε Πρόεδρε- απέναντι σε μια Κυβέρνηση που συνειδητά και επίμονα τα τελευταία πέντε χρόνια πλήττει το κύρος των θεσμών και την αξιοπιστία της πολιτικής, επανιδρύοντας ένα ασύδοτο κράτος, να αναζητήσουμε …
    ΠΡΟΕΔΡΕΥΩΝ (Αναστάσιος Νεράντζης): Τελειώσατε, κύριε Καρχιμάκη. Μιλάτε επτά λεπτά. 
    ΜΙΧΑΛΗΣ ΚΑΡΧΙΜΑΚΗΣ: …και φοβόμαστε ότι με την ίδια ευκολία που ο Πρωθυπουργός πήρε πίσω τα λόγια του και σύρθηκε στην εξεταστική επιτροπή, θα πάρει πίσω και άλλες πρόσφατες δηλώσεις του και θα οδηγήσει τη χώρα σε εκλογές παραγραφής, αν αυτό επιτάσσουν κυβερνητικές ανάγκες της συγκάλυψης. 
    Σας ευχαριστώ. 
    (Στο σημείο αυτό ο Βουλευτής κ. Μιχάλης Καρχιμάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
       (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΠΑ.ΣΟ.Κ. του Νομού Ηρακλείου κ. Βασίλειος Κεγκέρογλου. 
    ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Πρόεδρε, στη σύγχρονη πορεία της χώρας μας υπήρξαν περιπτώσεις διαφθοράς πολιτικών προσώπων και ανώτερων κρατικών λειτουργών. Μεμονωμένοι επίορκοι διαχειριστές της πολιτικής εξουσίας και του δημοσίου χρήματος αποκαλύφθηκαν και σε άλλες περιόδους της πολιτικής ζωής του τόπου μας. 
Ποτέ όμως, κυρίες και κύριοι συνάδελφοι, δεν υπήρξε ένα τόσο καλά οργανωμένο και προμελετημένο σχέδιο καταλήστευσης του δημόσιου πλούτου χρησιμοποιώντας την κυβερνητική εξουσία, μια εξουσία την οποία μάλιστα κατέλαβαν με το σύνθημα «σεμνά και ταπεινά»! 
      Θα αναφερθώ σε δύο από τα σκάνδαλα που είναι επί μέρους τμήματα του ίδιου σχεδίου, του σχεδίου για την καταλήστευση του δημοσίου χρήματος και τη δημιουργία «μαύρου» χρήματος. Και στα δύο αυτά σκάνδαλα χρησιμοποιείται η ίδια μέθοδος: η μέθοδος της τριγωνικής σχέσης κράτος, φορέας και ιδιώτης.
      Ας έρθω όμως στο σκάνδαλο των δομημένων ομολόγων, ένα σκάνδαλο που δεν προέκυψε ως αποτέλεσμα κακής διαχείρισης ανίδεων διοικητών, τους οποίους διόρισαν οι ίδιοι που τους χαρακτήρισαν έτσι, ούτε βέβαια ως αποτέλεσμα της απληστίας μόνο κάποιων χρηματιστών. Αυτοί χρησιμοποιήθηκαν, με το ανάλογο ρεγάλο. Το σχέδιο για την καταλήστευση των αποθεματικών των  ταμείων δεν μπορούσε να υλοποιηθεί εάν το Υπουργείο εξέδιδε τα ομόλογα και απευθείας τα έδιδε στα ασφαλιστικά ταμεία, με το ανάλογο τίμημα. Έτσι επιλέχθηκε η μέθοδος του τριγώνου, που προϋποθέτει την ύπαρξη κι ενός ενδιάμεσου ιδιώτη. Η ύπαρξη του ιδιώτη εξασφάλισε τη δημιουργία «μαύρου» χρήματος, για να οδηγηθεί το «μαύρο» χρήμα εκεί που οδηγήθηκε και να πληρώσει ο κρατικός προϋπολογισμός, δηλαδή  ο Έλληνας πολίτης. 
      Τι έγινε λοιπόν; Ας πούμε ότι 80 ευρώ ήταν η αξία του ομολόγου που εξέδιδε το Υπουργείο Οικονομίας. Το πουλούσε σε ιδιώτες. Από τον ιδιώτη το αγόραζαν τα ασφαλιστικά ταμεία, 100 ευρώ. Το κέρδος είναι 20 ευρώ, μέσα στο οποίο περιλαμβάνεται και το «μαύρο» χρήμα, που δεν βρέθηκε στα ταμεία των ιδιωτών, γιατί είχε πάρει την οδό για τους αποδέκτες. Αυτό είναι το σκάνδαλο, η δημιουργία μαύρου χρήματος εις βάρος του δημοσίου. Η τριγωνική σχέση είναι η μέθοδος που χρησιμοποιήθηκε.
      Ας έρθουμε τώρα στο σκάνδαλο του Βατοπαιδίου. Το σκάνδαλο του Βατοπαιδίου είναι μόνο η αναγνώριση δικαιωμάτων ιδιοκτησίας της μονής, που έγινε οριστικά –να το ξεκαθαρίσουμε μια κι έξω- μετά τις εκλογές του 2004, από τη μια μεριά με την παραίτηση του δημοσίου από τη δίκη, με τη μη έκδοση της απόφασης που αποκαλύπτεται περίτρανα ότι δικαίωνε το δημόσιο; Όχι βέβαια. Το σκάνδαλο δεν είναι μόνο αναγνωρίσεις. Εκτός απ’ αυτό είναι κυρίως οι ανταλλαγές και στη συνέχεια η παράδοση της δημόσιας περιουσίας σε τρίτους, συγκεκριμένους ιδιώτες, για τη δημιουργία «μαύρου» χρήματος. Ο Εφραίμ χρησιμοποιήθηκε και μέσα από το κόλπο να υλοποιήσει κι αυτός αυτά τα οποία ήθελε. Τριγωνικές σχέσεις κι εδώ: κράτος – μονή - ιδιώτες.
      Ας υποθέσουμε, κυρίες και κύριοι συνάδελφοι, ότι η Κυβέρνηση αποφάσιζε να πουλήσει καθαρά, με διαφανείς όρους, το ολυμπιακό ακίνητο στο όνομα της όποιας αξιοποίησης κι επένδυσης. Τι θα γινόταν; Πρώτον, θα έπρεπε εκτός από την απόφαση, η οποία πρέπει να έχει νομική βάση, να προχωρήσει σ’ ένα δημόσιο και πιθανόν διεθνή διαγωνισμό, με καθαρούς και γνωστούς όρους.
      Δεύτερον, αυτό δεν θα μπορούσε να γίνει με τιμή κάτω από την αξία του, την πραγματική αξία, όπως και να την πάρουμε. Και ούτε βέβαια θα μπορούσε να εξασφαλιστεί εύκολα ότι θα πάει σ’ έναν συγκεκριμένο ιδιώτη. 
      Δόθηκε λοιπόν το ολυμπιακό ακίνητο στη μονή, για να καταλήξει στον ιδιώτη, στο συγκεκριμένο ιδιώτη, με τίμημα 41.000.000 ευρώ, τιμή που είναι πολύ πιο κάτω από την αξία του, όπως είπε ο Μιχάλης Καρχιμάκης προηγουμένως, αλλά πολύ πιο κάτω, δραματικά κάτω από την αξία που θα είχε το ακίνητο, που θα αποκτούσε αν προχωρούσε η αλλαγή χρήσης, όπως σχεδίαζαν οι ιθύνοντες νόες. Αλλά λόγω της αποκάλυψης σταμάτησε αυτή η αλλαγή της χρήσης. 
      Κυρίες και κύριοι συνάδελφοι, υποτιμήσεις και υπερτιμήσεις, ανταλλαγές μετά την αναγνώριση, τριάντα ένα συμβόλαια, διακόσια εξήντα ακίνητα, για να ιδιοποιηθούν κάποιοι το δημόσιο πλούτο! Αν αυτοί που συνέλαβαν και υλοποίησαν αυτό το πράγματι ιδιοφυές σχέδιο για να καταληστεύσουν το δημόσιο πλούτο, να δημιουργήσουν «μαύρο» χρήμα και να το ιδιοποιηθούν, εάν είχαν καταγράψει τα ακίνητα του δημοσίου και αν, αντί του στόχου του πλουτισμού τους, παραχωρούσαν αυτά τα ακίνητα στους αρμόδιους φορείς και στα αρμόδια Υπουργεία, πόσα σχολεία θα είχαν γίνει σ’ αυτά τα ακίνητα, πόσα νοσοκομεία, πόσοι χώροι άθλησης για τους νέους, πόσες εργατικές κατοικίες για τους εργαζόμενους; 
      Γι’ αυτό το ζήτημα είναι όχι μόνο ποινικό και πολιτικό, αλλά έχει να κάνει και με τον ίδιο τον πολίτη, έχει να κάνει με την πορεία της χώρας. Η υπόθεση πρέπει να διαλευκανθεί πλήρως. Όλα στο φως! Να λάμψει η αλήθεια, να αποδοθεί δικαιοσύνη, όχι μόνο για την απαίτηση των πολιτών που σήμερα συμβαίνει αυτό, για την παραπέρα λειτουργία του πολιτικού συστήματος, αλλά γιατί αλλιώς αυτά τα φαινόμενα θα διευρυνθούν και η συχνότητα που θα παρουσιάζονται θα είναι πολύ μεγαλύτερη απ’ αυτή που μας συνήθισε μέχρι τελευταία η Νέα Δημοκρατία.
      Ευτυχώς, όμως, η οδός της φυγής διευκολύνει και τους πολίτες να της πουν μια και έξω να φύγει από την εξουσία. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει η Βουλευτής του ΠΑ.ΣΟ.Κ. στο Νομό Ηρακλείου κ. Σκραφνάκη, η οποία μιλά στη θέση του κ. Λαμπίρη και γίνεται αντιμετάθεση. 
      ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι –παρόντες και απόντες-, δεν ξέρω τους πραγματικούς λόγους που οδήγησαν τη Νέα Δημοκρατία να αποχωρήσει από τη σημερινή συζήτηση, όμως για εμένα το ζητούμενο δεν είναι να αναλύσω την τακτική της Νέας Δημοκρατίας ούτε να σκεφτώ ποιος τελικά κέρδισε το παιχνίδι των εντυπώσεων ή ποιος το έχασε. 
      Το ζητούμενο για εμένα είναι να μπορώ ως πολιτικός και ως Βουλευτής να αντικρίζω τους συμπολίτες μου στα μάτια. Το ζητούμενο για εμένα είναι να  κερδίζω με κάθε τρόπο το σεβασμό τους. Και, δυστυχώς, αισθάνομαι ότι από σήμερα οι συμπολίτες μου θα τρέφουν λιγότερο σεβασμό απέναντι στην πολιτική και τους πολιτικούς. Αυτό κατάφερε με την αποχώρησή της η Νέα Δημοκρατία. Τίποτα περισσότερο. Με την αλαζονεία που τη χαρακτηρίζει έδειξε να μη σέβεται ούτε το Κοινοβούλιο. Έδειξε ότι φοβάται την αλήθεια. 
      Κυρίες και κύριοι συνάδελφοι της Νέας Δημοκρατίας, υποταχτήκατε στην κομματική γραμμή και αποχωρήσατε, διότι η ηγεσία του κόμματός σας φοβήθηκε μήπως και εκφράσετε τις αντιρρήσεις σας. Φοβήθηκε μήπως πείτε την άποψή σας, μήπως τελικά ακούσετε τη συνείδησή σας, γιατί γνωρίζετε ότι υπάρχει θέμα με τη Μονή Βατοπεδίου, γνωρίζετε ότι το δημόσιο έχει πληγεί και έχει χάσει απ’ αυτήν την ιστορία. 
      Διότι, κυρίες και κύριοι συνάδελφοι της Νέας Δημοκρατίας, μπορεί να έχω μόλις ένα χρόνο εδώ στη Βουλή, όμως –απ’ όσο είμαι σε θέση να γνωρίζω πρόσωπα και καταστάσεις- μπορώ να καταλάβω πως υπάρχουν ανάμεσά σας άνθρωποι έντιμοι και αξιοπρεπείς, που έχουν το θάρρος της γνώμης τους και που τώρα ασφυκτιούν με τη μεθόδευση της ηγεσίας τους. 
      Αντιλαμβάνομαι τη δύσκολη θέση τους. Ομολογώ πως δεν θα ήθελα να βρίσκομαι σ’ αυτή. Δεν θα ήθελα, όταν γυρίσω στην Κρήτη, όπου οι άνθρωποι εκεί είναι λεβέντες και υπερήφανοι, να μου πουν: «Τι κάνετε εκεί πέρα αναμεταξύ σας, όλα τα κουκουλώνετε και δεν σας πειράζει κανείς, όποια παρανομία και αν κάνετε; Ποιοι είστε εσείς που δεν σας πιάνει το χέρι του νόμου;»
      Αυτό θέλουμε να δείξουμε στους πολίτες, ότι μπήκαμε στην πολιτική για να τα αρπάξουμε; Εγώ προσωπικά τέτοια μομφή δεν τη δέχομαι! Είναι δυνατόν να δεχθούμε τη λογική του συμψηφισμού; Αν υπάρχουν ένοχοι και στο δικό μου το κόμμα, να αποκαλυφθούν! 
      Όμως, να επιτρέπουμε να πλανάται η καχυποψία απέναντι στο πολιτικό προσωπικό αυτού του τόπου, να παρακολουθούμε απαθείς τη διαρκή απαξίωση του πολιτικού συστήματος μιας χώρας που θεωρείται κοιτίδα της δημοκρατίας και του πολιτισμού, είναι η χειρότερη υπηρεσία που προσφέρουμε στον τόπο. 
      Αν πράγματι θέλουμε όλοι εμείς να ξανακερδίσουμε το σεβασμό των συμπολιτών μας, αν πράγματι όλοι εμείς θέλουμε να υπερασπιστούμε τη χαμένη τιμή της πολιτικής, μόνο ένας δρόμος υπάρχει: Ο δρόμος της αλήθειας, της αλήθειας για το Βατοπαίδι, της αλήθειας για τη «SIEMENS», της αλήθειας για τον Ο.Τ.Ε.. Και για να λάμψει η αλήθεια, οφείλουμε να πράττουμε τα μέγιστα, για να την προστατεύουμε και για να την υπερασπιζόμαστε. 
      Πιστεύω βαθύτατα ότι αυτός είναι ο μοναδικός λόγος που το ΠΑ.ΣΟ.Κ. πρότεινε τη σύσταση προανακριτικής επιτροπής, για να λάμψει η αλήθεια, για να μην υπάρχει η παραμικρή σκιά, για να μην υπάρχει η παραμικρή υποψία κουκουλώματος, έστω σε ένα θέμα, αφού τα υπόλοιπα η Κυβέρνηση, σε συνεργασία με κάποιους επίλεκτους δικαστικούς, κατάφερε να τα κουκουλώσει και να τα στείλει στο αρχείο.
      Το ΠΑ.ΣΟ.Κ. δεν πρότεινε προανακριτική επιτροπή ούτε για να ποινικοποιήσει την πολιτική ζωή, ούτε για να στείλει αθώους στο εδώλιο του κατηγορουμένου, ούτε για να σπιλώσει πρόσωπα και συνειδήσεις, όπως κατηγορήθηκε.
      (Στο σημείο αυτό την Προεδρική Έδρα καταλαμβάνει ο Δ’ Αντιπρόεδρος της Βουλής κ. ΦΙΛΙΠΠΟΣ ΠΕΤΣΑΛΝΙΚΟΣ)
      Δεν καταλαβαίνω γιατί ο κ. Καραμανλής, με το γνωστό πομπώδες ύφος του και τη θεατρικότητα των κινήσεών του, αρνήθηκε μία διαδικασία που οδηγεί στην αλήθεια. Σκέφτηκε άραγε πόση πλέον αξιοπιστία θα έχουν τα λόγια του όταν θα κουνά το χέρι και θα λέει: «Όλα στο φως, το μαχαίρι θα φθάσει στο κόκαλο, οι ένοχοι θα πληρώσουν, όσο ψηλά και αν είναι, από όπου και αν προέρχονται»; Καμμία αξιοπιστία, κούφια λόγια, λόγια του αέρα.
      ΠΡΟΕΔΡΕΥΩΝ (Φίλιππος Πετσάλνικος): Κυρία συνάδελφε, σας παρακαλώ να ολοκληρώσετε.
      ΜΑΡΙΑ ΣΚΡΑΦΝΑΚΗ: Μάλιστα, κύριε Πρόεδρε, τελειώνω.
      ΠΡΟΕΔΡΕΥΩΝ (Φίλιππος Πετσάλνικος): Έχουμε πολύ μεγάλο κατάλογο ομιλητών που αναμένουν.
      ΜΑΡΙΑ ΣΚΡΑΦΝΑΚΗ: Κυρίες και κύριοι συνάδελφοι, το ΠΑ.ΣΟ.Κ. -και προς τιμήν του- και τα άλλα κόμματα της Αντιπολίτευσης αξιοποίησαν όλες τις υπάρχουσες πρόνοιες του νόμου και του Συντάγματος, προκειμένου να δώσουν μια ευκαιρία στην αλήθεια να λάμψει. Εξάντλησαν όλες τις θεσμικές δυνατότητες που είχαν. Ίσως να χρειάζεται να προσθέσουμε και άλλες. Ίσως θα πρέπει να ξαναδούμε το νόμο περί ευθύνης Υπουργών. Είναι ζήτημα τιμής και αξιοπιστίας του πολιτικού συστήματος. Είναι θέμα που μας αφορά όλους, διότι οι πολίτες πρέπει να αισθάνονται πως όλοι -και εμείς οι πολιτικοί- είμαστε ίσοι απέναντι στο νόμο, ίσοι απέναντι στην αλήθεια.
      Φαίνεται, όμως, ότι κάποιοι στη Νέα Δημοκρατία φοβούνται την αλήθεια. Παρακωλύουν συστηματικά και παρακώλυσαν και σήμερα τη διαδικασία για την εξεύρεση λύσης.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, κυρία συνάδελφε.
      ΜΑΡΙΑ ΣΚΡΑΦΝΑΚΗ: Σήμερα αποκαλύφθηκαν. Το ΠΑ.ΣΟ.Κ. μπορεί να αισθάνεται πολιτικά δικαιωμένο για την απόφασή του.
      Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Βουλευτής του ΠΑ.ΣΟ.Κ. κ. Μάρκος Μπόλαρης.
      ΜΑΡΚΟΣ ΜΠΟΛΑΡΗΣ: Ευχαριστώ πολύ, κύριε Πρόεδρε.
      Θα ήθελα να πω ότι δεν είμαστε καθόλου ευτυχείς που σήμερα, η Βουλή, αντί να συζητά για την πολιτική και για πολιτικές υπέρ των πολιτών, αναγκάζεται να κάνει αυτή τη διαδικασία για τη σύσταση της προκαταρκτικής επιτροπής και μάλιστα, με την πρωτοφανή απουσία της Πλειοψηφίας.
      Θα ήθελα να υπογραμμίσω ότι ο φάκελος τον οποίο έχει στη διάθεσή της η Βουλή είναι ελλιπής. Είναι ελλιπέστατος. Λείπουν πάρα πολλά στοιχεία. Λείπουν στοιχεία από υπηρεσίες, λείπουν υπουργικές αποφάσεις, λείπουν στοιχεία από τις τράπεζες -δεν έχει ανοίξει κανένας τραπεζικός λογαριασμός- λείπουν στοιχεία από την ΥΠ.Ε.Ε., την Υπηρεσία Ειδικών Ελέγχων, η οποία πρέπει να επιληφθεί και να μας πει τις διαδρομές του χρήματος. Λείπουν στοιχεία και δεν έχει έρθει ο φάκελος από την υπηρεσία η οποία είναι υπεύθυνη για τη διαλεύκανση του μαύρου χρήματος.
      Όταν έρθουν αυτά, τα καινούργια στοιχεία, νομίζω ότι θα υπάρξουν και συγκλονιστικές, περαιτέρω αποκαλύψεις για τη μέχρι σήμερα γνωστή υπόθεση.
      Κύριε Πρόεδρε, στις 7 Μαρτίου του 2004, η νομική κατάσταση σε σχέση με τη Βιστωνίδα ήταν η εξής. Πρώτον, υπήρχε ένα συμβόλαιο που συνάφθηκε επί κυβερνήσεως Ελευθερίου Βενιζέλου, το 1930. Το συμβόλαιο αυτό έλεγε ότι η κυριότητα είναι του ελληνικού δημοσίου και ότι η μονή η οποία συμβαλλόταν σ’ αυτό το συμβόλαιο, είχε δικαίωμα ιχθυοκαλλιέργειας στη λίμνη. Επομένως, ζήτημα ιδιοκτησίας λυμένο με συμβόλαιο και μετά από δικαστικό αγώνα.
      Ζήτημα δεύτερο, είχε γίνει η δίκη στην Κομοτηνή. Είχε παρασταθεί το ελληνικό δημόσιο, είχε καταθέσει προτάσεις οι οποίες είχαν επτά επάλληλες αλληλοσυμπληρούμενες βάσεις για την απόρριψη της αγωγής του Βατοπεδίου, με εντολή του Υπουργείου Οικονομικών και είχε παραστεί ως μάρτυρας, ο οποίος κονιορτοποίησε τα επιχειρήματα τα οποία είχε η αγωγή, ο έφορος αρχαιοτήτων της περιοχής, ο οποίος αναφέρθηκε σε όλα τα ζητήματα περί επικλήσεως χρυσοβούλων, φιρμανίων, ταπίων και τεσσαρούφ.
      Τίποτα από όλα αυτά δεν ισχύει, διότι, όπως είπα εισαγωγικά, η βάση πάνω στην οποία έχει τα όποια δικαιώματα η μονή Βατοπεδίου, είναι το συμβόλαιο που υπέγραψε με την ελληνική κυβέρνηση επί κυβερνήσεως Ελευθερίου Βενιζέλου.
      Τι γίνεται στη συνέχεια και πώς αυτά τα τρία στοιχεία τα οποία υπάρχουν μεθοδεύεται να ανατραπούν;
      Είναι άδικο –προφανώς όχι από κακή πίστη- κόμματα της Ήσσονος Αντιπολίτευσης να λένε ότι εξισώνουμε τις δύο περιόδους. Τι έγινε για να ανατραπούν όλα όσα ίσχυαν στις 7 Μαρτίου 2004; Πρώτα απ’ όλα, έγινε παρέμβαση για να μην εκδοθεί η απόφαση που είχε ληφθεί με δύο προς μία ψήφους υπέρ των συμφερόντων του ελληνικού δημοσίου από το Πρωτοδικείο Ροδόπης. Αυτό ήταν σε γνώση τόσο του Βατοπαιδίου, όσο και του Υπουργείου Οικονομικών. 
      Άρα, αυτός ο οποίος παρεμβαίνει ώστε μία ειλημμένη απόφαση να μη δημοσιευτεί, διαπράττει κακουργηματική πράξη σε βάρος των συμφερόντων του ελληνικού δημοσίου, διότι αναφερόμαστε στην αξία όχι μόνο των υδάτων της λίμνης, αλλά και των παραλιμνίων περιοχών, του αιγιαλού και των νησίδων. Αυτό είναι το πρώτο ζήτημα.
      Το δεύτερο ζήτημα είναι το εξής: Είχε γίνει από το Υπουργείο Οικονομικών από τον κ. Φωτιάδη στις 30 Οκτωβρίου –προτού συζητηθεί η υπόθεση στο Πρωτοδικείο Κομοτηνής- αναπομπή της υπόθεσης με όλα τα στοιχεία από τους Δικηγορικούς Συλλόγους της Θράκης, τα οποία έθεταν σε αμφισβήτηση την απόφαση, τη γνωμοδότηση του Γνωμοδοτικού Συμβουλίου Δημοσίων Θεμάτων.
      Για να μπορέσει να προχωρήσει το σχέδιο –διότι υπάρχει σχέδιο- έπρεπε να ανατραπεί αυτή η γνωμοδότηση. Ο κ. Δούκας προέβη με δική του υπουργική απόφαση στην ακύρωση της παρέμβασης Φωτιάδη.
      Το τρίτο σημείο που είναι εξίσου σημαντικό για τη συνέχεια είναι το εξής: Έχουμε την παραίτηση από το δικαστήριο, την οποία την υπογράφει ο Υπουργός των Οικονομικών, ενώ γνωρίζει πολύ καλά ότι υπάρχει μειοψηφία η οποία υπογραμμίζει το παράνομον της παραίτησης. Και στη συνέχεια έχουμε καινούργια παρέμβαση των προέδρων των Δικηγορικών Συλλόγων της Ξάνθης, οι οποίοι με έγγραφό τους υπογραμμίζουν ότι η παραίτηση έχει ποινικές ευθύνες.  Και ενώ έχει το κείμενο των προέδρων των Δικηγορικών Συλλόγων, προσποιείται ότι δεν ακούει τίποτα.
      Και δεν έφθαναν αυτά. Υπήρχε και ένα άλλο κρίσιμο γεγονός, δηλαδή η απόφαση 111/2000 της ολομέλειας του Νομικού Συμβουλίου του Κράτους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θέλω ελάχιστα δευτερόλεπτα.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε σε ελάχιστα δευτερόλεπτα, σας παρακαλώ.
      ΜΑΡΚΟΣ ΜΠΟΛΑΡΗΣ: Τελειώνω, κύριε Πρόεδρε.
      Αυτή η απόφαση της ολομέλειας του Νομικού Συμβουλίου του 2000 έλεγε ότι η λίμνη είναι του κράτους και η μονή έχει δικαίωμα ιχθυοκαλλιέργειας. Για να γίνει οποιαδήποτε παρέμβαση, χρειάζεται νόμος. 
      Αυτή την απόφαση, λοιπόν, το Υπουργείο Οικονομικών, μεθοδευμένα, με εντολή του Υπουργού την ακύρωσε, παραπέμποντας την υπόθεση εκ νέου στο Δ΄ Τμήμα, το οποίο αναρμοδίως επιλήφθηκε και ακύρωσε την απόφαση της Ολομέλειας. 
      Το κρίσιμο είναι ότι πολλοί εκ των δικαστών της ολομέλειας του 2000 συμμετείχαν το Δεκέμβριο του 2004 στην απόφαση η οποία αναίρεσε κρίσιμα στοιχεία υπέρ του ελληνικού δημοσίου.
      ΠΡΟΕΔΡΕΥΩΝ (Φίλιππος Πετσάλνικος): Ολοκληρώστε, όμως, κύριε συνάδελφε.
      ΜΑΡΚΟΣ ΜΠΟΛΑΡΗΣ: Κλείνω, κύριε Πρόεδρε.
      Η μεθόδευση συνεχίζεται με παρέμβαση στη συνέχεια. Το σχέδιο εκπονήθηκε στη συνέχεια στο Υπουργείο Αγροτικής Ανάπτυξης, με κεντρικό συντονισμό από το Μαξίμου.
      Δεν έχουμε το χρόνο για να τα πούμε. Όμως, η εξεταστική επιτροπή ξεκινάει την Πέμπτη και εκεί θα αναδειχθούν ανάγλυφα όλα τα περαιτέρω.
      Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Φίλιππος Πετσάλνικος): Το λόγο έχει ο Πρόεδρος της Κοινοβουλευτικής Ομάδας του ΣΥ.ΡΙΖ.Α. κ. Αλέκος Αλαβάνος.
      Ορίστε, κύριε Αλαβάνο, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ούτε ο Βούλγαρης ούτε ο Αγγελόπουλος! Ο Κωνσταντίνος Καραμανλής είναι ο καλύτερος σκηνοθέτης στη χώρα μας, διότι κανείς δεν μπορούσε να στήσει το σκηνικό που υπάρχει σήμερα στη Βουλή! Και νομίζω ότι είναι σημαντικό να μεταδίδεται συνεχώς από τα τηλεοπτικά μέσα ενημέρωσης και από τις φωτογραφίες αύριο στον Τύπο. Δηλαδή, να εμφανίζεται μία Βουλή, όπου η Νέα Δημοκρατία δεν είναι στις θέσεις της κοινοβουλευτικής Πλειοψηφίας και στα υπουργικά Έδρανα. 
      Και μπορεί να φανταστεί κανείς και να έχει στο μυαλό του μία Βουλή που μπορεί μεν να μην είναι οι εργαζόμενοι του Λαναρά που απελπισμένα χθες κάθονταν στη λεωφόρο Αμαλίας, μπορεί να μην είναι όλη η γενιά των 700 ευρώ –δηλαδή στην πραγματικότητα των 500 ευρώ- μπορεί να μην είναι οι μικροί και μεσαίοι επιχειρηματίες ή οι αγρότες που βλέπουν τα χρέη να τους πνίγουν, αλλά μπορεί να είναι οι γνήσιοι εκπρόσωποί τους που θα στηρίξουν μία άλλη κοινωνική πολιτική και μία άλλη δημοκρατική πολιτική.
      Αυτή την εικόνα την έχουμε δει ξανά αλλιώς –φυσικά άλλο πράγμα είναι να δραπετεύει η Κυβέρνηση- με την απουσία της Αξιωματικής Αντιπολίτευσης κατά τη διάρκεια της ψηφοφορίας για την Αναθεώρηση του Συντάγματος που εξέφραζε τα προβλήματά της απέναντι στο θέμα του δημόσιου χαρακτήρα των πανεπιστημίων και νομίζω ότι είναι ένα στοιχείο της κρίσης του δικομματισμού. Δηλαδή, ότι πάνω στα αιχμηρά πολιτικά ζητήματα οι δυνάμεις οι οποίες έχουν κυβερνήσει την Ελλάδα όλες αυτές τις δεκαετίες προτιμούν το δρόμο της αποχώρησης. 
      (Στο σημείο αυτό την Προεδρική Έδρα καταλαμβάνει το Γ΄ Αντιπρόεδρος της Βουλής κ. ΑΝΑΣΤΑΣΙΟΣ ΝΕΡΑΝΤΖΗΣ)
      Εμείς προσπαθήσαμε αυτό το θέμα του Βατοπαιδίου να το αντιμετωπίσουμε με ευθύνη σε τρεις διαστάσεις, σε τρία επίπεδα. 
      Το ένα επίπεδο είναι να προτείνουμε συγκεκριμένες και ρεαλιστικές και σημαντικές πρωτοβουλίες, προκειμένου να ριχθεί φως, αυτό δηλαδή που θέλει ο ελληνικός λαός όταν βλέπει ότι υπάρχουν παιχνίδια με εκατοντάδες εκατομμύρια και όταν ο ίδιος τραβιέται στα δικαστήρια για 500 ευρώ και 1000 ευρώ. 
      Και πιστεύω ότι είναι σημαντικό ότι για πρώτη φορά στα χρονικά ίσως του Κοινοβουλίου από την ανεξαρτησία της Ελλάδας έχουμε εξεταστική επιτροπή η οποία περνάει ομόφωνα, με βάση την πρόταση που είχε κάνει εδώ και μήνες ο ΣΥ.ΡΙΖ.Α. και εξεταστική επιτροπή στο πεδίο έρευνας και ανάκρισης της οποίας  –γιατί έχει ανακριτικές ευθύνες- δεν μπαίνει μόνο η παλιά κυβέρνηση -την οποία έσυρε η καινούργια πλειοψηφία και καινούργια Κυβέρνηση- αλλά και η νυν Κυβέρνηση. 
      Δεύτερον, εμείς ζητήσαμε να κάνουμε τις δικές μας εξεταστικές και προανακριτικές επιτροπές. Και θεωρούμε ότι είναι εξαιρετικά σημαντικό ότι παρευρεθήκαμε και στηρίξαμε όλες αυτές τις κινητοποιήσεις που γινόντουσαν τόσα χρόνια στη Χαλκιδική και σε άλλα μέρη της χώρας μας –στην Ξάνθη και την Κομοτηνή- και ότι βρεθήκαμε σ’ αυτήν τη μεγάλη συγκέντρωση και πορεία πριν από λίγες εβδομάδες στην Ουρανούπολη –και από την Ουρανούπουλη στα όρια του Αγίου Όρους- και αξιοποιήσαμε τη Βουλευτίνα μας, τη συναδέλφισσα Αμανατίδου, «σπάζοντας» συμβολικά το άβατο του Αγίου Όρους, για να πει ότι αυτό δεν είναι άβατο στη διαφθορά και στην καταλήστευση των πολιτών όλων αυτών των περιοχών που έβαλαν στα χέρια τους τις περιουσίες τους. 
      Όμως, υπάρχει και ένα τρίτο επίπεδο στο οποίο είπαμε ότι θα κινηθούμε και αυτό είναι να προτείνουμε νέες προγραμματικές θέσεις σε όλα αυτά τα ζητήματα που αφορούν και που εγείρει, αν θέλετε, το Βατοπαίδι, η Μονή Τοπλού κ.λπ.. Γι’ αυτό κάναμε την πρόταση νόμου για την κατάργηση όλων των φορολογικών διατάξεων που έχουν σχέση με την απαλλαγή από τις φορολογικές υποχρεώσεις της Εκκλησίας, που συζητήθηκε χθες. 
      Την ίδια στιγμή που συζητάμε αυτά, συζητούσαμε την πρόταση νόμου και λυπόμαστε. Λυπόμαστε που όχι μόνο η Νέα Δημοκρατία, αλλά και η Αξιωματική Αντιπολίτευση αρνήθηκε να στηρίξει αυτήν την πρόταση νόμου. Και αν σε κάποια πρόταση νόμου βρίσκει κανείς μία ατέλεια, μια δυσκολία, ένα θέμα που δεν έτυχε καλής επεξεργασίας, εμείς τους καλούμε –σας καλούμε- στην Ολομέλεια όταν θα έρθει αυτή η πρόταση νόμου να συμβάλετε με τροπολογίες στην πρόταση του ΣΥ.ΡΙΖ.Α., προκειμένου να λυθεί αυτό το ζήτημα. 
      Επανακαταθέσαμε την πρόταση για τη διάκριση ρόλων Εκκλησίας και κράτους όσο αυτή είναι δυνατή μέσα στα πλαίσια που αφήνει σήμερα το Σύνταγμα. 
      Και καλούμε πάλι την Αξιωματική Αντιπολίτευση –και δεν αναφέρομαι στο Κ.Κ.Ε., γιατί νομίζω ότι υπάρχει γενικά σ’ αυτό το θέμα μία θετική προσέγγιση να στηρίξει αυτήν την προσπάθεια- να προχωρήσουμε σε μία νομοθετική ρύθμιση όχι μόνο των θεμάτων του Βατοπαιδίου, αλλά των θεμάτων της μοναστηριακής και εκκλησιαστικής περιουσίας, αξιοποιώντας μία έννοια που επανειλημμένα έχει θέσει ο Κοινοβουλευτικός μας Εκπρόσωπος κ. Φώτης Κουβέλης, την έννοια του κοινόχρηστου χαρακτήρα αυτών των εκτάσεων και όλο το νομικό οπλοστάσιο το οποίο μπορεί να υπάρξει μαζί με την προώθηση του Κτηματολογίου.
        Με πιο επείγοντες ρυθμούς πρέπει να λύσουμε τα θέματα της εκκλησιαστικής και της μοναστηριακής περιουσίας και να διαφυλάξουμε την περιουσία του δημοσίου. 
        Εμείς θέλουμε να κλείσει καλά αυτή η υπόθεση ή να αφεθεί σε μια φυσιολογική εξέλιξη, ώστε να δούμε τα πολύ μεγάλα ζητήματα τα οποία υπάρχουν και τα οποία  τίθενται από τη σημερινή κρίση αλλά και από το πλήρες αδιέξοδο της οικονομικής πολιτικής της Νέας Δημοκρατίας, με όλες αυτές τις χαριστικές, τις σκανδαλώδεις ρυθμίσεις απέναντι στις τράπεζες, 28.000.000.000 ευρώ και την κυνική αντιμετώπιση στους εργαζόμενους του Λαναρά ή σε άλλους. Αρκεί να επαναλάβω ότι δίνει 28.000.000.000 στις τράπεζες, όταν 10.000.000.000 ευρώ αρκούν σήμερα για να ελέγξει το δημόσιο, σε αυτές τις στιγμές κρίσης, όλο το τραπεζικό μας σύστημα, για να δώσουμε απάντηση και να στηρίξουμε  τους αγώνες των φοιτητών ενάντια στην ιδιωτικοποίηση των πανεπιστημίων που περνάει με αυτή την απαράδεκτη απόφαση του Ευρωπαϊκού Δικαστηρίου, όπου κάπου θα έπρεπε οι θεσμοί της Ευρωπαϊκής Ένωσης να πουν ότι τα όρια του κυνισμού σχετικά με την κερδοσκοπία και την ιδιωτικοποίηση έχουν ήδη ξεπεραστεί κατά πολύ. 
        Με την ευκαιρία αυτή, θέλω να πω, ότι η απόφαση αυτή ωθεί την Κυβέρνηση της Ελλάδας, εάν δεν θέλει να είναι μια Κυβέρνηση πραξικοπήματος που στρέφεται ενάντια στο Σύνταγμα, μόνο σε μία λύση: στο να κλείσει αμέσως τα κέντρα ελευθέρων σπουδών που συνεργάζονται με ξένα πανεπιστήμια, όπως επιτάσσει το Σύνταγμα, αλλά όπως έχει απόλυτο δικαίωμα, από τη Συνθήκη της Ευρωπαϊκής Ένωσης, όπου με βάση την αρχή της επικουρικότητας το ποια ιδρύματα θα λειτουργούν σε μία χώρα είναι αποκλειστική ευθύνη της Κυβέρνησης. Δεν είναι ούτε της Ευρωπαϊκής Επιτροπής ούτε Ευρωπαϊκού δικαστηρίου ούτε τίποτε άλλο.
        Φυσικά εμείς θέλουμε σε αυτά τα θέματα να ριχτεί ο φακός πια, χωρίς όμως να υποτιμούμε το Βατοπαίδιο. Γιατί, το Βατοπαίδιο, είναι ακριβώς μια πολύ χαρακτηριστική και πολύχρωμη και εντυπωσιακή έκφραση αυτού που γίνεται στην Ελλάδα. Ακόμη και το Άγιο Όρος που έχει ειδική συνταγματική ρύθμιση, εξαιρείται, εάν θέλετε, από την εξέλιξη της χώρας. Μένει και ακολουθεί τους δικούς του ρυθμούς, υποτίθεται. Ένας χώρος προσευχής και γαλήνης και ένας επίγειος παράδεισος μπήκε στη σφαίρα του real estate και της κερδοσκοπίας, δείχνοντας πού οδηγείται η χώρα. Και εάν βέβαια χάθηκε καιρός, υπάρχει μια μεγάλη κατάκτηση. Ότι στη συνείδηση του κόσμου, στη συνείδηση των πολιτών, το κράτος είναι χωρισμένο από την εκκλησία.
        Καλώ όλη τη δημοκρατική αντιπολίτευση να πάρουμε μια μεγάλη πρωτοβουλία, ώστε αυτό που έχει γίνει πια συνείδηση των πολιτών και συνέβαλε πάρα πολύ το Βατοπαίδιο, να εκφραστεί και σε νομικό επίπεδο.
        Εμείς είδαμε τον φάκελο, είδαμε τις μαρτυρικές καταθέσεις και πιστεύουμε ότι σωστά επιμείναμε τόσο πολύ να δοθεί ο φάκελος. Και το βάρος που έχει ο καθένας στη συνείδηση ή η ευθύνη που νιώθει είναι μικρότερο και είναι τεκμηριωμένες οι τοποθετήσεις που θα πάρει. Με αυτή την έννοια, όλοι οι Βουλευτές του ΣΥ.ΡΙΖ.Α., ο καθένας ατομικά, γιατί δεν επιλέξαμε μια γραμμή την οποία θα επιβάλουμε, συμφωνήσαμε ότι χρειάζεται να παραπεμφθούν σε προκαταρκτική εξέταση, δηλαδή να διερευνηθεί –δεν καταδικάζονται εξ αρχής- οι τρεις Υπουργοί και ενδεχομένως να πιστεύουμε ότι και άλλοι Υπουργοί θα έπρεπε να παραπεμφθούν που έχουν εμπλοκή σε αυτή την υπόθεση, γιατί κατά τη γνώμη μας, υπήρχε και παράβαση του νόμου και δόλος. Πιστεύουμε ότι υπήρχε και δόλος, διότι από το 2003 εμείς επανειλημμένα θέτουμε αυτά τα ζητήματα εδώ στη Βουλή. Δεν ήταν εν αγνοία τους. Δεν υπέγραφαν εν αγνοία τους. 
        Φυσικά, υπάρχουν δύο κατηγορίες -και φαίνεται και στην αίτηση για την προκαταρκτική- υπευθύνων, αυτοί που είχαν την τυπική αρμοδιότητα και έβαλαν την υπογραφή και αυτοί που φέρονται ως ηθικοί αυτουργοί, είναι ένας τρόπος να το εκφράσει, οι οποίοι όμως συνέβαλαν στο να γίνει αυτό το θέμα.
      Θέλω να σας πω την προσωπική μου άποψη. Πιστεύω ότι τη μεγαλύτερη ευθύνη –και οι δύο φέρουν ευθύνες, αλλά μιλάω για ακόμα μεγαλύτερη ευθύνη- τη φέρουν όσοι στήνουν τα κυκλώματα και δημιουργούν τα πλαίσια και ωθούν τους δημόσιους λειτουργούς, ακόμα και στο επίπεδο του Υπουργού, να κινούνται σε αυτές τις κατευθύνσεις. Και πίσω απ’ όλα αυτά, στην πραγματικότητα, βρίσκεται το κέντρο της εκτελεστικής εξουσίας, βρίσκονται τα πρωθυπουργικά γραφεία. Δείτε! Τι ξέρουμε από τη «SIEMENS»; Αυτό που ξέρουμε σήμερα αλλά θα μάθουμε και άλλα ενδεχομένως. Τσουκάτος και Μαξίμου! Δείτε πού επικεντρώθηκε το πρόβλημα του σκανδάλου του Υπουργείου Πολιτισμού. Στο Μαξίμου. Πού επικεντρώθηκε το πρόβλημα του σκανδάλου του Βατοπαιδίου; Πού έφθασε; Στο Μαξίμου. Και τότε λαμβάνονται τα μέτρα, όταν φθάνουν στο Μαξίμου.
      Δυστυχώς αυτό το μοντέλο περνάει σε κάθε Οργανισμό, σε κάθε δημόσιο χώρο, σε κάθε νοσοκομείο, σε κάθε ίδρυμα όπου υπάρχει μία κορυφή και όπου υπάρχουν οι εντεταλμένοι οι οποίοι δημιουργούν όλες αυτές τις καταστάσεις.
      Πιστεύουμε ότι υπάρχουν ευθύνες και από το ΠΑ.ΣΟ.Κ.. Και αν –υποθετικά μιλάω- είχαμε τη δυνατότητα των ψήφων που χρειάζονται για προκαταρκτική και δεν είχαν παραγραφεί οι ευθύνες Υπουργών του ΠΑ.ΣΟ.Κ., για τους ίδιους λόγους που το ίδιο αναφέρει για τον κ. Δούκα, για τους ίδιους λόγους εμείς θα ζητούσαμε την παραπομπή τους.
      Στην προχθεσινή μου ομιλία έθεσα το εξής ερώτημα: Μας λέτε ότι έστειλε ο κύριος Υπουργός, που ήταν τότε Υφυπουργός, ξανά το ερώτημα στο Νομικό Συμβούλιο του Κράτους και μετά έγινε αλλαγή Κυβέρνησης. Και ρωτάμε, γιατί δεν κάνατε καμμία ερώτηση και κάναμε εμείς που δεν τα ξέραμε όλα αυτά, τα αγνοούσαμε; Σε επαφή που είχα τους είπα γιατί δεν κάνατε καμμία ερώτηση και διακόπηκα από Βουλευτή του ΠΑ.ΣΟ.Κ. που είπε «κάναμε ερώτηση και το 2005 και το 2006». Ζήτησα τις ερωτήσεις αυτές από συγκεκριμένο Βουλευτή και έβαλε όλο το επιτελείο το δικό μας να ξαναψάξει. Και αποδείχθηκε ότι δεν υπήρξε καμμία παρέμβαση του ΠΑ.ΣΟ.Κ. πάνω στο θέμα του Βατοπαιδίου παρ’ ότι ήξεραν τι γινόταν, παρά μόνο στους τελευταίους μήνες του 2007 μετά τη δεύτερη εκλογή της Νέας Δημοκρατίας.
      ΚΩΝΣΤΑΝΤΙΝΟΣ ΒΡΕΤΤΟΣ: Όχι το Φεβρουάριο. Δεν είναι ακριβές αυτό που λέτε.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Τώρα, μην παίξουμε με το ίδιο παιχνίδι.
      Μιλάω με στοιχεία που ζήτησα από το ΠΑ.ΣΟ.Κ.. 
      Θα ήθελα να πω ότι βρισκόμαστε σε μία κατάσταση περιπλοκής σήμερα που συζητάμε τι θα γίνει με την προανακριτική επιτροπή, γιατί υπάρχει το θέμα της παραγραφής και γιατί υπάρχει το θέμα της εμπλοκής της Βουλής σε δικαστικές δραστηριότητες. Και με αυτήν την έννοια θεωρώ ότι η αναθεώρηση που έχετε στο άρθρο 86 του Συντάγματος απ’ όπου είχαν αποχωρήσει οι Βουλευτές του Συνασπισμού τότε, ήταν σε λαθεμένη κατεύθυνση. Κάθε Υπουργός όπως και κάθε πολίτης και όπως γράφει ο συνταγματολόγος κ. Σωτηρέλης, με το πνεύμα που αποδίδεται από τις τοποθετήσεις του εξαίρετου συνταγματολόγου συναδέλφου Παπαδημητρίου, εγώ νομίζω ότι πρέπει να καταργηθούν όλες οι παραγραφές και ότι πρέπει ταυτόχρονα να απαλλαγεί η Βουλή από αυτήν τη δικαστική αρμοδιότητα. Είναι δύσκολο να βγάλουμε έξω από την επιλογή μας κάθε φορά τις πολιτικές σκοπιμότητες.
      Ο ΣΥ.ΡΙΖ.Α. κινήθηκε όχι μόνο γενικά πάνω σε αυτό το θέμα αλλά έγκαιρα, πριν ξεσπάσει στην τελευταία μεγάλη προώθησή του στα δημόσια μέσα ενημέρωσης το Βατοπαίδιο, σε μία πρόταση. Το ξαναλέω γιατί είμαστε κόμμα με δύναμη προγράμματος και προτάσεων που ζητάμε να αλλάξουν οι προθεσμίες για τις παραγραφές με τους Υπουργούς με βάση την απόφαση του Ο.Η.Ε. για τα θέματα της διαφθοράς.
      (Στο σημείο αυτό ο Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς κ. Αλέξανδρος Αλαβάνος, καταθέτει για τα Πρακτικά τις προαναφερθείσες προτάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κύριε Πρόεδρε, είμαστε στη σημερινή κατάσταση που είμαστε. Πιστεύουμε ότι έχει μεγάλες πολιτικές ευθύνες η Νέα Δημοκρατία. Αλλά δεν είναι ένα θέμα Νέας Δημοκρατίας και συνολικά Αντιπολίτευσης. Είναι και ένα θέμα εκτελεστικής εξουσίας και Κοινοβουλίου. 
      Και παρακαλώ το Προεδρείο και τον Πρόεδρο της Βουλής κ. Σιούφα, να το εξετάσει. Διότι αυτή τη στιγμή η εκτελεστική εξουσία ήρθε να πάρει θέση, να καπηλευτεί αρμοδιότητες που ανήκουν στη νομοθετική εξουσία και στη Βουλή των Ελλήνων. Πώς μπορεί, εκεί που το Σύνταγμα ζητάει μυστική ψηφοφορία, δηλαδή την επιλογή κάθε Βουλευτή με κανόνες και με εγγυήσεις ότι αυτή η επιλογή δεν θα διαταραχθεί, η μυστική ψηφοφορία, πώς μπορεί να αποφασίζει για την απουσία της Νέας Δημοκρατίας η Κυβερνητική Επιτροπή, δηλαδή το κατ’ εξοχήν όργανο της εκτελεστικής εξουσίας; Είναι μια επίθεση που έγινε αυτή στο Κοινοβούλιο. Και έπρεπε ο κ. Σιούφας ήδη να έχει ανακαλέσει στην τάξη τον Πρωθυπουργό. Οφείλει το Προεδρείο να παρέμβει.
      Καταλήγοντας, παίρνοντας υπ’ όψιν το άρθρο 155 παράγραφος 7, αν θέλετε την ερμηνεία που μπορεί να δώσει η πλειοψηφία στο άρθρο 155 παράγραφος 7 που λέει όταν μία πρόταση για προανακριτική επιτροπή, δεν περάσει, τελείωσε, θέλω να καλέσω τον Πρόεδρο του ΠΑ.ΣΟ.Κ., τον κ. Παπανδρέου, ο οποίος πολλές φορές έχει πει ότι δεν θέλει εκλογές παραγραφής, να μην προχωρήσει στη σημερινή ψηφοφορία και να μείνει η ψηφοφορία από το νόημα που έχει να οδηγηθούν, εάν είναι ένοχοι οι συγκεκριμένοι πολιτικοί, στα δικαστήρια, να οδηγήσει στην παραγραφή, κάτι το οποίο δεν θα το συγχωρήσουν οι πολίτες σε κανέναν εφόσον το κάνει.
      Ευχαριστώ πολύ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Αναστάσιος Νεράντζης): Ο Κοινοβουλευτικός Εκπρόσωπος του ΠΑ.ΣΟ.Κ. κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κυρίες και κύριοι Βουλευτές, ο κ. Καραμανλής γράφει σήμερα με τα χέρια του μια από τις πιο μαύρες σελίδες στην πολιτική και κοινοβουλευτική ιστορία της χώρας. Προσβάλλει την ομαλή λειτουργία του κοινοβουλευτικού πολιτεύματος. Ουσιαστικά παρεμποδίζει με οργανωμένο και συνειδητό τρόπο την ομαλή λειτουργία του κορυφαίου πολιτειακού οργάνου που είναι η Βουλή των Ελλήνων.
      Ο κ. Καραμανλής με τη χθεσινή του πρωτοφανή απόφαση, εκβιάζει τη συνείδηση των Βουλευτών του, τους εξευτελίζει, τους ταπεινώνει, τους στερεί το θεμελιώδες κοινοβουλευτικό του δικαίωμα της κατά συνείδηση γνώμης και ψήφου. Και, βεβαίως, νοθεύει μια κορυφαία οριακή διαδικασία, όπως η σημερινή, για τη σύσταση προανακριτικής επιτροπής, γιατί νοθεύει τη βασική της διαδικαστική εγγύηση που είναι η μυστικότητα της ψηφοφορίας. Γιατί η μυστικότητα της ψηφοφορίας διασφαλίζει την κατά συνείδηση κρίση και γνώμη του καθενός Βουλευτού κατά την άσκηση μιας δικαστικής αρμοδιότητας της Βουλής. 
      Όλα δε αυτά τα θεμελιώνει ο κ. Καραμανλής σε ένα πρωτοφανές, υποκριτικό επιχείρημα που προσβάλλει τη νοημοσύνη των Ελλήνων πολιτών. Πως μέριμνά του είναι να μην αποκλειστεί η σύσταση προανακριτικής επιτροπής μόλις στοιχειοθετηθούν οι ευθύνες των Υπουργών του.
      Είναι, λοιπόν, βέβαιος ότι ευθύνες υπάρχουν, απλώς θέλει πληρέστερη στοιχειοθέτηση. Μα, αυτό μας λέει; Αυτό θα κάνει;
     Μας λέει ότι θα έρθει στις 15 Δεκεμβρίου, με το πέρας των εργασιών της εξεταστικής επιτροπής, να προτείνει, με πλήρη στοιχειοθέτηση, την παραπομπή του κ. Ρουσόπουλου, του κ. Δούκα, του κ. Μπασιάκου και όποιου άλλου προκύψει από την έρευνα στο Ειδικό Δικαστήριο; 
     Εμείς, όπως έχω πει κατ’ επανάληψη, δεν θέλουμε την ποινικοποίηση της πολιτικής ζωής του τόπου. Δεν θέλουμε ένα αντεστραμμένο ’89. Εμείς απαλλάξαμε την πολιτική ζωή από τα βάρη αυτά με τη μεγάλη πρωτοβουλία του Ανδρέα Παπανδρέου το 1995 που οδήγησε και στην Αναθεώρηση του Συντάγματος του 2001. Γι’ αυτό υπάρχουν φίλτρα και εγγυήσεις στο Σύνταγμα. Μεσολαβεί άλλη κρίση της Βουλής για την άσκηση ποινικής δίωξης μετά το πέρας των εργασιών της προανακριτικής επιτροπής. Μεσολαβεί κύρια ανάκριση από αρεοπαγίτη. Μεσολαβεί βούλευμα δικαστικού συμβουλίου που μπορεί να είναι και απαλλακτικό, πριν φθάσουμε στο ακροατήριο, όπως έφθασε η Νέα Δημοκρατία με τη βοήθεια άλλων δυνάμεων το 1989. 
     Εμείς θέλουμε, να υπάρχουν εγγυήσεις διαφάνειας και πολιτικού πολιτισμού. Αλλά για να ασκείς πολιτική, για να μπορείς να χειριστείς τη μεγάλη χρηματοπιστωτική κρίση, για να μπορέσεις να δώσεις απάντηση στην αγωνία του πολίτη που βλέπει την ύφεση να έρχεται κατά πάνω του, που βλέπει το εισόδημά του και το βιοτικό του επίπεδο να κινδυνεύει, για να δώσεις απάντηση στον άνεργο, που δεν θα βρει δουλειά ή στον εργαζόμενο που βλέπει την απειλή της απόλυσης, πρέπει να διαθέτεις τις ηθικές προϋποθέσεις άσκησης της πολιτικής. 
     Διατυπώνουμε τον προγραμματικό μας λόγο για το τραπεζικό σύστημα και την κρίση για την ενδυνάμωση της πραγματικής οικονομίας, για το πώς πρέπει να διαμορφωθούν οι σχέσεις τραπεζικού συστήματος και πολύ μικρών επιχειρήσεων για τα στεγαστικά δάνεια, για τους αγωνιούντες δανειολήπτες, για τους χρήστες πιστωτικών καρτών. Αλλά για να σε ακούσει ο πολίτης, πρέπει να έχει πειστεί ότι έχεις το ηθικό ανάστημα και εκεί όπου υπάρχει ζήτημα ευθυνών, οι ευθύνες καταλογίζονται είτε είναι μόνο πολιτικές είτε είναι και ποινικές και απεύχομαι να αποδειχθεί ότι είναι και ποινικές, δηλαδή ότι εκτός από την αντικειμενική υπόσταση της βαριάς απιστίας εις βάρος του δημοσίου, υπήρχε και δόλος όχι απλώς να ωφεληθεί ένα μοναστήρι, αλλά δόλος να βλαφτούν τα συμφέροντα του δημοσίου.
     Η αποχώρηση λοιπόν της Νέας Δημοκρατίας και της Κυβέρνησης από τη σημερινή συζήτηση, η εγκατάλειψη του πεδίου της μάχης είναι ομολογία κατάρρευσης της Κυβέρνησης.
     (Χειροκροτήματα από την πτέρυγα του ΠΑ.ΣΟ.Κ.)
     Δεν υπάρχει η εμπιστοσύνη της πλειοψηφίας της Βουλής. Και όλα αυτά υπό την απειλή και την πίεση της πρότασης του ΠΑ.ΣΟ.Κ. για τη σύσταση προανακριτικής επιτροπής. Αυτή είναι μια πολιτικά και θεσμικά δικαιωμένη πρωτοβουλία του ΠΑ.ΣΟ.Κ.. Γιατί οδήγησε τη Νέα Δημοκρατία να τρέχει πίσω από τις εξελίξεις για να υποβάλει πρόταση εξεταστικής επιτροπής οδήγησε στην ομόφωνη σύσταση της εξεταστικής επιτροπής. Οδήγησε τον εισαγγελέα του Αρείου Πάγου στην αναγκαστική διαβίβαση του φακέλου στη Βουλή, με εντυπωσιακή και αδικαιολόγητη καθυστέρηση και με στρεψόδικη διάθεση. Οδήγησε στην παραίτηση του κ. Ρουσόπουλου που παραιτούμενος αναλαμβάνει ένα μεγάλο μερίδιο της πολιτικής ευθύνης και θα ελεγχθούν και όλα τα άλλα που αφορούν τη νομική, ποινική ευθύνη. Και βέβαια οδήγησε και στο σημερινό τραγικό κωμικοτραγικό θέαμα της απούσας και παραιτημένης Κυβέρνησης. 
     Δεν υπήρχε νομική προϋπόθεση διαβίβασης του φακέλου στη Βουλή προκειμένου να υποβληθεί η πρόταση σύστασης επιτροπής για τη διενέργεια προκαταρκτικής εξέτασης. Αλλού βρίσκεται η θεμελιώδης λογική και νομική αντίφαση. Λένε κάποιοι μα, που είναι τα προφανή στοιχεία ευθύνης Υπουργών μέσα στο φάκελο; Δεν μπορούσαν οι εισαγγελείς να διερευνήσουν εις βάθος πιθανή ευθύνη Υπουργών, γιατί αυτό τους το απαγορεύει το Σύνταγμα. Άρα τι λέμε εδώ; Είναι δυνατόν να περιμένουμε σε αυτόν το φάκελο τα πλήρη και προφανή στοιχεία, όταν το Σύνταγμα και ο νόμος περί ευθύνης Υπουργών και άρα η ποινική δικονομία απαγορεύει την σε βάθος διερεύνηση του ζητήματος; Ο εισαγγελέας εντοπίζοντας ότι υπάρχει ανάμειξη, χωρίς κρίση επί της ουσίας, στέλνει το φάκελο και το πολιτικό πρόσωπο στη Βουλή προκειμένου η Βουλή να κρίνει αν υπάρχει λόγος άσκησης δίωξης ή όχι.
      Μπορούσε ο εισαγγελέας να καλέσει τον κ. Δούκα και τον κ. Μπασιάκο και να τους ρωτήσει για ποιο λόγο υπογράψατε ό,τι υπογράψατε, αν πήρατε εντολή, αν σας καθοδήγησε κάποιος; Αν δεν μπορεί να υποβληθεί αυτή η ερώτηση, τότε τι περιμένουμε να προκύψει από αυτό το φάκελο; Ο φάκελος είναι υποβοηθητικός, διότι δίνει την αφορμή, δίνει το εναρκτήριο λάκτισμα μιας έρευνας που πρέπει να διενεργήσει η Βουλή, γιατί μόνο αυτή έχει την αρμοδιότητα να τη διενεργεί. 
      Και θυμίζω εδώ ότι το ισχύον άρθρον 86 του Συντάγματος, που ο κ. Σανιδάς δεν αντελήφθη ότι αναθεωρήθηκε ριζικά το 2001, γι’ αυτό παραπέμπει σε κείμενα και δικά του και άλλων προ του 2001, ψηφίστηκε με συντριπτική πλειοψηφία διακοσίων εξήντα οκτώ Βουλευτών από τη Νέα Δημοκρατία και το ΠΑ.ΣΟ.Κ., αλλά στη συζήτηση για τη διαμόρφωση του τελικού κειμένου της διάταξης μετείχε και η εξ αριστερών αντιπολίτευση και μετείχε ενεργότατα ο Συνασπισμός, ο οποίος δεν υπέβαλε προτάσεις του τύπου που υποβάλλει τώρα ο κ. Αλαβάνος, διότι οι καινοτομίες θεωρήθηκαν σημαντικές και από το Συνασπισμό τότε και ιδίως ο διπλασιασμός του χρόνου από την πρώτη στη δεύτερη τακτική σύνοδο μέσα στην οποία μπορεί να ασκηθεί η σχετική αρμοδιότητα της Βουλής. Και, επίσης, πολύ σημαντικό κρίθηκε το γεγονός ότι απαιτείται απόλυτη πλειοψηφία του συνολικού αριθμού των Βουλευτών για τη λήψη μιας σοβαρής απόφασης και εισάγονται τέσσερα διαφορετικά στάδια προδικασίας, για να είμαστε φειδωλοί, σοβαροί και υπεύθυνοι. Και το λέω αυτό, γιατί η επίθεση κατά του δικομματισμού είναι η άλλη όψη της θεωρίας του συμψηφισμού. Και το λέω αυτό απευθυνόμενος και προς το Κομμουνιστικό Κόμμα και προς τον ΣΥ.ΡΙΖ.Α.. Υπάρχουν, κυρίες και κύριοι συνάδελφοι, δύο είδη συμψηφισμού: ο συμψηφισμός της απαλλαγής που επικαλείται η Νέα Δημοκρατία λέγοντας ότι το ΠΑ.ΣΟ.Κ. φταίει, και ο συμψηφισμός της ενοχής. Αυτό είναι το βασικό επιχείρημα του Κομμουνιστικού Κόμματος και του ΣΥ.ΡΙΖ.Α. ότι φταίει και το ΠΑ.ΣΟ.Κ. και η Νέα Δημοκρατία, άρα δεν πειράζει και τόσο, ή, εν πάση περιπτώσει, δεν έχουμε ως βασικό μέτωπο τη Νέα Δημοκρατία και την πολιτική της. Ο συμψηφισμός απαλλαγής και ο συμψηφισμός ενοχής είναι δύο όψεις του αυτού λανθασμένου πολιτικά και ιστορικά νομίσματος.
      (Χειροκροτήματα από την πτέρυγα του ΠΑ.ΣΟ.Κ.)
 Όπως είναι ανακριβές ότι το ΠΑ.ΣΟ.Κ. αρνήθηκε τη σύσταση εξεταστικής επιτροπής όταν το πρότεινε ο Πρόεδρος της Κοινοβουλευτικής Ομάδας του ΣΥ.ΡΙΖ.Α.. Του είπα τότε ότι με δεδομένη την απόλυτη άρνηση του κ. Καραμανλή να συγκροτηθεί εξεταστική επιτροπή πριν ολοκληρωθεί η δικαστική έρευνα, η υποβολή μιας πρότασης από μόνη την Αντιπολίτευση θα οδηγούσε σε μία συζήτηση λίγων ωρών στην Ολομέλεια χωρίς αποτέλεσμα και άρα με δεδομένη εκείνη την αρχική πεισματική θέση του κ. Καραμανλή αυτό που έπρεπε να γίνει είναι όχι μία συζήτηση λίγων ωρών στην Ολομέλεια, αλλά το αίτημα για αποστολή του φακέλου και κυρίως η υποβολή πρότασης νόμου, όπως και έκανε το ΠΑ.ΣΟ.Κ., για την άμεση προστασία του δημοσίου συμφέροντος με την εκ του νόμου ακύρωση όλων των διοικητικών πράξεων και όλων των συμβάσεων. Και όποιος θεωρεί ότι έχει δίκιο, ας πάει στα δικαστήρια, όχι το δημόσιο όμως.
      Επίσης πρέπει να σας πω ότι με πολύ μεγάλη συστολή το ΠΑ.ΣΟ.Κ. ακούει την κριτική και της Νέας Δημοκρατίας και των κομμάτων της Αριστεράς σε σχέση με τις ευθύνες της δικής του περιόδου. Δεν αρνούμαστε καμμία ευθύνη για καμμία πράξη, για καμμία παράλειψη των κυβερνήσεων του ΠΑ.ΣΟ.Κ.. Αποτιμάται ιστορικά η συμβολή των κυβερνήσεων του ΠΑ.ΣΟ.Κ.. Έγιναν πολλά θετικά, υπήρξαν λάθη και παραλείψεις, ο κόσμος ξέρει πιο είναι το αποτέλεσμα που τον αφορά, που αφορά το βιοτικό του επίπεδο, ξέρει αν ζούσε καλύτερα επί των ημερών του ΠΑ.ΣΟ.Κ. ή επί των ημερών της Νέας Δημοκρατίας. Όμως, στο όνομα καμμιάς σκοπιμότητας δεν μπορούμε να εγκαταλείψουμε την αλήθεια. Δεν αληθεύει, λοιπόν, αυτό που έχει γίνει δυστυχώς γενικά δεκτό ότι το δημόσιο και μέχρι το 2003 είχε αναγνωρίσει την κυριότητα του μοναστηριού επί των εκτάσεων της Βιστωνίδας και της γύρω περιοχής και είχε χορηγήσει τίτλους. Ποτέ δεν χορηγήθηκαν τίτλοι. Ούτε το πρωτόκολλο παράδοσης και παραλαβής συνιστά τίτλο, αφορά τη νομή και όχι την κυριότητα. Κακώς μετεγγράφη στο υποθηκοφυλακείο  και γι’ αυτό η μονή, θεωρώντας ότι δεν έχει τίτλους, προσέφυγε στο δικαστήριο για να αποκτήσει μέσω αναγνωριστικής αγωγής τίτλο. 
    Και δεν απέκτησε τίτλο διότι ζήτησε να υποβληθεί η κοινή δήλωση περί μη εκδόσεως αποφάσεως από το Πρωτοδικείο Ροδόπης όχι επειδή έχει τίτλο αλλά επειδή θέλει να πάει να συζητήσει και να διαπραγματευτεί με το δημόσιο για τη συμβιβαστική επίλυση της διαφοράς. Τότε, λοιπόν, αρχίζει πράγματι το σκάνδαλο όταν αποφασίζεται η ανταλλαγή, ενώ η Κυβέρνηση, οι αρμόδιες υπηρεσίες και η Κ.Ε.Δ. γνωρίζουν ότι δεν υπάρχουν τίτλοι και ακόμη και η τελευταία γνωμοδότηση του Ιουνίου του δευτέρου τμήματος του Νομικού Συμβουλίου του Κράτους λέει «εντάξει να μη βγει απόφαση για να μείνουν τα πράγματα όπως έχουν χωρίς να θίγονται τα δικαιώματα του δημοσίου, προκειμένου να συζητήσουμε πιθανό συμβιβασμό». 
    Άρα, με αυτά τα έγγραφα πώς αποφάσισαν μετά την ανταλλαγή; Αντάλλαξαν κτήματα του δημοσίου με κτήματα του δημοσίου έχοντας υπογράψει πριν από λίγες μέρες πράξεις, με κορυφαία πράξη τη γνωμοδότηση του Νομικού Συμβουλίου του Κράτους που έλεγε ρητά ότι δεν υπάρχουν δικαιώματα της μονής που αναγνωρίζει το δημόσιο, ότι διατηρεί το δημόσιο τα δικαιώματά του και εντάξει ας δούμε το συμβιβασμό όπως ζητάει η μονή. Αυτό ζητούσε το Βατοπαίδι τότε. Τον Ιούνιο του 2004. Συμβιβασμό. Όχι αναγνώριση κυριότητας. Και ενώ τα υπέγραψαν αυτά, πήγαν στην ανταλλαγή, στην υπερεκτίμηση της Βιστωνίδας και της γύρω περιοχής και την υποεκτίμηση όλων των ανταλλαγέντων ακινήτων. 
    Τι σχέση έχουν αυτά με τις ενέργειες του ΠΑ.ΣΟ.Κ. που ανέπεμψε την υπόθεση και που αντιδίκησε στο Πρωτοδικείο; Και πρέπει να σας πω εγώ ότι τα κορυφαία νομικά κείμενα του φακέλου είναι οι προτάσεις του παρέδρου του Νομικού Συμβουλίου του Κράτους ως πληρεξούσιου δικηγόρου του Υπουργού Οικονομίας και Οικονομικών στην δίκη αυτή του Νοεμβρίου του 2003 και το σχέδιο απόφασης της εισηγήτριας δικαστού, της σημερινής Προέδρου Πρωτοδικών Ορεστιάδας κ. Τσακάλογλου, που είναι ένα λαμπρό, ένα εξαίρετο νομικό κείμενο που με πολύ σαφή και συστηματικό τρόπο εξηγεί τα νομικά δεδομένα. 
    Καλώ και εγώ με τη σειρά μου το Κ.Κ.Ε. και τον ΣΥ.ΡΙΖ.Α. να υπερψηφίσουν την πρόταση νόμου του ΠΑ.ΣΟ.Κ.. Αυτό είναι το συγκεκριμένο βήμα που πρέπει να γίνει.
(Χειροκροτήματα από την πτέρυγα του ΠΑ.ΣΟ.Κ.)
    Και θα ζητήσουμε και στη Διάσκεψη των Προέδρων να προταχθεί αυτή η πρόταση νόμου και θα εισαχθεί σε ψηφοφορία γιατί δεν προσκρούει σε καμμία απαγορευτική διάταξη η διεξαγωγή ψηφοφορίας για την πρόταση νόμου του ΠΑ.ΣΟ.Κ.. 
    Κυρίες και κύριοι συνάδελφοι, η υπόθεση του Βατοπεδίου ταλανίζει την ελληνική κοινωνία, ταλαιπωρεί το πολιτικό σύστημα της χώρας, έχει οδηγήσει σε απόγνωση και αδιέξοδο τον κ. Καραμανλή και την Κυβέρνησή του. Δεν μπορούν να διαχειριστούν κανένα θέμα. Και το μόνο επιχείρημα που αναπτύσσουν είναι αυτό που παρασκηνιακά με γλαφυρό τρόπο λένε κορυφαίοι Υπουργοί «μας κατηγορείτε για κεντρικό πολιτικό σχεδιασμό στο ζήτημα του Βατοπαιδίου. Δεν είναι δυνατόν εμείς να έχουμε κάνει κεντρικό πολιτικό σχεδιασμό. Είμαστε απολύτως ανίκανοι να κάνουμε οποιονδήποτε πολιτικό σχεδιασμό»
      (Χειροκροτήματα από την πτέρυγα του ΠΑ.ΣΟ.Κ.)
    Αυτό αληθεύει απολύτως για τα θέματα που αφορούν στη χώρα, στην οικονομία, στον πολίτη, στο κράτος. Είναι ικανοί όμως για πολιτικό σχεδιασμό όταν πρόκειται να γίνει κάτι κακό, κάτι βλαπτικό. 
    Κυρίες και κύριοι συνάδελφοι, σήμερα η Βουλή και το κάθε κόμμα χωριστά καλείται να αποδείξει αν εννοεί αυτά που λέει και αν έχει την ικανότητα να εγγυηθεί τη διαφάνεια και τις ηθικές προϋποθέσεις άσκησης της πολιτικής. Το ΠΑ.ΣΟ.Κ. είναι σε θέση να παράσχει τις εγγυήσεις αυτές και θέτει την προσπάθειά του αυτή υπό την κρίση των ελλήνων πολιτών. 
    Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο Βουλευτής του ΣΥ.ΡΙΖ.Α. στην πρώτη περιφέρεια του Πειραιά ο κ. Δρίτσας.
     ΘΕΟΔΩΡΟΣ ΔΡΙΤΣΑΣ: Ευχαριστώ, κύριε Πρόεδρε.
     Η φυγομαχούσα ένοχη Κυβέρνηση, η φυγομαχούσα ένοχη κυβερνητική πλειοψηφία νομίζει ότι θα αποφύγει τις συνέπειες όλων των πράξεών της και ακόμα και τις συνέπειες και της σημερινής απαράδεκτης προσβολής και της νοημοσύνης και των κανόνων μέσα στους οποίους διεξάγεται και η κοινοβουλευτική και η πολιτική αντιπαράθεση. 
      Είναι βέβαιο ότι αυτή η Κυβέρνηση μειοψηφίας έχει μπει πια στο δραματικό της κατήφορο και δεν μπορεί με τέτοιες επινοήσεις να ανακοπεί αυτή η πορεία. Γρήγορα θα πρέπει να κληθεί η ελληνική κοινωνία να δώσει τη λύση και με τους αγώνες της και με την ψήφο της.
      Κύριε Πρόεδρε, το επίδικο ζήτημα, για το οποίο συγκροτήθηκε ήδη η μία επιτροπή και ζητείται η συγκρότηση της επιτροπής για την προκαταρκτική εξέταση, δεν είναι οι λεπτομέρειες. Είναι το μείζον ζήτημα μιας επιχείρησης χαριστικής εκχώρησης δημόσιου πλούτου και δημόσιας γης σε ιδιώτες. Επί του προκειμένου, σε ιερωμένους ιδιώτες, κοσμικούς κατά βάση και διόλου μοναχούς.
      Από αυτήν την άποψη, απέναντι σε αυτό κρίνονται τα ζητήματα της πολιτικής ευθύνης τόσο της Νέας Δημοκρατίας όσο και του ΠΑ.ΣΟ.Κ. παλαιότερα. Τι έχουν κάνει για την υπεράσπιση αυτών των αγαθών; Πώς αντέδρασαν όταν προφανώς τα αγαθά αυτά απειλούντο; Και η απειλή ήταν προφανής και διαγνωσμένη. 
      Προς αυτήν την κατεύθυνση δεν έχουμε ακούσει καμμία αξιόπιστη απάντηση ούτε στο παρελθόν αλλά ούτε και τώρα σε αυτές τις διαδικασίες.
      Είναι έκφραση πολιτικής βούλησης, για να υπερασπιστεί το δημόσιο πλούτο και τη δημόσια γη μια πολιτική παράταξη και μία κυβέρνηση, τα πρωτόκολλα παραλαβής και παράδοσης; Πρόκειται για πράξη που κατοχυρώνει τη δημόσια γη και το δημόσιο πλούτο; Μήπως οι ανταλλαγές είναι αυτές οι οποίες κατοχυρώνουν τη δημόσια γη και το δημόσιο πλούτο;
      Αυτά είναι πολύ καίρια ερωτήματα, για τα οποία και το ένα κόμμα και το άλλο υπεκφεύγουν.
      Γι’ αυτό εμείς λέμε όχι στη συγκάλυψη και κάνουμε όλες τις προσπάθειες για να μη συγκαλυφθούν όχι μόνο οι ευθύνες, αλλά και αυτά τα μείζονος σημασίας ζητήματα, πώς δηλαδή οργανώνεται μία ολόκληρη πολιτική και πολιτειακή λειτουργία για να εξυπηρετηθούν ισχυρά οικονομικά συμφέροντα και να ευνοηθούν ιδιαίτερα τα πολιτικά στηρίγματα αυτών των κυβερνήσεων.
      Γι’ αυτό και λέμε όχι στο συμψηφισμό, γιατί ο συμψηφισμός δεν είναι η υπέρβαση του δικομματισμού. Είναι η επιβεβαίωση του δικομματισμού. 
      (Στο σημείο αυτό την Προεδρική Έδρα καταλαμβάνει ο Ζ΄ Αντιπρόεδρος της Βουλής κ. ΒΑΪΤΣΗΣ ΑΠΟΣΤΟΛΑΤΟΣ)
      Η άρνηση του συμψηφισμού είναι η αναγωγή όλων αυτών των ζητημάτων στο επίπεδο μιας άλλης πολιτικής και μιας άλλης πολιτειακής οργάνωσης, μιας διαφανούς λειτουργίας και των θεσμών και του πολιτεύματος και της δικαιοσύνης και όλων, εν πάση περιπτώσει, των παραγόντων που εμπλέκονται και επηρεάζουν αυτού του είδους τα ζητήματα.
      Ας μην εφευρίσκουν τεχνάσματα ταύτισης της κριτικής στο δικομματισμό με το συμψηφισμό, γιατί αυτά δεν αντέχουν ούτε για μισό δευτερόλεπτο.
      Θα κάνουμε τα πάντα για να αναδειχθούν οι πολιτικές ευθύνες. Θα κάνουμε τα πάντα για να μην υπάρξει παραγραφή. Και θα κάνουμε τα πάντα για να αναζητηθούν και να κατανεμηθούν οι ποινικές ευθύνες. 
      Επιτέλους, όμως, θα ακούσουμε μία σοβαρή άποψη από τη Νέα Δημοκρατία και από το ΠΑ.ΣΟ.Κ. για το μείζον ζήτημα του διαχωρισμού Κράτους και Εκκλησίας; Θα αναζητηθούν εκείνες οι απαντήσεις για το πώς οι διακριτοί ρόλοι δεν μπορούν να συγχέονται και δεν μπορούν να καθορίζουν θρησκευτικές δοξασίες την πολιτική βούληση, τον πολιτικό συσχετισμό και τον τρόπο επιβολής, μέσω χειραγώγησης της κοινωνίας, επιλογών αδιαφανών;
      Ας απαντήσουν σε αυτά, διότι εδώ βρίσκεται επί του συγκεκριμένου ζητήματος ο πυρήνας όλων των ζητημάτων χειραγώγησης της ελληνικής κοινωνίας και επιβολής όλων των αντιλαϊκών μέτρων.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Δεν εξαντλείται εδώ, γιατί σκάνδαλα υπάρχουν και σε άλλα επίπεδα. Και στη «SIEMENS» και στην ιδιωτικοποίηση των λιμανιών και στην ιδιωτικοποίηση της Ολυμπιακής και στα ομόλογα και σε πολλά άλλα ζητήματα. Σε αυτό, όμως, το οποίο έχει αναδειχθεί αυτή την περίοδο, εκκρεμεί αυτό το μείζον ζήτημα. Θα εκκαθαριστεί, εν πάση περιπτώσει, το ελληνικό πολιτικό τοπίο ή θα παραμένουμε εσαεί στο Μεσαίωνα; 
      Ευχαριστώ.
      (Χειροκροτήματα από την πτέρυγα του ΣΥ.ΡΙΖ.Α.)
      ΠΡΟΕΔΡΕΥΩΝ (Βαΐτσης Αποστολάτος): Το λόγο έχει ο συνάδελφος κ. Νασιώκας.
      ΕΚΤΟΡΑΣ ΝΑΣΙΩΚΑΣ: Κύριε Πρόεδρε, οι πολίτες έχουν ένα αίσθημα λύπης και απογοήτευσης από την εικόνα της Βουλής, από την απουσία της Κυβέρνησης και της κυβερνητικής Πλειοψηφίας σε ένα τόσο μεγάλο θέμα σαν αυτό που συζητάμε σήμερα για τη σύσταση της ειδικής επιτροπής για προκαταρκτική εξέταση για το σκάνδαλο του Βατοπαιδίου, σύμφωνα με το άρθρο 86 του Συντάγματος. Οι πολίτες νοιώθουν ότι η Κυβέρνηση δεν σέβεται τη Βουλή, δεν σέβεται το Σύνταγμα, δεν σέβεται τη δική τους εντολή που της έδωσαν πρόσφατα, δεν μπορεί να υπερασπιστεί τους θεσμούς, δεν μπορεί να παίξει το θεσμικό της ρόλο. Φοβάται την πλειοψηφία και βεβαίως, βάσει αυτού συζητιέται και είναι αμφίβολο αν υπάρχει και η δεδηλωμένη ή βρισκόμαστε σε εκτροπή. 
      Η Βουλή όμως κύριε Πρόεδρε, είναι εδώ, το ΠΑ.ΣΟ.Κ. είναι εδώ, η Αντιπολίτευση είναι εδώ για να παίξει αυτόν το ρόλο που έπρεπε να παίξει η Κυβέρνηση, δηλαδή της στήριξης και υποστήριξης των θεσμών. Η Κυβέρνηση αυτομόλησε και αποχώρισε, αλλά η θέληση του ελληνικού λαού είναι εδώ σ’ αυτήν την Αίθουσα και ακούγεται από τους αγορητές της Αντιπολίτευσης. 
      Συζητάμε, κύριε Πρόεδρε, αυτό το σημαντικό θέμα αν υπάρχουν ευθύνες και οι πολιτικές ευθύνες που είναι αυταπόδεικτες θα συζητηθούν στην άλλη επιτροπή την εξεταστική και σε όσο βάθος χρόνου θα αποφασίσει η επιτροπή και η Βουλή. Αλλά αν υπάρχουν και άλλες ευθύνες; Και μέσα στον κίνδυνο της παραγραφής, αφού ο Ιούνιος είναι κοντά και η δεύτερη Σύνοδος της Βουλής πλησιάζει να κλείσει και η Κυβέρνηση όπως φαίνεται σήμερα είναι ετοιμόρροπη, αυτή η απόφαση πρέπει να ψαχθεί τώρα. Γιατί αλήθεια κύριε Πρόεδρε, είναι ή δεν είναι αξιόποινη πράξη ότι το δημόσιο παραιτήθηκε από τη δικαστική διερεύνηση, ενώ μάλιστα είχε προχωρήσει η δίκη, είχε γίνει διαβούλευση και στην ουσία βγήκε απόφαση υπέρ του δημοσίου στο θέμα της διεκδίκησης της κυριότητας της λίμνης Βιστωνίδας;
      Είναι αξιόποινη πράξη αλήθεια ότι η Βιστωνίδα, τα νερά της, τα ψάρια της και η περιοχή έγινε ανταλλάξιμη παρ’ όλο που ήταν υδροβιότοπος, βιότοπος σύμφωνα με το «NATURA» ή τη «RAMSAR» νωρίτερα και τώρα ανταλλάχθηκε με άλλη περιουσία του δημοσίου, ενώ δεν υπήρχαν τίτλοι;
      Είναι ή δεν είναι αξιόποινη πράξη ότι υπάρχει υπερτιμολόγηση της Βιστωνίδας και υποτιμολόγηση των ανταλλαξίμων εκτάσεων; 
      Είναι αλήθεια, κύριε Πρόεδρε, ότι είναι ή δεν είναι αξιόποινη πράξη ότι ο τρόπος που έγιναν οι αποχαρακτηρισμοί και η απαλλαγή από κάθε βάρος όλων αυτών των εκτάσεων που ανταλλάχθηκαν με τη Βιστωνίδα είτε ήταν δασική έκταση είτε ήταν μη οικοδομήσιμη και ανταλλάχθηκε ως μη δασική έκταση και ως οικοδομήσιμη; 
      Τέλος και σημαντικότερο, είναι αξιόποινη πράξη και πολιτικά κατακριτέα -και δεν πρέπει αυτό να το διερευνήσουμε για να μάθουν οι Έλληνες πολίτες- ο τρόπος που έγινε αυτή η ανταλλαγή, το σύντομο του χρόνου, το θέμα του ολυμπιακού ακινήτου δύο μέρες προ των εκλογών του 2007, ο συντονισμός και κυρίως πώς αυτή η περιοχή πέρασε στους ιδιώτες; 
      Όλα αυτά κύριε Πρόεδρε, δημιουργούν ένα τεράστιο πρόβλημα στους πολίτες, οι οποίοι ζουν μία τραγωδία, τις προσωπικές οικονομικές δυσκολίες. Δεν  μπορούν όμως να στηριχθούν και στο πολιτικό σύστημα και κυρίως στην Κυβέρνηση, από την οποία περιμένουν και διαφάνεια και προοπτική και όραμα. Και αυτή η τραγωδία διαφέρει από την αρχαία τραγωδία, γιατί εκείνη είναι μίμηση πράξεων, ενώ αυτή είναι πραγματικότητα. Αλλά όπως και σε εκείνη την περίπτωση έτσι και σε τούτη την περίπτωση πρέπει να έλθει η κάθαρση, κύριε Πρόεδρε. Και γι’ αυτό είμαστε εδώ και γι’ αυτό συζητάμε και γι’ αυτό είμαστε παράγοντες σταθερότητας, παράγοντες που δημιουργούν αίσθηση στους πολίτες ότι υπάρχουν εκείνες οι υγιείς δυνάμεις που μπορούν να παλέψουν για να ανατραπεί η σημερινή κατάσταση, τα πολλά σκάνδαλα που είπαμε πριν, η μη παραγραφή τους και η διερεύνησή τους σε βάθος και με κάθε τρόπο. Η προσφυγή στο λαό θα φέρει την κάθαρση γιατί μπορεί στην αρχαία τραγωδία η κάθαρση να έρχεται σαν από μηχανής Θεός, όμως  στην προκειμένη περίπτωση αυτή μπορεί να έλθει μέσω του λαού.
    Εγώ κλείνω, κύριε Πρόεδρε, λέγοντας ένα παράδειγμα. Σήμερα, μιλώντας για την προανακριτική επιτροπή, όπως συνηθίζεται να λέγεται, έπρεπε να μιλήσουμε για  πρόσωπα, τα οποία όμως είναι απόντα, δεν μπορούν να μιλήσουν και έτσι δεν μπορούμε να τα αναφέρουμε. 
    Σήμερα πρέπει να κάνουμε μια δεύτερη παρατήρηση, λέγοντας ότι αυτό περί  παραπλανηθέντων Υπουργών, χωρίς αντίδραση από τους ίδιους, που κατασκεύασε ο κ. Σανιδάς, κάνοντας ασπίδα υποστήριξής τους, για να νοθεύσει τη διαδικασία και να την εμποδίσει, πρέπει να το βάλουμε στην άκρη. 
    Πρέπει, ακόμα, να σκεφθούμε και μια σκηνή αυτής της τραγωδίας, που τη ζήσαμε το Μάρτη του 2005, όταν τρεις Υπουργοί, επικεφαλής των οποίων ήταν ο μέχρι χθες στενός συνεργάτης του Πρωθυπουργού και Υπουργός Επικρατείας, παρουσίαζαν, διαχειριζόμενοι την κρίση των υποκλοπών, που στην ουσία ήταν η συγκάλυψή τους. Δυστυχώς, εκείνη την τριάδα την ξαναείδαμε και αργότερα και σήμερα. 
    Παλεύουμε, λοιπόν, για διαφάνεια, για να αλλάξει αυτό το σκηνικό και να φέρουμε χαμόγελο και πάλι στους πολίτες.
    Ευχαριστώ πολύ, κύριε Πρόεδρε.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Βαΐτσης Αποστολάτος): Ευχαριστώ, κύριε Νασιώκα.
    Το λόγο έχει ο κ. Παντούλας Μιχαήλ για πέντε λεπτά.
    ΜΙΧΑΗΛ ΠΑΝΤΟΥΛΑΣ: Κύριε Πρόεδρε, την κρίσιμη περίοδο που διανύουμε, ο ελληνικός λαός βρίσκεται αντιμέτωπος με μεγάλες οικονομικές δυσκολίες και κοινωνικά αδιέξοδα. Από τους ανθρώπους της εξουσίας ζητά θετικές και τολμηρές πρωτοβουλίες, συνδυασμένες με το καλό παράδειγμα.
    Αντί αυτού, εισπράττει μια διαρκή συναλλαγή κυβερνητικών και κρατικών παραγόντων, με πλειάδα ποικιλώνυμων, αδίστακτων μεταπρατών σε βάρος του εθνικού πλούτου και του δημοσίου συμφέροντος.
    Η στάση του κ. Καραμανλή, να αποτρέψει με δόλιο συνταγματικά και κοινοβουλευτικά τρόπο τη σημερινή απόφαση της Ολομέλειας, ενισχύει δυστυχώς την πεποίθηση των πολιτών ότι είναι θύματα μιας ομάδας ατόμων που μετέτρεψαν την πολιτική σε κερδοσκοπική επιχείρηση. 
    Τις συνέπειες της παρακμιακής αυτής πολιτικής συμπεριφοράς δεν θα τις υποστεί μόνο η Κυβέρνηση της Νέας Δημοκρατίας. Το τραγικό είναι ότι αυτές συμπαρασύρουν ήδη τους θεσμούς, την πορεία ανάπτυξης, το μέλλον της ίδιας της χώρας. Το τίμημα για τον τόπο είναι απίστευτα υψηλό. Το χρεώνονται εξ ολοκλήρου ο κ. Καραμανλής και η παράταξή του.
    Κυρίες και κύριοι Βουλευτές, το δεύτερο σημείο, στο οποίο επιθυμώ να καταθέσω τον προβληματισμό μου είναι η αναζήτηση της αλήθειας, σε συνδυασμό με το αίσθημα ατιμωρησίας των πολιτικών προσώπων.
    Δυο ήταν τα συνθήματα που ακούστηκαν αυτή την περίοδο από την Κυβέρνηση. «Όλα στη δικαιοσύνη» ήταν το πρώτο. Και το δεύτερο, «όλα στο φως για να λάμψει η αλήθεια». 
    Στην πραγματικότητα συνέβησαν τα εντελώς αντίθετα. Ο εισαγγελέας του Αρείου Πάγου, απεκδυόμενος την τήβεννο του δικαστή και ενδυόμενος την ιδιότητα του σκληρού κυβερνητικού τοπάρχη στο χώρο της δικαιοσύνης, κατάφερε πρωτίστως να καταρρακώσει τον κορυφαίο θεσμικό του ρόλο, υπερβαίνοντας ακόμα και το Σύνταγμα. Κατά δεύτερο λόγο, στην προσπάθειά του να προστατεύσει τους Υπουργούς της Κυβέρνησης, κατάφερε να τους εκθέσει στα μάτια των έκπληκτων πολιτών ακόμη περισσότερο. Άξιος ο μισθός του!
    Είναι βέβαιο ότι η Κυβέρνηση σύρθηκε, κατά κυριολεξία, στη συγκρότηση της εξεταστικής επιτροπής, γιατί δεν μπορούσε να κάνει διαφορετικά. Κάνει, όμως, τα πάντα για να αποκρύψει την αλήθεια, παραμένοντας σταθερή στον άδηλο στόχο της διατήρησης της εξουσίας με κάθε μέσο.
    Αξίζει προς τούτο να θυμηθούμε τη δήλωση του κ. Καραμανλή στις Βρυξέλλες, που συνόδευσε την πρότασή του για τη σύσταση εξεταστικής επιτροπής. Είπε τα εξής: «Όταν δημιουργείται ένα κλίμα, έχω ως Πρωθυπουργός την ευθύνη να παίρνω τις πρωτοβουλίες εκείνες που θα ξεκαθαρίζουν το κλίμα αυτό». 
    Η αποκρυπτογράφηση της δήλωσης εξηγεί επαρκώς όλα όσα ακολούθησαν. Ο κ. Καραμανλής προσποιείται άγνοια του γεγονότος ότι η Κυβέρνησή του παραιτήθηκε μιας δίκης, της οποίας το αποτέλεσμα ήταν δεδομένο και μάλιστα υπέρ των συμφερόντων του δημοσίου και στη συνέχεια, προχώρησε σε ανταλλαγές κτημάτων με κάτι, με τη λίμνη, που δεν μπορούσε να ανταλλαγεί. Εάν αυτό δεν αποτελεί μέγα σκάνδαλο και είναι μόνο κλίμα, τότε πώς προσδιορίζεται για τη Νέα Δημοκρατία η έννοια του σκανδάλου; 
    Το κοινό αίσθημα των πολιτών απαιτεί να σταματήσει το καθεστώς ατιμωρησίας, που επικρατεί δυστυχώς στην Ελλάδα, όπου πολιτικοί και πλήθος άλλων επωνύμων ανθρώπων δεν λογοδοτούν σχεδόν ποτέ στα ποινικά δικαστήρια, με συνέπεια τη χαλάρωση του αισθήματος ευθύνης, την αποθράσυνση των υπευθύνων, τη διόγκωση των φαινομένων της διαφθοράς, την ενίσχυση της εντύπωσης ότι τα πάντα μπορούν να συγκαλύπτονται και άρα, δεν έχει νόημα ο απλός πολίτης να είναι νομοταγής. 
Το καθεστώς ατιμωρησίας απαξιώνει τους πολιτικούς στα μάτια του λαού και εν τέλει την αξία και την ιδέα του κοινοβουλευτισμού. Όσο οι Υπουργοί και οι Υφυπουργοί δεν αντιμετωπίζονται ως πολίτες σε διατεταγμένη από το λαό υπηρεσία, τόσο θα προσβάλλεται η έννοια της Κοινοβουλευτικής Δημοκρατίας. Αλλά αυτά δεν απασχολούν τον κ. Καραμανλή και τη Νέα Δημοκρατία και είναι κρίμα. 
      Κυρίες και κύριοι Βουλευτές, το υλικό που ήλθε στη Βουλή, συγκροτεί ένα «σώμα» γεγονότων που οδήγησε σε συγκεκριμένο και σκοπούμενο αποτέλεσμα, γι’ αυτό και προκαλεί ιδιαίτερη εντύπωση η έως τώρα στάση της Νέας Δημοκρατίας.  Δεν υπήρξε κανένας που να δείχνει την παραμικρή διάθεση αυτοκριτικής. Αντί της ανάληψης πολιτικών ευθυνών για πράξεις ή σκόπιμες παραλείψεις, στις περισσότερες των περιπτώσεων περίσσεψε η αλαζονική συμπεριφορά που προσέβαλε βαθύτατα τους πολίτες. 
      Στον αρχαίο ελληνικό κόσμο οι φορείς αυτής της νοοτροπίας ονομάζονταν υβριστές, ενώ βαθιά ήταν η πεποίθηση ότι την ύβρη, δηλαδή την υπερφίαλη, αλαζονική συμπεριφορά του ανθρώπου ακολουθεί πάντοτε η άτη, -δηλαδή η σύγχυση και η παραφροσύνη που οδηγεί στην αυτοκαταστροφή- και τελικώς η τίση, δηλαδή η αναπόφευκτη τιμωρία. Ο κ. Καραμανλής στη Θεσσαλονίκη υπέπεσε σε αυτό το λάθος και τώρα απολαμβάνει τα επίχειρα της δικής του ύβρεως και της ύβρεως των στελεχών της παράταξής του. 
      Η Νέα Δημοκρατία βιώνει την πολιτική της τραγωδία. Οι πολίτες παρακολουθούν γεγονότα  πρωτοφανή από συστάσεως του ελληνικού κράτους. Είναι πλέον ή βέβαιο ότι τη σωτήρια διαδικασία της «κάθαρσης» θα αναλάβει να τη φέρει εις πέρας πολύ σύντομα ο ελληνικός λαός. Η σημερινή συζήτηση εντάσσεται στη λυτρωτική πορεία εξόδου του πολιτικού συστήματος από το μέγα αυτό σκάνδαλο που συγκλονίζει την ελληνική κοινωνία. Το αίτημα της αλλαγής είναι γι’ αυτό επίκαιρο όσο ποτέ άλλοτε. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πάρα πολύ τον κ. Παντούλα. 
      Κύριοι συνάδελφοι, και ειδικά κ. Τσιρώνη από το ΠΑ.ΣΟ.Κ., ο κ. Αλαβάνος, Πρόεδρος της Κοινοβουλευτικής Ομάδας του ΣΥ.ΡΙΖ.Α., έχει ζητήσει το λόγο για δύο λεπτά. 
      Κύριε Αλαβάνο, έχετε το λόγο. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κύριε Πρόεδρε. 
      Θα είμαι πάρα πολύ σύντομος, αλλά δυστυχώς το θέμα στο οποίο θα αναφερθώ είναι πάρα πολύ σημαντικό. Ενώ συνεδριάζουμε εμείς, έχουμε συγκλονιστικές εξελίξεις στη διεθνή οικονομία. Έχουμε μία κατάρρευση όλων σχεδόν των ευρωπαϊκών χρηματιστηρίων, έχουμε τα στοιχεία που έδωσε σήμερα στη  δημοσιότητα η Ευρωπαϊκή Ένωση για μεγάλη πτώση, πτώση ρεκόρ της μεταποίησης τον Οκτώβριο σε όλη την Ευρώπη, έχουμε μία τεράστια υποχώρηση των μετοχών των εταιρειών της αυτοκινητοβιομηχανίας, είτε πρόκειται για τη «VOLVO», την «PEUGEOT», την «GENERAL MOTORS» κ.λπ. και έχουμε μία -θα έλεγα- πάρα πολύ σημαντική πτώση του ελληνικού χρηματιστηρίου σήμερα μέχρι την ώρα που μιλάμε τουλάχιστον και όλα αυτά δείχνουν ότι τα προβλήματα τα μεγάλα που είχαν παρουσιαστεί στη διεθνή χρηματοπιστωτική σφαίρα περνάνε σήμερα στην πραγματική οικονομία, που σημαίνει περνάνε στους ρυθμούς ανάπτυξης, περνάνε σε διαδικασίες ύφεσης που θυμίζουν το 1929 και περνάνε μέσα στην κοινωνική πραγματικότητα. Με αυτήν την έννοια θεωρούμε ότι και η χώρα μας μπαίνει σε μια έκτακτη κατάσταση, όπως όλη η Ευρώπη και δυστυχώς όλος ο κόσμος, με συγκεκριμένες ευθύνες όσων παρακολουθούν σήμερα ως Νέρωνες την πυρκαγιά την οποία έχουν ανάψει. 
      Αυτό σημαίνει ότι χρειάζονται άμεσα στροφές σε θέματα όπως είναι ο προϋπολογισμός, οι ιδιωτικοποιήσεις και άλλα ζητήματα και αυτό σημαίνει και  πρακτικά νομίζω ότι για την πολιτική ηγεσία της χώρας δεν μπορεί να υπάρξει τετραήμερο. Με αυτήν την έννοια εμείς επισήμως -και σας ζητώ να το μεταφέρετε και στον Πρόεδρο της Βουλής κ. Σιούφα- ζητάμε η Προ Ημερήσιας Διάταξης συζήτηση για το θέμα της οικονομίας να γίνει μέσα σε αυτό το τετραήμερο και γενικώς όλη η πολιτική ηγεσία -και συμπεριλαμβάνω και την Αντιπολίτευση, τουλάχιστον το δικό μας χώρο, το ΣΥ.ΡΙΖ.Α.- πρέπει να είναι σε επαγρύπνηση με ενέργειες και προτάσεις για τις άμεσες παρεμβάσεις που πρέπει να γίνουν εδώ και τώρα, ώστε να μειωθούν όσο γίνεται οι επιπτώσεις και η καταιγίδα, η οποία δυστυχώς εμφανίζεται στον ορίζοντα. 
      Ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ πολύ, κύριε Αλαβάνε. 
      Απλώς, σας ενημερώνω ότι  έχει καθοριστεί η επόμενη Παρασκευή ως ημέρα συζήτησης του θέματος που θίξατε. 
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Γι’ αυτό κάνουμε άλλη πρόταση. 
      ΠΡΟΕΔΡΕΥΩΝ (Βαΐτσης Αποστολάτος): Θα ενημερώσω τον Πρόεδρο. 
      Ο κ. Πάγκαλος έχει το λόγο. 
      ΘΕΟΔΩΡΟΣ ΠΑΓΚΑΛΟΣ: Έχω την ευθύνη του οικονομικού τομέα στο ΠΑ.ΣΟ.Κ.. Θεωρώ ότι και οι δικές μας πληροφορίες πηγαίνουν προς την κατεύθυνση που περιέγραψε ο Πρόεδρος του Συνασπισμού κ. Αλαβάνος. Νομίζω ότι θα ήταν ένα χρήσιμο μήνυμα εγρήγορσης προς το λαό, προς την κοινή γνώμη, αν, για παράδειγμα, τη Δευτέρα που είναι μια ημέρα που είναι εργάσιμη για τον ιδιωτικό τομέα και πιστεύω και για το δημόσιο τομέα, προβλέπαμε να γίνει αυτή η συνεδρίαση, δηλαδή να την φέρναμε δύο, τρεις ημέρες πιο νωρίς, γιατί μέχρι την Παρασκευή με την ταχύτητα με την οποία κινούνται τα γεγονότα θα είμαστε Επιμυθείς. 
      Αν θέλετε, μεταβιβάστε την αίτησή μας στον Πρόεδρο, για να εξετάσει εάν είναι ικανό να ικανοποιηθεί. 
      ΠΡΟΕΔΡΕΥΩΝ (Βαΐτσης Αποστολάτος): Θα τη μεταφέρω. 
      Ο κ. Τσιρώνης έχει το λόγο. 
      ΔΗΜΗΤΡΙΟΣ ΤΣΙΡΩΝΗΣ: Κυρίες και κύριοι συνάδελφοι, καλούμαστε σήμερα εδώ στη Βουλή να συζητήσουμε τη σύσταση προανακριτικής επιτροπής για την εξέταση ποινικών ευθυνών μελών της Κυβέρνησης για τις σκανδαλώδεις ανταλλαγές ακινήτων του δημοσίου με τη λίμνη Βιστωνίδα, μία λίμνη που ήταν κυριότητος του ελληνικού δημοσίου και η Κυβέρνηση την έδωσε δώρο στη Μονή Βατοπαιδίου. Δηλαδή, είχαμε ουσιαστικά μια ανταλλαγή εκτάσεων και ακινήτων του δημοσίου με εκτάσεις και άλλα ακίνητα του δημοσίου με μόνη κερδισμένη τη Μονή Βατοπαιδίου και χαμένο το ελληνικό δημόσιο και το δημόσιο συμφέρον. 
      Δυστυχώς, σήμερα συζητάμε αυτήν την πρόταση με κενά τα έδρανα της Πλειοψηφίας, της Νέας Δημοκρατίας. Για πρώτη φορά, η Κυβέρνηση λείπει από το ελληνικό Κοινοβούλιο. Συνήθως η Αντιπολίτευση ήταν αυτή που έλειπε ή που αποχωρούσε και ποτέ η Κυβέρνηση. Από τη Νέα Δημοκρατία τα περιμένουμε πλέον όλα. Επί τόσους  μήνες σε αυτήν την υπόθεση προσπαθεί να χειραγωγήσει τη δικαιοσύνη παρεμποδίζοντας την αποκάλυψη της αλήθειας, παρεμποδίζοντας το φάκελο να έρθει στη Βουλή. Και εάν δεν είχαμε πάρει πρωτοβουλίες, εάν δεν είχαν πέσει πάνω στους δύο αντιεισαγγελείς που στάθηκαν στο ύψος των περιστάσεων, σύμφωνα και με το Σύνταγμα της χώρας, εάν δεν κάναμε μηνύσεις κατά του εισαγγελέα του Αρείου Πάγου, στον Πρόεδρο της Εισαγγελίας Εφετών Αθηνών δεν θα είχαμε φτάσει ούτε στη σύσταση της εξεταστικής επιτροπής. Δεν θα μπορούσαμε να συζητάμε σήμερα για τη σύσταση προανακριτικής επιτροπής. Δεν θα ήταν εδώ οι φάκελοι για να ανατρέξουμε στα στοιχεία. 
      Πιστέψτε με, επί δύο ημέρες μελετώ τα στοιχεία και προσπαθώ να δω, να αναζητήσω την αλήθεια. Θα ήμουν ο τελευταίος που θα έπαιρνα το λόγο, για να κατηγορήσω συναδέλφους, εάν δεν ήμουν πραγματικά πεπεισμένος ότι δεν υπάρχουν ευθύνες. Και δεν υπάρχουν μόνο πολιτικές ευθύνες, υπάρχουν και ποινικές ευθύνες. Εκεί μας οδηγούν όλα τα στοιχεία. Γι’ αυτό πρέπει να γίνει κάποια στιγμή η προκαταρκτική εξέταση. 
      Η Νέα Δημοκρατία προέβη σήμερα σε συνταγματική εκτροπή. Παραβιάζει τη μυστικότητα της ψηφοφορίας με την αποχή της από τη διαδικασία. Πρέπει να πάμε στη σύσταση προανακριτικής επιτροπής για να διερευνήσουμε επιτέλους τι συμβαίνει. Έχουμε πει σε όλους τους τόνους ότι δεν ποινικοποιούμε την πολιτική ζωή της χώρας. Όμως, δεν μπορούμε να προχωρήσουμε ούτε στην παραγραφή ούτε στην ατιμωρησία. Αυτό δεν θα το επιτρέψουμε σε καμμία περίπτωση. 
      Όσον αφορά στον κ. Δούκα, σταμάτησε την υπόθεση στο δικαστήριο πριν την έκδοση, τη δημοσίευση της απόφασης. Η απόφαση ουσιαστικά είχε εκδοθεί και είχε βγει από τη Διάσκεψη των Προέδρων. Έδινε κυριότητα στο ελληνικό δημόσιο και ο κ. Δούκας τη σταμάτησε, ήρθε σε συμβιβασμό για να προκαλέσει νέα γνωμοδότηση, ώστε να δώσει στη συνέχεια τη λίμνη Βιστωνίδα στη Μονή Βατοπαιδίου, δηλαδή να την παραδώσει στον Εφραίμ και στον Αρσένιο. 
    Αυτή είναι η πραγματικότητα και γι’ αυτό συνιστά απιστία κατά του δημοσίου. Ο κ. Δούκας ήταν Υφυπουργός Οικονομικών και έπρεπε να προστατεύσει τα συμφέροντα του δημοσίου. Αυτές ήταν εκτάσεις του ελληνικού δημοσίου. Αφού ήταν τόσο γαλαντόμος ο κ. Δούκας, γιατί δεν ήλθε και στην Άρτα, στη δική μου εκλογική περιφέρεια, να δώσει εκτάσεις στους ακτήμονες, να δώσει οικόπεδα και κατοικίες σ’ αυτούς που δεν έχουν πρώτη κατοικία να μείνουν, να μας διευκολύνει, να δώσει εκτάσεις, γιατί θέλουμε να κάνουμε ένα βιοτεχνικό πάρκο και δεν έχουμε πού να το κάνουμε.
    Γιατί δεν δίνει σ’ αυτούς αντί να δίνει στον Εφραίμ και τον Αρσένιο, στη Μονή Βατοπαιδίου; Στη συνέχεια τα περισσότερα από αυτά τα ακίνητα τα έδωσαν σε ιδιώτες με σκανδαλώδη τρόπο και έγιναν όλες αυτές οι ανταλλαγές για τις οποίες έχει ευθύνες και ο κ. Μπασιάκος, ο οποίος δεν δημοσίευσε αυτές τις αποφάσεις στην «Εφημερίδα της Κυβερνήσεως», γιατί ήταν κάτι κρυφό.
    Ανατρέξαμε σ’ όλα αυτά τα συμβόλαια. Παντού είναι το όνομα Αικατερίνη Πελέκη-Βουλγαράκη. Έχω βγάλει, κύριε Πρόεδρε, την πρώτη σελίδα από μία μόνο ανταλλαγή για να την καταθέσω, να τη δουν και οι συνάδελφοι. Η ίδια σφραγίδα υπάρχει σ’ όλα τα συμβόλαια των ανταλλαγών, της κ. Βουλγαράκη.
    (Στο σημείο αυτό ο Βουλευτής κ. Δημήτριος Τσιρώνης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
    Ο κ. Βουλγαράκης, όταν είκοσι πέντε Βουλευτές του ΠΑ.ΣΟ.Κ. κάναμε την πρώτη ερώτηση, είπε ότι είμαστε συκοφάντες. Η συνέχεια έδειξε ποιοι ήταν συκοφάντες. Είχε έρθει και στη Βουλή και διαμαρτυρήθηκε στον Πρόεδρο της Βουλής ζητώντας προστασία. Δεν χρειάζεται προστασία από τους Βουλευτές ο κ. Βουλγαράκης. Από τον εαυτό του χρειάζεται προστασία, από τις πράξεις του. Από την αλήθεια χρειάζεται να προστατευθεί η Κυβέρνηση. 
    Ο ιθύνων νους σ’ όλη αυτήν την ιστορία, ποιος ήταν, αγαπητοί συνάδελφοι; Ήταν ο κ. Ρουσόπουλος, το παιδί του ταχυδρόμου και πνευματικό παιδί του Εφραίμ. Αυτός συντόνιζε όλη την ιστορία και την υπόθεση. Το έχουν πει όλοι οι Υπουργοί, το έχουν εκμυστηρευθεί και στον Δημήτρη Ρίζο, εκδότη της εφημερίδας «Ελεύθερος Τύπος», που είπε ότι θα το καταθέσει κιόλας. Ελπίζω να τηρήσει την υπόσχεσή του και να έλθει στην εξεταστική επιτροπή.
    Έχουμε βγάλει τα πιο σημαντικά έγγραφα και τα έχουμε εδώ, κύριε Πρόεδρε. Ο χρόνος δεν επιτρέπει να αναφερθούμε σ’ όλες αυτές τις αποφάσεις και τα στοιχεία που στοιχειοθετούν την υπόθεση. Στην εξεταστική επιτροπή θα αναπτύξουμε όλη την επιχειρηματολογία μας για το πού υπάρχουν ευθύνες Υπουργών. Είμαι βέβαιος ότι θα καταλήξουμε και στη σύσταση προανακριτικής επιτροπής τελικά, έτσι ώστε να αποδοθούν οι ευθύνες. 
    Δεν μπορεί να περάσει η ατιμωρησία. Ο ελληνικός λαός είναι εδώ, μας βλέπει. Πρέπει να τα κάνουμε όλα ανοιχτά, με διαφάνεια για να μπορούμε να τον κοιτάμε στα μάτια. Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε, κύριε Τσιρώνη. Το λόγο έχει ο αγαπητός συνάδελφος κ. Χάίδος. 
    ΧΡΗΣΤΟΣ ΧΑΪΔΟΣ: Κύριε Πρόεδρε, τα μάτια πιστεύουν ευκολότερα από τα αυτιά μας, επισημαίνει η θυμόσοφη λαϊκή ρήση. Γι’ αυτό αυτή η εικόνα με τις άδειες καρέκλες των Υπουργών, με τα κενά έδρανα των Βουλευτών της Συμπολίτευσης, μια εικόνα που αξίζει όσο χίλιες λέξεις, δεν αφήνει σε κανέναν καμμία αμφιβολία για τις τεράστιες ευθύνες της Κυβέρνησης στην πρωτοφανή υπόθεση του Βατοπαιδίου, αλλά και τα άλλα σκάνδαλα που συγκλονίζουν την κοινή γνώμη το τελευταίο διάστημα.
    Όλοι οι πολίτες βλέπουν, ιδίοις όμμασι, ότι η Νέα Δημοκρατία φυγομαχεί και προσπαθεί με κάθε τρόπο να κουκουλώσει τα σκάνδαλα, να συγκαλύψει τις ευθύνες που έχουν η Κυβέρνηση και οι Υπουργοί της για τη λεηλασία του δημόσιου πλούτου, για τα τοξικά ομόλογα των ασφαλιστικών ταμείων, για τη διασπάθιση του δημοσίου χρήματος, για την παραβίαση των νόμων και των διατάξεων, προκειμένου να προσπορισθούν οφέλη οι ίδιοι ή διάφοροι ημέτεροι φίλοι τους.
    Τέσσερα χρόνια μετά την ανάληψη της εξουσίας από τη Νέα Δημοκρατία, όλη η κοινωνία καταλαβαίνει ότι οι χθεσινοί αρχάγγελοι της κάθαρσης μετατράπηκαν σε δαίμονες της διαφθοράς. Σήμερα διαπιστώνεται ότι ο ίδιος ο Πρωθυπουργός μετακινήθηκε από τη σεμνότητα και την ταπεινότητα στη νομιμότητα και τη φοροαπραξιμότητα. 
    Τώρα αποκαλύπτεται ότι πολλά στελέχη της Κυβέρνησης αντί για μηδενική ανοχή στη διαφθορά, επέδειξαν μηδενική αντοχή στον πειρασμό. Γι’ αυτό η Κυβέρνηση παράγει περισσότερα σκάνδαλα από όσα μπορεί να κουκουλώσει με αποτέλεσμα, παρά τις προσπάθειές της για συγκάλυψη, τα γεγονότα που κάθε φορά βλέπουν το φως της δημοσιότητας, να την εκθέτουν σε όλες σχεδόν τις σκοτεινές υποθέσεις ανεπανόρθωτα.
    Όμως, η ανίερη υπόθεση του Βατοπαιδίου δεν έχει προηγούμενο, γιατί εκτός των νομικών και οικονομικών διαστάσεων έχει και άλλες βαριές συνέπειες για την πατρίδα μας. Σκιάζει το Άγιο Όρος, προσβάλλει την Ορθοδοξία, λαβώνει τον Ελληνισμό, καταρρακώνει τους θεσμούς, απαξιώνει την πολιτική και εκθέτει διεθνώς τη χώρα. 
Και η Κυβέρνηση ισχυρίζεται ότι δεν έχει ευθύνες, ότι δεν υπάρχουν αποχρώσες ενδείξεις ενοχής για κανέναν. Δεν απαντά όμως γιατί παραιτήθηκε το δημόσιο από την κερδισμένη δίκη για την κυριότητα της λίμνης, γιατί έγινε η υποκοστολόγηση των ακινήτων και οικοπέδων του δημοσίου και η υπερκοστολόγηση της λίμνης και του νερού. Η τελική κατάληξη κάποιων από αυτά, όπως το κτήριο των ολυμπιακών εγκαταστάσεων, σε ιδιώτες έναντι ευτελούς τιμήματος, αφού προηγουμένως εξαπατήθηκαν τα Α.ΜΕ.Α., στα οποία το έταξε η Κυβέρνηση, δεν δημιουργεί εύλογα ερωτηματικά;
      Είναι υπεύθυνη και εγκαλείται η Κυβέρνηση και γι’ αυτά και για πολλά άλλα: για παρεμβάσεις και πιέσεις στους δικαστικούς -δύο από αυτούς που ερευνούσαν την υπόθεση στάθηκαν όρθιοι και, αντιδρώντας με γενναιότητα, παραιτήθηκαν- και για παράβαση του Συντάγματος. Δεν ερχόταν ο φάκελος στη Βουλή για μεγάλο διάστημα. 
      Η Κυβέρνηση λέει ότι δεν υπάρχουν αποχρώσες ενδείξεις ευθύνης Υπουργών. Τότε γιατί οι τρεις ανακριτές της υπόθεσης αποφαίνονται ότι υπάρχει εμπλοκή ονομάτων Υπουργών; Η Νέα Δημοκρατία δεν κατάλαβε ότι είναι Κυβέρνηση για την άσκηση της εξουσίας και όχι για τη νομή της. Οι Υπουργοί της δεν κατάλαβαν ότι πρέπει να θεωρούν το αξίωμα ως διακονία και όχι ως εξουσία. Δεν κατάλαβαν ότι είναι Υπουργοί για το καλύτερο μέλλον των πολιτών και όχι για να διασφαλίζουν το δικό τους μέλλον. Δεν κατανοεί η Κυβέρνηση και η Νέα Δημοκρατία ότι πρέπει να σέβεται τους θεσμούς και γι’ αυτό το λόγο δεν βρίσκεται σήμερα στη Βουλή για να εκφράσει τις διαφωνίες της για την πρόταση προανακριτικής επιτροπής. 
      Θα ήθελα να ήσουν εδώ, για να μιλήσεις και να ψηφίσεις, συνάδελφε Βουλευτή της Νέας Δημοκρατίας. Όμως το κόμμα σου, με την αποχώρησή του, σου απαγορεύει την άσκηση αυτού του δικαιώματος. Φυγομαχεί και καλύπτει τους εγκαλούμενους Υπουργούς στην άρνησή τους να συμμορφωθούν με το Σύνταγμα και τον Κανονισμό της Βουλής. Για πρώτη φορά στην ιστορία του κοινοβουλευτισμού δεν βρίσκεται καν αρμόδιος Υπουργός στα έδρανα. Τι παράδειγμα δίνει η Κυβέρνηση της Νέας Δημοκρατίας στην κοινωνία; Της ασέβειας στους θεσμούς και στους κανόνες; Ποιος πολίτης έχει το δικαίωμα να αρνηθεί την προσέλευση και την απολογία στη δικαιοσύνη όταν υπάρχουν υπόνοιες ευθύνης και καλείται γι’ αυτό; Γιατί λοιπόν εισάγει η Νέα Δημοκρατία την παραδοξότητα της ατιμωρησίας Υπουργών, με την πρωτοφανή ενέργειά της;
      Η απόφαση της Νέας Δημοκρατίας δεν πείθει κανέναν. Μοιάζει με το φως εξαντλημένης ηλεκτρικής λυχνίας, όπως είπε ο αείμνηστος εισαγγελέας Δελαπόρτας για ανάλογη ενέργεια της πολιτικής μήτρας της Νέας Δημοκρατίας, της τότε Ε.Ρ.Ε., για την «υπόθεση Λαμπράκη». Είναι προφανές ότι η Νέα Δημοκρατία φοβάται και θέλει να συγκαλύψει την υπόθεση. Φοβάται τη μυστική ψηφοφορία γιατί δεν εμπιστεύεται τους Βουλευτές. Κρύβεται από τη Βουλή, κρύβεται από τους θεσμούς, κρύβεται από τις υποχρεώσεις της. Όμως δεν μπορεί να κρυφθεί από τον ελληνικό λαό. Την πήρε χαμπάρι και της γυρίζει την πλάτη. Έτσι η Νέα Δημοκρατία μένει πλέον μόνη της, με τις σκιές της ενοχής να πλανώνται πάνω από τη νέα Δεξιά για τα επόμενα χρόνια.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Βαϊτσης Αποστολάτος): Ευχαριστούμε πολύ τον κ. Χάϊδο. 
      Η κ. Ευαγγελία Αμμανατίδου-Πασχαλίδου από τον ΣΥ.ΡΙΖ.Α. έχει το λόγο για πέντε λεπτά.
      ΛΙΤΣΑ ΑΜΜΑΝΑΤΙΔΟΥ-ΠΑΣΧΑΛΙΔΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, στην αναθεωρητική διαδικασία και με την αποχώρηση τότε του ΠΑ.ΣΟ.Κ. είχαμε μείνει εκατόν ενενήντα οκτώ Βουλευτές. Στο ασφαλιστικό νομοσχέδιο, μετά τις αποχωρήσεις των άλλων κομμάτων, μείναμε εκατόν εξήντα έξι Βουλευτές, δηλαδή εμείς οι δεκατέσσερις Βουλευτές του ΣΥ.ΡΙΖ.Α. απέναντι στους εκατόν πενήντα δύο Βουλευτές της Νέας Δημοκρατίας, για να παλέψουμε και να ανατρέψουμε το ασφαλιστικό νομοσχέδιο της κ. Πετραλιά. 
      Σήμερα είμαστε μόνον εκατόν τριάντα οκτώ Βουλευτές. Και το τραγικό; Λείπει η Κυβέρνηση, που είναι η κύρια συνυπεύθυνη για τη διαφθορά και για την κατασπατάληση του δημόσιου πλούτου, με πρωταγωνιστές κυβερνητικά στελέχη της. Φοβήθηκε η Κυβέρνηση τη μυστική ψηφοφορία και κάποιους Βουλευτές της μήπως τυχόν οργισμένοι ψηφίσουν υπέρ της παραπομπής των Υπουργών της. Έτσι μάζεψε το κοπάδι κι έφυγε μαζί με τους «παραπλανημένους» της Υπουργούς για τα ψηλά βουνά ή για εξομολόγηση στον πνευματικό της!
      Δεν πτοήθηκε από τον όγκο των καταθέσεων και των στοιχείων που ήρθαν επιτέλους, μετά από την επίμονη προσπάθεια τη δική μας, μέσα σε ογκώδη χαρτόκουτα και είναι αποκαλυπτικότατα. Άλλωστε το γνωρίζαμε και το τονίζαμε.
      Κυρίες και κύριοι συνάδελφοι της αποχωρούσας Κυβέρνησης αλλά και της Αξιωματικής Αντιπολίτευσης, που είστε εδώ, γιατί φοροαπαλλάσσετε προκλητικότατα με νόμους σας την εκκλησιαστική περιουσία και την εκκλησιαστική επιχειρηματικότητα; Αυτοί μήπως σας εκλέγουν;
      Τι κράτος είναι αυτό που παραχωρεί το δημόσιο πλούτο στους ημέτερους και απαντά με δακρυγόνα και με βία στους εργαζόμενους που διεκδικούν σθεναρά τη θέση τους στην εργασία και όχι στην ανεργία. 
      Χθες ήταν εδώ οι εργαζόμενοι του ομίλου «Λαναρά», ακόμη χίλιες διακόσιες ογδόντα οικογένειες έτοιμες να προστεθούν στο μακρύ κατάλογο αυτών που είναι κάτω από το όριο της φτώχειας. Πιο πέρα; Εργαζόμενοι της Αγροτικής Ασφαλιστικής, προχθές της Εθνικής, της «SIEMENS», της Ολυμπιακής, Κέντρων Πρόληψης, της «ΒΙΑΜΥΛ», Ο.Τ.Ε., λιμάνια, κτηνοτρόφοι, αγρότες, όλη η κοινωνία μέχρι σήμερα και αύριο αυτοί που θα ακολουθήσουν Ο.Σ.Ε., ΕΛ.ΤΑ..
      Είμαστε σε μία κατάσταση απελπιστική. Αυτό λέγεται «διάλυση του ελληνικού κράτους». Αντί να μετράμε τα οικόπεδα, τα ακίνητα και τις καταθέσεις του Εφραίμ και της σκανδαλώδους παρέας του, που είναι Υπουργοί –νυν και τέως- κρατικοί λειτουργοί, ρασοφόροι μαφιόζοι και όλοι μαζί πρωταγωνιστές και κομπάρσοι αυτής της τραγωδίας, έπρεπε να μετράμε τις νέες θέσεις εργασίας που οφείλει η εκάστοτε κυβέρνηση να διασφαλίζει για τους πολίτες της. 
      Κανένας συνάδελφός μου του ΣΥ.ΡΙΖ.Α. δεν χαίρεται για όλα αυτά που φωνάζουμε από το 2003 και που εσείς προσπαθείτε να συγκαλύψετε, αλλά θλίβεται γιατί τα εκατομμύρια ευρώ πάνε στους τραπεζίτες και στις κερδοφόρες τράπεζές τους, ενώ πολλοί συμπολίτες μας έχουν απλήρωτα δάνεια, ενοίκια, φροντιστήρια των παιδιών τους. 
      Και είστε συνυπεύθυνοι, κυρίες και κύριοι της Αξιωματικής Αντιπολίτευσης, διότι είκοσι χρόνια στην κυβέρνηση ανοίξατε το δρόμο για την αποδόμηση του ελληνικού κράτους. 
      Επανέρχομαι στο ενορχηστρωμένο σκάνδαλο των παράνομων παραχωρήσεων. Ξεκινά μεθοδευμένα από τη διεκδίκηση των παραλίμνιων εκτάσεων της λίμνης Βιστωνίδας είκοσι επτά χιλιάδων στρεμάτων που βέβαια ποτέ δεν ανήκε σε κανένα μοναστήρι. Αυτό έγινε στα μέσα της δεκαετίας του ’90. 
      Οι εμπνευστές γνώριζαν πάρα πολύ καλά ότι σύντομα θα έφευγαν μακριά απ’ αυτούς τους δύο Νομούς Ροδόπης και Ξάνθης. Αυτό ήταν το σχέδιο. Δεν επιλέχθηκε τυχαία, κύριε Πρόεδρε, η περιοχή. Υπήρχαν αρχαιολογικοί χώροι, προστατευόμενες περιοχές και βέβαια εδώ και ογδόντα χρόνια αγροτικές εκτάσεις που έχουν περάσει στα χέρια των ανθρώπων που έπρεπε να ζήσουν απ’ αυτές. 
      Και βέβαια υπήρχε ένα άλλο αναπτυξιακό ενδιαφέρον στην υπόλοιπη Ελλάδα και η Κ.Ε.Δ., το Υ.Π.Α.Δ., το Υπουργείο Οικονομίας και Οικονομικών, το Υπουργείο Πολιτισμού, δικαστικοί και κρατικοί λειτουργοί, Μονή Βατοπαιδίου και άλλοι δορυφόροι ήταν μια μεγάλη παρέα. 
      Το φαγοπότι έχει δύο χρώματα. Είναι πράσινο και μπλε, με φόντο τα μαύρα ράσα του Εφραίμ και του Αρσενίου. Μετακινούνται εκτάσεις από το Υπουργείο Αγροτικής Ανάπτυξης και Τροφίμων και πάνε στην Κ.Ε.Δ., όπως στην περίπτωση των οικοπέδων της Καρδίας που συνηγόρησε και ο Νομάρχης Θεσσαλονίκης κ. Ψωμιάδης, που από την Επιτροπή Αποκατάστασης Ακτημόνων και τη Διεύθυνση Πολιτικής Γης του Υ.Π.Α.Δ. πήγε στην Κ.Ε.Δ., από εκεί στη Μονή Βατοπαιδίου και από εκεί στην «ΑΝΘΕΜΙΑΣ Α.Ε.».
      Επίσης, είναι άλλα δέκα στρέμματα στην Καλαμαριά. Το Υπουργείο Αγροτικής Ανάπτυξης και Τροφίμων τι έκανε; Τις καπναποθήκες της Καλαμαριάς τις έδωσε στην Κ.Ε.Δ. και αυτή στο Βατοπαίδι και το Βατοπαίδι στην «ΑΝΘΕΜΙΑΣ Α.Ε.». 
      Και φθάνουμε σήμερα σε μια συνεδρίαση όπου η Κυβέρνηση έβαλε την ημερομηνία -15 Δεκέμβρη- για την απόφαση της εξεταστικής, γνωρίζοντας ότι δεν θα την αποδεχθεί το ΠΑ.ΣΟ.Κ.. Το ΠΑ.ΣΟ.Κ. είναι εδώ, επέμενε για την προανακριτική, χωρίς καν ολιγοήμερη αναβολή, γνωρίζοντας όμως ότι θα απείχε η Νέα Δημοκρατία από τη διαδικασία. 
      Ο ελληνικός λαός, δηλαδή, αυτή τη στιγμή που μας παρακολουθεί μένει άφωνος γι’ άλλη μια φορά και βλέπουν να παίζεται το παιχνίδι του δικομματισμού. Η αξιοπιστία στην πολιτική έχει καταρρεύσει εδώ και χρόνια με ευθύνες των δύο μεγάλων κομμάτων. 
      Και βέβαια ο ΣΥ.ΡΙΖ.Α., με πολιτική ευθύνη, από την πρώτη στιγμή που πήρε έκταση το σκάνδαλο, εμμένει και υποστηρίζει όλους εκείνους τους τρόπους που θα βοηθήσουν στη διαλεύκανση της σοβαρής υπόθεσης, με όλες του τις δυνάμεις. Επίσης, ο ΣΥ.ΡΙΖ.Α. έτσι κι αλλιώς επέμενε από την αρχή στη σύσταση εξεταστικής επιτροπής. 
      Θα κάνουμε τα πάντα, γιατί Υπουργοί, τωρινοί και της προηγούμενης κυβέρνησης –που βέβαια είναι απαλλασσόμενοι αυτή τη στιγμή- εμπλέκονται στο βαρύτατο σκάνδαλο της Μονής Βατοπαιδίου. 
      Σας ευχαριστώ. 
      ΠΡΟΕΔΡΕΥΩΝ (Βαΐτσης Αποστολάτος):  Ευχαριστούμε πολύ την κ. Αμανατίδου-Πασχαλίδου. 
      Το λόγο έχει ο κ. Αθανάσιος Αλευράς από το ΠΑ.ΣΟ.Κ..
      ΝΑΣΟΣ ΑΛΕΥΡΑΣ: Κύριε Πρόεδρε, θα ήθελα κατ’ αρχάς να κάνω την επισήμανση ότι συζητάμε σήμερα στο πλαίσιο μιας ειδικής διαδικασίας του άρθρου 86 του Συντάγματος και του άρθρου 155 του Κανονισμού. 
      Και συζητάμε την απόφαση για την άσκηση μιας αποκλειστικής αρμοδιότητας του Νομοθετικού Σώματος, της Νομοθετικής Εξουσίας, μιας αρμοδιότητας με δικαστικό χαρακτήρα.
      Η πρώτη επισήμανση την οποία πρέπει να κάνει κανένας, είναι ότι η απουσία της Πλειοψηφίας από τη σημερινή συζήτηση, που οργανώνεται σύμφωνα με τους όρους και τις προδιαγραφές του Συντάγματος, παραβιάζει ευθέως το Σύνταγμα. Και παραβιάζει ευθέως το Σύνταγμα για τους εξής λόγους.
      Πρώτον, διότι είναι απόφαση η οποία ελήφθη από την κυβερνητική επιτροπή. Σύμφωνα με το Σύνταγμα, η κυβερνητική επιτροπή, δηλαδή, η Κυβέρνηση είναι στους ελεγχόμενους από την άσκηση αυτής της αρμοδιότητας της Βουλής. Δεν είχε, λοιπόν, καμμία αρμοδιότητα η κυβερνητική επιτροπή στη χθεσινή της συνεδρίαση να συζητήσει το θέμα και μάλιστα, απόντος, κατά τα γραφέντα στις εφημερίδες, του ελεγχόμενου Υπουργού Επικρατείας κ. Ρουσόπουλου.
      Η κυβερνητική επιτροπή συνεζήτησε και αποφάσισε την απουσία της Πλειοψηφίας από τη σημερινή διαδικασία. Είναι απόφαση ευθέως παράνομη, γιατί είναι απόφαση ευθέως αντικείμενη στο Σύνταγμα. Και νομίζω ότι θα άξιζε να δούμε τα πρακτικά αυτής της κυβερνητικής επιτροπής, για να διαπιστώσουμε αν υπάρχει η τέλεση αυτής της παράνομης πράξης.
      Δεύτερον, είναι απόφαση η οποία πλήττει την ουσία του δημοκρατικού πολιτεύματος, όχι μόνο γιατί θίγει τη διάκριση των εξουσιών -έρχεται η εκτελεστική εξουσία, η οποία ελέγχεται ακριβώς μέσα απ’ αυτή τη διαδικασία, να αποφασίσει την ακύρωση και την αναίρεση αυτής της διαδικασίας- αλλά είναι ταυτόχρονα και απόφαση η οποία υπονομεύει στον πυρήνα του, ένα δικαίωμα το οποίο απευθύνει το Σύνταγμα στους Βουλευτές και μόνο σ’ αυτούς.
      Η απουσία, λοιπόν, της Πλειοψηφίας και η απουσία από μια μυστικά οργανωμένη διαδικασία ψηφοφορίας, υπονομεύει ευθέως τον πυρήνα της συνταγματικής διαδικασίας και βεβαίως, το ίδιο το Σύνταγμα. Και αναρωτιέμαι για το γεγονός ότι οι ίδιοι οι ελεγχόμενοι Υπουργοί, οι ελεγχόμενοι συνάδελφοι, όχι μόνο δε ζήτησαν να έλθουν εδώ και να μιλήσουν ενώπιον της αντιπροσωπείας, να εξηγήσουν το πώς και το γιατί, να δώσουν δική τους εκδοχή, αλλά δέχτηκαν αυτή την απόφαση της κυβερνητικής επιτροπής, η οποία τους μεταχειρίζεται ευθέως ως οιονεί ενόχους, πριν καν να υπάρξει η απόφαση της Βουλής. Διότι το νόημα της απουσίας και της αποχής της Πλειοψηφίας από τη σημερινή διαδικασία είναι αυτό ακριβώς, ότι φοράει στους εγκαλούμενους την τήβεννο του ενόχου. Και πιστεύω ότι αυτό ήταν κάτι που θα έπρεπε και οι ίδιοι να το σταθμίσουν πολύ προσεκτικά.
      Θα θυμίσω σε ορισμένους από τους εμπλεκόμενους ή ελεγχόμενους Υπουργούς άλλες εποχές και άλλα ήθη, όταν στη δεκαετία του ’20, η παράταξη του Ελευθερίου Βενιζέλου τότε κατηγορείτο από τη Δεξιά της εποχής, με το σύνθημα «έξω οι κλέφτες». Όταν κατηγορήθηκε ένας Υπουργός, ο Βύρων Καραπαναγιώτης, ως ενεχόμενος σε σκάνδαλο εκείνη την εποχή, ο ίδιος είχε το σθένος να παραιτηθεί όχι μόνο από Υπουργός, αλλά να παραιτηθεί και από τη βουλευτική ιδιότητα, γιατί, όπως είπε τότε, ήθελε να αντιμετωπίσει τους συκοφάντες του ενώπιον της δικαιοσύνης με ισότητα όπλων. Αυτή ήταν η στάση και αυτά ήταν τα ήθη μιας άλλης εποχής, τα οποία, δυστυχώς, με τη σημερινή στάση της, η Πλειοψηφία περιφρονεί εκθέτοντας ανεπανόρθωτα ευατήν.
      Θα μου επιτρέψετε να ολοκληρώσω με μία ουσιαστική κρίση. Η διαδικασία την οποία συζητάμε ασφαλώς δεν είναι προανακριτική επιτροπή. Είναι επιτροπή προκαταρκτικής εξέτασης, όπως το λέει σαφώς και ρητά ο Κανονισμός. Υπάρχουν στοιχεία; Αναμφισβήτητα ναι. Το λέμε εμείς; Αναμφισβήτητα, το λέμε και εμείς. Όμως, πριν από εμάς το είχε πει ο εισαγγελέας του Αρείου Πάγου, ένα πρόσωπο κατ’ εξοχήν αγαπητό στην Πλειοψηφία. Ο ίδιος ο εισαγγελέας του Αρείου Πάγου μίλησε για αδικήματα τα οποία έχουν τελεστεί, με τη διαφορά ότι προχώρησε ένα βήμα πιο πέρα, ως μη όφειλε -παρανόμως λέμε- λέγοντας ότι δεν έχει συντελεστεί ως προς τους Υπουργούς η τέλεση του αδικήματος, διότι ελλείπει το υποκειμενικό στοιχείο, όπως λέμε στα ποινικά. Ελλείπει, δηλαδή, ο δόλος. Και ελλείπει ο δόλος, διότι δεν υπήρξε βούληση διαπράξεως της αξιόποινης πράξης, αλλά παραπλανήθησαν.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Επομένως, από το ίδιο το έγγραφο του εισαγγελέα του Αρείου Πάγου που διατάσσει την προκαταρκτική εξέταση για τα διαπραχθέντα αδικήματα, έχουμε τη διαπίστωση διάπραξης αδικήματος και όχι μόνο τη διάπραξη αδικήματος, αλλά και τη σχέση του αδικήματος με τους Υπουργούς.
      Επομένως, ευθέως, κατά το Σύνταγμα, η δικαστική εξουσία δεν μπορεί να προχωρήσει σε έρευνα ως προς τους Υπουργούς της υποκειμενικής υπόστασης του αδικήματος και είναι αρμόδια η Βουλή και μόνο η Βουλή, να το πράξει. Γιατί στερείται από τη Βουλή αυτή η αρμοδιότητα;
      Είναι προφανές κύριε Πρόεδρε, ότι εδώ έχουμε όχι απλώς μια αόρατη Πλειοψηφία σήμερα, έχουμε δυστυχώς και έναν αόρατο Πρωθυπουργό. Μόνο που οι Έλληνες γνωρίζουν πολύ καλά ότι, όπως και στην υπόθεση του Βατοπεδίου που τώρα συζητάμε, ο αόρατος Πρωθυπουργός, η αόρατη Κυβέρνηση είναι και οι αόρατοι σκηνοθέτες αυτού του σκανδάλου. Είτε έχουν το όνομα «Κωνσταντίνος Ρουσόπουλος», είτε έχουν το όνομα «Θεόδωρος Καραμανλής»  οι Έλληνες τους γνωρίζουν. Μπορεί να είναι αόρατοι σήμερα, αλλά είναι γνωστοί.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
         ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κ. Αλευρά.
         Ο κ. Νικόλαος Ζωίδης από το ΠΑ.ΣΟ.Κ., έχει το λόγο για πέντε λεπτά.
         ΝΙΚΟΛΑΟΣ ΖΩΪΔΗΣ: Κυρίες και κύριοι συνάδελφοι, παρακολούθησα προσεκτικά και την προχθεσινή συνεδρίαση για τη σύσταση εξεταστικής επιτροπής και τη σημερινή διαδικασία.
         Επιτρέψτε μου ένα σχόλιο όσον αφορά τις τοποθετήσεις προχθές των συναδέλφων της Νέας Δημοκρατίας και προχθές και σήμερα των συναδέλφων της άλλης Αριστεράς. 
         Οι συνάδελφοι της Νέας Δημοκρατίας παρουσίασαν ένα χάσμα στις τοποθετήσεις τους. Ανεφέροντο μονίμως στην μέχρι το 2004 περίοδο και ξαφνικά, από εκεί και πέρα, στο 2008. Μεταξύ του 2004 και του 2008 για τους συναδέλφους της Νέας Δημοκρατίας δεν είχε συμβεί τίποτε. Και οι συνάδελφοι της άλλης Αριστεράς, υπερτονίζουν όσα έγιναν μέχρι το τέλος του 2003. 
         Πρέπει να συμφωνήσουμε κάτι και να λεχθεί ρητά και κατηγορηματικά: Είμαστε ενώπιον ενός μεγάλου σκανδάλου. Ενός σκανδάλου το οποίο συνίσταται στην παραχώρηση δημόσιας γης, σε συμφέροντα τα οποία δεν μπορούμε να ελέγξουμε, σε συμφέροντα τα οποία –προφανώς- απάδουν από αυτά της χρηστής διαχείρισης που οφείλουν οι δημόσιοι λειτουργοί να επιφυλάσσουν για τα δημόσια πράγματα.
         Και αυτό το μεγάλο σκάνδαλο έγινε σε δύο φάσεις. Στην πρώτη φάση, νομιμοποιήθηκε η παραχώρηση της λίμνης και των παραλίμνιων εκτάσεων Βιστωνίδας, με μια διαδικασία που έχει αναλυθεί και δεν νομίζω ότι χρειάζεται να επανέλθω και στη δεύτερη φάση συνέβησαν σκανδαλώδεις ανταλλαγές, των τμημάτων της λίμνης και των παραλίμνιων εκτάσεων που παραχωρήθηκαν με υψηλής αξίας ακίνητα του δημοσίου. Ενδεικτικά είχε αναφερθεί ότι συνετάγησαν τριάντα ένα συμβόλαια και αντηλλάγησαν διακόσια εξήντα ακίνητα. 
         Στην πρώτη φάση, έγινε ευρέως αναφορά για ευθύνες πολιτικών των κυβερνήσεων του ΠΑ.ΣΟ.Κ.. Για να κλείσει το θέμα, νομίζω ότι έγινε απόλυτα σαφές στην Αίθουσα και προχθές και σήμερα το εξής: Όταν το ΠΑ.ΣΟ.Κ. παρέδωσε την εξουσία στην Κυβέρνηση της Νέας Δημοκρατίας, η λίμνη ακόμη τελούσε υπό την κυριότητα  του ελληνικού δημοσίου. Η δε επί θύραις απόφαση του Διοικητικού Πρωτοδικείου Ροδόπης, ξεκαθάριζε αυτό το ιδιοκτησιακό καθεστώς. 
         Στη δεύτερη φάση, καταργήθηκε η δίκη εν’ όψει της έκδοσης απόφασης. Καταργήθηκε η δίκη ενώ ήταν δεδομένο και γνωστό το αποτέλεσμά της, με απόφαση του Υφυπουργού Οικονομικών κ. Δούκα και έτσι οδηγηθήκαμε στην οριστικοποίηση της παραχώρησης της λίμνης. Και με αλλεπάλληλες αποφάσεις του Υπουργού Αγροτικής Ανάπτυξης κ. Μπασιάκου, το ελληνικό δημόσιο προέβη στις σκανδαλωδέστατες ανταλλαγές με το ίδιο το ελληνικό δημόσιο, κατ’ εμάς, με τη λίμνη Βιστωνίδα.
         Επομένως, η εμπλοκή των δύο Υπουργών, Μπασιάκου και Δούκα, είναι αυταπόδεικτη, τουλάχιστον όσον αφορά τη συμμετοχή τους και απομένει να διερευνηθεί το ενδεχόμενο του δόλου.
         Όσον αφορά τον ήδη παραιτηθέντα Υπουργό Επικρατείας κ. Ρουσόπουλο, υπάρχουν στη δικογραφία που διεβιβάσθη στη Βουλή, καταθέσεις μαρτύρων.
Άλλωστε είναι ομολογημένη η σχέση του με τον ενορχηστρωτή, τον πρωταγωνιστή του μεγάλου σκανδάλου, τον ηγούμενο Εφραίμ. 
      Από εκεί και πέρα, ο κ. Ρουσόπουλος χρησιμοποίησε ένα ευφυολόγημα, ότι δηλαδή δεν ενδιαφέρει τι του έλεγαν σε αλλεπάλληλες επισκέψεις οι ιερωμένοι, αλλά τι τους έλεγε αυτός. Θα πρέπει να ξέρουμε ότι τον ελληνικό λαό ενδιαφέρει όχι το τι έλεγαν μεταξύ τους, αλλά το τι έγινε τελικά. Και αυτό που έγινε τελικά είναι το ξεπούλημα της δημόσιας περιουσίας. 
      Άρα και η εμπλοκή του κ. Ρουσόπουλου προκύπτει όχι από την περιρρέουσα ατμόσφαιρα, όπως λέγεται, αλλά από μαρτυρικές καταθέσεις. Και δεν έχουμε χρεία άλλων μαρτύρων για να ξεκινήσουμε τη διαδικασία της προκαταρκτικής εξέτασης.
      Κυρίες και κύριοι συνάδελφοι, είναι θλιβερή η εικόνα που παρουσιάζει σήμερα η Βουλή. Είναι θλιβερότερη, όμως, η εικόνα που παρουσίασαν χθες πρωτοκλασάτα στελέχη της Κυβέρνησης, όταν –άκουσον, άκουσον- βρήκαν τη δικαιολογία ότι προστατεύουν την αίσθηση του δικαίου, ότι προστατεύουν το ενδεχόμενο της παραγραφής. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      Και παρουσιάζει η Βουλή σήμερα αυτήν την εικόνα και βοά και γελά ολόκληρος ο ελληνικός λαός.
      Περνούμε μέρες κρίσης, κυρίες και κύριοι συνάδελφοι. Στα νησιά μας, από όπου έχω την τιμή να προέρχομαι, ο λαός βιώνει προβλήματα αξεπέραστα και στα θέματα των υποδομών για την υγεία και στην παιδεία και στις μεταφορές και παντού. Και κάποιοι θησαυρίζουν. Και κάποιοι δεν σκέφτονται ότι οφείλουν να δώσουν λόγο για τις άνομες πράξεις τους, για τα όσα δεν έκαναν ή παρέλειψαν ή για τα όσα δεινά επισώρευσαν σ’ αυτό το λαό που υποφέρει σε όλα τα επίπεδα. 
      Δεν νομίζω, όμως, πλέον ότι υπάρχουν άλλες ανοχές στους πολίτες. Δεν θα αργήσει η μέρα που η νέα αλλαγή των πραγμάτων θα βάλει τα πράγματα στη θέση τους.
      Ευχαριστώ.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ τον κ. Ζω?δη. 
      Ο γιατρός κ. Ιωάννης Σκουλάς έχει το λόγο.
      ΙΩΑΝΝΗΣ ΣΚΟΥΛΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, η σημερινή συζήτηση δεν είναι μία υπόθεση έγκριτων νομικών και νομομαθών, γιατί αυτή η Βουλή δεν είναι Βουλή δικηγόρων. Αυτή η συζήτηση δεν είναι αντιπαράθεση επιχειρημάτων εξήγησης και ερμηνείας του Κανονισμού της Βουλής και του Συντάγματος και του άρθρου 86. Δεν είναι μία συζήτηση γραφειοκρατών και χαρτογιακάδων, όπως προσπαθεί να μας πείσει η Κυβέρνηση της Νέας Δημοκρατίας από τα Μέσα Μαζικής Ενημέρωσης, γιατί είναι απούσα από τη Βουλή.
      Είναι μία συζήτηση ουσίας για το ήθος στην πολιτική, για την ευθύνη στην πολιτική, για τη διαχείριση του δημοσίου χρήματος, για το δημόσιο συμφέρον. Είναι μία κορυφαία πολιτική συζήτηση που γίνεται, δυστυχώς, μπροστά στα κενά έδρανα της Συμπολίτευσης και της Κυβέρνησης. 
      Η απουσία των Βουλευτών και της Κυβέρνησης από την Αίθουσα αυτή σήμερα είναι πρωτοφανής για την ιστορία του τόπου, είναι πρωτοφανής για τα κοινοβουλευτικά ήθη. Η απουσία της Νέας Δημοκρατίας είναι συγχρόνως ομολογία ενοχής για το μεγάλο σκάνδαλο του Βατοπαιδίου, για ένα σκάνδαλο που συγκλονίζει τη χώρα με αποκλειστική ευθύνη της Κυβέρνησης της Νέας Δημοκρατίας.
      Η σημερινή εικόνα των κενών εδράνων της Συμπολίτευσης είναι αδιανόητη, είναι θλιβερή και είναι εν τέλει προσβολή για το ίδιο το δημοκρατικό πολίτευμα και τους πολίτες. Η Κυβέρνηση φυγομαχεί, γιατί γνωρίζει ότι δεν διαθέτει πλέον τη δεδηλωμένη, γιατί γνωρίζει ότι δεν μπορούσε να υποχρεώσει τους Βουλευτές της να ψηφίσουν ως αγέλη. Προσβάλλει όμως και τους ίδιους τους Βουλευτές της Νέας Δημοκρατίας απαγορεύοντας την έκφραση της κατά συνείδηση ψήφου των Βουλευτών. Πότε και πού, σε ποια χώρα, η Πλειοψηφία αποχωρεί από το Κοινοβούλιο; Ποια λογικά επιχειρήματα υπάρχουν γι’ αυτήν εδώ την εικόνα σήμερα, γι’ αυτήν εδώ τη σουρεαλιστική εικόνα των κενών εδράνων της Συμπολίτευσης;
      Κανένα επιχείρημα δεν υπάρχει, κυρίες και κύριοι συνάδελφοι, αλλά μόνο ο φόβος των κενών ψηφοδελτίων ή ακόμα και η υπερψήφιση της πρότασης του ΠΑ.ΣΟ.Κ.! Υπάρχει μόνο ο φόβος της Κυβέρνησης ότι απ’ αυτήν την προκαταρκτική εξέταση θα ήταν δυνατόν να προκύψουν ευθύνες Υπουργών. Είναι μία κίνηση ηττοπάθειας και φυγομαχίας. 
      Όμως, το πολιτικό σύστημα σήμερα χάνει, δυστυχώς, μία χρυσή ευκαιρία να αποδείξει ότι μπορεί να κάνει αυτοκάθαρση. Χάνει μία ευκαιρία και αυτό και πάλι με αποκλειστική ευθύνη της Κυβέρνησης της Νέας Δημοκρατίας, μίας Κυβέρνησης που δεν σέβεται τους θεσμούς, που δεν σέβεται τη νοημοσύνη των πολιτών.
      Στο σημερινό «ΒΗΜΑ» –το έγκριτο «ΒΗΜΑ» κατά πολλούς- στη σελίδα οκτώ υπάρχει το άρθρο με τίτλο: «Γιατί πλουτίζουν οι πολιτικοί;» του κ. Παπαδόπουλου, το οποίο λέει το εξής: «Το ελληνικό πολιτικό μοντέλο είναι απλό. Η πολιτική αντιπαράθεση κλιμακώνεται ανάμεσα σε εκείνους που κλέβουν και σε εκείνους που θέλουν να τους αντικαταστήσουν». Τα πράγματα δεν είναι έτσι, κυρίες και κύριοι συνάδελφοι. Εγώ, όπως και εδώ οι συνάδελφοι, δεν αντιπροσωπεύουμε αυτήν την πολιτική. 
      Όμως, η Κυβέρνηση της Νέας Δημοκρατίας με την αποχώρησή της, δεν μας δίνει το δικαίωμα να απαντήσουμε ότι τα πράγματα δεν είναι έτσι. 
      Κυρίες και κύριοι συνάδελφοι, είναι ξεκάθαρο ότι η σημερινή κοινοβουλευτική συνεδρίαση αποτελεί κορυφαία δημοκρατική διαδικασία, διαδικασία την οποία το ΠΑ.ΣΟ.Κ. υποστηρίζει ενεργά από την αρχή με την παρουσία του εντός του Κοινοβουλίου. Διότι το ΠΑ.ΣΟ.Κ., με πρώτο τον Πρόεδρο Γιώργο Παπανδρέου, διακήρυξε την απόφασή του να έρθουν όλα στο φως. Και είναι βέβαιο ότι θα ήταν δυνατόν να αποκαλυφθούν μέσω της ειδικής αυτής επιτροπής του άρθρου 86 του Συντάγματος όλες οι προσπάθειες συγκάλυψης, οι παραλείψεις και οι ενορχηστρωμένες πρακτικές σε βάρος του δημοσίου και των Ελλήνων πολιτών. Μόνο αυτή η προανακριτική επιτροπή διασφαλίζει ότι δεν θα παραγραφούν τα αδικήματα. 
      Δυστυχώς, όμως, η Κυβέρνηση της Νέας Δημοκρατίας με τη σημερινή της απουσία, με τη σημερινή της στάση απαξίωσης των θεσμών, δείχνει να μην αντιλαμβάνεται τις ευθύνες της, δείχνει να μην αντιλαμβάνεται την οργή του λαού που έρχεται. 
      Σας ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Ευχαριστούμε πολύ τον κ. Σκουλά. 
      Το λόγο έχει η κ. Σοφία Σακοράφα για πέντε λεπτά. 
      ΣΟΦΙΑ ΣΑΚΟΡΑΦΑ: Ευχαριστώ πολύ, κύριε Πρόεδρε. 
      Κυρίες και κύριοι συνάδελφοι, «μόνο νεκροί δεν θα πάμε στη Βουλή» είπε πριν από μερικές μέρες ο Κοινοβουλευτικός Εκπρόσωπος της Νέας Δημοκρατίας κ. Τραγάκης. 
      Ακριβώς, κύριοι της Κυβέρνησης! Και δεν ήρθατε και πολιτικά νεκροί είστε! Και είστε πολιτικά νεκροί εδώ και πολύ καιρό, από τη στιγμή που περάσατε στη Βουλή το νομοσχέδιο της αντιασφαλιστικής λαίλαπας. 
      Είστε πολιτικά νεκροί, από τη στιγμή που ξεπουλήσατε τον Ο.Τ.Ε., την Ολυμπιακή, από τη στιγμή που προσφέρετε βορά στους ημέτερους επιχειρηματίες τα ολυμπιακά ακίνητα, τα ελληνικά λιμάνια, την περιουσία του ελληνικού λαού. 
      Είστε πολιτικά νεκροί από τη στιγμή που με τις πολιτικές σας επιλογές και το φορολογικό νομοσχέδιο προδιαγράψατε για τα μεσαία και χαμηλά στρώματα συνθήκες διαβίωσης που ισοδυναμούν με το πιο σκληρό οικονομικό και κοινωνικό απαρτχάιντ. 
      Είστε πολιτικά νεκροί, από τη στιγμή που επί τρία χρόνια με ανάλγητη σκληρότητα αρνούσασταν το επίδομα θέρμανσης στους αδύναμους, στους ακρίτες, ενώ μέσα σε ένα βράδυ –ω του θαύματος!- βρήκατε δισεκατομμύρια για να στηρίξετε τους μεγαλοτραπεζίτες. 
      Είστε πολιτικά νεκροί, από τη στιγμή που παραδώσατε τους αγρότες θύματα στους μεσάζοντες, τους μικρούς και μεσαίους επιχειρηματίες θύματα στα καρτέλ σας, τους Έλληνες πολίτες θύματα στα κερδοσκοπικά παιχνίδια των ολίγων και των εκλεκτών σας. 
      Είστε πολιτικά νεκροί, από τη στιγμή που αδειάσατε τα ασφαλιστικά ταμεία με το σκάνδαλο των ομολόγων, που καταρρακώσατε το εθνικό μας κύρος με το σκάνδαλο των υποκλοπών, που ενδώσατε και παίξατε στην πλάτη του ελληνικού λαού με «κουμπάρους» και άλλους κοντινούς και μακρινούς συγγενείς σας. 
      Είστε πολιτικά νεκροί, από τη στιγμή που οι Υπουργοί σας έγιναν μεσίτες και μετέτρεψαν τη δημόσια γη σε αντικείμενο αγοραπωλησίας σε ελκυστικά «φιλέτα» που τα ροκάνισαν συστηματικά και απροκάλυπτα.   
      Είστε πολιτικά νεκροί στη συνείδηση του ελληνικού λαού. 
      Και είναι πολιτικά νεκρός και ο Πρωθυπουργός κ. Καραμανλής που κηρύχθηκε κιόλας σε αφάνεια. Η κοινωνία ολόκληρη συγκλονίζεται και εκείνος «θωρεί από μακριά και ακίνητος». Η κοινωνία ολόκληρη απορρυθμίζεται και εκείνος είναι εξαφανισμένος, είναι απών. 
      Είστε καιρό τώρα πολιτικά νεκροί, κύριοι της Νέας Δημοκρατίας, αλλά απλούστατα σήμερα πιστοποιήσατε αυτόν τον πολιτικό σας θάνατο, γιατί είναι πολιτικός θάνατος για μία Κυβέρνηση να φοβάται τους ίδιους της τους Βουλευτές, να το «βάζει στα πόδια έντρομη από τα πολιτικά αποστήματα που εκείνη έχει δημιουργήσει», να μην εμπιστεύεται ούτε τον εαυτό της, να αποφασίζει με την απουσία της να γίνεται το «λοιμοκαθαρτήριο» των σκανδάλων. 
      Είναι πολιτικός θάνατος για μία παράταξη η επιχείρηση συγκάλυψης πράξεων και παραλείψεων που προδίδουν τον ελληνικό λαό. 
      Είναι πολιτικός θάνατος για έναν Πρωθυπουργό να μετατρέπει ένα ζωντανό πολιτικό οργανισμό, την κοινοβουλευτική του ομάδα, σε όργανο συλλογικής ευθύνη όλων όσων διαπράχθηκαν στο Βατοπαίδι. 
      Και βέβαια, είναι απόπειρα πολιτικής εκτέλεσης της δημοκρατίας, είναι εκτροπή της δημοκρατίας, ο φόβος να υπαγορεύει την πολιτική επιλογή, η αδυναμία να υπαγορεύει τη στρατηγική, η έλλειψη εμπιστοσύνης να υπαγορεύει την τακτική και τελικά, «τα κουκιά» να υπονομεύουν τους θεσμούς. 
      Πού είστε, Βουλευτές της Νέας Δημοκρατίας; Πού είστε, κύριοι Υπουργοί και Υφυπουργοί; Κρυφτήκατε! Και το χειρότερο; Σας έκρυψαν, γιατί δεν σας εμπιστεύονται. 
     Πού είστε, κύριε Ρουσόπουλε; Κρυφτήκατε γιατί δεν τους εμπιστεύεστε. Πού είστε, κύριε Ρουσόπουλε, που προχθές απ’ αυτό το Βήμα ως άλλος Πρωθυπουργός, απουσία του κανονικού Πρωθυπουργού, τολμήσατε με περισσή αλαζονεία να ενοχοποιήσετε την πολιτική καταγωγή του Προέδρου του ΠΑ.ΣΟ.Κ.; 
     Ο ανένδοτος του Γεωργίου Παπανδρέου, κύριε Ρουσόπουλε, απέναντι στους αποστάτες της δικής σας παράταξης, ο αγώνας για τη δημοκρατία της Ένωσης Κέντρου, κύριε Ρουσόπουλε απέναντι στις εκτροπές της δικής σας παράταξης, το όραμα της αλλαγής του Ανδρέα Παπανδρέου απέναντι στους δικούς σας σύγχρονους Παρθενώνες, η Ελλάδα της εθνικής υπερηφάνειας, η Ελλάδα της κοινωνικής δικαιοσύνης, ναι, είναι το δικό μας πολιτικό τζάκι, είναι το τζάκι, είναι η εστία όλου του ελληνικού προοδευτικού κόσμου, είναι η εστία της δημοκρατίας, είναι η εστία της κοινωνικής ευαισθησίας, είναι η εστία που θερμαίνει τους απόκληρους του δικού σας ψυχρού και βάρβαρου νεοφιλελευθερισμού, είναι η εστία που αναγεννά οράματα, πόθους κοινωνικούς, επιταγές ιστορικές, αιτούμενα λαϊκά. 
     Τι μπορώ να πω απέναντι στη δια τηλεοράσεως επιχειρηματολογία σας για το γεγονός ότι δεν βρίσκεστε σήμερα εδώ; Απαξιώσατε τη Βουλή, μαντρώσατε τους Βουλευτές σας, όπως προηγουμένως χειραγωγήσατε τη δικαιοσύνη. Υπονομεύετε δηλαδή συστηματικά και οργανωμένα τους δύο πυλώνες της δημοκρατίας μας. Και τι μπορώ να πω γι’ αυτά που ψέλλιζαν χθες οι Βουλευτές σας; Ότι δήθεν το πάτε με τη σειρά, πρώτα εξεταστική και μετά, εάν και εφόσον και ίσως και προκαταρκτική. Μα, ποιον κοροϊδεύετε; 
     Ο ελληνικός λαός ξέρει πολύ καλά ότι στόχος σας, πρόθεσή σας, στρατηγική σας ήταν το σκάνδαλο του Βατοπαιδίου να παραμείνει θωρακισμένο εντός του συστήματος Σανιδά, εντός του συστήματος Μαξίμου για να μην πλήξει φίλους, συμμάχους, ημετέρους, Υπουργούς. Ένα ολόκληρο σύστημα δηλαδή, που το παρήγαγε. 
     Είναι σαφές ότι η κυβέρνηση και ο Πρωθυπουργός ποτέ δεν ήθελε να έρθει το θέμα στη Βουλή. Αυτή είναι η θλιβερή πραγματικότητα της Κυβέρνησης, αυτή είναι η θλιβερή εικόνα του Πρωθυπουργού. Ούτε οι μεσιτείες τον πείραξαν, ούτε η δημόσια περιουσία τον ενδιαφέρει, ούτε τα χρήματα του ελληνικού δημοσίου τον αφορούν, ούτε ο ομιχλώδης θίασος του παρελθόντος τον ενοχλεί. Οι δύο παραιτήσεις των εισαγγελέων τον εκθέσανε. Οι δύο παραιτήσεις εισαγγελέων έφεραν το θέμα στη Βουλή. Ντροπή για τη δημοκρατία, ντροπή για τη δικαιοσύνη, ντροπή για μία κυβέρνηση που εισαγγελείς, ως άλλος Σαρτζετάκης αποκάλυψαν το παρακράτος του αυταρχισμού και της ασυδοσίας της. Και αντί να ντρέπεστε, τρέπεστε στη φυγή, στη συγκάλυψη, στο «κουκούλωμα». 
      Κυρίες και κύριοι συνάδελφοι της Νέας Δημοκρατίας, επειδή ο ελληνικός λαός είναι πλέον εξουθενωμένος από τις πολιτικές σας επιλογές και τις άθλιες τακτικές της Κυβέρνησης, επειδή ο ελληνικός λαός θέλει έστω και μία φορά ακόμα, κάποιος να πληρώσει για την οδύνη που του έχει προκαλέσει, επειδή ο ελληνικός λαός θέλει επιτέλους να δει να λειτουργεί ένα σύστημα που τον βάζει φυλακή για την κλοπή ενός κινητού, αλλά σφυρίζει αδιάφορα για τη λεηλασία της δημόσιας περιουσίας, επειδή ο ελληνικός λαός έχει εξοργιστεί να πληρώνει στην εφορία, την ίδια στιγμή που οι πολιτικοί μεσίτες φοροδιαφεύγουν με off shore εταιρείες, επειδή συνάδελφοι της Νέας Δημοκρατίας πέραν της συλλογικής πολιτικής ευθύνης, υπάρχει πάντα και η προσωπική πολιτική επιλογή και σήμερα εσείς την κάνατε, επειδή το ΠΑ.ΣΟ.Κ. ποτέ μα ποτέ δεν έβαλε κανένα χρονικό όριο στην εξέταση της ιστορίας του Βατοπαιδίου και όποιοι πήγαν να το ψελλίσουν αυτό πήραν αμέσως την απάντηση που τους έπρεπε, ψηφίζουμε σύσσωμη η Αντιπολίτευση την προκαταρκτική επιτροπή και δεσμευόμαστε για τις προθέσεις μας απέναντι στον ελληνικό λαό: Όλα στο φως και με απόδοση ευθυνών, όλα στο φως και με τιμωρία αυτών που βύθισαν τη χώρα στα σκοτάδια των προσωπικών, πολιτικών, διαχειριστικών, κερδοφόρων παιχνιδιών τους. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Βαΐτσης Αποστολάτος): Θα μου επιτρέψετε να πω ότι εκτός από τη γοητευτική παρουσία και το λόγο που έχετε, δεν επιτρέπονται, θα το πω στο Σώμα να το εμπεδώσω και εγώ, οι γραπτοί λόγοι. Το λέω για να το θυμηθούμε στις περιπτώσεις αυτές. Ωστόσο, η κ. Σακοράφα είναι ξεχωριστή παρουσία και την ευχαριστούμε πολύ για τη χαρά που μας δίνει. 
     Κατά τα άλλα, συνεχίζουμε τη συζήτηση.
     Το λόγο έχει η κ. Αναστασία-Συλβάνα Ράπτη από την Κέρκυρα. 
     ΣΥΛΒΑΝΑ ΡΑΠΤΗ: Κύριε Πρόεδρε, σας ευχαριστώ πολύ. 
     Κύριε Πρόεδρε, η Κυβέρνηση το έσκασε! Ο Πρωθυπουργός δραπετεύει στο Κατάρ και βρισκόμαστε εδώ σ’ αυτήν την Αίθουσα της Ολομέλειας με άδεια έδρανα. Είναι άδεια τα έδρανα από τους κυβερνητικούς Βουλευτές, με αποτέλεσμα να διαμορφώνεται το εξής κοινοβουλευτικό παράδοξο και σχήμα οξύμωρο:
      Η πλειοψηφία της Ελληνικής Βουλής έγινε μειοψηφούσα, για να μην πω μειοψηφία. Έχουμε έναν Πρωθυπουργό, το τελευταίο δυνατό χαρτί της Νέας Δημοκρατίας, που πλέον είναι άφαντος και δεν δραπετεύει μόνο τώρα στο Κατάρ, είναι άφαντος από χθες. Και παρακολουθήσαμε από τηλεοράσεως μεγαλοστελέχη της κυβερνώσας παράταξης να λένε το πάρα πολύ απλό «μα, ο Πρωθυπουργός έχει τηλεόραση, παρακολουθεί από τηλεοράσεως». 
      Έχετε υπόψη σας εκείνο το περίφημο σήριαλ σε αυτόνομα επεισόδια επαναλαμβανόμενα, «Οι Άγγελοι του Τσάρλυ»; Έτσι και ο Πρωθυπουργός, «ως άλλος Τσάρλυ» θα δίνει από κάποιο μικρόφωνο εντολές στους Υπουργούς του και θα παρακολουθεί εκ του μακρόθεν, γιατί πλέον δεν είναι σε θέση να παρακολουθήσει από κοντά τίποτα απολύτως.
      Το ΠΑ.ΣΟ.Κ., όμως, είναι εδώ. Και είναι εδώ για ένα πάρα πολύ συγκεκριμένο λόγο. Είναι εδώ διότι οι άνθρωποι, ορισμένοι άνθρωποι της κυβερνώσας παράταξης, έπαιξαν «31» με διακόσια εξήντα ακίνητα του δημοσίου. Δηλαδή με διακόσια εξήντα ακίνητα που τα έχει πληρώσει ο ελληνικός λαός, που είναι περιουσία του ελληνικού λαού. Και βέβαια δεν «τράβηξαν» πάνω από «31» μην καούν και νόμιζαν ότι εκεί εξασφάλισαν τα κέρδη. Δεν είναι, όμως, έτσι. Διότι μπορεί να είχαν πάρε δώσε με τους ρασοφόρους, αλλά ξεχνούν ότι υπάρχει και «θεία δίκη» και «Άγιο δεν είχαν».
      Γι’ αυτό, λοιπόν, βρισκόμαστε εδώ. Βρισκόμαστε εδώ διότι προωθούν τη λαθεμένη οδό της ανταλλαγής. Ανταλλαγής πραγμάτων που ανήκουν στον ελληνικό λαό και αξίζουν εκατό, με πράγματα που αξίζουν δέκα. Και το ακούει αυτό ο ελληνικός λαός, όχι μόνο όποιος ψήφισε ΠΑ.ΣΟ.Κ., Κ.Κ.Ε. και ΣΥ.ΡΙΖ.Α. και ΛΑ.Ο.Σ., αλλά και οι απλοί άνθρωποι του λαού που ψήφισαν Νέα Δημοκρατία. Ήταν δικαίωμά τους να ψηφίσουν Νέα Δημοκρατία. Και το ακούνε αυτό και λένε: «Εφόσον προωθούμε την πολιτική της ανταλλαγής, γιατί δεν μπορούμε να ανταλλάξουμε το δικό μου δυάρι και τριάρι με τα δικά τους παλάτια, με τα δικά τους κότερα, με τα δικά τους αυτοκίνητα»; Η ανταλλαγή πρέπει να ισχύει για όλους, αν ισχύει με αυτούς τους όρους που τους προωθούν ορισμένα στελέχη της Νέας Δημοκρατίας. Και υπογραμμίζω τον όρο «ορισμένα», γιατί εγώ δεν θέλω να αμαυρώσω, δεν θέλω να σπιλώσω απλούς ανθρώπους του λαού που ψήφισαν Νέα Δημοκρατία, που πηγαίνουν στα καφενεία και δεν μπορούν να σηκώσουν το βλέμμα ψηλά.
      Η δημοκρατία είναι και πρέπει να λειτουργεί για όλους, προς όφελος όλων και όχι προς όφελος των ολίγων. Γι’ αυτούς όλους τους λόγους το ΠΑ.ΣΟ.Κ. είναι εδώ, είναι παρόν όχι για να δικάσει. Μακριά από μας αυτή η διάθεση, αυτή η πρόθεση. Είναι εδώ γιατί θέλει να ερευνήσει, θέλει να βρει την αλήθεια. Το «πίστευε και μη ερεύνα» που προωθεί η κυβερνητική παράταξη, έχοντας ανομολόγητους στόχους, όπως αποδεικνύεται, στο μυαλό της, για μας δεν ισχύει. Ερευνούμε, ψάχνουμε, θέλουμε να βρούμε την αλήθεια, να την αποκαλύψουμε στον ελληνικό λαό. Αυτός είναι ο στόχος μας. Και ξέρετε και ξέρουμε όλοι πάρα πολύ καλά, κύριε Πρόεδρε, ότι αυτό μπορεί να γίνει μόνο μέσα, όχι από την προκαταρκτική, αλλά από την προανακριτική και το υπογραμμίζω, επιτροπή στη Βουλή. 
      Αν δεν φοβάται η κυβερνητική παράταξη, αν δεν φοβούνται οι Υπουργοί, αν δεν φοβάται ο Πρωθυπουργός, γιατί έχουν φύγει; Γιατί το σκάσανε; Για έναν πάρα πολύ απλό λόγο, κύριε Πρόεδρε. Αναγκάστηκαν να καταφύγουν στο «όπου φύγει φύγει» γιατί τους έχουν πάρει τα σκάνδαλα κυνήγι. Τι να πρωτοθυμηθούμε; Διότι το Βατοπαίδι είναι «το κερασάκι στην τούρτα, σε μία τούρτα γεμάτη σκάνδαλα». Υποκλοπές, Πακιστανοί, «SIEMENS», ομόλογα. Πού θα εξομολογηθούν για όλα αυτά; Στον Εφραίμ; Στον Αρσένιο; 
      Επιπλέον, έχουν και άλλο κρίμα στο λαιμό τους. Διότι είναι συνυπεύθυνοι για την καταρράκωση του θεσμού της Εκκλησίας. Διότι αυτό που προωθούν ως εικόνα είναι ότι στο Βατοπαίδι υπάρχει κάτι «μαύρο». Κι αυτό το «μαύρο δεν είναι το ράσο που δεν κάνει τον παπά αλλά κάνει τον παρά».
      Αυτά όλα είναι ευθύνη της κυβερνητικής παράταξης. Γι’ αυτά όλα είναι εδώ το ΠΑ.ΣΟ.Κ. και μάχεται και θα μείνει μέχρι τέλους. Γιατί το ΠΑ.ΣΟ.Κ. έχει στο μυαλό του, έχει στην πρακτική του, έχει στην πολιτική του ένα στόχο: Να υπηρετεί τον Έλληνα πολίτη. Γιατί πάρα πολύ απλά, το αξίζει ο Έλληνας πολίτης και του το χρωστάμε.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Βαΐτσης Αποστολάτος): Ευχαριστώ και εγώ.
      Τυχερό το ΠΑ.ΣΟ.Κ. που σας έχει. Η «γλώττα λαλέουσα» από την Κέρκυρα.
      Ο Βουλευτής του ΠΑ.ΣΟ.Κ. κ. Παναγιώτης Ρήγας έχει το λόγο.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Αν προσπαθήσουμε να φανταστούμε πως ο ιστορικός του μέλλοντος θα αποτυπώσει τη σημερινή μέρα, θα μπορούσαμε να σκεφτούμε την εξής φράση: «Ότι το έτος σωτήριο 2008 επί κυβερνήσεως Θεοδώρου Ρουσόπουλου και Πρωθυπουργεύοντος του κ. Καραμανλή, σε συνθήκες πλήρους δημοκρατίας, σχηματίστηκε κυβέρνηση του βουνού». Διότι πώς αλλιώς σήμερα να δει κάποιος και να περιγράψει αυτή την κατάσταση; Μια κυβέρνηση που έχει την κυβερνητική πλειοψηφία δραπετεύει, φεύγει για να μην αντιμετωπίσει την αλήθεια. 
      Και από χθες άρχισαν οι υποστηρίζοντες τη Νέα Δημοκρατία στο χώρο του Τύπου να λένε το εξής: «Από σήμερα αναλαμβάνει Πρωθυπουργός ο κ. Καραμανλής». Περίπου, κάπως, έτσι είναι. Αλλά ότι δήθεν η φυγή, η παραίτηση του κ. Ρουσόπουλου ήταν σαν μία κολυμβήθρα του Σιλωάμ που εξαγνίζει πια τη Νέα Δημοκρατία και τον Πρωθυπουργό από τα ανομήματα της προηγούμενης περιόδου, δεν είναι καθόλου έτσι. Δεν είναι καθόλου έτσι, γιατί πριν από δύο μέρες διαπιστώσαμε ότι ο κ. Καραμανλής είχε αποστείλει εδώ στη Βουλή τον κ. Ρουσόπουλο αντ’ αυτού να εμφανιστεί, να τον εκπροσωπήσει, να μιλήσει εξ ονόματός του, μήπως προφανώς πείσει την κοινοβουλευτική Ομάδα της Νέας Δημοκρατίας για το δίκαιο του χώρου του και για την αθωότητά του. Δεν το κατόρθωσε.
       (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κυρία ΒΕΡΑ ΝΙΚΟΛΑΪΔΟΥ)
      Και αναρωτιούνται όλοι: Μα, είναι δυνατόν ο κ. Καραμανλής να μη διώχνει τον κ. Ρουσόπουλου; Να μην απαλλάσσεται από αυτόν; Είναι δυνατόν να έχει τόσο γερό, φιλικό σύνδεσμο μαζί του; 
      Δεν πιστεύω ότι είμαστε τόσο αφελείς. Είναι δυνατόν κάποιος να αποκοπεί απ’ αυτόν, που τόσα χρόνια διατήρησε, κατ’ αρχήν έφτιαξε και διατήρησε στη συνέχεια την εικόνα του καταλληλότερου Πρωθυπουργού; Είναι δυνατόν να διώξει τον «κύριο πυλώνα» αυτού του συστήματος, πάνω στον οποίο σήμερα στηρίζεται απών ο κ. Καραμανλής και κυβερνάει. 
      Ο κ. Ρουσόπουλος, λοιπόν, έφυγε σε συνεννόηση με τον κ. Καραμανλή. Έφυγε και είναι μέρος ενός σχεδίου η αποχώρησή του. Έφυγε με τη συναίνεσή του. Και έφυγε επειδή ξέρει ότι από τα παρασκήνια θα εξακολουθήσει να συμβουλεύει τον κ. Καραμανλή και να κυβερνάει εξ ονόματός του.
      Ας αφήσουν αυτά τα επιχειρήματα ότι λύθηκαν τα χέρια του Πρωθυπουργού και ότι τώρα με την αποχώρηση του Ρουσόπουλου η Νέα Δημοκρατία θα προχωρήσει τις μεταρρυθμίσεις.
      Εμείς, όμως, το ΠΑ.ΣΟ.Κ., είμαστε εδώ, γιατί θεωρούμε ότι σε μία κρίσιμη για τον τόπο στιγμή, όπου ο ελληνικός λαός βιώνει τη μέγιστη κρίση και όπου, όπως είναι φυσιολογικό, θα στραφεί προς εμάς σ’ αυτήν την Αίθουσα και θα ζητήσει απαντήσεις και λύσεις. Αλλά για να μπορέσει να πάρει απαντήσεις και λύσεις από την πολιτική τάξη της χώρας, πρέπει αυτός εδώ ο χώρος, αυτός εδώ ο πολιτικός κόσμος, να έχει κύρος, να μην αμφισβητείται, να μην έχει μαύρες σκιές πάνω του. Κι αυτό δεν θα μπορούσε να γίνει εάν κουκουλώναμε αυτήν την υπόθεση, εάν δεν φθάναμε μέχρι τα άκρα, αν δεν ζητούσαμε εξεταστική επιτροπή κι αν δεν προχωρούσαμε να ζητήσουμε και προκαταρκτική εξέταση.
      Αυτή τη στιγμή το ΠΑ.ΣΟ.Κ. βρίσκεται εδώ γιατί είναι υπεύθυνο απέναντι στον ελληνικό λαό. Όχι γιατί θέλει να μετατραπεί η Βουλή σε «ντεντέκτιβ» και να ψάχνει σώνει και καλά για ποινικές ευθύνες. Αλλά γιατί πρέπει να αγωνιστούμε για την τιμή, το ήθος και το κύρος του πολιτικού κόσμου. Γιατί θα πρέπει ο πολιτικός κόσμος αφού φανεί καθαρός και κοιτάξει το λαό στα μάτια, να μπορεί να του δώσει και πειστικές απαντήσεις για την κρίση που σήμερα βιώνει. Γι’ αυτό είμαστε σήμερα εδώ. Όχι για να στείλουμε κάποιους συναδέλφους μας στη φυλακή, όχι για «να κάνουμε πλεκτάνες και συνομωσίες» σε βάρος των πολιτικών μας αντιπάλων, αλλά γιατί θέλουμε να προστατεύσουμε το κύρος και την τιμή του πολιτικού κόσμου.
Για να μπορέσει ο πολιτικός κόσμος, αξιόπιστα και φερέγγυα, να δώσει απαντήσεις σήμερα στα προβλήματα του ελληνικού λαού. Αυτή η Κυβέρνηση δεν έχει να δώσει τίποτα πλέον στον ελληνικό λαό. Δεν έχει να δώσει τίποτε άλλο σε αυτούς που ζητούν σήμερα από όλες τις γωνιές της πατρίδας μας, μία ελπίδα, ένα φως στην «άκρη του τούνελ».
	Το ΠΑ.ΣΟ.Κ. λοιπόν, είναι εδώ και σήμερα και θα είναι εδώ και αύριο, όταν ο ελληνικός λαός το καλέσει για να διαχειριστεί τις τύχες αυτής της χώρας, για να αλλάξει το μέλλον αυτού του τόπου. Θα το κάνουμε με ευθύνη, αποτελεσματικότητα και με συνέπεια.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΟΥΣΑ (Βέρα Νικολαϊδου): Και εγώ σας ευχαριστώ, κύριε Ρήγα.
	Το λόγο έχει ο κ. Γεώργιος Ντόλιος, Βουλευτής του ΠΑ.ΣΟ.Κ..
	ΓΕΩΡΓΙΟΣ ΝΤΟΛΙΟΣ: Κυρίες και κύριοι συνάδελφοι, θα μπορούσε κάποιος να πει αντικρίζοντας αυτήν την Αίθουσα σήμερα, τη μισοάδεια, ότι «όλα τα είδαμε με αυτήν την Κυβέρνηση της Νέας Δημοκρατίας». Φοβάμαι όμως ότι  θα υπάρξουν και άλλα επεισόδια, ότι δεν τα έχουμε δει όλα. Ότι ίσως ένα ενδεχόμενο από εδώ και πέρα είναι να δηλώσει η Κυβέρνηση ότι κάνει και μία απεργία. Ότι απεργεί δηλαδή και η Κυβέρνηση. Μία Κυβέρνηση βέβαια η οποία είναι «αργούσα» για πολύ μεγάλο χρονικό διάστημα. 
	Ωστόσο, πέραν αυτής καθ’ αυτής της εικόνας της Αίθουσας, η οποία αποδεικνύει το επίπεδο στο οποίο έχει φθάσει η πολιτική ζωή του τόπου και ιδιαίτερα η Κυβέρνηση, η Κυβέρνηση της Νέας Δημοκρατίας, νομίζω ότι θα πρέπει να συζητήσουμε επί της ουσίας της υπόθεσης. Θα πρέπει να μιλήσουμε για τους «ευλαβείς» Υπουργούς της Νέας Δημοκρατίας, αυτούς «που πρώτα κάνουν μετάνοια, πρώτα προσκυνάνε και μετά φιλάνε το χέρι του παπά». Αυτούς που ανάβουν λαμπάδες ίσα με το «μπόι τους», κυρίως ενώπιον των τηλεοπτικών καμερών. Αυτούς τους Υπουργούς οι οποίοι έχουν πνευματικούς και φροντίζουν να το διαδηλώνουν και να το αξιοποιούν επικοινωνιακά. Με αυτούς τους Υπουργούς ασχολείται σήμερα η Βουλή. 
	Αναφέρομαι με αυτό τον τρόπο σε αυτά τα πρόσωπα, γιατί ήταν η πρώτη τους γραμμή άμυνας, η ευλάβεια. Είναι αυτοί που με απροκάλυπτη παρέμβασή τους σταμάτησαν την έκδοση μιας δικαστικής απόφασης. Γιατί το έκαναν; Από ευλάβεια! Αξιοποίησαν μάλιστα, όπως δηλώθηκε στον Τύπο και την ευλάβεια της Προέδρου του αρμόδιου δικαστηρίου της Ευρώπης. Ποιος το έκανε αυτό, κύριοι συνάδελφοι; Δεν έχει όνομα ο πολιτικός προϊστάμενος; Έχει. Λέγεται κύριος Δούκας. 
	Τι ζητάει σήμερα το ΠΑ.ΣΟ.Κ. από τη Βουλή; Να γίνει μία προκαταρκτική εξέταση για να διαπιστωθούν πιθανές ποινικές ευθύνες. Είναι μία απολύτως λογική πρόταση αυτή η οποία κατατίθεται. 
	Είναι αυτοί οι ίδιοι οι ευλαβείς Υπουργοί που «μανατζάρισαν» τις ανταλλαγές, παρά την ξεκάθαρη νομοθεσία που απαγορεύει την ανταλλαγή εκτάσεων που έχουν χαρακτηριστεί ως περιοχές «NATURA». Δεν έχει όνομα ο πολιτικός προϊστάμενος ο οποίος επέτρεψε να γίνει αυτή η αλλαγή; Δεν λέγεται κ. Μπασιάκος; Δεν θα πρέπει η Βουλή να ανταποκριθεί στο στοιχειώδες καθήκον της να διεξάγει μία προκαταρκτική έρευνα για τυχόν ποινικές ευθύνες;
	Δεν είναι όμως το μόνο. Είναι αυτοί οι ίδιοι Υπουργοί που φρόντισαν να υποεκτιμηθεί η αξία των ακινήτων του δημοσίου και να υπερεκτιμηθεί η Βιστωνίδα. Ίσως, όπως και άλλοι συνάδελφοι είπαν, γιατί ευλόγησε το νερό της ο Εφραίμ. Δεν έχει όνομα αυτός ο Υπουργός; Δεν λέγεται κύριος Δούκας; Δεν θα απαιτηθεί μία προκαταρκτική έρευνα; 
	Μα και ο κ. Ρουσόπουλος; Γιατί τον ονομάσαμε; Γιατί θα πρέπει να διεξαχθεί και γι’ αυτόν προκαταρκτική έρευνα; Χρειάζονται και άλλα επιχειρήματα; Δεν υπάρχουν σαφείς μαρτυρίες ότι υπήρχαν δεκάδες επισκέψεις στο σπίτι του και στο Μέγαρο Μαξίμου την επίμαχη περίοδο από τον κ. Εφραίμ; Εμείς δεν λέμε ότι είναι ένοχος. Εμείς λέμε ότι οφείλουμε να διεξάγουμε μία προκαταρκτική έρευνα. Το απολύτως λογικό, αυτό το οποίο νομίζω ότι απαιτεί σύμπας και ο ελληνικός λαός. 
	Όλα αυτά βεβαίως, όλες αυτές οι πρωτοβουλίες έγιναν από ευλάβεια για το καλό της εκκλησίας, για το καλό της Μονής, για το καλό του Θεού! Νομίζω ότι για όλους αυτούς τους ανθρώπους ο ελληνικός λαός, οι Έλληνες χριστιανοί και όχι μόνο οι Έλληνες χριστιανοί, έχει ένα χαρακτηρισμό, τους αποκαλεί «θεομπαίχτες», για να περάσουμε και κάποια πολιτικά μηνύματα, γιατί αρκετά αυτή η παράταξη, η οποία απουσιάζει, έχει παίξει με το Θεό, την Εκκλησία και τα ιερά και τα όσια. 
      Άλλα πράγματα, κυρίες και  κύριοι συνάδελφοι, θα έπρεπε σήμερα να συζητάμε εδώ. Έπρεπε να συζητάμε για την παγκόσμια οικονομική κρίση, για την κατάρρευση, θα έλεγα. Αυτό κάνουν όλες οι σοβαρές χώρες σε μία περίοδο που πραγματικά  υπάρχει τρόμος για το μέλλον. Στις σοβαρές χώρες οι αντίπαλες παρατάξεις, τα αντίπαλα κόμματα, οι φορείς, οι εργοδότες και οι εργαζόμενοι, επιχειρούν να βρουν έναν κοινό τόπο που θα τους επιτρέψει να διαμορφώσουν ένα σχέδιο για να αντιμετωπίσουν την κρίση. Εμείς εδώ, με ευθύνη της Κυβέρνησης της Νέας  Δημοκρατίας, συζητάμε για το Βατοπαίδι, για τον Εφραίμ, για τον Αρσένιο και δεν ξέρω τι άλλο. Η παρακμή έχει φθάσει πλέον στο έσχατο σημείο. Μήπως είναι η πρώτη φορά που συνέβη αυτό; Το 1989 δεν είναι μακριά, οι μνήμες είναι νωπές. Τι έγινε τότε; Σε μία άλλη περίοδο που υπήρχε μία μεγάλη κρίση, που ήταν μία γόνιμη περίοδος ιδιαίτερα για την Ευρώπη, τότε που κατέρρεαν οι χώρες του τέως ανατολικού μπλοκ, τότε που όλος ο κόσμος ησχολείτο με το ζήτημα αυτό, που έσπευδαν οι χώρες να συζητήσουν, να συνεργαστούν, να κάνουν συμφωνίες, εμείς και πάλι με ευθύνη της Νέας  Δημοκρατίας είχαμε καθηλώσει τη χώρα μπροστά στην τηλεόραση να παρακολουθεί τη δίκη του τέως και μετέπειτα Πρωθυπουργού. 
	Έχω τη γνώμη ότι κάποια στιγμή ο πολιτικός κόσμος της χώρας θα πρέπει να αρθεί στο ύψος των περιστάσεων. Έχω τη γνώμη ότι αυτήν την εποχή θα έπρεπε να συζητάμε για τη σύσταση μιας εξεταστικής επιτροπής –όχι ότι δεν υποστηρίζω την πρότασή μας- που θα έχει ένα και μόνο στόχο: Να αποδώσει ευθύνες στον Πρωθυπουργό της χώρας Κώστα Καραμανλή, ο οποίος καταβαράθρωσε την αξιοπιστία του πολιτικού συστήματος της χώρας. Και καμμία χώρα δεν μπορεί να πάει μπροστά, όταν ο λαός της δεν πιστεύει στην πολιτική ηγεσία.
(Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΟΥΣΑ ( Βέρα Νικολαϊδου):  Ευχαριστούμε τον κ. Ντόλιο.
	Κυρίες και κύριοι συνάδελφοι, σας ανακοινώνω το Δελτίο Επικαίρων Ερωτήσεων της Πέμπτης 30 Οκτωβρίου 2008.
      ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 166/24-10-2008 επίκαιρη ερώτηση της Β΄ Αντιπροέδρου της Βουλής κ. Έλσας Παπαδημητρίου  προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων για την υγιεινή μαθητών και καθηγητών στο 30ο-39ο Γυμνάσιο-Λύκειο Αθηνών κ.λπ..
      2. Η με αριθμό 172/24-10-2008 επίκαιρη ερώτηση της Βουλευτού του Πανελληνίου Σοσιαλιστικού Κινήματος κ. Αθανασίας Μερεντίτη προς τον  Υπουργό Ανάπτυξης, σχετικά με την κατάθεση του σχεδίου νόμου για το ενεργειακό έργο της Μεσοχώρας κ.λπ..
      3. Η με αριθμό 186/24-10-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Κωνσταντίνου Καζάκου προς τον Υπουργό Πολιτισμού, σχετικά με την επίλυση των προβλημάτων του Θεατρικού Μουσείου κ.λπ..
      4. Η με αριθμό 177/24-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Μπανιά προς τον Υπουργό Δικαιοσύνης, σχετικά με την επίλυση των προβλημάτων στα δικαστήρια της Ζακύνθου κ.λπ..
      5. Η με αριθμό 171/24-10-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κωνσταντίνου Αϊβαλιώτη προς τον   Υπουργό Αγροτικής Ανάπτυξης και Τροφίμων, σχετικά με την αναδάσωση της Πεντέλης κ.λπ.
      ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1.Η με αριθμό 167/24-10-2008 επίκαιρη ερώτηση του Βουλευτή της Νέας Δημοκρατίας κ. Απόστολου Σταύρου προς τον Υπουργό Εμπορικής Ναυτιλίας, Αιγαίου και Νησιωτικής Πολιτικής, σχετικά με τη δημιουργία Λιμενικού Σταθμού στο Αγαθονήσι κ.λπ..
      2. Η με αριθμό 170/24-10-2008 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Δημητρίου Βαρβαρίγου, προς τον  Υπουργό Δικαιοσύνης, σχετικά με την επίλυση των προβλημάτων στα δικαστήρια της Ζακύνθου κ.λπ..
      3. Η με αριθμό 182/24-10-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Μαυρίκου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με την ιδιωτικοποίηση της «Αγροτικής Ασφαλιστικής» κ.λπ..
      4. Η με αριθμό 178/24-10-2008 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αναστασίου Κουράκη προς τον Υπουργό Εθνικής Παιδείας και Θρησκευμάτων, σχετικά με τη δωρεάν διανομή των πανεπιστημιακών συγγραμμάτων σε φοιτητές κ.λπ..
      5. Η με αριθμό 165/24-10-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Κυριάκου Βελόπουλου προς τον Υπουργό Εσωτερικών, σχετικά με τη μεταρρύθμιση στις Γενικές Γραμματείες Ενημέρωσης και Επικοινωνίας κ.λπ..
      Το λόγο έχει ο κ. Εμμανουήλ Στρατάκης, Βουλευτής του ΠΑ.ΣΟ.Κ..
      ΕΜΜΑΝΟΥΗΛ  ΣΤΡΑΤΑΚΗΣ:  Ευχαριστώ, κυρία Πρόεδρε.
      Είναι αλήθεια ότι η χώρα μας περνάει μία δύσκολη περίοδο. Και είναι δύσκολη η περίοδος, γιατί η κρίση της χρεοκοπίας του μοντέλου που υπηρετεί η Νέα Δημοκρατία φθάνει στην Ελλάδα και πλήττει την πραγματική οικονομία. Και γίνεται ακόμη δυσκολότερη η περίοδος αυτή για τη χώρα, γιατί στην εξουσία είναι μία Κυβέρνηση και ένας Πρωθυπουργός που δεν μπορεί να πάρει αποφάσεις. Δεν μπορεί να πάρει αποφάσεις ακόμη και για παραίτηση Υπουργών, που ο ίδιος διορίζει και αυτό από μόνο του λέει πάρα πολλά. Δεν θα μπω σε λεπτομέρειες, είναι γνωστά όλα όσα έχουν προηγηθεί.
      Έχει αποδειχθεί στην πράξη μετά από πέντε χρόνια ότι το μόνο που μπορεί να κάνει αυτή η Κυβέρνηση, αντίθετα με τα όσα έλεγε ως κόμμα από την περίοδο που ήταν στην Αντιπολίτευση, αλλά πολλές φορές και ως Κυβέρνηση, είναι να υλοποιεί την «κρυφή ατζέντα» -το έχει πει πολλές φορές ο Πρόεδρός μας μέσα σε αυτήν την Αίθουσα-  μία ατζέντα που επέβαλαν συγκεκριμένα εξωθεσμικά κέντρα εξουσίας και μεγάλα οικονομικά συμφέροντα. Αυτά μπορεί να κάνει με πολύ μεγάλη επιτυχία, γιατί ίσως τα σκέφτονται άλλοι για λογαριασμό της, ίσως εκεί πραγματικά κρύβεται  το τι θέλει να κάνει η Κυβέρνηση. 
      Σήμερα, τι παρατηρούμε; Η Κυβέρνηση της Νέας  Δημοκρατίας και το κόμμα που κυβερνά αυτή τη στιγμή, τράπηκε φυγή, αφού πρώτα είχε «συρθεί» στην εξεταστική επιτροπή. Δεν παρέμεινε εδώ στην Αίθουσα ούτε για να υποστηρίξει αυτά που λέει. Ότι, δήθεν, θέλει να συμβάλει στη μη παραγραφή, όταν γνωρίζει βέβαια –και είναι γνωστό σε όλους μας- ότι το νέο Σύνταγμα, το Σύνταγμα του 2001, επιβάλλει για τα πολιτικά πρόσωπα προκαταρκτική εξέταση από τη Βουλή, ακριβώς για να μην υπάρξει παραγραφή. Και αντί να έλθει να συνδράμει μία τέτοια προσπάθεια, προσποιείται δήθεν ότι επιδιώκει τη μη παραγραφή.
      Ας έλθουμε σε αυτό καθ’ εαυτό το σκάνδαλο. Τι εμπεριέχει στην ουσία; Εκείνο που εμπεριέχει -και πρέπει να το πούμε έτσι με δύο κουβέντες για να καταλαβαίνει και ο ελληνικός λαός τι λέμε- είναι ότι στην ουσία επιδιώκει η Κυβέρνηση της Νέας  Δημοκρατίας να υπάρξει μεταβίβαση της λίμνης της Βιστωνίδας και στη συνέχεια πηγαίνει στις ανταλλαγές.
    Ανταλλαγές που έχουν τα εξής χαρακτηριστικά: Μία μεγάλη υπερτίμηση της αξίας της λίμνης και μία πολύ μεγάλη υποτίμηση των ακινήτων που μεταβιβάζονται. 
    (Στο σημείο αυτό την Προεδρική Έδρα καταλαμβάνει ο Πρόεδρος της Βουλής, κ. ΔΗΜΗΤΡΙΟΣ ΣΙΟΥΦΑΣ)
    Έχουμε ακούσει εδώ στην Αίθουσα και ασφαλώς ίσως καταγράφονται στην δικογραφία ότι ακίνητο το οποίο τελικά δεν ήθελε η Μονή, γιατί δεν της άρεσε που είχε εκτιμηθεί με 1.000.000, πουλήθηκε 41.000.000. Για τέτοιες διαφορές μιλάμε και για τέτοια νούμερα συζητάμε. 
    Και βέβαια και κάτι άλλο: στις μεταβιβάσεις αυτές δάση και δασικές εκτάσεις μετονομάζονταν, βαφτίζονταν –αλλά βέβαια, αφού είχαμε να κάνουμε με μονή και με αγίους βαφτίσεις θα κάναμε- από δασικές εκτάσεις σε αγροκτήματα, ακριβώς για να μπορούν να χρησιμοποιηθούν κατά το δοκούν από τη Μονή όταν θα τα έπαιρνε. Αυτή είναι η κατάσταση που βιώνουμε σε γενικές γραμμές. 
    Και βέβαια τα όποια πρωτόκολλα υπήρχαν ακόμα και από παλιότερα δεν μπορούν να αποτελέσουν έγκυρους τίτλους ιδιοκτησίας. Και επειδή ακριβώς αυτά τα πρωτόκολλα -το ήξερε και η Κυβέρνηση- δεν μπορούσαν να αποτελέσουν έγκυρους τίτλους ιδιοκτησίας ήρθε να κάνει αυτά που έκανε στην συνέχεια από τότε που ανέλαβε την εξουσία. 
    Και όταν ήρθε βέβαια η Νέα Δημοκρατία στην εξουσία παρέλαβε ένα ιδιοκτησιακό καθεστώς σε εκκρεμότητα από διοικητική και δικαστική πλευρά. Και αυτό είναι γνωστό. Και ενώ το ΠΑ.ΣΟ.Κ. αντέδρασε υπεύθυνα, η Νέα Δημοκρατία σιώπησε. Και όχι μόνο σιώπησε, αλλά παραιτήθηκε από το δικαστήριο λίγο πριν δημοσιευθεί η θετική για το δημόσιο απόφαση, με αποτέλεσμα βέβαια μ’ αυτόν τον τρόπο να πάει η περιουσία στη Μονή. 
    Το μεγάλο και ουσιαστικό σκάνδαλο αρχίζει από εδώ και μετά και υπάρχουν γι’ αυτό τεράστιες ευθύνες. Και διαπιστώνεται ότι για να υπάρξει ένα τέτοιο σκάνδαλο κάπου υπάρχει «ένας ιθύνων νους», κάπου υπάρχει κάποιος ο οποίος έπρεπε να δει ότι αυτό που ισχύει για τον τελευταίο πολίτη, για τον οποίον το δημόσιο έρχεται και εξαντλεί τα ένδικα μέσα, έπρεπε να ισχύσει και για την περίπτωση της Μονής Βατοπαιδίου. Κάτι που δεν έγινε. Εδώ αν απορριφθεί το αίτημα ενός συνταξιούχου το Ο.Γ.Α. τραβιέται τρία και τέσσερα και πέντε χρόνια στα δικαστήρια προκειμένου να δικαιωθεί –αν δικαιωθεί- εξαντλώντας το δημόσιο όλα τα ένδικα μέσα που έχει στη διάθεσή του. Και εδώ δεν αξιοποιήθηκε κανένα ένδικο μέσο, αντίθετα παραιτήθηκε η Κυβέρνηση. 
    Αυτό είναι το ουσιαστικό σκάνδαλο που νομίζω έπρεπε να δούμε και ήταν υποχρέωσή μας, αν πραγματικά θέλαμε να σταθούμε όλοι στο ύψος των περιστάσεων και να δούμε ποιες είναι οι ευθύνες, πολιτικές, ποινικές, αν υπάρχουν, ή οτιδήποτε άλλο τέλος πάντων και να ξεκαθαρίσει το ζήτημα, για να δώσουμε από αυτήν εδώ την Αίθουσα, καθαρό το Ελληνικό Κοινοβούλιο στον ελληνικό λαό. Δεν είναι δυνατόν επειδή κάποιοι ενδεχομένως θέλουν να κάνουν τα δικά τους να προβαίνουν σε τέτοιες ενέργειες και να αφήνουν κενά και κυρίως να συσκοτίζουν ένα περιβάλλον που εκ των πραγμάτων είναι σκοτεινό με τις ενέργειες και τις πράξεις που κάνουν. 
    Η Νέα Δημοκρατία, κύριε Πρόεδρε, απέδειξε για άλλη μία φορά ποιο είναι το πραγματικό της πρόσωπο και ποιους υπηρετεί και εξυπηρετεί. Το ΠΑ.ΣΟ.Κ. και ο Πρόεδρός του με την υπεύθυνη στάση που έχει δείξει μέχρι σήμερα απέδειξε ποιες είναι αυτές οι σκοπιμότητες και οι πρακτικές που υπηρετεί η Νέα Δημοκρατία. Και βέβαια είναι γνωστό  ότι ο ελληνικός λαός την ώρα που πρέπει θα δείξει ποια είναι η βούλησή του και πως θα τις αντιμετωπίσει. 
    Ευχαριστώ πολύ.
    (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, έλαβα γνώση της τοποθέτησης που έκανε ο Πρόεδρος της Κοινοβουλευτικής Ομάδας του ΣΥ.ΡΙΖ.Α. ο κ. Αλαβάνος σχετικά με την επίσπευση της Προ Ημερησίας Διατάξεως Συζήτησης που έχει οριστεί απ’ ό,τι γνωρίζετε και την προηγούμενη εβδομάδα, αλλά και χθες στην Διάσκεψη των Προέδρων για την επόμενη Παρασκευή. Το ίδιο θέμα έβαλε και ο Κοινοβουλευτικός Εκπρόσωπος του ΠΑ.ΣΟ.Κ., ο κ. Πάγκαλος. 
     Θα συνεννοηθώ με την Κυβέρνηση γι’ αυτό το θέμα, αλλά απ’ ό,τι ήδη γνωρίζετε ο Πρωθυπουργός από αύριο μέχρι και τη Δευτέρα το βράδυ θα βρίσκεται στο εξωτερικό.
     Με την αφορμή αυτής της ανακοίνωσης θέλω να πω ότι με την έναρξη της συνεδρίασης είχε τεθεί θέμα του χρόνου με τον οποίον θα αποφασίζαμε για την πραγματοποίηση της ονομαστικής ψηφοφορίας. Υπάρχει κάποια άλλη σκέψη ή θέλετε αυτή την ώρα να συνεννοηθούμε για το πότε θα γίνει η ψηφοφορία. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, θα ήθελα το λόγο.
     ΠΡΟΕΔΡΟΣ (Δημήτριος Σιούφας): Ορίστε.
      ΕΥΑΓΓΕΛΟΣ ΒΕΝΙΖΕΛΟΣ: Παρ’ ότι έχουν εγγραφεί πάρα πολλοί συνάδελφοι, οι οποίοι θέλουν να ομιλήσουν, αντιλαμβάνομαι κι εγώ ότι πρέπει να επισπεύσουμε τη διαδικασία, γιατί τα επιχειρήματα έχουν αναπτυχθεί και γιατί υπάρχουν και πολλοί συνάδελφοι εκτός Λεκανοπεδίου, που θα διευκολυνθούν στις κινήσεις τους εν όψει και του εορτασμού της Εθνικής Επετείου.
      Πιστεύω, κύριε  Πρόεδρε, επειδή έχουμε και την εκκρεμότητα της αγόρευσης του κ. Παπανδρέου, ότι σε μισή ώρα από τώρα θα μπορούσαμε να ολοκληρώσουμε τη συζήτηση αυτή, αν δεν έχετε αντίρρηση.
      ΠΡΟΕΔΡΟΣ (Δημήτριος Σιούφας): Τότε, αν συμφωνεί το Σώμα, μπορούμε να ορίσουμε την έναρξη της ψηφοφορίας στις 16.00΄.
      ΦΩΤΗΣ ΚΟΥΒΕΛΗΣ: Κύριε Πρόεδρε, μπορώ να έχω το λόγο;
      ΠΡΟΕΔΡΟΣ (Δημήτριος Σιούφας): Ο Κοινοβουλευτικός Εκπρόσωπος του ΣΥ.ΡΙΖ.Α. έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, σε ό,τι αφορά τη σύντμηση του χρόνου συμφωνούμε, για τους λόγους που ακούστηκαν και δεν θέλω να επαναλάβω.
      Επειδή, όμως, κάνατε τρεις φορές αναφορά στην ψηφοφορία, είμαι βέβαιος ότι έχετε πληροφορηθεί…
      ΠΡΟΕΔΡΟΣ (Δημήτριος Σιούφας): Όχι, κύριε Κουβέλη, δεν έχω πληροφορηθεί. 
      ΦΩΤΗΣ ΚΟΥΒΕΛΗΣ: Έλεγα μήπως παρακολουθούσατε το κύκλωμα, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Όχι. Υπήρχε η γιορτή, την οποία κάναμε, για να τιμήσουμε τους ήρωες του ’40-’41 και δεν έχω λάβει γνώση.
      ΦΩΤΗΣ ΚΟΥΒΕΛΗΣ: Τότε, κύριε Πρόεδρε, σας πληροφορώ ότι έχω θέσει, αναφορικά με την ψηφοφορία, ένα ζήτημα απαρτίας. 
      ΕΥΑΓΓΕΛΟΣ ΒΕΝΙΖΕΛΟΣ: Θα το θέσουμε στο τέλος της συζήτησης.
      ΦΩΤΗΣ ΚΟΥΒΕΛΗΣ: Προτείνω να εξαντληθεί ο κατάλογος των ομιλητών μέχρι την ώρα που πρότεινε και ο κ. Βενιζέλος. Και θα σας παρακαλέσω εν συνεχεία, πριν από την έναρξη της ψηφοφορίας, επειδή πιστεύω ότι δεν μπορεί να γίνει, να θέσω τα ζητήματα που είχα τη δυνατότητα από του Βήματος να αναπτύξω.
      ΠΡΟΕΔΡΟΣ (Δημήτριος Σιούφας): Πολύ ευχαρίστως να θέσετε όποιο θέμα επιθυμείτε.
      Πρέπει, όμως, να σας πω ότι στην Ελληνική Βουλή από το 1974 και μετά, αν δεν πλανώμαι –ο κ. Κακλαμάνης είναι εδώ και μπορεί να μας πει- θέμα απαρτίας, δεν υπάρχει ούτε στον Κανονισμό ούτε στο Ελληνικό Σύνταγμα.
      Μην μπούμε, όμως, σε αυτήν τη διαδικασία. 
      ΕΥΑΓΓΕΛΟΣ ΒΕΝΙΖΕΛΟΣ: Θα μπούμε την ώρα εκείνη.
      ΠΡΟΕΔΡΟΣ (Δημήτριος Σιούφας): Εγώ απαντώ στην έκφραση την οποία χρησιμοποιήσατε.
      ΦΩΤΗΣ ΚΟΥΒΕΛΗΣ: Θα απαντήσω, κύριε Πρόεδρε και τότε θα έχω τη δυνατότητα…
      ΠΡΟΕΔΡΟΣ (Δημήτριος Σιούφας): Συνεπώς, η Βουλή συμφωνεί η έναρξη της μυστικής ψηφοφορίας να είναι στις 16.00΄.
      ΑΠΟΣΤΟΛΟΣ ΚΑΚΛΑΜΑΝΗΣ: Η περαίωση της συζήτησης.
      ΠΡΟΕΔΡΟΣ (Δημήτριος Σιούφας): Το πέρας της συζήτησης. Προφανώς, όμως, για το σκοπό αυτό θα γίνει, κύριε Πρόεδρε, για να διεξαχθεί η μυστική ψηφοφορία.
      Ευχαριστώ. 
      Το λόγο έχει η συνάδελφος κ. Φιλίνη.
      ΑΝΝΑ ΦΙΛΙΝΗ: Κύριε Πρόεδρε, κυρίες και κύριοι συνάδελφοι, πρέπει να πω ότι δεν μας άρεσε ποτέ η σκανδαλολογία ούτε η ποινικοποίηση της πολιτικής ζωής του τόπου. Είμαστε, όμως, υποχρεωμένοι, επειδή μας ανέθεσε ο ελληνικός λαός αυτή την ευθύνη, να ελέγχουμε την κυβερνητική εξουσία. Επίσης, πιστεύουμε ότι όλοι μας οφείλουμε –κι εμείς οι ίδιοι- να λογοδοτούμε για τις πράξεις μας.
      Η Νέα Δημοκρατία με τη σημερινή της απόφαση για τη μη συμμετοχή της στη διαδικασία αυτή θεωρούμε ότι όχι μόνο παραβιάζει δημοκρατικούς θεσμούς, αλλά δείχνει και ασέβεια απέναντι στο Κοινοβούλιο.
      Τονίζω όμως και το εξής, κυρίες και κύριοι συνάδελφοι: Μπροστά σε μία διαδικασία που προβλέπει τη μυστική ψηφοφορία, η Νέα Δημοκρατία εβίασε επιπλέον και την ψήφο Βουλευτών –συγκεκριμένα των εκατόν πενήντα δύο δικών της Βουλευτών- εξαναγκάζοντάς τους στη μη ψήφο, στην απουσία.
      Θεωρούμε, λοιπόν, ότι σήμερα εξαναγκάζει και τη Βουλή γενικότερα, συμφωνώντας με αυτό που υποστήριξε από την αρχή ο Εκπρόσωπός μας, ο κ. Κουβέλης, να βρίσκεται σε αδυναμία άσκησης του έργου της και λήψης αποφάσεων.
      Αυτή η υπογράμμιση έχει επιπλέον ιδιαίτερη σημασία εφόσον η Νέα Δημοκρατία είχε συμφωνήσει, όταν διαμορφωνόταν η ημερήσια διάταξη, για τη σημερινή διαδικασία. «Εν κρυπτώ» όμως και εκτός Βουλής, έξω από τη διαφάνεια, αποφάσισε να μη συμμετάσχει στη διαδικασία, για την οποία και η ίδια είχε συναποφασίσει και είχε συμφωνήσει.
      (Στο σημείο αυτό την Προεδρική Έδρα καταλαμβάνει η Ε΄ Αντιπρόεδρος της Βουλής κ. ΒΕΡΑ ΝΙΚΟΛΑΪΔΟΥ)
    Κυρίες και κύριοι συνάδελφοι, για τον κόσμο, για το λαό μας που παρακολουθεί τα δρώμενα όλη αυτήν την περίοδο, το μεγάλο σκάνδαλο, σχετικά με αυτά που συζητούμε, είναι η απώλεια δασικών εκτάσεων, υδροβιότοπων, περιοχών «NATURA», η απώλεια αρχαιολογικών χώρων, η απώλεια όλων αυτών των χώρων που παραδόθηκαν ως απλά οικόπεδα και μάλιστα, οικοδομήσιμα.
    Για την καλή λειτουργία της δημοκρατίας μας, αλλά και επειδή πιστεύω ότι πρέπει να έχουμε το θάρρος να κάνουμε αυτοκριτική για μικρότερα ή μεγαλύτερα λάθη, προκειμένου να μπορούμε να ανοίγουμε καλύτερους δρόμους για το μέλλον, νομίζω ότι θα έπρεπε να αναγνωρίσει το ΠΑ.ΣΟ.Κ. ότι Υπουργοί ή Υφυπουργοί του από το 1999 μέχρι το 2003 υπέγραψαν τις γνωμοδοτήσεις του Γνωμοδοτικού Συμβουλίου Δημοσίων Κτημάτων -σύμφωνα και με όλα όσα είδα από την εισήγηση του κ. Σανιδά- σύμφωνα με τις οποίες το δημόσιο δεν δικαιούται να προβάλει δικαιώματα κυριότητας σε περιοχές που διεκδικούσε η Μονή Βατοπαιδίου. Βέβαια, υπήρξε τελικά –και αυτό είναι θετικό για την ιστορία του πράγματος- η δίκη το Δεκέμβριο του 2003.
    Διαβάσαμε πάλι από την εισήγηση του εισαγγελέα ότι είχε υπάρξει τότε εισήγηση υπέρ του δημοσίου. Όμως, η εισήγηση αυτή δεν προχώρησε και η απόφαση δεν εκδόθηκε, επειδή τελικά Υπουργοί της Νέας Δημοκρατίας δέχθηκαν να μην ανακοινωθεί, να μην δημοσιευθεί αυτή η απόφαση.
    Μέσα σ’ αυτήν την Αίθουσα, προχθές, την Τετάρτη, όταν συζητούσαμε το ζήτημα της εξεταστικής επιτροπής, ακούσαμε ότι οι Υπουργοί, οι οποίοι ήταν μπλεγμένοι εκείνη την εποχή με αυτό το θέμα, δεν γνώριζαν. Υπέγραψαν γνωμοδοτήσεις, χωρίς να ξέρουν. Έβαλαν την υπογραφή τους κάτω από κείμενα του Νομικού Συμβουλίου του Κράτους, χωρίς να ξέρουν για τι επρόκειτο συγκεκριμένα. 
    Αυτό, όμως, δεν μας καλύπτει. Ξέρουμε πολύ καλά ότι από καιρό είχε τεθεί το ζήτημα του Βατοπαιδίου, ήδη από τους Βουλευτές του Συνασπισμού τότε, αλλά ετέθη και αργότερα στη συνέχεια. Αυτό ήταν ήδη γνωστό, όπως επίσης γνώριζαν ότι είχε υπάρξει και ολόκληρη δίκη. Δεν γίνεται να έβαζαν υπογραφή κάτω από κείμενα, τα οποία ουσιαστικά ακύρωναν το αποτέλεσμα της δίκης που είχε γίνει.
    (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
    Επίσης, θέλω να πω ότι δεν μας καλύπτει με κανέναν τρόπο αυτό το οποίο ακούστηκε από τον Υπουργό που παραιτήθηκε χθες, ότι είχε πνευματικές σχέσεις με τον Εφραίμ. Σε μία διαδικασία που γίνεται ειδικά για να καταδικαστούν όλα όσα έγιναν από τη Μονή Βατοπαιδίου, με όλες αυτές τις ανταλλαγές σε βάρος του ελληνικού δημοσίου και του ελληνικού λαού, ο οποίος «φλέγεται» για τους αρχαιολογικούς του χώρους, για τα δάση που καταστρέφονται, δεν γίνεται να τοποθετείται εδώ, ενώπιων μας, ο πρώην Υπουργός, μιλώντας μόνο για πνευματικές σχέσεις. Το minimum, το παραμικρό που θα μπορούσε να κάνει, ήταν να καταδικάσει όλες αυτές τις παρανομίες που έγιναν απ’ αυτόν τον «υποτιθέμενο πνευματικό πατέρα». 
    ΠΡΟΕΔΡΕΥΟΥΣΑ (Βέρα Νικολαΐδου): Πρέπει να ολοκληρώσετε, κυρία Φιλίνη.
    ΑΝΝΑ ΦΙΛΙΝΗ: Θέλω να κλείσω, λέγοντας και το εξής: Η απόφαση που πήρε η Νέα Δημοκρατία χθες «εν κρυπτώ», για να μην συμμετάσχει στη σημερινή διαδικασία, πάρθηκε την ώρα που συζητούσαμε μέσα σ’ αυτόν το χώρο ένα πάρα πολύ σημαντικό ζήτημα, όχι μόνο σχετικά με προβλήματα που έχει ο ελληνικός λαός, με τα τεράστια δάνεια μπροστά σ’ αυτήν την κατάσταση της κρίσης, αλλά και όταν συζητούσαμε και σχεδόν εκλιπαρούσαμε τον κύριο Υφυπουργό να βάλει τελικά σε ψηφοφορία την τροπολογία που θα έδινε τη δυνατότητα επιβίωσης και της κλωστοϋφαντουργίας μας και των εργαζομένων του εργοστασίου «ΛΑΝΑΡΑ» που διαδήλωναν έξω από τη Βουλή. 
      Θεωρώ ότι όλα αυτά δείχνουν ότι η Κυβέρνηση έχει χρεοκοπήσει και ότι ουσιαστικά και η ίδια αναγνωρίζει με τις πράξεις της τις ανομίες που έχουν γίνει. 
      ΠΡΟΕΔΡΕΥΟΥΣΑ (Βέρα Νικολαΐδου): Το λόγο έχει ο συνάδελφος κ. Παπουτσής.
      ΧΡΗΣΤΟΣ ΠΑΠΟΥΤΣΗΣ: Κύριοι συνάδελφοι, θα μου επιτρέψετε στο λίγο χρόνο που έχω στη διάθεσή μου να σταθώ σε ορισμένα στοιχεία φωτίζοντας την αλήθεια, γιατί στο κάτω-κάτω της γραφής αυτό είναι που ενδιαφέρει το Σώμα.
      Πρώτα απ’ όλα, λοιπόν, την υπόθεση του Βατοπαιδίου την αποκάλυψε το ΠΑ.ΣΟ.Κ. διά του κοινοβουλευτικού ελέγχου και της συνεχούς προσπάθειας των συναδέλφων μας.
      Δεύτερον, ο κ. Σανιδάς παρενέβη διατάσσοντας την έρευνα επειδή ακριβώς το ΠΑ.ΣΟ.Κ. πρώτα απ’ όλα ζήτησε τη διερεύνηση της υπόθεσης. Να μην ξεχνιόμαστε επ’ αυτού.
      Τρίτον, από την πρώτη στιγμή –θυμίζω την ημερομηνία 9 Σεπτεμβρίου- ο κ. Παπανδρέου και το ΠΑ.ΣΟ.Κ. ζητήσαμε να έλθει ο φάκελος αμέσως στη Βουλή και να συγκροτηθεί εξεταστική των πραγμάτων επιτροπή, λέγοντας μάλιστα, η εξεταστική επιτροπή που ζητούσαμε εκείνη την εποχή –καλέσαμε και τον Πρωθυπουργό να πάρει θέση αμέσως, καθώς και τα υπόλοιπα κόμματα- να χύσει άπλετο φως σε όλες τις κατευθύνσεις και σε όλες τις περιόδους ακριβώς, γιατί πιστεύουμε στη διαφάνεια και το δημοκρατικό έλεγχο. Και μάλιστα αναφερόμενοι σε όλες τις κυβερνητικές πράξεις, ακόμα και αυτές που αφορούσαν τη δική μας περίοδο, την περίοδο των κυβερνήσεων του ΠΑ.ΣΟ.Κ. Αυτήν την αλήθεια, κυρίες και κύριοι συνάδελφοι, να μην την ξεχνούμε.
      Παρά τις προσπάθειες των οπαδών του συμψηφισμού, σήμερα δεν είναι κατηγορούμενο το ΠΑ.ΣΟ.Κ. Σήμερα είναι η Νέα Δημοκρατία, η οποία εκλήθη στη Βουλή για να απολογηθεί για τα πεπραγμένα της και κυρίως για τις επιλογές της. Είναι ο κύριος Πρωθυπουργός εκείνος που πρέπει να εξηγήσει στον ελληνικό λαό γιατί αποφασίζει να ταυτιστεί ο ίδιος με έκνομες ενέργειες; Δεν θέλετε έκνομες; Αμφισβητούμενες ενέργειες των Υπουργών του; Με τις πρακτικές των Υπουργών του; Με τις μεθοδεύσεις των φίλων των Υπουργών του; Γιατί αυτό αποφάσισε ο κύριος Πρωθυπουργός, εκτός εάν η αλήθεια είναι ακριβώς η αντίθετη. Ότι οι Υπουργοί του και τα στελέχη του αναλαμβάνουν να σηκώσουν «το σταυρό του μαρτυρίου», ακριβώς διότι θέλουν να συγκαλύψουν το γεγονός ότι δέχθηκαν άνωθεν εντολές και βεβαίως να καλύψουν τον ίδιο τον Πρωθυπουργό. Η Νέα Δημοκρατία λοιπόν είναι εκείνη η οποία αρνείται τον κοινοβουλευτικό έλεγχο, η Νέα Δημοκρατία είναι εκείνη η οποία μεθόδευσε όλη αυτήν την περίοδο τη σύγχυση, τη διάχυση των ευθυνών και τελικά τη συγκάλυψη. Όπως «μεθόδευση» είναι και η «φυγομαχία» από αυτήν εδώ τη συζήτηση, προκειμένου να αναδειχθούν τα μύρια όσα διαδικαστικά ή άλλα ζητήματα τα οποία ακούσαμε και σήμερα εδώ καθ’όλη τη διάρκεια της συζήτησης που κάναμε, αλλά τα ακούμε και σε όλα τα Μ.Μ.Ε. από χθες και μέχρι σήμερα το πρωί, προκειμένου να τεθεί εν αμφιβόλω η αξία αυτής της συζήτησης και αυτής της κοινοβουλευτικής διαδικασίας. 
      Από τις 25 Σεπτεμβρίου –τονίζω αυτήν την  ημερομηνία- έγινε φανερό ότι ο κ. Σανιδάς και η Κυβέρνηση της Νέας Δημοκρατίας επεχείρησαν να αποφύγουν αυτό που ζήτησε σήμερα το ΠΑ.ΣΟ.Κ., δηλαδή την προανακριτική επιτροπή στη Βουλή, προκειμένου να διερευνηθούν οι ευθύνες των πολιτικών προσώπων, που ολόκληρος ο ελληνικός λαός γνωρίζει. Γιατί ο κόσμος γνωρίζει. Δεν υπάρχει Έλληνας πολίτης ο οποίος να μην αντιλαμβάνεται ότι αυτό το σκάνδαλο δεν θα υπήρχε χωρίς τη συμμετοχή και τη συνέργεια των Υπουργών. Υπάρχει Έλληνας πολίτης που να μην αντιλαμβάνεται αυτήν τη μεγάλη αλήθεια, ότι δεν μπορούσε να υπάρχει υπόθεση, δεν μπορούσε να υπάρχει θέμα εάν δεν υπήρχαν Υπουργοί; Και επιπλέον, απεδείχθη κατά τη διεξαγωγή της προκαταρκτικής έρευνας από τους τρεις εισαγγελείς αυτή η αλήθεια, δηλαδή η εμπλοκή των Υπουργών. Γι’ αυτό ακριβώς βρισκόμαστε σήμερα εδώ. 
      Και επιπλέον η Κυβέρνηση, η οποία  υπενθυμίζω έχει ασθενή κοινοβουλευτική πλειοψηφία και καθημερινά αμφισβητούμενη συνοχή και πλειοψηφία, τι κάνει; Με αφόρητους νομικισμούς, τακτικισμούς και μεθοδεύσεις επιχειρεί να μπλοκάρει τη λειτουργία των θεσμών, τη λειτουργία του κοινοβουλευτικού ελέγχου, του δημοκρατικού ελέγχου και επιχειρούν με κάθε τρόπο να αφήσουν ανοικτό το ενδεχόμενο της παραγραφής. Επειδή ακριβώς έχουν ισχνή κοινοβουλευτική πλειοψηφία και επειδή γνωρίζουμε ότι κάθε μέρα ο κ. Καραμανλής απειλεί τους Βουλευτές του ότι «ή θα με στηρίξετε ή αλλιώς θα πάμε σε εκλογές», αφήνουν λοιπόν οι ίδιοι το ενδεχόμενο της παραγραφής. Και άκουσον-άκουσον κατηγορούν στη συνέχεια το ΠΑ.ΣΟ.Κ. ότι με την πρόταση για την προανακριτική επιτροπή είναι αυτό το οποίο στην πραγματικότητα επιδιώκει, την παραγραφή.
      Κυρία Πρόεδρε, λυπάμαι που θα το πω, αλλά μου θυμίζουν το ανέκδοτο, όπου ο Μπόμπος σκότωσε τους γονείς του για να πάει εκδρομή με το ορφανοτροφείο. Αυτή είναι η αλήθεια. Αυτή είναι η πραγματικότητα της Νέας Δημοκρατίας σήμερα. 
      Και επί πλέον δύο λόγια για όσους επιμένουν να υπενθυμίζουν την υπόθεση του πρωτοκόλλου παράδοσης και παραλαβής, για την οποία υποτίθεται ότι κατηγορείται το ΠΑ.ΣΟ.Κ.. Το πρωτόκολλο παράδοσης και παραλαβής είναι μία διοικητική πράξη, η οποία ανακαλείται με μία νεώτερη πράξη αντιθέτου περιεχομένου. Αυτή είναι η αλήθεια. Βεβαίως και θα μπορούσε να υπήρχε με διαφορετικό τρόπο η ανάκληση αυτή. Θα μπορούσε να υπήρχε διαφορετικός τρόπος. Όμως εκείνη την περίοδο υπήρχε αντίδραση λαϊκών παραγόντων και βεβαίως, για να υπενθυμίσω προς όλους, ήταν η αντίδραση του ΠΑ.ΣΟ.Κ του ιδίου, διότι ο κ. Σγουρίδης ήταν ΠΑ.ΣΟ.Κ, διότι ο κ. Πεταλωτής ήταν ΠΑ.ΣΟ.Κ.,  Πρόεδρος τότε του Δικηγορικού Συλλόγου, ο κ. Ξυνίδης ήταν επίσης ΠΑ.ΣΟ.Κ, ο Πρόεδρος του Εργατικού Κέντρου ήταν ΠΑ.ΣΟ.Κ.. Το ΠΑ.ΣΟ.Κ στο σύνολό του ήταν αυτό το οποίο αντιδρούσε. Ως εκ τούτου, ο κ. Φωτιάδης με την πράξη του εκείνη της αναπομπής ζήτησε να συνεκτιμηθούν τα νέα στοιχεία. Και ήταν ακριβώς αυτή η πράξη του κ. Φωτιάδη και η αναπομπή που δημιούργησε το εμπόδιο και έθεσε ξανά το θέμα σε αμφισβήτηση. Προσέφυγε η Μονή του Βατοπαιδίου να διεκδικήσει ξανά τα δίκαιά της, όπως εκείνη θεωρούσε και έτσι η υπόθεση παρέμενε σε εκκρεμοδικία. Και η αλήθεια ποια είναι; Ότι σε αυτήν την εκκρεμοδικία βρεθήκαμε μετά τις εκλογές, όπου η Κυβέρνηση της Νέας Δημοκρατίας έδωσε τη λύση. Και έδωσε τη λύση, όπου με την υπογραφή του Υπουργού της, βεβαίως με εντολή του Πρωθυπουργού, βεβαίως με εντολή της Κυβέρνησης, τι έκανε; Απέσυρε τις διεκδικήσεις του δημοσίου και ως εκ τούτου κατοχυρώθηκε, άνοιξε μετά ο κύκλος του μεγάλου σκανδάλου. 
      Αυτή είναι η αλήθεια, κυρία Πρόεδρε, και παρακαλώ πολύ όσους πραγματικά πιστεύουν ότι εδώ σ' αυτόν το χώρο η αποστολή μας είναι να ενισχύσουμε την λειτουργία του θεσμού και κυρίως τη διαφάνεια και την αναζήτηση της αλήθειας να μην επιμένουν σε διαφορετικές προσεγγίσεις. 
      Σας ευχαριστώ, κυρία Πρόεδρε. 
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Βέρα Νικολαΐδου): Και εγώ σας ευχαριστώ. 
      Το λόγο έχει ο κ. Δημήτριος Λιντζέρης, Βουλευτής του ΠΑ.ΣΟ.Κ.
      ΔΗΜΗΤΡΙΟΣ ΛΙΝΤΖΕΡΗΣ: Σας ευχαριστώ, κυρία Πρόεδρε. 
      Κυρίες και κύριοι συνάδελφοι, είναι ομολογουμένως πρωτόγνωρο και θλιβερό το θέαμα να μην συμμετέχει η πλειοψηφία σε μία κορυφαία συνεδρίαση της Βουλής. Αποτελεί συγχρόνως και παγκόσμια πρωτοτυπία αλλά και ομολογία ότι αυτή η Κυβέρνηση έχει απολέσει τη δεδηλωμένη. Αναδεικνύει αντίληψη ακραία, αλαζονική και αντιδημοκρατική. Εκατόν σαράντα οκτώ Βουλευτές του Ελληνικού Κοινοβουλίου που αντιπροσωπεύουν το 60% του ελληνικού λαού, ζητούν σύσταση προανακριτικής επιτροπής. Η κυβερνητική παράταξη κωφεύει, αδιαφορεί στο κάλεσμα των θεσμών, κρύπτεται και αποχωρεί πανικόβλητη. Η απόφαση αυτή της ηγεσίας της Νέας Δημοκρατίας την καθιστά παραχρήμα ανίκανη να κυβερνά, της αφαιρεί κάθε ηθική και πολιτική νομιμοποίηση. Συγχρόνως, επιφυλάσσει υποτιμητική συμπεριφορά στους Βουλευτές της. Τους μετατρέπει σε «ριψάσπιδες» που κρύπτονται, τους απαγορεύει να «βουλεύονται», στην ουσία αναιρεί αυτή τούτη την υπόσταση του Βουλευτή. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Κυρίες και κύριοι, το σκάνδαλο της Μονής Bατοπαιδίου, αναδεικνύεται πλέον σε πολυδιάστατο και καθολικό. Πέραν των οικονομικών, πολιτικών και δικαστικών προεκτάσεων, σήμερα βιώνουμε και το κοινοβουλευτικό. «Τα πλοκάμια του στραγγαλίζουν και τους τρεις πυλώνες της δημοκρατίας». 
      Κυρίες και κύριοι, με αφορμή αυτό το πολύπτυχο σκάνδαλο θέλω να αναφερθώ μόνο σε μία μικρή πτυχή που αποτελεί και την αρχή του μίτου και έχει ημερομηνία την 12η Ιουλίου 2007, κύριοι του ΣΥ.ΡΙΖ.Α., όταν ο Βουλευτής του ΠΑ.ΣΟ.Κ κ. Δριβελέγκας και άλλοι δέκα Βουλευτές του ΠΑ.ΣΟ.Κ έφεραν στην επιφάνεια το θέμα. «Παραχωρήθηκε στη Μονή Βατοπαιδίου έκταση 8.600 στρεμμάτων στην Ουρανούπολη Χαλκιδικής». Η έκταση αυτή εκτιμήθηκε ως δάσος σε 1,1 εκατομμύριο ευρώ. Στη συνέχεια και σε μία μόνο μέρα χαρακτηρίστηκε γεωργική γη. Ποιος μίλησε για γραφειοκρατία στη χώρα μας; Γνωρίζετε βέβαια χιλιάδες  Έλληνες που επιδιώκουν να νομιμοποιήσουν ένα μικρό σπιτάκι χρόνια τώρα και δεν τα καταφέρνουν. Πολλά γνωρίζουν γι’ αυτό οι πολίτες της εκλογικής  μου περιφέρειας και ιδιαίτερα της Σαλαμίνας. 
      Μετά τον αποχαρακτηρισμό, η αντικειμενική αξία της έκτασης απογειώθηκε σε 10.000.000 ευρώ και η πραγματική της σε 80.000.000 ευρώ. Όμως, η ανταλλαγή έγινε έναντι 1,1 εκατομμύρια ευρώ. Το συμβόλαιο της πιο πάνω πράξης χαρακτηρίζει την έκταση άρτια και οικοδομήσιμη. Φέρει την υπογραφή της κ. Πελέκη-Βουλγαράκη, της εθνικής και κυβερνητικής συμβολαιογράφου. 
      Κυρίες και κύριοι συνάδελφοι, αυτό και μόνο δεν χαρακτηρίζει, βεβαίως, τα χρηστά ήθη. Χαρακτηρίζει μόνο «επιβήτορες της εξουσίας» που έχουν επιπέσει επί της περιουσίας του ελληνικού λαού και πλουτίζουν εις βάρος του δημοσίου συμφέροντος. Αντιλαμβάνονται την πολιτική ως διαχείριση των δημοσίων υποθέσεων με προσωπικό όφελος. Και μόνο γι’ αυτό τους πρέπει μομφή και διαπόμπευση. 
      Όμως, οφείλω και μία αναφορά στην ομιλία και στην τελευταία πράξη του τέως Υπουργού Επικρατείας. Γνωρίζετε, βέβαια, ότι η ομιλία του μεταδόθηκε απευθείας απ’ όλα σχεδόν τα κανάλια της χώρας, ενώ οι αγορεύσεις των πολιτικών αρχηγών και των Υπουργών και των Κοινοβουλευτικών Εκπροσώπων ελάχιστα είδαν το φως της δημοσιότητας. Ο τέως Υπουργός Επικρατείας σε ένα μισαλλόδοξο, αντιφατικό και πικρόχολο λόγο, μίλησε για πολιτικές ευθύνες. Όμως, καμμία πολιτική ευθύνη δεν αναλογεί και κανένα πολιτικό ανάστημα δεν καταγράφεται σε όποιον εισέρχεται στην πολιτική παρά τω αρχηγώ με σπόνσορα, διορίζεται Υπουργός και Βουλευτής κατ’ επανάληψη, χωρίς να έχει επωμιστεί την ευθύνη και την τιμή της λαϊκής ψήφου. Ένας πλούσιος άνθρωπος, που πολλαπλασίασε την περιουσία στη διάρκεια της πολιτικής του δράσης, που προκαλεί χιλιάδες γιους ταχυδρομικών και Ελλήνων, που μοχθούν να ορθοποδήσουν στη ζωή με νόμιμους και ηθικούς τρόπους. 
      Αυτό δεν είναι πολιτική ευθύνη. Είναι αλαζονεία είναι μικρομεγαλισμοί και κατάπτωση. Αποτελεί παράδειγμα δημόσιου ανδρός προς αποφυγή. Αν κάποιος έχει πολιτική ευθύνη, είναι ο Πρωθυπουργός ο οποίος δημιούργησε αυτό το πολιτικό υβρίδιο. Ελπίζω να το έχει αντιληφθεί και σ' αυτό να οφείλεται η εκκωφαντική σιωπή και απουσία του ως μη όφειλε και σήμερα και χθες. 
      Κυρίες και κύριοι συνάδελφοι, η χώρα μας, ο λαός μας, η πατρίδα μας, βιώνουν μια πολιτική, οικονομική και πολιτισμική κρίση. Όλες οι πολιτικές δυνάμεις, οφείλουμε να στοχεύσουμε και να υπηρετήσουμε μια πολιτική, η άσκηση της οποίας στηρίζεται στο δίκαιο και στην ηθική. Να κάνουμε πράξη την πολιτική, ως πραγμάτωση της αρετής και εξυπηρέτηση του δημοσίου συμφέροντος, αυτό που έλεγε ο Αριστοτέλης και που είναι πιο επίκαιρο και αναγκαίο από ποτέ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ο πρώην Πρόεδρος της Βουλής έχει το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κυρίες και κύριοι συνάδελφοι, αυτή η εικόνα της Βουλής σήμερα δεν είναι απλώς εντυπωσιακή, αλλά πρέπει να είναι και ανησυχητική, για την πορεία που ακολουθεί η χώρα σήμερα με την Κυβέρνηση της Νέας Δημοκρατίας, την Κυβέρνηση του κ. Καραμανλή. Πολλές φορές έχουμε πει σ’ αυτήν την Αίθουσα ότι το Κοινοβούλιο δεν είναι μόνο η Πλειοψηφία. Ο Γεώργιος Παπανδρέου έλεγε ότι κοινοβούλια έχουν και τα πλέον φασιστικά και δικτατορικά καθεστώτα. Το Κοινοβούλιο είναι η παρουσία και ο ρόλος της Αντιπολίτευσης. Την παρουσία και το ρόλο της Αντιπολίτευσης, δηλαδή τη λειτουργία ενός δημοκρατικού κοινοβουλίου αποπειράται να υπονομεύσει η Νέα Δημοκρατία. 
      Αυτό είναι εξ αντικειμένου το συμπέρασμα που μπορεί να προκύψει, ανεξάρτητα από τις σκέψεις, από τα κίνητρα των συναδέλφων της Νέας Δημοκρατίας που ακολούθησαν σ’ αυτήν την κίνηση του τον κύριο Πρωθυπουργό. 
    Και πραγματικά, από το 1974 που θητεύω σ’ αυτήν την Αίθουσα, δεν έχει υπάρξει προηγούμενο Πρωθυπουργού που να ισχυρίζεται ότι είναι ισχυρός Πρωθυπουργός και να αποδεικνύει με τη στάση του αυτή ότι είναι «αιχμάλωτος» της Κοινοβουλευτικής του Ομάδας στην εμπιστοσύνη της οποίας, κατά το Σύνταγμα, στηρίζεται μία κυβέρνηση.  
    Δεν ξέρω αν υπάρχουν «αντάρτες», δεν ξέρω αν υπάρχουν εκπρόσωποι του ελληνικού λαού στην Κοινοβουλευτική Ομάδα της Νέας Δημοκρατίας, που θέτουν το κομματικό συμφέρον και την κομματική γραμμή, πάνω από το συμφέρον του τόπου, πάνω από αυτούς τους θεσμούς και πρώτιστα πάνω από το θεσμό του Κοινοβουλίου, που εκλήθησαν με την εντολή του λαού να υπηρετήσουν. Πιστεύω και ελπίζω ότι δεν υπάρχουν και εν πάση περιπτώσει θα υπάρξει μία άλλη αντίληψη και μία άλλη λειτουργία. Διότι αλίμονο, εάν το αποτέλεσμα της εφαρμογής από τη Νέα Δημοκρατία επί πέντε ολόκληρα χρόνια της «ενός ανδρός αρχής» θα εξωθήσει –και το βλέπουμε ήδη- νέες γενιές πολιτών, σε σκέψεις και δράσεις, που σαφώς κανένας σ’ αυτήν την Αίθουσα δεν πιστεύει ότι μπορεί να βοηθήσουν τον τόπο και τη δημοκρατία να προχωρήσουν πιο μπροστά. 
    Αυτή, λοιπόν, η στάση της Νέας Δημοκρατίας θα έπρεπε και έχει ήδη καταγγελθεί από πολλούς συναδέλφους. Εάν επέτρεπε ο Κανονισμός της Βουλής, εγώ θα πρότεινα -και ασφαλώς και άλλοι συνάδελφοι- ένα ψήφισμα της Βουλής, όπως λειτουργεί αυτήν τη στιγμή, που θα καταγγέλλει αυτήν την επιτροπή.
    Από το 1974 βρέθηκαν Πρωθυπουργοί σε δυσχερή θέση, Πρωθυπουργοί του κόμματος στο οποίο ηγείται σήμερα ο κ. Κώστας Καραμανλής -και ο Κωνσταντίνος Καραμανλής και ο Γεώργιος Ράλλης και ο Κωνσταντίνος Μητσοτάκης βρέθηκαν στην ίδια δυσχερή θέση- αλλά δεν επέτρεψαν στον εαυτό τους, στην ιστορία τους, είτε εμείς οι αντίπαλοί τους τη δεχόμεθα θετικά ή αρνητικά, εν όλω ή εν μέρει, μία τέτοιου είδους συμπεριφορά. 
    Εγώ προσωπικά, επειδή έζησα αυτούς τους τρεις ηγέτες της Δεξιάς -ήσαν όλοι κοινοβουλευτικοί άνδρες και γνώριζαν τι σημαίνει το Κοινοβούλιο για τη δημοκρατία- θα ήθελα πάρα πολύ να εξηγήσω τη στάση αυτή του κ. Καραμανλή ως οφειλόμενη στην κοινοβουλευτική του απειρία. Όμως παρά τη γενικότερη απειρία του, ο λαός, όπως ξέρετε –και αυτό είναι κανόνας στη δημοκρατία και πρέπει όλοι να το σεβόμαστε- δεν ρώτησε αν έχει διατελέσει έστω και σ’ ένα Υφυπουργείο πολιτικά προϊστάμενος. Του ανέθεσε τη διακυβέρνηση της χώρας. Δικαιούται να σφάλλει ο λαός. Εμείς, όμως, δεν δικαιούμαστε -και παρακαλώ τους απόντες συναδέλφους, αλλά είμαι βέβαιος ότι αρκετοί, με τη συνείδησή τους ίσως, παρακολουθούν αυτήν τη συνεδρίαση- να κάνουμε λάθη. Ο λαός δικαιούται. Αυτή είναι η δημοκρατία. Εάν, όμως, εμείς χειροκροτούμε τέτοιες συμπεριφορές όπως αυτή του κ. Καραμανλή, τότε κάτι πάει στραβά σ’ αυτόν τον τόπο. 
    Παρακολουθούσαμε αυτές τις ημέρες υποσχέσεις περί ανασχηματισμού, ενθαρρύνσεις ή εξωθήσεις μελών της Κοινοβουλευτικής Ομάδας της Νέας Δημοκρατίας να δηλώσουν τι θα ψηφίσουν. Ακόμη και τα περί παραιτήσεως ενός εκ των εμπλεκομένων Υπουργών, αποτελούσαν το θέμα επί ημέρες ημερών. Και τέλος οι εκλογές. 
    Είναι δυνατόν σήμερα, τριάντα χρόνια και πλέον λειτουργίας απρόσκοπτης –όπως ισχυριζόμαστε όλοι και γι’ αυτό προσπαθούμε- της κοινοβουλευτικής δημοκρατίας, με τέτοιες μεθοδεύσεις να οδηγείται το κόμμα της Πλειοψηφίας σε τέτοιες αποφάσεις;
    Αν η χώρα έχει έναν Πρωθυπουργό «αιχμάλωτο» αυτών των αδυναμιών, αυτών των προβλημάτων, πρέπει να οδηγηθεί το ταχύτερο σε εκλογές. Ένας «αιχμάλωτος» Πρωθυπουργός, πολιτικά αιχμάλωτος, γίνεται και πολιτικά επικίνδυνος. Όσοι συμβουλεύουν τον κ. Καραμανλή, θα έπρεπε να το πουν αυτό για το δικό του πολιτικό συμφέρον, αν θέλετε για την υστεροφημία του. 
    Όταν ένας Πρωθυπουργός δεν έχει, όχι απλώς μ’ αυτές τις μεθοδεύσεις, αποδεδειγμένη, δεδηλωμένη την εμπιστοσύνη της Βουλής, οφείλει να έχει την πολιτική εντιμότητα, να πηγαίνει στον Πρόεδρο της Δημοκρατίας και να ζητεί να λειτουργήσει το Σύνταγμα και οι θεσμοί.
    Κλείνω κυρίες και κύριοι συνάδελφοι, με το εξής. Δεν θέλω να προχωρήσω σε αρνητικές για άλλα κόμματα αξιολογήσεις. Εξ αντικειμένου όμως, η Νέα Δημοκρατία μ’ αυτήν την επιχειρηματολογία της, θέλει περίπου να πείσει τον ελληνικό λαό ότι εδώ υπάρχουν ευθύνες fifty- fifty, μισά –μισά με το ΠΑ.ΣΟ.Κ.. 
    Τουλάχιστον οι νομικοί συνάδελφοι γνωρίζουν –στο βαθμό που στηρίζεται η επιχειρηματολογία της Νέας Δημοκρατίας στο γεγονός ότι ο Φωτιάδης ανέπεμψε μεν, δεν ανακάλεσε δε τις υπουργικές αποφάσεις- ότι οποιαδήποτε διοικητική πράξη ανακαλείται με την ίδια διαδικασία, με την οποία εκδόθηκε από τον Υπουργό που την ανακαλεί. Ο κ. Φωτιάδης σωστά ζήτησε γνώμη του γνωμοδοτικού συμβουλίου, που κατά νόμο ήταν υποχρεωμένος να λάβει υπ’όψιν του όταν εξέδωκε την απόφαση. Για να ανακαλέσει έπρεπε να έχει νέα γνώμη, έστω και αν δεν την υιοθετούσε. 
    Δυστυχώς εν συνεχεία έγιναν αυτά, που πολλοί συνάδελφοι έχουν εκθέσει. Η δίκη εκκρεμούσε και εκκρεμούσε στο στάδιο της διασκέψεως. Μπορούσαν, λοιπόν, και τη συγκατάθεση που έδωσαν να ανακαλέσουν. Μπορούσαν, επίσης με μία Κλήση της μονής στο δικαστήριο να συνεχίσουν τη συζήτηση της αγωγής για να εκδοθεί απόφαση. Δεν το έκαναν. Το γιατί θα το πουν αν συσταθεί επιτροπή προκαταρκτικής εξέτασης. 
    Τέλος, ο κ. Γκράτσιος διευθύνων σύμβουλος της Κτηματικής Εταιρείας του Δημοσίου και η διευθύντρια του Υπουργείου Γεωργίας κ. Παντελή μέσα σε ελάχιστο χρόνο με άνωθεν εντολές έλυσαν ζητήματα, για τα οποία ένας Έλληνας πολίτης μπορεί επί χρόνια να ταλανίζεται στον ατέρμονα χώρο και χρόνο της ελληνικής γραφειοκρατίας; 
    Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Πρόεδρε.
    Ο Πρόεδρος της Κοινοβουλευτικής Ομάδας του ΠΑ.ΣΟ.Κ. και Αρχηγός της Αξιωματικής Αντιπολίτευσης κ. Παπανδρέου έχει το λόγο.
      (Χειροκροτήματα από την πτέρυγα του ΠΑ.ΣΟ.Κ.) 
      ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικού Κινήματος): Κυρίες και κύριοι συνάδελφοι, σήμερα η εικόνα της Βουλής φωτίζει μια αλήθεια ολοφάνερη, χωρίς αμφισβήτηση. Είναι μια σκληρή αλήθεια για τη χώρα, μια σκληρή αλήθεια για τον Έλληνα και την Ελληνίδα, που καθημερινά βιώνουν μια κρίση οικονομική, πολιτική, θεσμική, μία κρίση αξιών. 
    Μπροστά σ’ αυτήν την κρίση, έχουμε μια Κυβέρνηση απούσα. Απούσα από το προσκήνιο, αλλά παρούσα στο παρασκήνιο, μια Κυβέρνηση, παρούσα μόνο στο παρασκήνιο. Μια Κυβέρνηση, απούσα από τα προβλήματα του τόπου, μια Κυβέρνηση, απούσα από τα προβλήματα του πολίτη. Τα άδεια έδρανα, αγαπητοί συνάδελφοι, μιλούν από μόνα τους. Φωτίζουν τις πραγματικές  διαστάσεις της Κυβέρνησης. Είναι μια Κυβέρνηση αποχωρούσα!
      (Χειροκροτήματα από την πτέρυγα του ΠΑ.ΣΟ.Κ.)
      Είναι μια  Κυβέρνηση αδύναμη να απαντήσει στις αγωνίες για το σήμερα και το αύριο, αγωνίες κάθε ελληνικής οικογένειας, κάθε νοικοκυριού, κάθε επιχείρησης, κάθε πολίτη. Είναι απούσα πια από τα μεγάλα προβλήματα της κοινωνίας μας. Οι συμπολίτες μας δεν τα βγάζουν πέρα. Περιμένουν απαντήσεις και λύσεις: Γιατί ανεβαίνει η βενζίνη, όταν πέφτει το πετρέλαιο διεθνώς; Γιατί μειώνονται οι δαπάνες για την παιδεία, την ώρα που δεν φθάνουν οι βρεφονηπιακοί σταθμοί; Γιατί δεν υπάρχουν χρήματα για τους γιατρούς και τους νοσηλευτές όταν πληρώνουμε 7,5 δισεκατομμύρια νέους φόρους; Γιατί υπάρχουν 28.000.000.000 ευρώ για να στηριχθούν οι ισολογισμοί των τραπεζών, χωρίς σχέδιο, χωρίς διαφάνεια, χωρίς όρους, χωρίς προοπτική, ενώ για τους φτωχότερους συμπολίτες μας, υπάρχουν μόνο 100.000.000 ευρώ, εάν ποτέ κι αυτά υπάρξουν, από την Κυβέρνηση της Νέας Δημοκρατίας; 
      Οι Έλληνες πολίτες θέλουν απλές απαντήσεις, απλές λύσεις στα προβλήματά τους. Αναζητούν το αυτονόητο, κάπου να ακουμπήσουν και να στηριχθούν. Και γι’ αυτό, απαιτούν μια αξιόπιστη κυβέρνηση και ένα θαρραλέο σχέδιο εξόδου από την κρίση. Αξιόπιστη κυβέρνηση και θαρραλέο σχέδιο, έχει το Πανελλήνιο Σοσιαλιστικό Κίνημα, είναι το Πανελλήνιο Σοσιαλιστικό Κίνημα!
      (Χειροκροτήματα από την πτέρυγα του ΠΑ.ΣΟ.Κ.)
      Ξέρουν πια οι πολίτες ότι δεν μπορούν να έχουν εμπιστοσύνη σε μια Κυβέρνηση, που είναι απούσα από τα προβλήματά τους και παρούσα μόνο για τα ιδιοτελή της, παραταξιακά συμφέροντα. Ξέρουν πια οι πολίτες ότι τα συμφέροντά τους, τα δικαιώματά τους, οι οικονομίες τους, δεν μπορούν να προστατευθούν από μια Κυβέρνηση, που θέλει να χειραγωγεί κάθε δημοκρατικό θεσμό, κάθε νόμο προστασίας του αδύναμου, κι όταν δεν μπορεί να χειραγωγεί, να κρύβεται και να δραπετεύει, όπως έκανε και σήμερα στο ελληνικό Κοινοβούλιο. Δεν μπορούσε να ελέγξει το ελληνικό Κοινοβούλιο, δεν μπορούσε να ελέγξει το αποτέλεσμα του ελληνικού Κοινοβουλίου, τη δικής της Κοινοβουλευτικής Ομάδας και ετράπη σε φυγή, ψάχνοντας κρησφύγετο, στην παραπολιτική και στο παρασκήνιο. 
      Κυρίες και κύριοι συνάδελφοι, σε μια εποχή μεγάλων δυσκολιών, ζητείται η πολιτική να βρεθεί πάλι στο προσκήνιο. Και οι πολίτες κοιτούν προς τη Βουλή και αναρωτιούνται: «Αν δεν μπορώ να εμπιστευθώ εσάς, ποιον θα εμπιστευθώ για να βγούμε απ’ αυτήν την κρίση, εγχώρια και διεθνή;» Σίγουρα όχι την Κυβέρνηση, σίγουρα όχι την αποχωρούσα Κυβέρνηση! Διότι ρωτούν δικαιολογημένα οι πολίτες, πώς να εμπιστευθούν μια Κυβέρνηση, που είναι απούσα από τα προβλήματά τους, αλλά παρούσα για να χειραγωγεί τη δικαιοσύνη: Μια Κυβέρνηση, που ευτελίζει τα σύμβολα του ελληνισμού, από τους Ολυμπιακούς Αγώνες μέχρι την Ορθοδοξία και το Άγιο Όρος, μια Κυβέρνηση, που ευτελίζει σημαντικά σύμβολα και την ταυτότητα των Ελλήνων. Κι αυτή ήταν μία από τις μεγάλες μας διαφορές. Ναι, εμείς στηρίξαμε θεσμικά το Άγιο Όρος. Και αν σήμερα το Άγιο Όρος έχει αυτήν τη λάμψη που έχει διεθνώς, την έχει διότι συμβάλαμε ουσιαστικά, θεσμικά, για να βοηθήσουμε το Άγιο Όρος. Όχι για να κερδοσκοπήσουμε, όχι για να πλουτίσουμε, αλλά για να πλουτίσει η Ελλάδα με την παράδοσή της!
      (Χειροκροτήματα από την πτέρυγα του ΠΑ.ΣΟ.Κ.)
      Πώς να έχει εμπιστοσύνη ο Έλληνας πολίτης, σε μια Κυβέρνηση που λεηλατεί τη δημόσια περιουσία με περισσή φαντασία και ακόμα μεγαλύτερο ζήλο, από τα ομόλογα, δηλαδή τα ασφαλιστικά ταμεία, μέχρι τα ακίνητα του δημοσίου, τον Ο.Τ.Ε., τη Δ.Ε.Η., τις παραλίες μας, τα δάση μας, με το νέο Χωροταξικό; Μια Κυβέρνηση, που είναι απούσα από τη δημόσια υγεία, την παιδεία και την πρόνοια, αλλά παρούσα στη στήριξη κάθε ιδιωτικού φορέα, που στους τομείς αυτούς, κερδοσκοπεί σε βάρος του εισοδήματος των μεσαίων και χαμηλότερων εισοδηματικά τάξεων; 
      Κυρίες και κύριοι συνάδελφοι, εμείς σήμερα κάνουμε το χρέος μας. Χρέος απέναντι στους θεσμούς της χώρας, της δημοκρατικής νομιμότητας και δικαιοσύνης, ως μια πράξη ευθύνης και αποκατάστασης του πολίτη προς την πολιτική, εμπιστοσύνη προς την ίδια μας την πατρίδα, την πολιτεία και θα συνεχίζουμε να το κάνουμε, για την υπεράσπιση της διαφάνειας και των συμφερόντων του ελληνικού λαού. 
      (Στο σημείο αυτό την Προεδρική Έδρα καταλαμβάνει ο Πρόεδρος της Βουλής κ. ΔΗΜΗΤΡΙΟΣ ΣΙΟΥΦΑΣ)
      Και ο ελληνικός λαός έχει μια απαίτηση απ’ όλους μας: Nα υπηρετούμε το δημόσιο συμφέρον, να προασπίζουμε τη δημόσια περιουσία, να μπει τέλος στο αίσθημα της ατιμωρησίας, να γίνουμε επιτέλους ένα κράτος δικαίου, ένα ευνομούμενο κράτος, όπου εφαρμόζεται η ισχύς του δικαίου και όχι το δίκαιο του ισχυρού. 
      Θα κάνουμε τα πάντα, για να αποκτήσει η χώρα μας ένα πολιτικό σύστημα διαφάνειας και λογοδοσίας. Γιατί μόνο έτσι, θα μπορέσουμε να υπηρετήσουμε το λαό, μέσα από την αυτονομία της πολιτικής, τη γνήσια έκφραση της βούλησης του λαού. Μόνο έτσι, θα μπορέσουμε να σταθούμε στο πλευρό των συμπολιτών μας και να τους πείσουμε ότι μαζί μπορούμε να κτίσουμε, πραγματικά, μια ανθρώπινη κοινωνία. 
      Και αυτή είναι συλλογική μας δέσμευση, είναι και προσωπική μου δέσμευση. Είναι όμως και ανάγκη επιτακτική. Είναι επείγουσα ανάγκη, να αποκατασταθεί η εμπιστοσύνη στους θεσμούς στη χώρα μας. Και γίνεται ακόμα πιο μεγάλη αυτή η ανάγκη, λόγω της κρίσης που ζούμε, της διεθνούς κρίσης που έρχεται, γιατί έχει διαρραγεί ένας βασικός πυλώνας, που κρατά την οποιαδήποτε οικονομία σε κίνηση. 
      Είναι αυτό που απλά λέμε εμπιστοσύνη, αξιοπιστία, –αν θέλετε- πίστη. Και δεν είναι τυχαία αυτή η λέξη. Είναι μια λέξη και οικονομική και βαθιά πολιτική. Έχει σήμερα, κυριολεκτικά, χαθεί η πίστη και γίνεται ακόμα πιο δραματική αυτή η έλλειψη εμπιστοσύνης, από την ουσιαστική απουσία της αποχωρούσας Κυβέρνησης. 
      Η απουσία αυτή όμως, δεν σημαίνει ότι αυτή η Κυβέρνηση δεν κινείται με αδιαφάνεια. Και παίρνω παράδειγμα τα μέτρα που ανακοίνωσε χθες η Κυβέρνηση, για την αντιμετώπιση των προβλημάτων των τραπεζών, με τεράστια, βεβαίως, και ζημιογόνα για τη χώρα μας καθυστέρηση. 
      Είκοσι οκτώ δισεκατομμύρια ευρώ. Είκοσι οκτώ δισεκατομμύρια ευρώ! Ποιος θα τα μοιράσει; Ποιος θα ευνοηθεί; Με ποιους κανόνες δίνονται; Με ποιες προϋποθέσεις; Με ποια διαφάνεια; Με ποια εποπτεία και έλεγχο από τον πολίτη, από το ελληνικό δημόσιο; Με ποιες εγγυήσεις για το δημόσιο και το φορολογούμενο, που δίνει από τα δικά του χρήματα 28.000.000.000 ευρώ; 
      Καμμία, μα καμμία, εγγύηση! Είναι δικά του τα χρήματα αυτά, του ελληνικού λαού. Ναι, αυτά βρέθηκαν ως διά μαγείας για τις τράπεζες. Όμως, ποιον τελικά θα ωφελήσουν; 
      Αυτό θα το αποφασίζει, σύμφωνα με τα νέα μέτρα, αυθαίρετα –αυθαίρετα, το τονίζω- ο Υπουργός Οικονομίας της Κυβέρνησης των ομολόγων, του Βατοπαιδίου, της χειραγώγησης της δικαιοσύνης! Ποια εμπιστοσύνη έχει σήμερα ο ελληνικός λαός ότι μπορεί αυτή η Κυβέρνηση, να χειριστεί ορθά και χρηστά αυτήν την κρίση, αυτά τα χρήματά του; 
      (Χειροκροτήματα από την πτέρυγα του ΠΑ.ΣΟ.Κ.)
      Καμμία εμπιστοσύνη! Καμμία εμπιστοσύνη σήμερα σε μια αποχωρούσα Κυβέρνηση. Φοβόμαστε ένα νέο και τεράστιο έγκλημα κατά του ελληνικού λαού, που βεβαίως περνά σχετικά απαρατήρητο, λόγω της συνεχούς παραγωγής σκανδάλων και του ηχηρού «κύκνειου άσματος» της Νέας Δημοκρατίας.
      Γι’ αυτό κι εμείς έγκαιρα, καταθέσαμε αυτές τις μέρες πολύ συγκεκριμένες προτάσεις, για εποπτεία, για τη στήριξη των μικρών και μεσαίων επιχειρήσεων, που θα χτυπηθούν άγρια από την ύφεση –αν δεν υπάρξει η κρατική μέριμνα-, για την αντιμετώπιση της ανεργίας, για την ανάπτυξη της χώρας.
      Σε μία από αυτές τις προτάσεις μας θα αναφερθώ σήμερα, απευθυνόμενος σ’ όλους εκείνους, που δε βρίσκονται εδώ μαζί μας, που δε βρίσκονται στα άδεια κυβερνητικά έδρανα. Η κατάρρευση που βλέπουμε αυτές τις μέρες και σήμερα ακόμα περισσότερο, των μετοχών, της αξίας των μετοχών των ελληνικών τραπεζών, σημαίνει έλλειψη εμπιστοσύνης στο δικό μας τραπεζικό σύστημα, αλλά και την προοπτική, τον κίνδυνο, να γίνουν οι τράπεζες της χώρας μας εύκολη λεία κερδοσκοπικής και επιθετικής εξαγοράς.
      Είναι ώρα, λοιπόν, να εφαρμοστεί το σχέδιο, που εμείς έχουμε προτείνει, που θεωρώ πια πως είναι μονόδρομος. Την αγορά σημαντικών πια μεριδίων μετοχών των ελληνικών τραπεζών, από το ελληνικό δημόσιο. Εκεί πρέπει τα λεφτά να αξιοποιηθούν.
(Χειροκροτήματα από την πτέρυγα του ΠΑ.ΣΟ.Κ.)
      Αντί, δηλαδή, να δίνονται τσάμπα χρήματα για να κλείσουν μαύρες τρύπες και δεν ξέρει κανείς πόσο μεγάλες μπορεί να είναι -γιατί αυτό κάνει η Κυβέρνηση, ξεφορτώνει προβληματικές απαιτήσεις με χρήματα του ελληνικού λαού από τις τράπεζες- αντί, λοιπόν, να γίνεται αυτό, να μπει το ελληνικό δημόσιο, ως μέτοχος, ίσως και ως κύριος μέτοχος, στις ελληνικές τράπεζες που έχουν πρόβλημα. Αν θέλετε, βέβαια, είναι μια μερική κρατικοποίηση. Αλλά τι διασφαλίζουμε; Την αξιοπιστία και την ανταγωνιστικότητα, πρώτα απ’ όλα των ελληνικών τραπεζών, σε μια διεθνή αγορά, όπου κρατικοποιούνται πια πολλές και μάλιστα μεγάλες τράπεζες. Τη σιγουριά για τον καταθέτη. Τον έλεγχο και την ουσιαστική καθοδήγηση των δανείων, της πολιτικής δηλαδή των τραπεζών, προς την πραγματική οικονομία και την ανάπτυξη του τόπου και όχι άλλη κερδοσκοπία.
(Χειροκροτήματα από την πτέρυγα του ΠΑ.ΣΟ.Κ.)
      Διασφαλίζουμε, επίσης, τη συμμετοχή του δημοσίου και άρα και του φορολογούμενου Έλληνα πολίτη στα κέρδη των τραπεζών και όχι στη χασούρα τους, για την οποία, βεβαίως, είναι πρωτίστως υπεύθυνες οι ίδιες οι τράπεζες. Τη διαφάνεια και λογοδοσία των τραπεζών απέναντι στο δημόσιο, στο λαό και το πολίτη.
      Βέβαια όλα αυτά τα μέτρα, καταλαβαίνετε ότι ξαναφέρνουν στο προσκήνιο το σημαντικό ρόλο του κράτους, ρόλο καθοριστικό πια, για τη σιγουριά και την αποκατάσταση εμπιστοσύνης του πολίτη στην οικονομία. Όμως αυτό τι απαιτεί; Προϋποθέτει μια νέα, αξιόπιστη κυβέρνηση, που να έχει την εμπιστοσύνη του ελληνικού λαού. Μια σοβαρή, υπεύθυνη κυβέρνηση…
(Χειροκροτήματα από την πτέρυγα του ΠΑ.ΣΟ.Κ.)
…μια κυβέρνηση, που να εγγυάται τη χρηστή διοίκηση και τη διαφάνεια. Να αρνείται τη λογική της ιδιοποίησης του πλούτου του ελληνικού λαού. Τη λογική, που μας έφερε σ' αυτό το σκάνδαλο του Βατοπαιδίου, που συζητάμε σήμερα, την αντίληψη αυτή. Διότι δεν είναι το σκάνδαλο του Βατοπαιδίου, αλλά είναι η αντίληψη της πολιτικής διακυβέρνησης της Νέας Δημοκρατίας, για την οποία σήμερα μιλάμε εδώ, σ’ αυτήν την Αίθουσα.
(Χειροκροτήματα από την πτέρυγα του ΠΑ.ΣΟ.Κ.)
      Απαιτείται μια κυβέρνηση, που να μη φορτώνει την κρίση στις πλάτες των εργαζομένων και, κυρίως, να βάλει τη χώρα σε μια νέα τροχιά ανάπτυξης, μιας πράσινης ανάπτυξης, ανοίγοντας νέες προοπτικές, με νέες τεχνολογίες, βοηθώντας σε μια νέα ενεργειακή πολιτική. Μια κυβέρνηση έτοιμη να συγκρουστεί, για να εγγυηθεί τη δίκαιη κατανομή του πλούτου, την προστασία των δικαιωμάτων του πολίτη, την προστασία του μικρομεσαίου επιχειρηματία, που θα «καταβροχθίσουν» οι οικονομικές αλλαγές. Θα δούμε τεράστια μονοπώλια να ελέγχουν πια τις αγορές μας, εάν εμείς δεν παρέμβουμε.
      Αυτά δεν μπορεί η σημερινή Κυβέρνηση να τα εγγυηθεί. Είναι αδύνατον η Κυβέρνηση του Βατοπαιδίου, των ομολόγων, να εγγυηθεί μια χρηστή, αξιόπιστη, υπεύθυνη αντιμετώπιση της κρίσης. Γι’ αυτό, το ΠΑ.ΣΟ.Κ. είναι εδώ, ακριβώς για να εγγυηθεί μια διακυβέρνηση αξιόπιστη, σοβαρή, υπεύθυνη, με λύσεις και πρωτοβουλίες…
(Χειροκροτήματα από την πτέρυγα του ΠΑ.ΣΟ.Κ.)
…λύσεις και πρωτοβουλίες και στην Ελλάδα και στην Ευρώπη και διεθνώς, υπερασπίζοντας, προασπίζοντας και προστατεύοντας τις βασικές ανάγκες και τα βασικά δικαιώματα του εργαζόμενου λαού.
      Κυρίες και κύριοι συνάδελφοι, είμαστε εδώ, ακριβώς γιατί είναι απαίτηση των εποχών, είναι απαίτηση της κοινής γνώμης, είναι απαίτηση λαϊκή, αλλά είναι και απαίτηση των νόμων, του Συντάγματος, της χώρας μας. Έχει υποχρέωση η Βουλή να αποφασίσει, αν αυτή η υπόθεση θα διερευνηθεί ως προς τους Υπουργούς, για τους οποίους η εισαγγελική έρευνα έδειξε ότι σχετίζονται με την υπόθεση. Αυτό προβλέπει το Σύνταγμα και ο νόμος. Αυτό προβλέπουν οι κανόνες της δημοκρατίας μας.
      Υπάρχουν, όμως, κάποιοι, κυρίες και κύριοι συνάδελφοι, που έχουν άλλη άποψη. Υπάρχει η Κυβέρνηση και ο Πρωθυπουργός, που έχουν αποφασίσει να μην αφήσουν τίποτα όρθιο, ώστε να μην οδηγηθούν οι υπεύθυνοι σε λογοδοσία. Ξεκίνησαν με τη δικαιοσύνη. Κατάργησαν το αυτοδιοίκητο, για να μπορούν να διορίζουν οι ίδιοι τους προϊσταμένους. Τους εκλεκτούς τους. Και, τελικά, το αποτέλεσμα ήταν να έχουμε παραίτηση δύο εισαγγελέων, που δεν δέχθηκαν –και μπράβο τους- τις πιέσεις.
      (Χειροκροτήματα από την πτέρυγα του ΠΑ.ΣΟ.Κ.)
      Μπράβο τους που δεν δέχθηκαν τις πιέσεις της Κυβέρνησης!
      (Χειροκροτήματα από την πτέρυγα του ΠΑ.ΣΟ.Κ.)
       Αλλά δεν υπάρχει προηγούμενο στην ιστορία μας, όπως δεν υπάρχει και προηγούμενο για απουσία της Πλειοψηφίας από την κοινοβουλευτική διαδικασία. Πρόκειται για μία νέα, σκόπιμη, συνειδητή υποβάθμιση των δημοκρατικών μας θεσμών.
      Γι’ αυτό καλούμε και αυτήν την ύστατη στιγμή, την κυβερνητική πλειοψηφία να αναθεωρήσει τη στάση της. Διότι η στάση της Κυβέρνησης, της ηγεσίας της Κυβέρνησης, αποτελεί ουσιαστικά νοθεία της διαδικασίας. Όπως νόθευσαν τα αποτελέσματα στην ψηφοφορία για την Αναθεώρηση του Συντάγματος, σήμερα δεν αφήνουν να εκφραστούν ελεύθερα, κατά συνείδηση, σε μυστική ψηφοφορία, οι συνάδελφοι της Νέας Δημοκρατίας. Χειραγωγούν την ψήφο τους, τη συνείδησή τους, με την αποχώρησή τους, για να τους καταστήσουν συνενόχους.
      Κυρίες και κύριοι συνάδελφοι, η ηγεσία της Νέας Δημοκρατίας, χάνει σήμερα την ευκαιρία να κάνει μία κίνηση ιστορική. Να σώσει την τιμή και την αξιοπρέπεια της παράταξής της. Να συμβάλει όμως και θετικά, στη λύτρωση του πολιτικού μας συστήματος. Αυτοί διάλεξαν άλλο δρόμο. Το δρόμο της φυγής. Προσπαθώντας βεβαίως, να συμπαρασύρουν μαζί τους και τους δημοκρατικούς θεσμούς.
      Δεν θα τους αφήσουμε να συμπαρασύρουν τους δημοκρατικούς θεσμούς της χώρας! 
      (Χειροκροτήματα από την πτέρυγα του ΠΑ.ΣΟ.Κ.)
       Είμαστε εδώ για να τους προασπίσουμε!
      (Χειροκροτήματα από την πτέρυγα του ΠΑ.ΣΟ.Κ.)
       Κυρίες και κύριοι συνάδελφοι, σήμερα, τα άδεια έδρανα της Συμπολίτευσης φωνάζουν! Φωνάζουν ότι αυτή η Κυβέρνηση δεν είναι για τα δύσκολα! Δεν ξέρει να στέκεται με ευθύνη απέναντι στα προβλήματα του τόπου και στους δημοκρατικούς θεσμούς! Δεν μπορεί και δεν θέλει να σταθεί κοντά στον πολίτη, κοντά στις ανάγκες του! 
      Δεν θα έπρεπε, δυστυχώς, να ελπίζουμε σε κάτι διαφορετικό, διότι από την πρώτη ημέρα που κυβέρνησαν, αυτή ήταν η προτεραιότητά τους! Στα πέντε χρόνια, αυτές ήταν οι προτεραιότητές τους! Το μικροκομματικό, πάνω από το συμφέρον του Έλληνα πολίτη!
      Από σήμερα πια, όλοι οι Έλληνες ξέρουν ότι η Κυβέρνηση φοβάται ακόμα και την ίδια της την Κοινοβουλευτική Ομάδα! Θέλησαν να αποτρέψουν την αποδοκιμασία από την ίδια τη Βουλή. Την αποδοκιμασία της γραμμής της συγκάλυψης!
      Δεν θα αποτρέψουν, όμως, την αποδοκιμασία από τον ελληνικό λαό…
      (Χειροκροτήματα από την πτέρυγα του ΠΑ.ΣΟ.Κ.)
       …και σήμερα και αύριο στις εκλογές! 
      (Χειροκροτήματα από την πτέρυγα του ΠΑ.ΣΟ.Κ.)
       Όποτε και αν γίνουν!
      (Χειροκροτήματα από την πτέρυγα του ΠΑ.ΣΟ.Κ.)
       Κυρίες και κύριοι συνάδελφοι, είναι μία αποχωρούσα Κυβέρνηση! Έρχεται η αλλαγή! 
      (Χειροκροτήματα από την πτέρυγα του ΠΑ.ΣΟ.Κ.)
       Έρχεται η αλλαγή πορείας της χώρας μας και μπαίνουμε σε μία νέα τροχιά ευνομούμενου κράτους, κράτους δικαίου, δίκαιης κοινωνίας!
      Σας ευχαριστώ.
      (Όρθιοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
      ΠΡΟΕΔΡΟΣ (Δημήτριος Σιούφας): Το λόγο έχει ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Σπυρίδων Χαλβατζής.
      Ορίστε, κύριε συνάδελφε, έχετε το λόγο.
      ΣΠΥΡΙΔΩΝ ΧΑΛΒΑΤΖΗΣ: Ευχαριστώ, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Θα μπορούσατε να είχατε μιλήσει και από τη θέση σας, κύριε Χαλβατζή, αλλά μια και ανεβήκατε στο Βήμα, δεν πειράζει. 
      ΣΠΥΡΙΔΩΝ ΧΑΛΒΑΤΖΗΣ: Με συγχωρείτε. 
      Η συζήτηση μπορεί να τελειώνει, αλλά εμείς θεωρούμε ότι ο δρόμος πρέπει να μείνει ανοιχτός, για την πλήρη διερεύνηση της υπόθεσης. 
      Η συζήτηση, πολλές εβδομάδες τώρα ανέδειξε ένα βασικό στοιχείο. Ανέδειξε ότι μήτρα όλων αυτών των άνομων και έκνομων δραστηριοτήτων, είναι η εμπορευματοποίηση της γης. Οι άνομες ενέργειες, είναι οι ανταλλαγές, οι συναλλαγές, οι υποτιμημένες αξίες της δημόσιας περιουσίας και οι υπερτιμημένες αγορές και μεταβιβάσεις σε μεγάλες κατασκευαστικές εταιρίες. Χορός δισεκατομμυρίων ευρώ, έχει στηθεί γύρω από μονές και μητροπόλεις. 
      Και ενώ δισεκατομμύρια ευρώ διακινούνται, την ίδια ώρα η κρίση βαθαίνει, οι απολύσεις στα εργοστάσια και στους τόπους δουλειάς είναι βρόγχος για την εργατική τάξη και τους εργαζόμενους, η ακρίβεια καλπάζει, η ανεργία φουντώνει, η λιτότητα τυραννά πλατιά λαϊκά στρώματα, η Κυβέρνηση δίνει αυξήσεις ψίχουλα, ενώ στις τράπεζες δίνει 28.000.000.000 ευρώ, 28.000.000.000 ευρώ, που θα πληρώσει άμεσα και μακροπρόθεσμα ο λαός, κυρίως, μέσα από τη φορολογία. 
      Δεν κρατικοποιούνται οι τράπεζες. Αυτό που γίνεται σήμερα σ’ όλον τον κόσμο και στη χώρα μας, είναι η κοινωνικοποίηση των χρεών και των αβαριών των τραπεζών και η μεταφορά τους στις πλάτες των εργαζομένων. 
      Όλη αυτή η διαδικασία αναδεικνύει, φέρνει στην επιφάνεια, την ανάγκη για αλλαγή και του νόμου περί ευθύνης Υπουργών. Δεν μπορεί να γίνονται εγκλήματα και βλάβη του δημοσίου συμφέροντος και να παραγράφονται. 
      Αρκετοί ομιλητές από το ΠΑ.ΣΟ.Κ. αναφέρθηκαν στο ’89. Αρκετά ειπώθηκαν για τη δράση του ΚΚΕ. Να τους θυμίσουμε, όμως, ποιοι ήσαν εκείνοι οι οποίοι ψήφισαν και παρέπεμψαν το μακαρίτη Κουτσόγιωργα; Ποιοι ψήφισαν για την παραπομπή του Πέτσου; Γιατί έρχεστε και επανέρχεστε με «κολοβές» τοποθετήσεις; Γιατί δεν τα λέτε όλα; Ευθύνες υπάρχουν και τις υπογραμμίσαμε. Είναι βαριές οι ευθύνες της Νέας Δημοκρατίας για την όλη στάση της, αλλά και τη σημερινή αποχή της. 
      Όμως είναι «κολυμβήθρα του Σιλωάμ» η συζήτηση; Η επανάληψη των ίδιων στοιχείων τι συμπληρώνει; Τα πραγματικά περιστατικά δείχνουν και την ευθύνη του ΠΑ.ΣΟ.Κ. στην όλη διαδικασία, στην ιστορία του σκανδάλου του Βατοπαιδίου. Μακριά από εμάς οι συμψηφισμοί ευθυνών και απαλλαγών. Άλλωστε, κανένας ετεροκαθαρισμός δεν προσδιορίζει τη στάση και τη θέση του Κ.Κ.Ε..
      Κύριε Πρόεδρε, επειδή επιδίωξή μας είναι, να μην κλείσει ο δρόμος για την προανακριτική επιτροπή, επειδή θέλουμε να λειτουργήσει, ουσιαστικά, η εξεταστική επιτροπή -να μην εκφυλιστεί η εξεταστική επιτροπή και η λειτουργία της, όπως έχει εκφυλιστεί η σημερινή διαδικασία- επειδή θέλουμε και θα προσπαθήσουμε μέσα από την εξεταστική να διερευνηθούν όλα τα πραγματικά περιστατικά και στο μέτρο του δυνατού να ριχθεί φως –όσο φως μπορεί να ριχθεί- στο σκάνδαλο του Βατοπαιδίου και να αποδοθούν οι ευθύνες –οι όποιες πολιτικές ή ποινικές ευθύνες υπάρχουν- θέλοντας να παραμείνει ανοιχτός ο δρόμος για τη συγκρότηση της προανακριτικής επιτροπής και για να μην περιπέσουμε σε αμφίσημες διαδικασίες, δηλώνουμε ότι η Κοινοβουλευτική Ομάδα του Κ.Κ.Ε., δεν θα πάρει μέρος στην ψηφοφορία.
      Σας ευχαριστώ. 
      (Στο σημείο αυτό η Κοινοβουλευτική Ομάδα του Κομμουνιστικού Κόμματος Ελλάδας αποχωρεί της Αιθούσης)
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ολοκληρώθηκε η διαδικασία της συζήτησης. 
      Κύριε Βενιζέλο, θέλετε το λόγο ή να μιλήσει ο κ. Κουβέλης που έχει ζητήσει το λόγο; 
      ΕΥΑΓΓΕΛΟΣ ΒΕΝΙΖΕΛΟΣ: Ο κ. Κουβέλης, κύριε Πρόεδρε. 
      ΠΡΟΕΔΡΟΣ (Δημήτριος Σιούφας): Κύριε Κουβέλη, υπάρχει κάποιο θέμα; Γιατί έχετε μιλήσει.
      ΦΩΤΗΣ ΚΟΥΒΕΛΗΣ: Όχι κύριε Πρόεδρε έχω μιλήσει. Έκανα γνωστό, επρόβαλα και νομίζω ότι έχω τη δυνατότητα τώρα να αναπτύξω τις απόψεις μου.
      ΠΡΟΕΔΡΟΣ (Δημήτριος Σιούφας): Βεβαίως. Πόσο χρόνο θέλετε;
      ΦΩΤΗΣ ΚΟΥΒΕΛΗΣ: Είμαι συνήθως σύντομος, αλλά μη μου ζητάτε να οριοθετήσω αυτήν την ώρα.
      ΠΡΟΕΔΡΟΣ (Δημήτριος Σιούφας): Καλώς.
      Ορίστε, κύριε Κουβέλη, έχετε το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, στην ομιλία μου αναφέρθηκα σ’ ένα ζήτημα, το οποίο κατά τη γνώμη μας είναι εξαιρετικά κρίσιμο.
      Υποστήριξα την άποψη ότι δεν υπάρχει η αναγκαία απαρτία, προκειμένου να έχει τη δυνατότητα η Βουλή, να ακολουθήσει τη διαδικασία της ψηφοφορίας σε σχέση με το συζητούμενο θέμα. 
      Την άποψή μου ότι συντρέχει λόγος έρευνας, εάν υπάρχει ή δεν υπάρχει απαρτία, τη στηρίζω στο άρθρο 155 παράγραφος 6 του Κανονισμού της Βουλής. Η απόφαση για τη συγκρότηση επιτροπής, λαμβάνεται με την απόλυτη πλειοψηφία του όλου αριθμού των Βουλευτών, άλλως η πρόταση απορρίπτεται ως προδήλως αβάσιμη.
      Είναι κατά συνέπεια, πρόδηλο ότι δεν υφίσταται η απαρτία, προκειμένου να έχουμε τη διαδικασία και την πρόβλεψη της παραγράφου 6 του άρθρου 155. Με άλλα λόγια, είναι αναγκαία προϋπόθεση να βρίσκεται ο απόλυτος αριθμός των Βουλευτών, η απόλυτη πλειοψηφία των Βουλευτών στην Αίθουσα, προκειμένου να έχουμε τη διαδικασία της ψηφοφορίας.
      Σας άκουσα λίγο πριν να μου λέτε ότι ποτέ δεν έχει τεθεί από το 1974 και μετά ζήτημα απαρτίας για τη Βουλή. 
      Πρώτον, αυτό δεν μπορεί να αποτελεί επιχείρημα, για να μην αναζητηθεί η απαρτία. Το δεύτερο, είναι επίσης η πρώτη φορά, κύριε Πρόεδρε, που έχουμε το γεγονός ότι δεν είναι παρούσα η Συμπολίτευση, με τη συμμετοχή της οποίας συγκροτείται η εκάστοτε απαρτία. 
      ΤΟΝΙΑ ΑΝΤΩΝΙΟΥ: Πού να το προβλέψει αυτό ο νομοθέτης;
      ΦΩΤΗΣ ΚΟΥΒΕΛΗΣ: Είναι εξαιρετικά, κύριε Πρόεδρε, σημαντικό το γεγονός ότι η έννοια της απαρτίας…
      (Θόρυβος από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Σας παρακαλώ, κύριοι συνάδελφοι, δείξτε σεβασμό στον ομιλητή. Παρακαλώ, όπως ακουστήκατε όλοι με τη δέουσα προσοχή, πρέπει να ακούσετε και τον Κοινοβουλευτικό Εκπρόσωπο του ΣΥ.ΡΙΖ.Α. που ομιλεί. Παρακαλώ πάρα πολύ!
      Συνεχίστε κύριε Κουβέλη.
      ΦΩΤΗΣ ΚΟΥΒΕΛΗΣ: Έλεγα, κύριε Πρόεδρε, ότι είναι πολύ σημαντικό το γεγονός. Οφείλουμε να αξιολογήσουμε –και εκεί βρίσκεται η σημαντικότητα του γεγονότος- ότι η έννοια της απαρτίας, συγκροτείται από τη συμμετοχή της Συμπολίτευσης στη διαδικασία της Βουλής.
      Βεβαίως στο παρελθόν, δεν έχει τεθεί θέμα απαρτίας. Τίθεται όμως σήμερα στη βάση του εξαιρετικού, του πρωτόφαντου γεγονότος, να μη μετέχει στη διαδικασία η Συμπολίτευση. Κατά συνέπεια, αυτό το στοιχείο, είναι εκείνο που κινεί την ένσταση απαρτίας εκ μέρους του ομιλούντος και του πολιτικού σχηματισμού του ΣΥ.ΡΙΖ.Α., στον οποίο έχω την τιμή να ανήκω.
      Περαιτέρω, κύριε Πρόεδρε, το πρωτόφαντο γεγονός της αποχώρησης από την Ολομέλεια, της Συμπολίτευσης, δείτε που οδηγεί. Εάν επιλέξετε να προχωρήσετε στην μυστική ψηφοφορία, σας ερωτώ, θα εφαρμόσετε το άρθρο 73 του Κανονισμού, το οποίο προκειμένης μυστικής ψηφοφορίας ορίζει στην παράγραφο 4: πριν αρχίσει η ψηφοφορία, ο Πρόεδρος καλεί δύο Βουλευτές για την εκφώνηση του καταλόγου και δύο για ψηφολέκτες, που προέρχονται ο ένας από τη Συμπολίτευση και ο άλλος από την Αντιπολίτευση για κάθε περίπτωση. Και περαιτέρω, στην παράγραφο 6 του ιδίου άρθρου, του άρθρου 73 του Κανονισμού, οι δύο ψηφολέκτες, ο ένας προερχόμενος από τη Συμπολίτευση και ένας από την Αντιπολίτευση και ένας Πρόεδρος ή Κοσμήτορας, που ορίζονται από τον Πρόεδρο, αποτελούν την εφορευτική επιτροπή, στην οποία προεδρεύει ο Αντιπρόεδρος ή ο Κοσμήτορας. Και σας ερωτώ, πώς θα συγκροτήσετε την εφορευτική επιτροπή και πώς θα ορίσετε τους δύο Βουλευτές για την εκφώνηση του καταλόγου, που πρέπει ο ένας να ανήκει στην Συμπολίτευση και ο άλλος στην Αντιπολίτευση;
      Όπως επίσης, πώς θα ορίσετε τους ψηφολέκτες, που και πάλι ο ένας πρέπει να ανήκει στη Συμπολίτευση και ο άλλος στην Αντιπολίτευση; 
      Κατά συνέπεια, δεν έχετε ψηφολέκτες με τα χαρακτηριστικά που ανέφερα. Δεν έχετε Βουλευτές με τα χαρακτηριστικά επίσης που ανέφερα, για την εκφώνηση του καταλόγου. Και δεν έχετε τη δυνατότητα συγκρότησης εφορευτικής επιτροπής κατά το άρθρο 73 παράγραφοι 4 και 6 του Κανονισμού της Βουλής.
      Κύριε  Πρόεδρε, με ποιους όρους και με ποιες συνθήκες Κανονισμού, θα δεχθείτε ως Πρόεδρος του Σώματος, που έχετε την υποχρέωση τήρησης του Κανονισμού, να προχωρήσετε στη διαδικασία της ψηφοφορίας; Δεν έχετε τη δυνατότητα. Το θέμα είναι ουσιαστικό και ταυτόχρονα βαθύτατα πολιτικό και δεν είναι τυπικό διαδικαστικό ζήτημα. Είναι βαθύτατα πολιτικό, γιατί αφορά στη λειτουργία του Κοινοβουλίου, του κατ’ εξοχήν δηλαδή αντιπροσωπευτικού οργάνου της λαϊκής κυριαρχίας.
      Όλα αυτά βέβαια, κύριε  Πρόεδρε, και θα ολοκληρώσω, είναι το αποτέλεσμα μιας πρωτόφαντης συμπεριφοράς, προσβλητικής του ελληνικού Κοινοβουλίου, που προέκυψε μετά την απόφαση της Κυβέρνησης να αποχωρήσει η Συμπολίτευση από τη Βουλή των Ελλήνων. Θεωρώ, κύριε  Πρόεδρε, και απευθύνομαι σ’ εσάς ότι δεν έχετε τη δυνατότητα να προχωρήσετε σε ψηφοφορία. Δεν έχει νόημα, κατά συνέπεια και δεν πρέπει να γίνει αυτή η ψηφοφορία. Τα όσα επί της ουσίας αφορούν στο ζήτημα, είχαμε τη δυνατότητα να τα εκθέσουμε αναλυτικά κατά τις ομιλίες μας και δεν θα τα επαναλάβουμε.
      Επαναλαμβάνω, όμως, τούτο: Μην προχωρήσετε στην ψηφοφορία. Δεν υπάρχει δυνατότητα, δεν υπάρχουν οι συνθήκες, δεν υπάρχουν οι όροι που προβλέπονται από τον Κανονισμό της Βουλής. Και η παραβίαση του Κανονισμού, επίσης δεν είναι ένα τυπικό αλλά ουσιαστικό ζήτημα. 
      Και ζητώ, κύριε  Πρόεδρε, και από τους εκπροσώπους του ΠΑ.ΣΟ.Κ., να τοποθετηθούν για το ζήτημα αυτό και πάντα με την επισήμανση ότι η εφαρμογή του Κανονισμού, είναι ένα ζήτημα που αφορά στη δημοκρατική λειτουργία του Κοινοβουλίου.
      (Χειροκροτήματα από την πτέρυγα του Συνασπισμού Ριζοσπαστικής Αριστεράς)
      ΠΡΟΕΔΡΟΣ (Δημήτριος Σιούφας): Ο κ. Βενιζέλος έχει το λόγο.
      ΕΥΑΓΓΕΛΟΣ ΒΕΝΙΖΕΛΟΣ: Κύριε  Πρόεδρε, θέλω να θυμίσω δύο ουσιώδη πολιτικά ζητήματα που οριοθετούν το πρόβλημα, όπως αυτό εμφανίζεται σήμερα ενώπιον του ελληνικού λαού.
      Για ποιο λόγο υπέβαλε το ΠΑ.ΣΟ.Κ. πρόταση σύστασης προανακριτικής επιτροπής; Για να απορριφθεί; Όχι. Το ΠΑ.ΣΟ.Κ. υπέβαλε πρόταση προανακριτικής επιτροπής, γιατί είχε ηθική και συνταγματική υποχρέωση να το πράξει, μετά τα όσα ήρθαν στο φως της δημοσιότητας, μετά την παραγγελία του εισαγγελέα του Αρείου Πάγου προς την Εισαγγελία Εφετών Αθηνών, μετά τη δραματική παραίτηση των δύο εισαγγελέων-εφετών, που διενεργούσαν την προκαταρκτική εξέταση. 
      Είπαμε, από τη στιγμή που υποβάλαμε την πρόταση για σύσταση προανακριτικής επιτροπής ότι πιστεύουμε πως υπάρχουν οι πολιτικές και αριθμητικές προϋποθέσεις, για την αποδοχή της πρότασης. Γιατί την πρότασή μας αυτή, με κάποιο δισταγμό στην αρχή, στήριξαν, τελικώς, όλα τα κόμματα της Αντιπολίτευσης και ήμασταν και είμαστε βέβαιοι ότι μία μυστική ψηφοφορία που θα έδινε στους Βουλευτές της Συμπολίτευσης τη δυνατότητα, της κατά συνείδηση ψήφου, θα οδηγούσε στην πανηγυρική αποδοχή της πρότασης του ΠΑ.ΣΟ.Κ., για σύσταση προανακριτικής επιτροπής.
      Για ποιο λόγο τώρα, η Κυβέρνηση και η Νέα Δημοκρατία, οδηγήθηκαν στην εξευτελιστική αποχώρηση από τη Βουλή; Μήπως για να διασφαλίσει, πως όταν θα έρθουν τα στοιχεία, τότε θα συγκροτηθεί από την πλειοψηφία της Νέας Δημοκρατίας προανακριτική επιτροπή εις βάρος των Υπουργών της; Όχι, βέβαια. Το έκανε αυτό ο κ. Καραμανλής, για να τιθασεύσει τους Βουλευτές του για να μετατρέψει μία μυστική ψηφοφορία σε φανερή, για να αιχμαλωτίσει τους Βουλευτές του, για να οδηγήσει τεχνητά σε απόρριψη της πρότασης του ΠΑ.ΣΟ.Κ. για σύσταση προανακριτικής επιτροπής.
    Εμείς, επαναλαμβάνω, με την πρόταση για προανακριτική επιτροπή, δώσαμε την ευκαιρία σ’ όλην την Αντιπολίτευση να συσπειρωθεί, να υποστηρίξει αναγκαίες κινήσεις διαφάνειας. Οδηγήσαμε την Κυβέρνηση, να αποδεχθεί την εξεταστική επιτροπή, οδηγήσαμε τη δικαιοσύνη, στο να στείλει το φάκελο στη Βουλή, οδηγήσαμε τον κ. Ρουσόπουλο έξω από την Κυβέρνηση και οδηγήσαμε τον κ. Καραμανλή, τους Υπουργούς του και τους Βουλευτές του, έξω από τη Βουλή. Η πολιτική μας επιτυχία είναι πλήρης.
    (Χειροκροτήματα από την πτέρυγα του ΠΑ.ΣΟ.Κ.)
    Ακούμε με πολύ μεγάλη προσοχή και σεβασμό τις επιφυλάξεις των κομμάτων της Αντιπολίτευσης και την επιφύλαξη του Κ.Κ.Ε., που απεχώρησε ήδη, γιατί δεν θέλει να μετάσχει σε μια ψηφοφορία η οποία, ούτως ή άλλως, είναι προβληματική, και τις εμπεριστατωμένες παρατηρήσεις του ΣΥ.ΡΙΖ.Α., του Κοινοβουλευτικού του Εκπροσώπου κ. Φώτη Κουβέλη. 
    Ούτως ή άλλως, κύριε Πρόεδρε, με την πρωτοφανή, την κωμικοτραγική, επιτρέψτε μου να πω, πρωτοβουλία του κ. Καραμανλή να αποχωρήσει αυτός, η Κυβέρνησή του και το κόμμα του από τη Βουλή, βρισκόμαστε εκτός κάθε συνταγματικού πλαισίου και κάθε πλαισίου του Κανονισμού της Βουλής, γιατί κάθε κοινοβουλευτικό πολίτευμα, βασίζεται στην αρχή της δεδηλωμένης πλειοψηφίας. Έτσι λειτουργούν τα κοινοβούλια, έτσι λειτουργεί και η Βουλή των Ελλήνων, με βάση την αρχή της δεδηλωμένης πλειοψηφίας. Γι’ αυτό, όποτε διεξάγεται οποιαδήποτε ψηφοφορία εδώ και τυχαίνει εκείνη τη στιγμή να υπάρχουν πολλοί Βουλευτές της Αντιπολίτευσης και κανένας Βουλευτής της Συμπολίτευσης, ο Πρόεδρος διαπιστώνει ότι κατισχύει η γνώμη, η εικαζόμενη της Συμπολίτευσης με ένα πλάσμα δικαίου, επειδή υπάρχει η δεδηλωμένη πλειοψηφία. Και σας ερωτώ: Σήμερα ισχύει στη Βουλή των Ελλήνων η δεδηλωμένη πλειοψηφία και το τεκμήριο ισχύος της Νέας Δημοκρατίας; Μπορείτε εσείς, ή ένας από τους Αντιπροέδρους, αν προκύψει οποιοδήποτε θέμα και ψηφίσει η παρούσα Αντιπολίτευση, να πείτε ότι δεν σχηματίζεται πλειοψηφία; Δεν μπορείτε να το πείτε. Ακριβώς επειδή δεν μπορείτε να το πείτε αυτό, προκύπτει, πράγματι, ζήτημα, όχι κατά κυριολεξία απαρτίας, γιατί η ένσταση απαρτίας δεν προβλέπεται από το ισχύον Σύνταγμα και τον ισχύοντα Κανονισμό της Βουλής, αλλά προκύπτει, πράγματι, ζήτημα όρων για τη λήψη έγκυρης απόφασης του Σώματος. Με δεδομένο, δηλαδή, ότι αυτήν τη στιγμή με βάση τη δεδηλωμένη πλειοψηφία που απέχει και τη δεδηλωμένη μειοψηφία που παρίσταται εν μέρει, γιατί ο Λαϊκός Ορθόδοξος Συναγερμός και το Κ.Κ.Ε. απέχουν και αυτό είναι δεδηλωμένο, ούτως ή άλλως έχουμε εκατόν δεκάξι (116) Βουλευτές που θα μετάσχουν, αυτός είναι ο μέγιστος δυνατός αριθμός, στην ψηφοφορία, όταν ο ελάχιστος αριθμός για τη λήψη απόφασης, είναι εκατόν πενήντα ένα (151), είναι δυνατόν να πείτε εσείς, ως Πρόεδρος του Σώματος, ότι συντρέχουν οι ελάχιστες προϋποθέσεις για τη λήψη έγκυρης απόφασης; Εμείς δεν θέλουμε να πάμε σε μια ψηφοφορία απόρριψης της πρότασής μας, για να λέει η Νέα Δημοκρατία ότι «Δεν μπορείτε να επανέλθετε, γιατί δεν υπάρχουν νέα στοιχεία, άρα εσείς φταίτε που δεν διώκουμε τους Υπουργούς μας, ενώ εμείς θέλουμε πάση θυσία να στείλουμε τους Υπουργούς μας στο Ειδικό Δικαστήριο». 
    (Χειροκροτήματα από την πτέρυγα του ΠΑ.ΣΟ.Κ.)
    Και ερωτώ εσάς, ως Πρόεδρο της Βουλής των Ελλήνων και θεματοφύλακα του Συντάγματος, του Κανονισμού της Βουλής και των κοινοβουλευτικών παραδόσεων και των κοινοβουλευτικών ηθών στον τόπο μας, ποια είναι η άποψή σας. Περιμένω να ακούσω την άποψή σας και θα τοποθετηθώ.
    (Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, πράγματι, τα ζητήματα που τέθηκαν είναι σημαντικά και από συνταγματική άποψη, αλλά και από την άποψη εφαρμογής του Κανονισμού της Βουλής. Θα μου επιτρέψετε, όμως, να σας πω ότι αυτά τα ζητήματα, σας ήταν γνωστά από την έναρξη της συνεδρίασης.
    Και σας ήταν γνωστά από την έναρξη της συνεδρίασης και μπορούσατε να κάνετε χρήση των σχετικών προνοιών του Κανονισμού της Βουλής. Αν δεν πλανώμαι, είναι το άρθρο 67 του Κανονισμού της Βουλής περί παρεμπιπτόντων ζητημάτων, επί των οποίων είχατε την δυνατότητα με βάση το επιχείρημα ότι απουσιάζει η Πλειοψηφία και ότι δεν μπορεί και μετά την αποχώρηση που δηλώθηκε, πριν μπούμε στην ημερήσια…
      (Θόρυβος στην Αίθουσα) 
    Παρακαλώ, κύριοι συνάδελφοι. Αν δεν συμφωνήσετε με την άποψη του Προέδρου εδώ είστε. Έχετε την δυνατότητα να μη συμφωνήσετε με την άποψη του Προέδρου και να κατισχύσει…
    ΧΑΡΑΛΑΜΠΟΣ ΚΑΣΤΑΝΙΔΗΣ: Περιμένουμε με προσοχή την άποψή σας.
     ΠΡΟΕΔΡΟΣ (Δημήτριος Σιούφας): Σας ευχαριστώ γιατί μου το επισημαίνετε. 
     Θα μπορούσατε να κάνετε εφαρμογή του άρθρου 67 του Κανονισμού της Βουλής, περί παρεμπιπτόντων ζητημάτων, με βάση την οποία, θα μπορούσατε να είχατε ζητήσει πριν μπούμε στον κατάλογο των ομιλητών, ένα από τα θέματα που περιλαμβάνει το άρθρο 67 και το οποίο ομιλεί για την αναβολή της συζήτησης, εξαιτίας αυτών των προβλημάτων που τα συναντούμε τώρα, πριν αρχίσει η ψηφοφορία. Δεν ετέθη τέτοιο θέμα. Ολοκληρώθηκε η συζήτηση και πρέπει να μπούμε στην διαδικασία της ψηφοφορίας.
     Στέκομαι στο θέμα, το οποίο θέσατε, σ’ ό,τι αφορά στον αριθμό εκατόν πενήντα ένα. Εγώ δεν θα χρησιμοποιήσω την λέξη απαρτία. Ο Κανονισμός ομιλεί για την έγκριση της σύστασης της ειδικής κοινοβουλευτικής επιτροπής ως προς τον αριθμό εκατόν πενήντα ένα. Υπάρχει όμως και η απόρριψη, ως αποτέλεσμα της συζήτησης και της ψηφοφορίας της πρότασης, που γίνεται για την σύσταση αυτής της επιτροπής. Και η απόρριψη, μπορεί να γίνει με μικρότερο αριθμό Βουλευτών υπέρ της απόρριψης. Και έχουμε…
     Γιατί γελάτε, κύριε Πάγκαλε;
     ΘΕΟΔΩΡΟΣ ΠΑΓΚΑΛΟΣ: Θέλετε να αρχίσουμε να κλαίμε;
     ΠΡΟΕΔΡΟΣ (Δημήτριος Σιούφας): Δεν θέλω να απαντήσω με τον ίδιο σκωπτικό τρόπο, σεβόμενος απόλυτα την μεγάλη πείρα σας και την πολιτική και την κοινοβουλευτική αλλά και τη νομική σας συγκρότηση. 
     ΘΕΟΔΩΡΟΣ ΠΑΓΚΑΛΟΣ: Με κάνουν και γελάω τα επιχειρήματα. 
     ΠΡΟΕΔΡΟΣ (Δημήτριος Σιούφας): Καλώς. 
     Και επαναλαμβάνω, έχουμε περίπτωση απόρριψης σύστασης προανακριτικής επιτροπής με εκατόν τριάντα έξι Βουλευτές υπέρ της απόρριψης και εκατόν τριάντα τρεις Βουλευτές κατά της απόρριψης. 
     ΕΥΑΓΓΕΛΟΣ ΒΕΝΙΖΕΛΟΣ: Διακόσιοι εβδομήντα ένας παρόντες. 
     ΠΡΟΕΔΡΟΣ (Δημήτριος Σιούφας): Το γνωρίζω, κύριε Βενιζέλο. Από αριθμητική, δόξα τω Θεώ. 
     Και τότε, όχι μόνο δεν ετέθη θέμα σ’ ό,τι αφορά το ζητούμενο, που το κατ’ αρχήν είναι η έγκριση και το κατά δεύτερο λόγο από άλλη πλευρά, είναι η απόρριψη αλλά και δεν ετέθη και θέμα δεδηλωμένης με τον αριθμό αυτόν. 
     Και έρχομαι τώρα στην ουσία του ζητήματος. Η ουσία του ζητήματος είναι μια. Η συνεδρίαση ολοκληρώθηκε. Οι ομιλητές, Αρχηγοί των κομμάτων, Κοινοβουλευτικοί Εκπρόσωποι, ο πρώην Πρόεδρος της Βουλής, μιλήσατε. Και μπαίνει το θέμα ότι ζητείται, κατ’ εφαρμογή του Κανονισμού, να μη γίνει ψηφοφορία. Αυτό, αν κατάλαβα καλά, είναι το ζητούμενο. Θα πείτε το ζητούμενο αυτό και που οδηγεί το ζητούμενο αυτό, σε σχέση με την πρόταση της οποίας η συζήτηση ολοκληρώθηκε. Αυτή είναι η άποψή μου. 
     ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακολούθησα με προσοχή την τοποθέτησή σας και αντιλαμβάνομαι και τη δυσκολία της θέσης της θεσμικής του Προέδρου του Σώματος, όταν διευθύνει την συζήτηση εν τη απουσία της Πλειοψηφίας. 
      Αρχίζω από το άρθρο 67 του Κανονισμού της Βουλής.
      Τα παρεμπίπτοντα ζητήματα, δεν τίθενται αναγκαστικά στην αρχή της συνεδρίασης. Μπορούν να τεθούν ανά πάσα στιγμή, τη στιγμή που πρέπει. 
      Παρ’ ότι το άρθρο 67, επιτρέπει να τίθενται τα ζητήματα μέχρι το τέλος, στην αρχική μου τοποθέτηση στην έναρξη της συζήτησης, είπα ότι εμείς προχωρούμε στη συζήτηση, καλούμε τη Νέα Δημοκρατία, να έρθει έστω και τώρα, μέχρι την υστάτη στιγμή, μέχρι την έναρξη της ψηφοφορίας και επιφυλάχθηκα ρητά, να τοποθετηθώ για το ζήτημα της ψηφοφορίας, απαντώντας σε σχετική παρατήρηση του κ. Αλαβάνου.
      Άρα το θέμα το είχα θέσει από την αρχή. Ίσως δεν με είχατε προσέξει. 
      Έρχομαι τώρα στο επιχείρημά σας για το προηγούμενο του 1996. Μα μετείχαν στη συζήτηση παράλληλα για εξεταστική και προανακριτική επιτροπή διακόσιοι εβδομήντα ένας Βουλευτές -υπήρχε όχι απλώς απαρτία, αλλά υπεραπαρτία, επληρούντο όλες οι προϋποθέσεις για τη λήψη απόφασης- ενώ τη στιγμή αυτή, μετέχουν στη συζήτηση εκατόν δεκαέξι Βουλευτές. Άρα δεν είναι συγκρίσιμα τα δύο ζητήματα, τα οποία θέσατε.
      Και τώρα το θέμα: Θέλετε εσείς ως Πρόεδρος του Σώματος να καταλήξει η Βουλή τώρα, με μία ψηφοφορία, σε απόρριψη της πρότασης του ΠΑ.ΣΟ.Κ. για τη σύσταση προανακριτικής επιτροπής, για να έρθει μετά ο κύριος Πρωθυπουργός και τα στελέχη της Κυβέρνησής του να λένε ότι το ΠΑ.ΣΟ.Κ. φταίει, γιατί προσφέρει θώρακα προστασίας στους ενόχους Υπουργούς μου; Ε, όχι βέβαια. Φαντάζομαι ότι δεν θέλετε να ταυτιστείτε με αυτήν την εκδοχή.
      Ως εκ τούτου, λοιπόν, θα σας παρακαλέσω να διαπιστώσετε ότι η πρόταση του ΠΑ.ΣΟ.Κ. υπάρχει, παραμένει, ισχύει, αλλά δεν μπορεί να απορριφθεί όπως ήθελε, με τεχνητό off site, ο κ. Καραμανλής…
      (Χειροκροτήματα από την πτέρυγα του ΠΑ.ΣΟ.Κ.)
      …επειδή δεν υπάρχουν οι κατά τον Κανονισμό, απαιτούμενες προϋποθέσεις για να τεθεί σε ψηφοφορία.
      (Χειροκροτήματα από την πτέρυγα του ΠΑ.ΣΟ.Κ.)
      Διότι δεν θα μας αναγκάσει ο κ. Καραμανλής, μια μυστική ψηφοφορία που προστατεύει τη συνείδηση και την αξιοπρέπεια των Βουλευτών, να τη μετατρέψουμε, σε παρωδία ανοιχτής και εκβιασμένης ψηφοφορίας.
      (Χειροκροτήματα από την πτέρυγα του ΠΑ.ΣΟ.Κ.)
      Και παρακαλώ, εάν μεν σας πείθω, όπως εύχομαι κι ελπίζω, σεβόμενος και την προσωπικότητά σας και το ρόλο σας, να το αναγγείλετε αυτό και να κηρύξετε τη λήξη της συνεδρίασης. Αν δεν σας πείθω, παρακαλώ να ερωτηθεί το Σώμα, σύμφωνα με το άρθρο 67, παράγραφος 7 του Κανονισμού της Βουλής.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΟΣ (Δημήτριος Σιούφας): Ο κ. Κουβέλης έχει το λόγο.
      ΦΩΤΗΣ ΚΟΥΒΕΛΗΣ: Κύριε Πρόεδρε, σύμφωνα με τον Κανονισμό, το κάθε παρεμπίπτον ζήτημα, μπορεί να τεθεί κατά την πορεία της κοινοβουλευτικής διαδικασίας. 
      Έχω τη βεβαιότητα –νομίζω ότι πρέπει κι εσείς- ότι βρισκόμαστε στην κοινοβουλευτική διαδικασία την εξελισσομένη. Αυτήν την ώρα, έχουμε συναντηθεί με το ζήτημα της ψηφοφορίας. Και νομίζω ότι στην οικεία θέση τίθεται αυτό το ζήτημα.
      Επομένως δεν είναι ορθός ο αντίλογος, ο οποίος προβάλλεται για να μην κάνει δεκτή την επισήμανση, την οποία είχα τη δυνατότητα λίγο πριν να σας εκθέσω.
      Σε κάθε περίπτωση, κύριε Πρόεδρε, επειδή πιθανολογώ ότι δεν θα δεχθείτε τις απόψεις, τις οποίες εξέθεσα, ο Συνασπισμός Ριζοσπαστικής Αριστεράς, με σταθερή και αταλάντευτη τη διεκδίκησή του να μην κλείσει η  υπόθεση, να μην ανοίξουν ζητήματα παραγραφής, αποχωρεί από τη συνεδρίαση.
      ΠΡΟΕΔΡΟΣ (Δημήτριος Σιούφας): Πριν αποχωρήσετε, θα περιμένετε για να σας δώσω την απάντηση.
      Κυρίες και κύριοι συνάδελφοι, ακόμα και κατ’ εφαρμογήν του άρθρου 67, παράγραφος 7 του Κανονισμού της Βουλής, σύμφωνα με το οποίο ο Πρόεδρος αποφαίνεται, σ’ ένα τέτοιο μείζον θέμα, σεβόμενος και τη θεσμική μου ιδιότητα και την τήρηση του Συντάγματος και του Κανονισμού, δεν επρόκειτο να αποφασίσω. Και δεν αποφασίζω. Την απόφαση την παίρνετε εσείς, που είστε αυτήν την ώρα η πλειοψηφία, για να πάρει την απόφαση. 
      Επιστρέφω το ερώτημα στη δική σας πλευρά και εσείς οι ίδιοι θεωρείτε, εάν κατάλαβα καλά από τις προτάσεις τις οποίες κάνετε, ότι μετά την ολοκλήρωση της συζήτησης, δεν υπάρχουν οι προϋποθέσεις, για να πραγματοποιηθεί η ψηφοφορία και συνεπώς το θέμα κλείνει εδώ. 
      (Θόρυβος από την πτέρυγα του ΠΑ.ΣΟ.Κ.)
      ΝΙΚΟΛΑΟΣ ΣΗΦΟΥΝΑΚΗΣ: Όχι, αυτό το δίλημμα, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Παρακαλώ, κύριοι συνάδελφοι!
      ΕΥΑΓΓΕΛΟΣ ΒΕΝΙΖΕΛΟΣ: Κύριε Πρόεδρε, παρακαλώ το λόγο.
      ΠΡΟΕΔΡΟΣ (Δημήτριος Σιούφας): Το λόγο έχει ο κ. Βενιζέλος.
      ΕΥΑΓΓΕΛΟΣ ΒΕΝΙΖΕΛΟΣ: Η θέση μας είναι, πως δεν υπάρχουν οι προϋποθέσεις έγκυρης, κατά τον Κανονισμό, διεξαγωγής της ψηφοφορίας και ως εκ τούτου, το Σώμα δεν αποφασίζει και η πρόταση του ΠΑ.ΣΟ.Κ. δεν απορρίπτεται. Παρακαλώ να τεθεί προς έγκριση στο Σώμα, η πρότασή μου αυτή.
      ΑΠΟΣΤΟΛΟΣ ΚΑΚΛΑΜΑΝΗΣ: Και το θέμα δεν κλείνει εδώ, όπως είπατε, κύριε Πρόεδρε.
      ΠΡΟΕΔΡΟΣ (Δημήτριος Σιούφας): Κυρίες και κύριοι συνάδελφοι, ήταν απόλυτα ακριβής και καθαρή η διατύπωση και η επιστροφή του ερωτήματος στο Σώμα, το οποίο απαρτίζουν τα δύο κοινοβουλευτικά κόμματα. Αυτά είναι εδώ, αυτά αποφασίζουν.
      ΕΥΑΓΓΕΛΟΣ ΒΕΝΙΖΕΛΟΣ: Ωραία.
      ΠΡΟΕΔΡΟΣ (Δημήτριος Σιούφας): Και η απόφαση δεν μπορεί να είναι διαφορετική απ’ αυτήν την οποία περιέγραψε ο κ. Βενιζέλος.
       (Χειροκροτήματα από την πτέρυγα του ΠΑ.ΣΟ.Κ.)
      ΕΥΑΓΓΕΛΟΣ ΒΕΝΙΖΕΛΟΣ: Πολύ ωραία. Έγινε διά βοής δεκτό. 
      ΠΡΟΕΔΡΟΣ (Δημήτριος Σιούφας): Κατόπιν τούτου, κυρίες και κύριοι συνάδελφοι, ολοκληρώθηκε η συνεδρίαση.
      (Χειροκροτήματα από την πτέρυγα του ΠΑ.ΣΟ.Κ.)
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.46΄ λύεται η συνεδρίαση για την προσεχή Πέμπτη 30 Οκτωβρίου 2008 και ώρα 09.30΄, με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
     
      Ο ΠΡΟΕΔΡΟΣ                                                              ΟΙ ΓΡΑΜΜΑΤΕΙΣ 
