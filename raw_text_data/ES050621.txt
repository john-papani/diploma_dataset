ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Α΄
ΣΥΝΕΔΡΙΑΣΗ ΡΠΖ΄
Τρίτη 21 Ιουνίου 2005
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ. Π. Μαντούβαλου και Α. Κουλούρη, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την κατασκευή έργων πρόσβασης στην εθνική οδό, στην περιοχή Κοκκίνη Χάνι του Δήμου Γουβών Νομού Ηρακλείου, σελ.
Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση και ψήφιση επί του συνόλου του σχεδίου νόμου του Υπουργείου Εθνικής Παιδείας και Θρησκευμάτων: «Συστηματοποίηση της δια βίου μάθησης και άλλες διατάξεις», σελ.
2. Ψήφιση επί του συνόλου του σχεδίου νόμου του Υπουργείου Εθνικής ‘Αμυνας: «Έφεδροι υψηλής ετοιμότητας «ΕΦ.Υ.ΕΣ» και άλλες διατάξεις», σελ.
3. Συζήτηση επί της αρχής του σχεδίου νόμου του Υπουργείου Ανάπτυξης:
«Τροποποίηση, αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ278 Α’)», σελ.
ΟΜΙΛΗΤΕΣ
Α. Επί των αναφορών και ερωτήσεων:
ΚΕΓΚΕΡΟΓΛΟΥ Β., σελ.
ΞΑΝΘΟΠΟΥΛΟΣ Θ., σελ.
Β. Επί του σχεδίου νόμου του Υπουργείου Εθνικής Παιδείας και Θρησκευμάτων:
ΤΑΛΙΑΔΟΥΡΟΣ Σ., σελ.
Γ. Επί του σχεδίου νόμου του Υπουργείου Ανάπτυξης:
ΑΓΓΕΛΗΣ Α., σελ.
ΑΛΙΒΙΖΑΤΟΣ Π., σελ.
ΒΑΡΒΙΤΣΙΩΤΗΣ Μ., σελ.
ΒΕΡΓΙΝΗΣ Ξ., σελ.
ΓΕΩΡΓΙΑΔΗΣ Ν.,σ ελ.
ΔΡΑΓΑΣΑΚΗΣ Ι., σελ.
ΖΗΣΗ Ρ., σελ.
ΚΑΙΣΕΡΛΗΣ Κ., σελ.
ΚΑΚΛΑΜΑΝΗΣ Α., σελ.
ΚΑΛΟΓΗΡΟΥ Χ., σελ.
ΚΑΣΤΑΝΙΔΗΣ Χ., σελ.
ΚΑΤΣΙΦΑΡΑΣ Α., σελ.
ΚΟΣΜΙΔΗΣ Σ., σελ.
ΛΥΚΟΥΡΕΝΤΖΟΣ Α., σελ.
ΜΑΝΟΣ Σ., σελ.
ΜΠΑΝΤΟΥΒΑΣ Κ., σελ.
ΜΠΕΚΙΡΗΣ Μ. ,σελ.
ΠΑΠΑΘΑΝΑΣΙΟΥ Ι., σελ.
ΠΡΩΤΟΠΑΠΑΣ Χ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΖΕΚΗΣ Α., σελ.
ΤΖΟΥΜΑΚΑΣ Σ., σελ.
ΧΡΙΣΤΟΔΟΥΛΑΚΗΣ Ν., σελ.

     
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Α΄
     ΣΥΝΕΔΡΙΑΣΗ  ΡΠΖ΄
     Τρίτη 21 Ιουνίου 2005
     Αθήνα, σήμερα στις 21 Ιουνίου 2005, ημέρα Τρίτη και ώρα 18.29΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής  κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ ( Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην προστασία των αρχαιοτήτων των Βιγλιών του Δήμου Ιεράπετρας.
     2) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία ο Νομάρχης Λασιθίου ζητεί την επαναλειτουργία του αρχαιολογικού χώρου της Λατούς στο Δ.Δ. Κριτσάς.
     3) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία ο Δήμος Οροπεδίου Λασιθίου ζητεί την παράταση της χρήσης του τουριστικού περιπτέρου «ΞΕΝΙΑ».
     4) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά, με την οποία ο Δήμαρχος και το Δημοτικό Συμβούλιο Αυλίδας ζητούν την αλλαγή του χώρου που έχει καθοριστεί για τη δημιουργία Κέντρου Απεξάρτησης και Θεραπευτικής Αγωγής.
     5) Ο Βουλευτής A΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά, με την οποία ο κ. Φίλιππος Σουγλές ζητεί ενημέρωση επί υποθέσεως ΕΔΕ δημοσίου υπαλλήλου.
     6) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά, με την οποία οι Θεολογικές Σχολές Αθηνών και Θεσσαλονίκης διατυπώνουν τις επισημάνσεις και τις προτάσεις τους πάνω στο Σχέδιο Νόμου το οποίο αφορά στη «Δομή και λειτουργία της εκκλησιαστικής εκπαίδευσης».
     7) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά, με την οποία η Ένωση Υπαλλήλων Πυροσβεστικού Σώματος Περιφέρειας Κεντρικής Μακεδονίας διαμαρτύρεται για τις αποσπάσεις υπαλλήλων από την Κεντρική Μακεδονία στην Περ/κή Διοίκηση Αττικής.
     8) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά, με την οποία η Ένωση Επιστημόνων Ερευνητών του Υπουργείου Αγροτικής Ανάπτυξης και Τροφίμων ζητεί την εξασφάλιση του θεσμικού ρόλου του ΕΘΙΑΓΕ, την πάγια και επαρκή χρηματοδότησή του κ.λπ.
     9) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά, με την οποία η Ομοσπονδία Φορτοεκφορτωτών της Ελλάδος ζητεί την αποδοχή των ειδικών εργασιακών και οικονομικών συνθηκών εργασίας των λιμενεργατών του Πειραιά.
     10) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Καρδίτσας ζητεί τη χορήγηση οικονομικής ενίσχυσης στο Σύνδεσμο Ύδρευσης Νομού Καρδίτσας.
     11) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο Δήμαρχος Ευπαλίου ζητεί να τοποθετηθεί αναμεταδότης της ΕΡΤ στο Δημοτικό Διαμέρισμα Ποτιδάνειας.
     12) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί την καθιέρωση  υποχρεωτικής εκπαίδευσης στα άτομα με αναπηρία.
     13) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά, με την οποία ο Δήμαρχος Βαρδουσίων ζητεί να επισπευσθεί  η ίδρυση της Υπηρεσίας Αγροτικής Ασφάλειας και Περιβάλλοντος για να αντιμετωπιστεί η ανεξέλεγκτη βόσκηση βοοειδών στην περιοχή.
     14) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Δήμαρχος Άργους ζητεί την κατασκευή ανοιχτού κολυμβητηρίου στο Άργος.
     15) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο Δήμαρχος Ναυπλίου ζητεί οικονομική επιχορήγηση για την επισκευή μεγάλης κλίμακας στο 1 ο Λύκειο Ναυπλίου.
     16) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία η Εταιρεία «ΘΕΚΑΜΕΤ ΕΠΕ» διαμαρτύρεται για τον αποκλεισμό της από τις προμήθειες έργων της ΔΕΗ.
     17) Ο Βουλευτής Ρεθύμνης κ. ΙΩΑΝΝΗΣ ΚΕΦΑΛΟΓΙΑΝΝΗΣ κατέθεσε αναφορά, με την οποία το ΤΕΕ Βοηθών Νοσηλευτών  του Γενικού Νοσοκομείου Ρεθύμνου ζητεί να εποπτεύεται ο Β΄ κύκλος σπουδών του από το Υπουργείο Υγείας και Κοινωνικής Αλληλεγγύης.
     18) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία το Τμήμα Αλιείας της Νομαρχιακής Αυτοδιοίκησης Μαγνησίας ζητεί την τροποποίηση διάταξης, η οποία αφορά στον τρόπο αλιείας στη θαλάσσια περιοχή των Βορείων Σποράδων.
     19) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά, με την οποία ο κ. Ευάγγελος Λεμονής ζητεί να εξαιρεθούν οι μικροπαραγωγοί μελιού από την υποχρέωση να έχουν συσκευαστήριο.
     20) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η «Santo Wines» Ένωση Συνεταιρισμών Θηραϊκών Προϊόντων ΣΥΝΠΕ ζητεί την οικονομική στήριξη των παραδοσιακών καλλιεργειών της Θήρας.
     21) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά, με την οποία η Ιερά Μητρόπολις Παροναξίας ζητεί την αποκατάσταση των δρόμων πρόσβασης στον Ιερό Ναό  της Αργοκοιλιωτίσσης στη Νάξο.
     22) Οι Βουλευτές κύριοι Β΄ Αθηνών ΦΩΤΗΣ ΚΟΥΒΕΛΗΣ και ΙΩΑΝΝΗΣ ΔΡΑΓΑΣΑΚΗΣ κατέθεσαν αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί την άμεση λήψη μέτρων για τη θέσπιση της υποχρεωτικής εκπαίδευσης και των ατόμων με ειδικές ανάγκες.
     23) Ο Βουλευτής Νομού Αττικής κ. ΑΘΑΝΑΣΙΟΣ ΛΕΒΕΝΤΗΣ κατέθεσε αναφορά, με την οποία η μη κυβερνητική Διεθνής Οργάνωση WWF ζητεί τη στελέχωση και στήριξη της Ειδικής Υπηρεσίας Επιθεωρητών Περιβάλλοντος.
     24) Η Βουλευτής Α΄Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία ο Σύνδεσμος Εργαζομένων ΕΑΣΘ «ΟΜΟΣΠΟΝΔΙΑ» ζητεί την άμεση καταβολή των δεδουλευμένων αποδοχών στα μέλη της κ.λπ.
     25) Η Βουλευτής Α΄ Θεσσαλονίκης κ. ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσε αναφορά, με την οποία το Σωματείο Εργατοϋπαλλήλων Εργοστασίων Λιπασμάτων Νομού Θεσσαλονίκης ζητεί την επίλυση των οικονομικών προβλημάτων της «ΒΙΟΜΗΧΑΝΙΑΣ ΦΩΣΦΟΡΙΚΩΝ ΛΙΠΑΣΜΑΤΩΝ ΑΕ».
     26) Ο Βουλευτής Β΄ Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά, με την οποία η Ένωση Επιστημόνων Ερευνητών του Υπουργείου  Αγροτικής Ανάπτυξης και Τροφίμων ζητεί την εξασφάλιση του θεσμικού ρόλου του ΕΘΙΑΓΕ, την πάγια και επαρκή χρηματοδότησή του κ.λπ.
     27) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά, με την οποία το Επιμελητήριο Λακωνίας ζητεί την αύξηση του προσωπικού των Υπηρεσιών της Πυροσβεστικής στο Νομό Λακωνίας.
     28) Ο Βουλευτής Μεσσηνίας κ. ΔΗΜΗΤΡΙΟΣ ΚΟΥΣΕΛΑΣ κατέθεσε αναφορά, με την οποία ο Δήμος Φιλιατρών Μεσσηνίας ζητεί τη στερέωση και επισκευή του βυζαντινού σταυρεπίστεγου του Ιερού Ναού της Αναλήψεως του Σωτήρος.
     29) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά, με την οποία η Εθνική Συνομοσπονδία Ατόμων με Ειδικές Ανάγκες ζητεί τη μεταρρύθμιση του εκπαιδευτικού συστήματος των ατόμων με ειδικές ανάγκες.
     30) Ο Βουλευτής Σάμου κ. ΘΑΛΑΣΣΙΝΟΣ ΘΑΛΑΣΣΙΝΟΣ κατέθεσε αναφορά, με την οποία ο Νομάρχης Σάμου ζητεί την άμεση διόρθωση του ελαιοκομικού και αμπελουργικού Μητρώου του Νομού Σάμου.
     31) Οι Βουλευτές Β΄ Αθηνών, Α΄ Αθηνών και Α΄ Θεσσαλονίκης κύριοι ΑΝΤΩΝΗΣ ΣΚΥΛΛΑΚΟΣ, ΛΙΑΝΑ ΚΑΝΕΛΛΗ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα κατέθεσαν αναφορά, με την οποία η Πανελλήνια Ομοσπονδία Θεάματος Ακροάματος και το Επιμελητήριο Εικαστικών Τεχνών Ελλάδος ζητούν την ενίσχυση των πολιτιστικών δραστηριοτήτων και την ασφάλιση και συνταξιοδότηση των μελών τους.
     32) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία το Νομαρχιακό Συμβούλιο Λασιθίου ζητεί την αντιμετώπιση του φαινομένου της κατολίσθησης στο 2 ο χιλιόμετρο της εθνικής οδού Αγίου Νικολάου – Ηρακλείου.
     33) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στην εγκατάλειψη των μνημείων της Κριτσάς.
     34) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία ο Σύλλογος Εργαζομένων του Γενικού Νοσοκομείου Πύργου ζητεί να αντιμετωπισθεί η έλλειψη προσωπικού του νοσοκομείου κ.λπ.
     35) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορές με  τις οποίες η Εθνική Συνομοσπονδία Ατόμων με Ειδικές Ανάγκες ζητεί να θεσπισθεί ως υποχρεωτική η εκπαίδευση και των ατόμων με αναπηρία.
     36) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορές, με  τις οποίες η Εθνική Συνομοσπονδία Ατόμων με Ειδικές Ανάγκες ζητεί να θεσπισθεί ως υποχρεωτική η εκπαίδευση και των ατόμων με αναπηρία.
     37) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία η Ένωση Επιστημόνων Ερευνητών Υπουργείου Γεωργίας ζητεί να ληφθούν μέτρα για την ομαλή και συνεχή λειτουργία του ΕΘΙΑΓΕ.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 8767/15-3-05 ερώτηση των Βουλευτών κυρίων Αλέξανδρου Αλαβάνου Προέδρου του Συνασπισμού Ριζοσπαστικής Αριστεράς και Ασημίνας Ξηροτύρη – Αικατερινάρη δόθηκε με το υπ’ αριθμ. 21/138/ΑΣ578/6-4-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση των Βουλευτών κ. Αλέκου Αλαβάνου και κας Ασημίνας Ξηροτύρη - Αικατερινάρη, στα πλαίσια των αρμοδιοτήτων του Υπουργείου Εξωτερικών και ειδικότερα ως προς το υπ' αριθμ. 1 σκέλος αυτής, σας γνωρίζουμε ότι, η χώρα μας εξετάζει με τη δέουσα σοβαρότητα το ζήτημα το οποίο τίθεται από τους κ.κ. Βουλευτές, καθώς και την σκοπιμότητα και αποτελεσματικότητα εγέρσεώς του στα πλαίσια του Συμβουλίου Υπουργών της Ευρωπαϊκής Ένωσης. Επισημαίνεται ωστόσο ότι, επί του παρόντος, δεν εκκρεμεί καταγγελία της Ευρωπαϊκής Επιτροπής επί τη βάσει της κοινοτικής Οδηγίας - πλαίσιο 2000/60 για τα ύδατα, η οποία από ελληνικής πλευράς έχει ήδη ενσωματωθεί με το Ν. 3199/2003. Σε ό,τι αφορά τη Βουλγαρία, η οποία έχει ολοκληρώσει τις ενταξιακές της διαπραγματεύσεις, ως υποψήφια χώρα, οφείλει να έχει ενσωματώσει στην εσωτερική της νομοθεσία την εν λόγω οδηγία. Όσον αφορά την Τουρκία οφείλει να πράξει τούτο κατά τη διάρκεια των διαπραγματεύσεων και στα πλαίσια της υιοθέτησης του κοινοτικού κεκτημένου.
     Για περαιτέρω στοιχεία ως προς το προαναφερόμενο ζήτημα, αρμοδιότητα απαντήσεως έχουν τα συναρμόδια Υπουργεία ΠΕΧΩΔΕ και Ανάπτυξης. προς τα οποία κοινοποιούμε αντίγραφο της εν θέματι ερώτησης.
     Όσον αφορά το υπ' αριθμ. 2 σκέλος της ερώτησης, τόσο κατά τη διάρκεια όσο και στο περιθώριο των πρόσφατων συναντήσεων των Υπουργών Εξωτερικών του ΝΑΤΟ καθώς και των Αρχηγών Κρατών και Κυβερνήσεων στις Βρυξέλλες, δεν ετέθη θέμα διακρατικής συμφωνίας για ζητήματα διαχείρισης υδάτων και προστασίας διασυνοριακών ποταμών, ειδικότερα δε για τον ποταμό Έβρο.
     Ο Υπουργός
     ΠΕΤΡΟΣ ΜΟΛΥΒΙΑΤΗΣ»
     2. Στις με αριθμό 8788/15-3-05 και 9311/31-3-05 ερωτήσεις των Βουλευτών κυρίων Δημητρίου Πιπεργιά και Γεωργίου Παπαγεωργίου δόθηκε με το υπ’ αριθμ. 9249/8-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις με αριθμό 8788/2005 και 9311/2005 ερωτήσεις, που κατατέθηκαν στη Βουλή από τους Βουλευτές κ. κ. Δ. Πιπεργιά και Γ. Παπαγεωργίου, σχετικά με την επισκευή του Εργατικού Κέντρου Εύβoιας, σας πληροφορούμε τα εξής: 
     Ο Διευθυντής Τεχνικών υπηρεσιών του Οργανισμού Εργατικής Εστίας (ΟΕΕ) ενημέρωσε με το αριθμ. 37588/1-3-2005 έγγραφο τον Πρόεδρο του Εργατικού Κέντρου Ευβοίας, ότι η υφιστάμενη νομοθεσία δεν επιτρέπει την κατασκευή και άλλων εργασιών, πλέον αυτών που έχουν ήδη εκτελεστεί και συνεπώς η εργολαβική σύμβαση που υπέγραψε ο ΟΕΕ δεν μπορεί να επεκταθεί άλλο.
     Με τις εργασίες, που εκτελέστηκαν, αντιμετωπίστηκαν προβλήματα στατικής επάρκειας του φέροντος οργανισμού της αίθουσας συνεδριάσεων, τα οποία εμφανίστηκαν κατά το στάδιο της κατασκευής, το δε κτίριο ανακαινίσθηκε ριζικά και εκτελέσθηκαν οι παρακάτω απαραίτητες εργασίες:
     1. Αποξήλωση σαθρών επιφανειών.
     2. Αποκατάσταση σοβάδων.
     3. Μεταλλουργικά-Αντικατάσταση σιδηρών κουφωμάτων με Αλουμίνια.
     4. Επιστρώσεις πλακιδίων.
     5. Μαρμαρικές εργασίες.
     6. Χρωματισμοί.
     7. Μονώσεις.
     8. Ύδρευση – Αποχέτευση – Πυρόσβεση.
     9. Κεντρική Θέρμανση.
     10. Κλιματισμός-Αερισμός.
     11. Ηλεκτρικά.
     12. Ψευδοροφές.
     Μετά τις ανωτέρω επισκευές θεωρούμε ότι το κτίριο εκσυγχρονίσθηκε, διατηρώντας τον αρχικό του σχεδιασμό, ο οποίος ούτως ή άλλως δεν είναι επιδεκτικός των σοβαρών τροποποιήσεων που προτείνονται (Συνεδριακό Κέντρο).
     Οποιαδήποτε εφικτή παρέμβαση στο μέλλον μπορεί να πραγματοποιηθεί, έπειτα από την εκπόνηση των σχετικών μελετών και την εκτέλεση του έργου με τις νόμιμες διαδικασίες.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     3. Στην με αριθμό 8289/1-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. Α.Π.Φ. 21/151/ΑΣ 755/6-4-05 έγγραφο από τον Υπουργό Εξωτερικών η ακόλουθη απάντηση:
     «Απαντώντας στην εν θέματι ερώτηση του Βουλευτή κ. Στέλιου Ματζαπετάκη, η οποία μας απεστάλη με το υπ' αριθμ. Α.Π. 456/12.3.2005 έγγραφο του Γραφείου Υφυπουργού του Υπουργείου Τουριστικής Ανάπτυξης, σας γνωρίζουμε τα ακόλουθα:
     Βασική προτεραιότητα της πολιτικής της Κυβέρνησης, αποτελεί η ενδυνάμωση του τουριστικού ρεύματος προς τη χώρα μας, γεγονός το οποίο, άλλωστε, αποδεικνύεται και από τη συστηματική προσπάθεια η οποία έχει καταβληθεί, προκειμένου να αναγνωρισθεί ο τουρισμός στη Συνταγματική Συνθήκη της Ευρωπαϊκής Ένωσης, ως τομέας για τον οποίο προβλέπονται ειδικές δράσεις και κονδύλια στήριξης.
     Το Υπουργείο Εξωτερικών, επιδεικνύει ιδιαίτερη ευαισθησία στο, ζωτικής σημασίας για τη χώρα μας, θέμα του τουρισμού, επικουρώντας, στα πλαίσια των αρμοδιοτήτων του, οι οποίες σχετίζονται με την έκδοση θεωρήσεων και την ποιότητα των υπηρεσιών που παρέχονται από τις προξενικές μας Αρχές, το καθ' ύλην αρμόδιο Υπουργείο Τουριστικής Ανάπτυξης.
     Ειδικότερα ως προς το θέμα της βίζας, πρέπει να γίνει κατανοητό ότι, ούτε η Συνθήκη Σέvγκεν, και, κατά συνέπεια, ούτε η χορήγηση θεωρήσεων, αποτελούν την κύρια αιτία των προβλημάτων τα οποία αντιμετωπίζει ο ελληνικός τουρισμός. Αντίθετα, σύμφωνα με δηλώσεις αρμοδίων φορέων αλλά και με επιστημονικές μελέτες εξειδικευμένων κέντρων, όπως λ.χ. του Πολυτεχνείου Κρήτης και του Ινστιτούτου Τουριστικών Ερευνών και Προβλέψεων, ως βασικές αιτίες των δυσκολιών τις οποίες αντιμετωπίζει ο ελληνικός τουρισμός, αναφέρονται η χαμηλή ανταγωνιστικότητα, το υψηλό κόστος των παρεχόμενων υπηρεσιών, η ανεπάρκεια υποστηρικτικών δομών και άλλες, για την αντιμετώπιση των οποίων το Υπουργείο Τουριστικής Ανάπτυξης έχει ήδη σχεδιάσει και υλοποιεί ένα ολοκληρωμένο σχέδιο δράσης.
     Δεν θα πρέπει, εξάλλου, να αγνοηθεί το γεγονός ότι, η Ελλάδα είναι μέλος της Ευρωπαϊκής Ένωσης στην οποία υπάρχουν κοινοί κανόνες και υποχρεώσεις. Κατά συνέπεια, έχει θεσπιστεί ένα αυστηρότατο και κοινό για όλα τα κράτη - μέλη καθεστώς ελέγχου για την είσοδο πολιτών τρίτων χωρών, προκειμένου να προστατευθεί το ευρωπαϊκό έδαφος από τη λαθρομετανάστευση, το οργανωμένο έγκλημα κ.λ.π. Η χώρα μας, ως κράτος - μέλος της Συνθήκης Σένγκεν, έχει αναλάβει την υποχρέωση της ορθής εφαρμογής των ελέγχων αυτών.
     Υπό το φως των ανωτέρω, υπογραμμίζεται ότι, στο πλαίσιο του Κεκτημένου Σένγκεν, η Τουρκία συγκαταλέγεται στον κατάλογο των τρίτων χωρών, οι υπήκοοι των οποίων υπόκεινται στην υποχρέωση κατοχής θεώρησης, προκειμένου να εισέλθουν στο έδαφος των κρατών - μελών. Η χώρα μας δεν δύναται να παρεκκλίνει από τη συγκεκριμένη διαδικασία, δεδομένου μάλιστα ότι, άμεση χορήγηση θεώρησης εισόδου χωρίς τη διενέργεια των προβλεπόμενων ελέγχων, δεν είναι δυνατή και δεν εφαρμόζεται από καμία Προξενική Αρχή χώρας Σένγκεν.
     Πέραν τούτου και πάντοτε εντός του αυστηρού πλαισίου των συμβατικών υποχρεώσεων της χώρας μας, το Υπουργείο Εξωτερικών, προκειμένου να ενισχυθεί η ροή ταξιδιωτών και επιχειρηματιών από τη γείτονα - στο βαθμό που αυτή εξαρτάται από τη διευκόλυνση των διαδικασιών χορήγησης θεωρήσεων Σένγκεν - έχει λάβει σειρά μέτρων, όπως:
     - Mείωση του απαιτούμενου χρόνου για την έκδοση θεωρήσεων, ο οποίος σήμερα δεν υπερβαίνει τις 72 ώρες. Το εν λόγω διάστημα κρίνεται απαραίτητο, προκειμένου να διενεργείται ο προβλεπόμενος έλεγχος των υποβληθέντων δικαιολογητικών.
     - Δυνατότητα εξαίρεσης από την υποχρέωση αυτοπρόσωπης παρουσίας των αιτούντων, εφόσον πρόκειται για καλής πίστης ταξιδιώτες, ή εφόσον μεσολαβούν εγκεκριμένα ταξιδιωτικά πρακτορεία.
     - Δυνατότητα χορήγησης θεωρήσεων μακράς διάρκειας και πολλαπλών εισόδων σε καλής πίστης ταξιδιώτες (επιχειρηματiες, εμπόρους κ.ά.), οι οποίοι πληρούν τις απαιτούμενες προϋποθέσεις. Αψευδή μάρτυρα της πρακτικής που εφαρμόζεται αποτελεί το γεγονός ότι, εντός των δύο τελευταίων ετών, ο αριθμός των θεωρήσεων πολλαπλών εισόδων οι οποίες έχουν χορηγηθεί σε Τούρκους πολίτες, αυξήθηκε σημαντικά και από 7.806 το έτος 2003, ανήλθε σε 11.993 το έτος 2004.
     - Βελτίωση των χώρων υποδοχής του κοινού.
     Σημαντικό βήμα προς την ίδια κατεύθυνση, αποτελεί και η κατάργηση του φόρου των 50 δολλαρίων για τους Τούρκους πολίτες, οι οποίοι επισκέπτονται αυθημερόν, δια μέσου θαλάσσης, την Ελλάδα. Το μέτρο τούτο θέσπισε η τουρκική πλευρά, ανταποκρινόμενη στο ιδιαίτερο ενδιαφέρον που είχε επιδείξει για το ζήτημα αυτό η χώρα μας. Η κατάργηση του εν λόγω φόρου, η οποία αποτελούσε πάγιο αίτημα των φορέων των νήσων του Ανατολικού Αιγαίου, θα συμβάλλει, αναμφίβολα, στην ενίσχυση των καθημερινών επαφών με τη γείτονα και στην αύξηση του αριθμού των Τούρκων επισκεπτών προς τα νησιά μας, γεγονός το οποίο θα λειτουργήσει ως οικονομική ανάσα για τις τοπικές αγορές, ενώ παράλληλα θα συντελέσει στην εξισορρόπηση των εμπορικών και τουριστικών σχέσεων με τη γείτονα.
     Παράλληλα, επισημαίνεται ότι, στο πλαίσιο της Επιτόπιας Προξενικής Συνεργασίας, οι Προξενικές Αρχές των κρατών - μελών Σένγκεν στην Τουρκία, έχουν καταρτίσει κοινό κατάλογο απαιτούμενων δικαιολογητικών για τη χορήγηση θεώρησης, στον οποίο περιλαμβάνονται και επιπλέον δικαιολογητικά, των όσων προβλέπονται στην παρ. 1.4 κεφ. V της Κοινής Προξενικής Εγκυκλίου, δεδομένου ότι η γείτων συγκαταλέγεται μεταξύ των χωρών υψηλού μεταναστευτικού κινδύνου όπου τα κρούσματα πλαστογράφησης εγγράφων είναι συχνότατα. Αξίζει, ωστόσο, να υπογραμμισθεί ότι έχουν δοθεί σχετικές οδηγίες, ώστε οι ελληνικές Προξενικές Αρχές να προσεγγίζουν κατά τρόπο ευέλικτο τον κοινό αυτό κατάλογο και να παραλείπουν ορισμένα από τα εν λόγω δικαιολογητικά, εφόσον κατά τη συνέντευξη προκύπτουν, εμφανώς, οι αγαθές προθέσεις του αιτούντος.
     Οι Προξενικές μας Αρχές στην Τουρκία, λαμβάνοντας υπ' όψιν την ιδιαιτερότητα των τοπικών συνθηκών, εφαρμόζουν πιστά τους ελέγχους και τις διαδικασίες τις οποίες προβλέπει η Κοινή Προξενική Εγκύκλιος, καταβάλλοντας, ταυτόχρονα, κάθε προσπάθεια, προκειμένου να ενισχυθούν και να διευκολυνθούν οι τουριστικές και εμπορικές σχέσεις των δύο χωρών, χωρίς ωστόσο, να διακυβεύεται η ασφάλεια του Χώρου Σένγκεν. Αξίζει, εξάλλου, να επισημανθεί ότι, το ποσοστό απορρίψεων των αιτήσεων για χορήγηση θεώρησης εισόδου εκ μέρους των Αρχών μας στην Τουρκία, αγγίζει μετά βίας το 5%, τη στιγμή κατά την οποία τα αντίστοιχα ποσοστά των γερμανικών και ολλανδικών Αρχών, κυμαίνονται περίπου στο ποσοστό του 35%.
     Τέλος, αναφορικά με τους ισχυρισμούς του δημοσιεύματος της εφημερίδας «ΕΛΕΥΘΕΡΟΤΥΠΙΑ», τους οποίους περιλαμβάνει ο κ. Βουλευτής στην εν θέματι ερώτησή του, για ματαίωση ιατρικού συνεδρίου το οποίο επρόκειτο να λάβει χώρα στη Ρόδο με συμμετοχή περίπου 1.500 τούρκων επισκεπτών, κρίνονται ως αβάσιμοι, δεδομένου ότι, οι τουριστικοί φορείς οι οποίοι είχαν αναλάβει την πραγματοποίησή του ουδέποτε απευθύνθηκαν, εγγράφως, στο Γενικό Προξενείο της χώρα μας στην Κωνσταντινούπολη.
     Ο Υπουργός
     ΠΕΤΡΟΣ ΜΟΛΥΒΙΑΤΗΣ»
     4. Στις με αριθμό 8374/2-3-05, 8833/16-3-05, 9026/22-3-05 και 9061/23-3-05 ερωτήσεις των Βουλευτών κυρίων Μιχάλη Μπεκίρη, Αθανασίου Λεβέντη, Εμμανουήλ Στρατάκη και Εμμανουήλ Φραγκιαδουλάκη δόθηκε με το υπ’ αριθμ. 9263/8-4-05 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις με αριθμό 8374/2005, 8833/2005, 9026/2005 και 9061/2005 ερωτήσεις, που κατατέθηκαν στη Βουλή από τους Βουλευτές κ. κ. Μ. Μπεκίρη, Αθ. Λεβέντη, Μ. Στρατάκη και Μ. Φραγκιαδουλάκη, σχετικά με τη συνέχιση του πρoγράμματoς Μονάδων Κοινωνικής Μέριμνας (ΚΔΑΠ, Βρεφονηπιακοί Σταθμοί, Βοήθεια στο Σπίτι), όσον αφορά θέματα αρμοδιότητας του Υπουργείου Απασχόλησης και Κοινωνικής Προστασίας, σας πληροφορούμε τα εξής:
     Στο πλαίσιο του Επιχειρησιακού Προγράμματος (Ε.Π.) «Απασχόληση και επαγγελματική Κατάρτιση» του Γ΄ Κοινοτικού Πλαισίου Στήριξης (K.Π.Σ.), εγκρίθηκε η συνέχιση της χρηματοδότησης της λειτουργίας 363 δομών φύλαξης παιδιών και φροντίδας ηλικιωμένων και ατόμων που χρήζουν βοήθειας, ήδη υφισταμένων από το Β' Κ.Π.Σ. Μετά τη λήξη της συγχρηματοδότησης από το προαναφερόμενο πρόγραμμα, οι φορείς υλοποίησης που είναι οι Δημοτικές Επιχειρήσεις έχουν την υποχρέωση της συνέχισης της λειτουργίας των δομών αυτών για μία τουλάχιστον διετία με ίδιους πόρους, σύμφωνα με τις αριθμ. 4036/27/2001 και 4035/27-7-2001 Κ.Υ.Α. όπως τροποποιήθηκαν και ισχύουν.
     Στο πλαίσιο του αναθεωρημένου Ε.Π. και ύστερα από την τελευταία διαπραγμάτευση της 6-10-2004 με την Ευρωπαϊκή Επιτροπή, αποφασίστηκε η συνέχιση της χρηματοδότησης του εν λόγω Ε.Π. των προαναφερόμενων δομών για δύο επιπλέον χρόνια, ήτοι μέχρι το τέλος του 2006.
     Προϋπόθεση για τη συνέχιση της χρηματοδότησης του προγράμματος Μονάδων Κοινωνικής Μέριμνας, αποτελεί η ανάληψη της δέσμευσης στο κείμενο του Ε.Π. της θεσμικής εξασφάλισης από τη χώρα μας, για συνέχιση της λειτουργίας των εν λόγω δομών μετά το τέλος της χρηματοδότησής τους από την Ευρωπαϊκή Ένωση, με δαπάνες από το Πρόγραμμα Δημοσίων Επενδύσεων.
     Για τα υπόλοιπα θέματα αρμόδιο να σας απαντήσει είναι το Υπουργείο Εσωτερικών, Δημόσιας Διοίκησης και Αποκέντρωσης, προς το οποίο κοινοποιούμε φωτοαντίγραφα των αριθμ. 9026/22-3-2005 και 9061/23-3-2005 ερωτήσεων.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     5. Στην με αριθμό 8775/15-3-05 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 29132/8-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αριθμό 8775/15.3.2005 ερώτηση που κατατέθηκε στη Βουλή από το Βουλευτή κ. Δ. Bαρβαρίγo, σχετικά με την υπ' αριθμ. 411/2002 απόφαση του Τριμελούς Διοικητικού Εφετείου Πατρών (τελεσίδικη), σας γνωρίζουμε τα εξής:
     Για την εκτέλεση της ανωτέρω δικαστικής απόφασης εκδόθηκε το υπ' αριθμ. 614/2004 χρηματικό ένταλμα πληρωμής 114.991,21 € το οποίο επιστράφηκε αθεώρητο από τον Επίτροπο του Ελεγκτικού Συνεδρίου του Νοσοκομείου Ζακύνθου με την υπ' αριθμ. 99/2004 πράξη του κρίνοντας ότι η συγκεκριμένη δαπάνη πρέπει να επιβαρύνει τον Κρατικό Προϋπολογισμό μέσω της ΥΔΕ Ζακύνθου και όχι τον Προϋπολογισμό του Νοσοκομείου. Το Νοσοκομείο επανέφερε προς έγκριση τη σχετική δαπάνη με το υπ' αριθμ. 26/31.1.2005 χρηματικό ένταλμα, η οποία κρίθηκε εκ νέου από τον Επίτροπο του Ελεγκτικού Συνεδρίου μη νόμιμη με την ίδια αιτιολογία, με την υπ' αριθμ. 3/11.2.2005 πράξη του.
     Κατόπιν αυτών το Σ.Δ αποφάσισε στην 7/17.2.2005 συνεδρίασή του, την υποβολή του σχετικού φακέλου στην Υ ΔΕ Ζακύνθου προκειμένου να εκτελεστεί η επί του θέματος δικαστική απόφαση, ο οποίος και υπoβλήθηκε με το υπ' αριθμ. 1160/22.3.2005 έγγραφό του.
     Ο Υπουργός
     Ν. ΚΑΚΛΑΜΑΝΗΣ»
     6. Στην με αριθμό 8710/11-3-05 ερώτηση των Βουλευτών κυρίων Δημητρίου Τσιόγκα, Νικολάου Γκατζή και Αντωνίου Σκυλλάκου δόθηκε με το υπ’ αριθμ. 27856/7-4-05 έγγραφο από τον Υπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρθμό 8710/11-3-2005 ερώτηση που κατατέθηκε στη Βουλή από τους Βουλευτές κ.κ. Τ. Τσιόγκα, Ν. Γκατζή και Α. Σκυλλάκο σχετικά με τη λειτουργία του Κέντρου Αιμοδοσίας Λάρισας, σας επισημαίνουμε τα παρακάτω:
     Η αναδιοργάνωση των υπηρεσιών αιμοδοσίας της χώρας θα γίνει στο πλαίσιο της εναρμόνισης της Εθνικής Νομοθεσίας με την Οδηγία 2002/98/ΕΚ του Ευρωπαϊκού Κοινοβουλίου και του Συμβουλίου της 27ης Ιανουαρίου 2003 «Θέσπιση προτύπων ποιότητας και ασφάλειας για τη συλλογή, τον έλεγχο, την επεξεργασία, την αποθήκευση και τη διανομή ανθρώπινου αίματος και συστατικών του αίματος» , σύμφωνα με τις εθνικές μας ανάγκες και αφού εξεταστούν οι σχετικές προτάσεις των εμπλεκομένων με την αιμοδοσία φορέων, με σκοπό την ασφάλεια του αίματος και των παραγώγων του, καθώς και την αυτάρκεια της χώρας από εθελοντικά προσφερόμενο αίμα.
     Σχετικό νομοθετικό πλαίσιο επεξεργάζονται οι αρμόδιες υπηρεσίες του Υπουργείου Υγείας και Κοινωνικής Αλληλεγγύης.
     Ο Υπουργός
     Ν. ΚΑΚΛΑΜΑΝΗΣ»
     7. Στην με αριθμό 7794/15-2-05 ερώτηση του Βουλευτή κ. Ανδρέα Λοβέρδο δόθηκε με το υπ’ αριθμ. Φ 90023/7746/580/4-4-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στο υπόμνημα της Ομοσπονδίας Επαγγελματικών Βιοτεχνικών και Εμπορικών Σωματείων Νομού Φθιώτιδας που κατατέθηκε στη Βουλή από το Βουλευτή κ. Ηλία Δ. Καλλιώρα και στην 7794/15-2-05  ερώτηση που κατέθεσε στη Βουλή ο Βουλευτής κ. Ανδρέας Λοβέρδος, που μας διαβιβάστηκαν από το Υπουργείο Υγείας και Κοινωνικής Αλληλεγγύης με το Γ.Π.18547/7-3-05 έγγραφό του, σχετικά με την αναπροσαρμογή των τιμολογίων των οδοντοτεχνικών υπηρεσιών και την υπογραφή συμβάσεων των οδοντοτεχνικών εργαστηρίων με το ΙΚΑ, σας γνωρίζουμε ότι για τα θέματα της αρμοδιότητάς μας σας έχουμε απαντήσει με το Φ.90023/6823/508/22-3-2005 έγγραφό μας, φωτοαντίγραφο του οποίου σας στέλνουμε.
     Ο Υφυπουργός
     ΝΙΚΟΣ ΑΓΓΕΛΟΠΟΥΛΟΣ»
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων)
     
     8. Στην με αριθμό 7348/2-2-05 ερώτηση των Βουλευτών κυρίων Αναστασίας Συλβάνας Ράπτη και Μιχάλη Παντουλά δόθηκε με το υπ’ αριθμ. 11534-ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 7348/2.2.2005, την οποία κατέθεσαν οι Βουλευτές κ.κ. Αναστ. Συλβάνα Ράπτη και Μιχ. Παντούλας, σχετικά με την περικοπή του επιδόματος προβληματικών και παραμεθόριων περιοχών, σας γνωρίζουμε τα ακόλουθα:
     Με τις διατάξεις του άρθρου 8 παράγραφος 4 του Ν.3205/2003 χορηγείται κατά μήνα επίδομα προβληματικών και παραμεθόριων περιοχών, όπως οι περιοχές αυτές καθορίζονται με τις ΔΙΔΑΔ/Φ.50/265/29847/30.10.1992 (ΦΕΚ 667 Β΄) και ΔΙΔΑΔ/Φ.42/2175/11943, 11639 και 11981/20.12.1995 (ΦΕΚ 1054 τ.Β΄ ) κοινές υπουργικές αποφάσεις και το άρθρο 1 του Ν.287/1976 (ΦΕΚ 78 τ.Α΄ ) αντίστοιχα και μόνο για όσο χρόνο οι δικαιούχοι του επιδόματος αυτού υπηρετούν σε αυτές.
     Στο εδάφιο Β΄ του ίδιου άρθρου αναφέρεται ότι σε περίπτωση απομάκρυνσης των υπαλλήλων, για οποιονδήποτε λόγο (όπως ενδεικτικά, μετακίνηση, απόσπαση, μετάθεση, μετάταξη, διάθεση) από τα καθήκοντα, τις θέσεις και τις συνθήκες, οι οποίες δικαιολογούν τη χορήγησή του, διακόπτεται ισοχρόνως η καταβολή του με ευθύνη του οικείου Προϊσταμένου.
     Το Γενικό Λογιστήριο του Κράτους με το αριθμ. 2/71836/0022/22.01.2004 έγγραφό του αναφέρει ότι για τους εκπαιδευτικούς που μετεκπαιδεύονται στο Διδασκαλείο της Ρόδου και έχουν οργανική θέση σε σχολείο όμοιας περιοχής (προβληματικής και παραμεθόριας) έχει ανάλογη εφαρμογή η τελευταία παράγραφος της αριθμ. 2079543/8701/0022/27.1.1999 εγκυκλίου του.
     Τέλος σας γνωρίζουμε ότι το ΥΠ.Ε.Π.Θ. βρίσκεται σε συνεργασία με το Υπουργείο Οικονομίας και Οικονομικών - Γ.Λ.Κ. για επίλυση θεμάτων που έχουν προκύψει σχετικά με την καταβολή του επιδόματος προβληματικών και παραμεθόριων περιοχών στους εκπαιδευτικούς.
     Ο Υφυπουργός
     ΓΕΩΡΓΙΟΣ ΚΑΛΟΣ»
     9. Στην με αριθμό 8203/25-2-05 ερώτηση των Βουλευτών κυρίων Γεωργίου Χουρμουζιάδη και Άγγελου Τζέκη δόθηκε με το υπ’ αριθμ. 21064/ΙΗ/30-3-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 8203/25-2-2005 την οποία κατέθεσαν οι Βουλευτές κ.κ. Γιωργ. Χουρμουζιάδης και Αγγ. Τζέκης, σας γνωρίζουμε τα ακόλουθα:
     1. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄. Κ.Π.Σ.).
     Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
     Το έτος 2004 ο Νομός Φλώρινας έχει επιχορηγηθεί με το ποσό των 200.000,00 ευρώ για οικόπεδα, μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
     2. Ειδικότερα όσον αφορά στην κατασκευή αίθουσας πολλαπλών χρήσεων για το 2ο Γυμνάσιο και 2ο Λύκειο Φλώρινας η Δ/νση Προγραμματισμού της Ν.Α Φλώρινας με σχετικό έγγραφό της μας πληροφόρησε ότι η Δ/νση Τεχνικών Υπηρεσιών της εκπονεί μελέτη η οποία αναμένεται να ολοκληρωθεί τον Ιούνιο του 2005 και  θα προχωρήσει άμεσα η δημοπράτηση του έργου.
     Ο Υφυπουργός
     ΓΕΩΡΓΙΟΣ ΚΑΛΟΣ»
     10. Στην με αριθμό 7979/22-2-05 ερώτηση του Βουλευτή κ. Σωκράτη Κοσμίδη δόθηκε με το υπ’ αριθμ. ΤΚΕ/Φ2/6128/29-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε συνέχεια της απάντησής μας, με αριθ. ΤΚΕ/Φ2/5036/15.3.2005, στην 7979/22-2-05 ερώτηση, που κατέθεσε στη Βουλή ο Βουλευτής κ. Σωκράτης Κοσμίδης και αφορά στις μονιμοποιήσεις συμβασιούχων, με βάση το άρθρο 17 του ν.2839/2000, σας αποστέλλουμε συμπληρωματικά στοιχεία που έχουν περιέλθει μέχρι 9.3.2005 από τις οικείες Περιφέρειες στην υπηρεσία μας.
     Ο Υφυπουργός
     ΑΠΟΣΤΟΛΟΣ ΑΝΔΡΕΟΥΛΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     11. Στην με αριθμό 7919/18-2-05 ερώτηση του Βουλευτή κ. Δημητρίου Γεωργακόπουλου δόθηκε με το υπ’ αριθμ. 522/4-3-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
     «Απαντώντας στην με αριθμό 7919/18.2.2005 ερώτηση του Βουλευτή κ. Δημητρίου Γεωργακόπουλου, σας γνωρίζουμε τα εξής:
     1. Το έργο «Αποκατάσταση διατηρητέου αρχοντικού Πετραλιά για δημιουργία ξενώνα και μουσείου στη Δίβρη» έχει επιλεγεί για να ενταχθεί στη Δράση 5.2.4. «Δράσεις για την ανάπτυξη του οικοτουρισμού» του Ε.Π. Ανταγωνιστικότητα.
     2. Ο Ε.Ο.Τ. έχει εκπονήσει όλες τις απαιτούμενες μελέτες για τη δημοπράτηση και ένταξη του έργου, ήτοι μελέτη αρχιτεκτονική, στατική, ηλεκτρομηχανολογικών εγκαταστάσεων, Μελέτη Περιβαλλοντικών Επιπτώσεων, μελέτη κόστους-οφέλους, ως και τα πλήρη τεύχη για τη δημοπράτηση του έργου. Η έγκριση Περιβαλλοντικών όρων έχει πρόσφατα εγκριθεί και το έργο μπορεί να δημοπρατηθεί αμέσως μετά την ένταξή του στο ΕΠΑΝ.
     3. Η υποβολή του Τεχνικού Δελτίου στη Διαχειριστική Αρχή του ΕΠΑΝ (ΕΥΔ/ΕΠΑΝ), προκειμένου να εγκριθεί η ένταξη του, δεν είναι δυνατό να γίνει αν δεν προηγηθεί η σχετική πρόσκληση. Με σχετικό έγγραφό του ο Ε.Ο.Τ. έχει ζητήσει από το Υπουργείο Τουριστικής Ανάπτυξης και αυτό με την σειρά του από την ΕΥΔ/ΕΠΑΝ, να κινηθεί η διαδικασία της πρόσκλησης. Αυτό μέχρι σήμερα δεν έχει γίνει δεδομένου ότι, εξ' όσων γνωρίζουμε, έχει ζητηθεί η ωριμότητα του συνόλου των έργων της Δράσης και μελετάται από το Υπουργείο Τουριστικής Ανάπτυξης ο στρατηγικός ανασχεδιασμός αυτής.
     4. Από τα πιο πάνω προκύπτει ότι υπάρχει η βούληση για την υλοποίηση του έργου , με την ένταξή του στο Ε.Π. Ανταγωνιστικότητα και έχουν συνταχθεί όλες οι απαιτούμενες μελέτες για την δημοπράτησή του αμέσως μετά την ένταξΉ του.
     Ο Υφυπουργός
     ΑΝΑΣΤΑΣΙΟΣ ΛΙΑΣΚΟΣ»
     12. Στην με αριθμό 8588/8-3-05 ερώτηση της Βουλευτού κ. Ευαγγελίας Σχοιναράκη Ηλιάκη δόθηκε με το υπ’ αριθμ. 1031084/1077/29-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμό 8588/8.3.05 ερώτησης που κατέθεσε η Βουλευτής κ. Ε. Σχοιναράκη - Ηλιάκη, σχετικά με το ανωτέρω θέμα, σας γνωρίζουμε τα εξής:
     Α. Στα πλαίσια της προσπάθειας εξάλειψης ή περιορισμού του φαινομένου «βάπτισης» εισαγομένων αιγοπροβάτων σε ντόπια, οι Περιφερειακές Διευθύνσεις ΣΔΟΕ διενήργησαν συστηματικούς ελέγχους σε εισαγωγές 116.058 αμνοεριφίων από Ρουμανία & Βουλγαρία, κατά τη χρονική περίοδο 15.5.2004 μέχρι και 30.6.2004, ύστερα από σχετικές οδηγίες τόσο του ΣΔΟΕ, όσο και του Υπουργείου Αγροτικής Ανάπτυξης & Τροφίμων. Οι έλεγχοι αυτοί εντατικοποιήθηκαν κατά την περίοδο των εορτών των Χριστουγέννων σε υλοποίηση σχετικών οδηγιών του ΣΔΟΕ.
     Από τους παραπάνω ελέγχους, μετά από διασταυρώσεις των φορολογικών στοιχείων με τα πιστοποιητικά διακίνησης των κτηνιατρικών υπηρεσιών, διαπιστώθηκαν πέραν των φορολογικών παραβάσεων και παραβάσεις του αγορανομικού κώδικα (μη αναγραφή επί των φορολογικών στοιχείων της προέλευσης, διακίνηση χωρίς κτηνιατρικά πιστοποιητικά, σφαγή εκτός σφαγείων, σήμανση με ελληνική σφραγίδα) οι οποίες διαβιβάσθηκαν στις αρμόδιες κτηνιατρικές υπηρεσίες και δ/νσεις εμπορίου των Νομαρχιακών Αυτοδιοικήσεων για την επιβολή των ποινικών και διοικητικών κυρώσεων.
     Οι έλεγχοι στο συγκεκριμένο τομέα θα συνεχισθούν και το επόμενο χρονικό διάστημα με ιδιαίτερη ένταση την περίοδο των εορτών του Πάσχα.
     Β. Τα εμπορεύματα που εισέρχονται στο Τελωνειακό έδαφος της Κοινότητας υπόκεινται σε Τελωνειακή επιτήρηση από τη στιγμή της εισόδου τους και παραμένουν υπό την επιτήρηση αυτή μέχρις ότου καθορισθεί ο τελωνειακός τους χαρακτήρας (κοινοτικός ή τρίτων χωρών), πρέπει δε να προσκομίζονται χωρίς καθυστέρηση στο τελωνείο ή σε οποιοδήποτε άλλο χώρo καθορίζει ή εγκρίνει η τελωνειακή αρχή, σύμφωνα με τα άρθρα 37 και 38 του Κοινοτικού Τελωνειακού Κώδικα, (Καν. ΕΟΚ 2913/92 του Συμβουλίου).
     Τα κοινοτικά εμπορεύματα απελευθερώνονται αφού αποδείξουν τον κοινοτικό τους χαρακτήρα σύμφωνα με τα οριζόμενα στα άρθρα 313 έως 336 των διατάξεων εφαρμογής του Κοινοτικού Τελωνειακού Κώδικα (Καν. EΟK 2454/93 της Επιτροπής), ενώ τα μη κοινοτικά εμπορεύματα (τρίτων χωρών) πρέπει να λαμβάνουν έναν από τους αποδεκτούς τελωνειακούς προορισμούς, μεταξύ των οποίων είναι και το καθεστώς της ελεύθερης κυκλοφορίας που στην πράξη συνεπάγεται την εφαρμογή μέτρων εμπορικής πολιτικής, τη διεκπεραίωση των λοιπών διατυπώσεων που προβλέπονται για την εισαγωγή εμπορεύματος, καθώς και την επιβολή των νομίμως οφειλομένων δασμών (άρθρα 48 & 79 του Κοινοτικού Τελωνειακού Κώδικα).
     Επομένως, σύμφωνα με τα παραπάνω, ο τελωνειακός χαρακτήρας των εμπορευμάτων (κοινοτικά ή τρίτων χωρών) διαπιστώνεται κατά το στάδιο εισόδου τους στο τελωνειακό έδαφος της Κοινότητας.
     Ο Υφυπουργός
     Α. ΡΕΓΚΟΥΖΑΣ»
     13. Στην με αριθμό 8526/7-3-05 ερώτηση του Βουλευτή κ. Βασιλείου Κεγκέρογλου δόθηκε με το υπ’ αριθμ. ΥΠΠΟ/ΓΡ.ΥΦΥΠ.ΚΕ/704/23-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμό πρωτοκόλλου 8526/07-03-05 ερώτησης του Βουλευτή Ηρακλείου Κρήτης κ. Βασιλείου Κεγκέρογλου, σας ενημερώνουμε τα εξής:
     Το έργο «Ανάκτορο και αρχαιολογικός χώρος Κνωσού» έχει ενταχθεί στο Ε.Π. «Πολιτισμός», στο Μέτρο 1.2, με φορέα υλοποίησης το Τ.Δ.Π.Ε.Α.Ε. και προϋπολογισμό 4.402.054 ευρώ. Το έργο υλοποιείται με πολύ ικανοποιητικό ρυθμό (δαπάνες που έχουν ήδη πραγματοποιηθεί ανέρχονται σε ποσό ευρώ 3.243.394 - ποσοστό απορρόφησης 78%).
     Επί του παρόντος προωθείται η ένταξη του έργου στη β' φάση του Γ΄ ΚΠΣ, προκειμένου να συνεχίσει απρόσκοπτα η προστασία και ανάδειξη του Μνημείου.
     Το έργο διαθέτει προσωπικό καταρτισμένο και με πολυετή πείρα, το οποίο απασχολείται με συμβάσεις εργασίας αορίστου και ορισμένου χρόνου (5 και 23 άτομα αντίστοιχα). Επιπλέον, οι ειδικότητες των εργαζομένων που απασχολούνται επί του παρόντος εξυπηρετούν την εύρυθμη λειτουργία του έργου. Το υπόλοιπο προσωπικό απασχολείται στο έργο ανάλογα με τις ανάγκες που προκύπτουν σε αυτό καθώς και με τις οικονομικές δυνατότητές που διακρίνουν το έργο. Ειδικότερα επισημαίνουμε ότι κατόπιν σχετικού εγγράφου της αρμόδιας Διεύθυνσης του Υπουργείου Πολιτισμού έχει δρομολογηθεί η πρόσληψη ενός (1) αρχαιολόγου και τριών (3) αρχιτεχνιτών Υ.Ε. με ωρομίσθια σύμβαση εργασίας.
     Όσον αφορά το προσωπικό του έργου που πληροί τις προϋποθέσεις του Π.Δ. 164/2004 και που μπορούν οι συμβάσεις του να μετατραπούν σε αορίστου χρόνου ανέρχεται στον αριθμό τριάντα έξι (36).
     Αναφορικά με αλλαγές που λαμβάνουν χώρα ενίοτε σε μέλη Επιστημονικών Επιτροπών, τονίζουμε ότι οι οποιεσδήποτε επεμβάσεις στόχο έχουν πάντα την εύρυθμη και αποδοτική εις το μέγιστο λειτουργία των εν λόγω επιτροπών.
     Ο Υφυπουργός
     ΠΕΤΡΟΣ ΤΑΤΟΥΛΗΣ»)
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Κεγκέρογλου.
    ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμαστε στη συζήτηση των
    ΑΝΑΦΟΡΩΝ ΚΑΙ ΕΡΩΤΗΣΕΩΝ
    Αναφορές και ερωτήσεις πρώτου κύκλου:
    Είναι η με αριθμό 7059/27.1.2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή έργων πρόσβασης στην εθνική οδό, στην περιοχή Κοκκίνη Χάνι του Δήμου Γουβών Νομού Ηρακλείου.
    Το ειδικότερο περιεχόμενο της ερώτησης του κ. Κεγκέρογλου έχει ως εξής:
    «Η περιοχή Κοκκίνη Χάνι του Δήμου Γουβών είναι μια από τις πλέον αναπτυσσόμενες περιοχές του Νομού Ηρακλείου με τουριστικές υποδομές και με μεγάλη οικιστική ανάπτυξη μόνιμης εγκατάστασης.
    Ο Βόρειος Οδικός Άξονας της Κρήτης περνάει ενδιάμεσα του οικισμού Κοκκίνη Χάνι, χωρίς να υπάρχει η δυνατότητα να εξυπηρετούνται οι  κάτοικοί του μέσω αυτού, γιατί ο πλησιέστερος κόμβος είναι σε απόσταση έξι περίπου χιλιομέτρων μετά τον οικισμό.
    Ο Δήμος Γουβών, οι κάτοικοι και οι φορείς της περιοχής έχουν θέσει το πρόβλημα και τις εναλλακτικές προτάσεις για τη λύση του στις αρμόδιες περιφερειακές υπηρεσίες, που μέχρι στιγμής δεν φαίνεται να έχουν δώσει οριστική λύση.
    Επειδή το πρόβλημα της έλλειψης πρόσβασης στην εθνική οδό, που αντιμετωπίζουν οι μόνιμοι κάτοικοι, οι εργαζόμενοι στις τουριστικές επιχειρήσεις και οι επισκέπτες της περιοχής είναι μεγάλο και επειδή τώρα δίνεται η ευκαιρία, στο πλαίσιο των εργασιών διαπλάτυνσης της εθνικής οδού που βρίσκεται σε εξέλιξη, να κατασκευαστούν τα έργα πρόσβασης,
    Ερωτώνται οι κύριοι Υπουργοί:
    Ποια τεχνική λύση επέλεξαν τελικά οι αρμόδιες περιφερειακές υπηρεσίες;
    Αν προτίθενται να εξασφαλίσουν τις απαραίτητες πιστώσεις για την κατασκευή των έργων πρόσβασης στο Βόρειο Οδικό Άξονα Κρήτης, στην περιοχή Κοκκίνη Χάνι, σύμφωνα με τη λύση που επιλέχθηκε από τις αρμόδιες υπηρεσίες.»
    Το λόγο έχει, για να απαντήσει στην ερώτηση, ο Υφυπουργός ΠΕΧΩΔΕ κ. Ξανθόπουλος.
    ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
    Πράγματι, όπως σωστά επισημαίνει ο κύριος Βουλευτής, στο ΒΟΑΚ, στην περιοχή της παράκαμψης Ηρακλείου, κατασκευάζεται σήμερα επιτέλους ο δεύτερος κλάδος μέσω της υπηρεσίας μας, αναγκαίος εδώ και πάρα πολλά χρόνια, για να λυθεί ένα πρόβλημα, μια απαράδεκτη κατάσταση, που είχε ξεκινήσει το 1970 μ’ ένα μόνο κλάδο και συνεχιζόταν. 
    Επίσης, στην περιοχή του Δήμου Γουβών, στο κομμάτι του κόμβου Γουβών μήκους περίπου οκτώ χιλιομέτρων, προέκυψε η ανάγκη, κατά τη φάση της κατασκευής του έργου και επισημάνθηκε από το Δήμο Γουβών, ενός ανισόπεδου κόμβου, ο οποίος έπρεπε να έχει εγκαίρως προταθεί και μελετηθεί, ενώ δεν είχε γίνει αυτό στην αρχική μελέτη. 
    Δυστυχώς -αυτό είναι το πρόβλημα- η απάντηση και η πρόταση της υπηρεσίας, αν και έγκαιρη, δεν έγινε αποδεκτή από το Δήμο Γουβών σε πρώτη φάση. Υπάρχει και η σχετική απόφαση του δημοτικού συμβουλίου που την απέρριψε. Πέρασαν αρκετοί μήνες, το ξανασκέφθηκαν οι κάτοικοι και τελικώς το ενέκριναν. ‘Ηταν, όμως, πολύ αργά για να αλλάξει ο σχεδιασμός και η κατασκευή του έργου, διότι ήταν ήδη προχωρημένο. Οποιαδήποτε προσπάθεια παρέμβασης τώρα για αλλαγή των χαρακτηριστικών του έργου και δημιουργεί δαπάνες και οδηγεί σε κινδύνους απένταξης του έργου από τη χρηματοδότησή του στα πλαίσια του Γ΄ Κοινοτικού Πλαισίου Στήριξης.
      Παρά ταύτα, επειδή το αίτημα είναι δίκαιο και έστω και αργά ο δήμος αποδέχθηκε τη λύση που πρότεινε η υπηρεσία, εξευρέθηκαν οι πιστώσεις, μελετάται η χάραξη ενός ανισόπεδου κόμβου στα πλαίσια της υπάρχουσας πλέον κατασκευής και αναμένεται η ένταξή του σε επόμενο έργο το ταχύτερο δυνατόν.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
    Ο κ. Κεγκέρογλου έχει το λόγο.
    ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
    Κύριε Υπουργέ, είναι πολύ σοβαρό το θέμα και λόγω της σοβαρότητας αυτής το έχω θέσει τρεις φορές με αναφορές και ερωτήσεις που έχω καταθέσει. Η οικιστική και τουριστική ανάπτυξη της περιοχής είναι τόσο μεγάλη, οι ρυθμοί αυτοί δεν μπορούν εύκολα να ακολουθηθούν από το δημόσιο τομέα και έχουν δημιουργηθεί σοβαρά προβλήματα για την πρόσβαση όχι μόνο των μονίμων κατοίκων, αλλά και των επισκεπτών της περιοχής, που κατά τους θερινούς μήνες ξεπερνούν τις σαράντα χιλιάδες στη στενή περιοχή του Δήμου Γουβών και του Δήμου Επισκοπής. Πρέπει να δοθεί άμεση λύση. 
    Ασφαλώς το έργο, το οποίο φαίνεται να ολοκληρώνεται αυτό το διάστημα, δεν θα πρέπει να διακινδυνεύσει, ούτε με τροποποίηση ούτε με οποιοδήποτε άλλο τρόπο και δεν θα πρέπει να χαρακτηριστεί ως μη επιλέξιμο έργο στο Γ΄ Κοινοτικό Πλαίσιο Στήριξης.
    Νομίζω, όμως, ότι μπορεί μετά την επιλογή της τεχνικής λύσης από την αρμόδια υπηρεσία της περιφέρειας, να χρηματοδοτηθεί από εθνικούς πόρους η κατασκευή των έργων πρόσβασης στην εθνική οδό, ούτως ώστε να λυθεί αυτό το χρόνιο πρόβλημα της ασφαλούς και νόμιμης πρόσβασης στην εθνική οδό όλων αυτών των ανθρώπων της περιοχής. 
    Θα είναι ένα σημαντικό έργο, το οποίο θα αυξήσει την αποτελεσματικότητα του μεγάλου έργου που ήδη κατασκευάζεται, το οποίο είναι η διαπλάτυνση και κατασκευή του δεύτερου κλάδου στην εθνική οδό. Χωρίς αυτόν τον κόμβο, χωρίς αυτήν τη σύνδεση, θα είναι «δώρον άδωρον» αυτό το έργο για την περιοχή αυτή. 
    Θα πρέπει, λοιπόν, να δούμε να κατασκευάζεται η πρόσβαση, τώρα που είναι στα τελειώματα αυτό το έργο, για να ικανοποιηθεί όχι μόνο το αίτημα, αλλά η πραγματική ανάγκη για την περιοχή. 
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κεγκέρογλου.
    Κύριε Υπουργέ, έχετε το λόγο.
      ΘΕΜΙΣΤΟΚΛΗΣ ΞΑΝΘΟΠΟΥΛΟΣ (Υφυπουργός Περιβάλλοντος, Χωροταξίας και Δημοσίων Έργων): Νομίζω ότι συμφωνούμε με τον κύριο Βουλευτή. Δεν μπορεί να γίνει τώρα τροποποίηση της εν εξελίξει κατασκευής, που πράγματι τελειώνει το Σεπτέμβριο-Οκτώβριο, αλλά πρέπει οπωσδήποτε –και γίνεται ήδη- να υπάρξει μια νέα μελέτη, κατά τις απαιτήσεις και του Δήμου Γουβών, η οποία να επιτρέπει την ωρίμανση του έργου και την ένταξή του σε άλλη εργολαβία, ενδεχομένως με εθνικούς πόρους.
      Με την ευκαιρία αυτή υπενθυμίζω ότι ο όλος ΒΟΑΚ, για τα σημερινά δεδομένα της Κρήτης, είναι επιεικώς απαράδεκτος και πρέπει να γίνει η ένταξή του στα έργα του Δ΄ Κοινοτικού Πλαισίου Στήριξης με μελέτες που πρέπει να ωριμάσουν από τώρα, ώστε να μπορεί πράγματι με άλλης τάξεως ποσά να χρηματοδοτηθεί και να γίνει ένας διπλός αυτοκινητόδρομος, ως οφείλει να είναι ένας τέτοιος άξονας στην Κρήτη. 
      Επομένως, για να συνοψίσω και να κλείσω, πράγματι ελπίζουμε να έχουμε συντομότατα την οριστική μελέτη, οπότε το έργο πλέον θα ωριμάσει και θα ενταχθεί ταχύτατα σε επόμενη εργολαβία, για να καλυφθεί στα πλαίσια του ΒΟΑΚ στη γενική του μορφή. 
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Αναφορές και ερωτήσεις δεύτερου κύκλου:
      Η με αριθμό 8704/10-3-2005 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Τουριστικής Ανάπτυξης, σχετικά με τη λειτουργία των ενοικιαζομένων διαμερισμάτων στο Νομό Ηρακλείου, διαγράφεται λόγω κωλύματος του κυρίου Υπουργού.  
	Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, εισερχόμεθα στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
	Θα γίνει προεκφώνηση των νομοσχεδίων που είναι γραμμένα στην ημερήσια διάταξη.
	Υπουργείου Εθνικής Παιδείας και Θρησκευμάτων 
      Ψήφιση στο σύνολο του σχεδίου νόμου: «Συστηματοποίηση της διά βίου μάθησης και άλλες διατάξεις». 
      Το νομοσχέδιο θα ψηφιστεί στο σύνολο στη συνέχεια.
      Υπουργείου Εθνικής Άμυνας 
	Ψήφιση στο σύνολο του σχεδίου νόμου: «Έφεδροι υψηλής ετοιμότητας «ΕΦ.Υ.ΕΣ.» και άλλες διατάξεις». 
       Το νομοσχέδιο θα ψηφιστεί στο σύνολο στη συνέχεια.
	Υπουργείου Ανάπτυξης
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση, αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278 Α΄)».
      Το νομοσχέδιο θα συζητηθεί κατά τη σημερινή συνεδρίαση.
	Υπουργείου Υγείας και Κοινωνικής Αλληλεγγύης
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση και λειτουργία των υπηρεσιών δημόσιας υγείας και λοιπές διατάξεις». 
      Ερωτάται το Σώμα. Γίνεται δεκτό το νομοσχέδιο; 
	ΜΕΡΙΚΟΙ ΒΟΥΛΕΥΤΕΣ: Κρατείται. 
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
	Υπουργείου Εθνικής Παιδείας και Θρησκευμάτων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Διασφάλιση της ποιότητας στην ανώτατη εκπαίδευση –Σύστημα μεταφοράς και συσσώρευσης πιστωτικών μονάδων- Παράρτημα διπλώματος». 
      Ερωτάται το Σώμα. Γίνεται δεκτό το νομοσχέδιο; 
	ΜΕΡΙΚΟΙ ΒΟΥΛΕΥΤΕΣ: Κρατείται. 
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
	Υπουργείου Δικαιοσύνης.
	Μόνη συζήτηση επί της αρχής, των άρθρων και του συνόλου του σχεδίου νόμου:«Θέματα εξωτερικών φρουρών». 
      Ερωτάται το Σώμα: Γίνεται δεκτό το νομοσχέδιο; 
	ΜΕΡΙΚΟΙ ΒΟΥΛΕΥΤΕΣ: Κρατείται. 
	ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία. 
      Κυρίες και κύριοι συνάδελφοι, επανερχόμεθα στην ψήφιση στο σύνολο του νομοσχεδίου του Υπουργείου Εθνικής Παιδείας και Θρησκευμάτων: «Συστηματοποίηση της διά βίου μάθησης και άλλες διατάξεις». 
      Ο Υφυπουργός Παιδείας θέλει να κάνει ορισμένες φραστικές τροποποιήσεις στο νομοσχέδιο.
	ΣΠΥΡΙΔΩΝ ΤΑΛΙΑΔΟΥΡΟΣ (Υφυπουργός Εθνικής Παιδείας και Θρησκευμάτων):  Ευχαριστώ, κύριε Πρόεδρε.
      Στο άρθρο 8, παράγραφος 4 προστίθεται η λέξη «Εθνική» πριν τις λέξεις «Επιτροπή Δια Βίου Μάθησης».
      Στο άρθρο 8, παράγραφος 5 προστίθεται η λέξη «Εθνικής» πριν τις λέξεις «Επιτροπής Δια Βίου Μάθησης».
      Στο άρθρο 8, παράγραφος 6 προστίθεται η λέξη «Εθνικής» πριν τις λέξεις «Επιτροπής Δια Βίου Μάθησης».
      Στο άρθρο 11, παράγραφος 6, εδάφιο α΄ προστίθεται η λέξη «Εθνικής» πριν τις λέξεις «Επιτροπής Δια Βίου Μάθησης».
      Στο άρθρο 11, παράγραφος 7, εδάφιο α΄ προστίθεται η λέξη «Εθνικής» πριν τις λέξεις «Επιτροπής Δια Βίου Μάθησης». 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
	(Στο σημείο αυτό ο Υφυπουργός Εθνικής Παιδείας και Θρησκευμάτων κ. Σπυρίδων Ταλιαδούρος καταθέτει για τα Πρακτικά το προαναφερθέν έγγραφο, το οποίο έχει ως εξής:
«ΝΟΜΟΤΕΧΝΙΚΗ ΒΕΛΤΙΩΣΗ
επί του σχεδίου νόμου
«Συστηματοποίηση της δια βίου μάθησης και άλλες διατάξεις»
(16/06/2005)
1. Στο άρθρο 8 παρ. 4 προστίθεται η λέξη «Εθνική» πριν τις λέξεις «Επιτροπή Δια βίου Μάθησης»).
2. Στο άρθρο 8 παρ. 5 προστίθεται η λέξη «Εθνικής» πριν τις λέξεις «Επιτροπής Δια βίου Μάθησης».
3. Στο άρθρο 8 παρ. 6 προστίθεται η λέξη «Εθνικής» πριν τις λέξεις «Επιτροπής Δια βίου Μάθησης».
4. Στο άρθρο 11 παρ. 6 εδάφιο α’ προστίθεται η λέξη «Εθνικής» πριν τις λέξεις «Επιτροπής Δια βίου Μάθησης».
5. Στο άρθρο 11 παρ. 7 εδάφιο α΄ προστίθεται η λέξη «Εθνικής» πριν τις λέξεις «Επιτροπής Δια βίου Μάθησης».»
      ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, εισερχόμεθα στην ψήφιση στο σύνολο του νομοσχεδίου του Υπουργείου Εθνικής Παιδείας και Θρησκευμάτων: «Συστηματοποίηση της διά βίου μάθησης και άλλες διατάξεις». 
      Ερωτάται το Σώμα. Γίνεται δεκτό και στο σύνολο το νομοσχέδιο, όπως διενεμήθη, με τις βελτιώσεις του κυρίου Υπουργού; 
      ΠΟΛΛΟΙ ΒΟΥΛΕΥΤΕΣ:  Δεκτό, Δεκτό.
      ΑΓΓΕΛΟΣ ΤΖΕΚΗΣ:  Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εθνικής Παιδείας και Θρησκευμάτων: «Συστηματοποίηση της διά βίου μάθησης και άλλες διατάξεις» έγινε δεκτό κατά πλειοψηφία σε μόνη συζήτηση κατ’ αρχήν, κατ’ άρθρο και στο σύνολο και έχει ως εξής: 
      
      
      
      
      
      ΠΡΟΕΔΡΟΣ (Άννα Μπενάκη-Ψαρούδα): Προχωρούμε στην ψήφιση στο σύνολο του νομοσχεδίου του Υπουργείου Εθνικής Άμυνας: «Έφεδροι υψηλής ετοιμότητας «ΕΦ.Υ.ΕΣ.» και άλλες διατάξεις». 
      Ερωτάται το Σώμα. Γίνεται δεκτό και στο σύνολο το νομοσχέδιο; 
      ΠΟΛΛΟΙ ΒΟΥΛΕΥΤΕΣ:  Δεκτό, δεκτό.
      ΑΓΓΕΛΟΣ ΤΖΕΚΗΣ:  Κατά πλειοψηφία.
      ΠΡΟΕΔΡΟΣ (Άννα Μπενάκη - Ψαρούδα): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργείου Εθνικής Άμυνας: «Έφεδροι υψηλής ετοιμότητας «ΕΦ.Υ.ΕΣ.» και άλλες διατάξεις» έγινε δεκτό κατά πλειοψηφία σε μόνη συζήτηση κατ’ αρχήν, κατ’ άρθρο και στο σύνολο και έχει ως εξής:
      
      
      
      
      ΠΡΟΕΔΡΟΣ (Άννα Μπενάκη - Ψαρούδα): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών ως προς την ψήφιση στο σύνολο των παραπάνω νομοσχεδίων.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΟΣ (Άννα Μπενάκη - Ψαρούδα): Το Σώμα παρέσχε τη ζητηθείσα εξουσιοδότηση. 
      Προχωρούμε στη συζήτηση του νομοσχεδίου του Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τροποποίηση, αντικατάσταση και συμπλήρωση του ν. 703/1977 περί «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278 Α΄)». 
      Η Διάσκεψη των Προέδρων έχει αποφασίσει στη συνεδρίασή της, στις 2 Ιουνίου 2005, τη συζήτηση του νομοσχεδίου αυτού σε τρεις συνεδριάσεις. Πριν εισέλθουμε, όμως, στη συζήτηση αυτή, θα ήθελα να θέσω υπόψη σας ένα αίτημα του κυρίου Υπουργού.
        Θέλετε να το θέσετε εσείς, κύριε Υπουργέ; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κυρία Πρόεδρε. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, είδα την ημερήσια διάταξη, την οποία έχετε εκδώσει και προβλέπεται συζήτηση τριών ημερών, με πρώτη τη σημερινή επί της αρχής και δύο άλλες συνεδριάσεις την Πέμπτη και την Παρασκευή, για να ολοκληρωθεί η ψήφισή του. 
      Αναφέρομαι και σ’ εσάς και στους συναδέλφους της Εθνικής Αντιπροσωπείας, επειδή υπάρχει προσωπικό κώλυμα για την Πέμπτη και την Παρασκευή, καθότι αυτές τις δύο ημερομηνίες συνέρχεται στην Αθήνα η Διάσκεψη των Επιμελητηρίων των χωρών της Νοτιοανατολικής Ευρώπης, που είναι προγραμματισμένη από τις αρχές του χρόνου. Θα βρίσκεται, επίσης, από την Πέμπτη στην Αθήνα ο Επίτροπος για την Ενέργεια της Ευρωπαϊκής Ένωσης, ο κ. Μπίλμπαξ και επίσης μεγάλος αριθμός Υπουργών Ενέργειας και του χώρου του εμπορίου και της οικονομίας από τις ίδιες χώρες και αντιλαμβάνεστε ότι τόσο εγώ όσο και ο συνάδελφός μου, ο κ. Παπαθανασίου, δεν μπορεί να είμαστε συγχρόνως σε δύο κορυφαίες υποχρεώσεις, δηλαδή  και στην Εθνική Αντιπροσωπεία και στη συνάντηση αυτή που έχει προγραμματιστεί από την αρχή του χρόνου. 
      Κατόπιν αυτού, θα ήθελα να παρακαλέσω δι’ υμών την Εθνική Αντιπροσωπεία να αναβληθούν οι δύο επόμενες συνεδριάσεις για το αμέσως επόμενο διάστημα μετά την Πέμπτη και την Παρασκευή. 
      Ευχαριστώ. 
      ΠΡΟΕΔΡΟΣ (Άννα Μπενάκη - Ψαρούδα): Κύριε Υπουργέ, απ’ ό,τι βλέπω, θα μεταφερθούν στο Τμήμα οι δύο συνεδριάσεις. Νομίζω ότι αυτό δεν θα σας πειράξει. 
      Γίνεται δεκτό το παραπάνω αίτημα του κυρίου Υπουργού; 
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό. 
      ΠΡΟΕΔΡΟΣ (Άννα Μπενάκη - Ψαρούδα): Συνεπώς το Σώμα συμφώνησε. 
      Εφόσον έγινε δεκτό το αίτημα του κυρίου Υπουργού, για το οποίο είχα ενημερώσει ήδη και τα κόμματα προηγουμένως, παρακαλώ το πρόγραμμα των εργασιών μας να γίνει δεκτό. Θα αρχίσει την προσεχή Πέμπτη, 23 Ιουνίου 2005, η συζήτηση του νομοσχεδίου του Υπουργείου Υγείας και Κοινωνικής Αλληλεγγύης, το οποίο είναι το ακολουθούν νομοσχέδιο στην ημερήσια διάταξη. 
      Για το νομοσχέδιο, αυτό η Διάσκεψη των Πρόεδρων έχει αποφασίσει να αφιερωθούν τρεις συνεδριάσεις. Επομένως προτείνουμε να συζητηθεί την Πέμπτη το πρωί και την Παρασκευή το πρωί και σε περίπτωση που θα χρειαστεί, να γίνει εμβόλιμη συνεδρίαση την Πέμπτη το απόγευμα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρία Πρόεδρε, παρακαλώ το λόγο. 
      ΠΡΟΕΔΡΟΣ (Άννα Μπενάκη - Ψαρούδα): Ορίστε, κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έχω μοιράσει -και είναι στα χέρια των συναδέλφων- ένα κείμενο με νομοτεχνικού χαρακτήρα τροποποιήσεις, ώστε να ληφθούν υπόψη από σήμερα για την επόμενη συνεδρίαση, όταν θα μπούμε στη συζήτηση επί των άρθρων. 
      ΠΡΟΕΔΡΟΣ (Άννα Μπενάκη - Ψαρούδα): Πρέπει να κατατεθούν στα Πρακτικά, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κυρία Πρόεδρε, θα τις δώσω.
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά τις προαναφερθείσες νομοτεχνικές διορθώσεις, οι οποίες έχουν ως εξής:
      «Νομοτεχνικές βελτιώσεις και τροποποιήσεις του σχεδίου νόμου: Αντικατάστασης και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού (ΦΕΚ 278 Α΄)
      Άρθρο 6
      Παράγραφος 6 Στο τέλος της παραγράφου αυτής προστίθεται φράση ως εξής: «η οποία εκδίδει υποχρεωτικώς την σχετική διαπιστωτική πράξη.».
      Άρθρο 13
      Παράγραφος 2 Το πρώτο εδάφιο της παραγράφου αυτής αναμορφώνεται ως εξής:
      Στίχοι: 6ος , 7ος «2. Η οργάνωση και η διάρθρωση της Γενικής Διεύθυνσης Ανταγωνισμού σε … τα προσόντα του προσωπικού, ο αριθμός των θέσεων του προσωπικού ….».
      Άρθρο 20
      Παράγραφος 5 Στίχοι 3ος, 4ος και 5ος Από την προστιθέμενη παρ. 5 , διαγράφεται η φράση «και για τη χορήγηση αναστολής εκτέλεσης των αποφάσεων αυτών.».
      Άρθρο 31
      Το πρώτο εδάφιο του άρθρου αυτού αναμορφώνεται ως εξής: «Με Προεδρικό Διάταγμα, που εκδίδεται ύστερα από πρόταση του Υπουργού Ανάπτυξης επιτρέπεται η κωδικοποίηση σε ενιαίο κείμενο της κείμενης νομοθεσίας περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού».
      Άρθρο 33
      Παράγραφος 2 Η παράγραφος αυτή αναμορφώνεται ως εξής: «Το προεδρικό διάταγμα που προβλέπεται στην παράγραφο 2 του άρθρου 13 του παρόντος νόμου, εκδίδεται μέσα σε προθεσμία εξήντα (60) ημερών από τη δημοσίευση του νόμου αυτού.».
      Παράγραφος 5 Στίχος 5ος Η τελευταία φράση: «δεν λαμβάνεται υπόψη … ν. 703/1977» αντικαθίσταται από τη φράση «δεν λαμβάνεται υπόψη για την εφαρμογή του τρίτου εδαφίου της παραγράφου 2 του άρθρου 10 του παρόντος νόμου.». 
      Παράγραφος 9 Στίχος 10ος Στο τέλος του δεύτερου εδαφίου της παραγράφου αυτής προστίθεται φράση ως εξής: «την οποία κοινοποιεί στα ενδιαφερόμενα μέρη.».
                                                                           Αθήνα, 21/06/2005
                                                                       Ο Υπουργός Ανάπτυξης 
                                                                        Δημήτρης Σιούφας»)
      
      ΠΡΟΕΔΡΟΣ (Άννα Μπενάκη - Ψαρούδα): Επομένως προχωρούμε στη συζήτηση του νομοσχεδίου του Υπουργείου Ανάπτυξης.
      Καλείται στο Βήμα ο εισηγητής της Νέας Δημοκρατίας κ. Μιλτιάδης Βαρβιτσιώτης. 
      Ορίστε, κύριε Βαρβιτσιώτη έχετε το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, συζητάμε σήμερα στην Ολομέλεια ένα νομοσχέδιο για τη λειτουργία της αγοράς, την ώρα και τη στιγμή που στην Ευρώπη, αλλά και σε ολόκληρο τον κόσμο, παρατηρούνται σοβαρές αλλαγές και μεγάλες προκλήσεις. 
	Το ναυάγιο της Συνόδου Κορυφής πριν από μερικές μέρες, οι απειλούμενες αλλαγές στην πολιτική της Ευρωπαϊκής Ένωσης, σε συνδυασμό πάντοτε με την ξέφρενη κούρσα του πετρελαίου στις διεθνείς αγορές, καθιστούν ακόμα μεγαλύτερες τις ευθύνες όλων μας, ώστε η χώρα μας να μη μείνει ούτε στο περιθώριο των εξελίξεων ούτε βέβαια να χάσει το στοίχημα να ανταποκριθεί σε μία σύγχρονη οικονομική πραγματικότητα.
        Είναι, λοιπόν, σαφές ότι μπροστά σ’ αυτό το ασταθές οικονομικό περιβάλλον και στο αδιέξοδο στο οποίο έχει βρεθεί σήμερα η Ευρωπαϊκή Ένωση, εμείς δεν μπορούμε να συνεχίσουμε να ομφαλοσκοπούμε. Ειδικά τώρα, που η χώρα μας βρίσκεται στον σκληρό πυρήνα της Οικονομικής και Νομισματικής Ένωσης, απαιτείται η αλλαγή στη νοοτροπία όλων μας. Πάνω απ’ όλα απαιτείται να υπάρχει αποφασιστικότητα, ώστε να γίνουν πράξη οι απαιτούμενες διαρθρωτικές αλλαγές. Οφείλουμε να αντιμετωπίσουμε χωρίς καμία καθυστέρηση τις παθογένειες της ελληνικής οικονομίας, που κρατούν καθηλωμένη την ανάπτυξη της χώρας. 
        Δεν υπάρχει αμφιβολία ότι ένα από τα βασικά προβλήματα της οικονομίας μας είναι η χαμηλή ανταγωνιστικότητα και, δυστυχώς, όλα αυτά τα προηγούμενα χρόνια η ανταγωνιστικότητα σημείωνε συνεχή υποχώρηση. Και είμαστε τελευταίοι, σε σχέση με τα παλαιά δεκαπέντε μέλη της Ευρωπαϊκής Ένωσης, σε επί μέρους δείκτες, ενώ συναγωνιζόμαστε τις χώρες της διεύρυνσης, χωρίς να συμβαίνει αυτό πάντοτε με επιτυχία.
        Δεν είναι μόνο το ότι σήμερα το εμπορικό μας ισοζύγιο είναι ελλειμματικό λόγω της καθίζησης των ελληνικών προϊόντων στις ξένες αγορές. Υπάρχει μία σταθερή αποβιομηχάνιση της χώρας, μία σταθερή απώλεια θέσεων εργασίας και βέβαια είναι μειούμενες οι ξένες επενδύσεις. Όλα αυτά σημαίνουν αύξηση τιμών για την τσέπη του καταναλωτή. Όλα αυτά σημαίνουν ακρίβεια. Όλα αυτά σημαίνουν ότι δεν μπορεί ο Έλληνας πολίτης να ανταποκριθεί στις οικονομικές του ανάγκες.
        Αυτό το οποίο πρέπει και οφείλουμε να πράττουμε σήμερα, είναι να βελτιώσουμε την ανταγωνιστικότητα της χώρας μας με την αύξηση του παραγόμενου πλούτου, την αξιοποίηση του ανθρώπινου δυναμικού, την εκμετάλλευση των συγκριτικών μας πλεονεκτημάτων, τη διεύρυνση της γνώσης και βέβαια με τη ρύθμιση της εσωτερικής αγοράς.
        (Στο σημείο αυτό την Προεδρική Έδρα  καταλαμβάνει ο  Α΄ Αντιπρόεδρος της Βουλής κ.  ΣΩΤΗΡΗΣ ΧΑΤΖΗΓΑΚΗΣ)
        Άκουσα κάποιους συναδέλφους να μου λένε ότι η Επιτροπή Ανταγωνισμού δεν σημαίνει ανταγωνιστικότητα. Όμως η ρύθμιση της εσωτερικής αγοράς είναι στοιχείο που συμβάλλει στην ανταγωνιστικότητα και των επιχειρήσεων και στην ωφέλεια του καταναλωτή.
        Έτσι η Κυβέρνηση μετά από μέτρα που έφερε, όπως τον αναπτυξιακό νόμο, όπως τα θέματα για τη ρύθμιση της αδειοδότησης των επιχειρήσεων, τη συρρίκνωση της γραφειοκρατίας και τη μείωση βέβαια του σχετικού, του συνεπαγόμενου κόστους, τη σύσταση του Εθνικού Συμβουλίου Ανταγωνιστικότητας και Ανάπτυξης, έρχεται σήμερα να υλοποιήσει μία ακόμη δέσμευση της Νέας Δημοκρατίας για την ενίσχυση της λειτουργίας του ανταγωνισμού.
        Με το νομοσχέδιο που σήμερα συζητάμε, γίνεται ένα καθοριστικό βήμα για την ομαλή λειτουργία της αγοράς μέσα από τη βελτίωση της λειτουργίας των εποπτικών μηχανισμών του κράτους. 
        Η Επιτροπή Ανταγωνισμού ιδρύθηκε το 1977, εν όψει της προετοιμασίας της χώρας για την είσοδό της στην τότε Ευρωπαϊκή Οικονομική Κοινότητα από την Κυβέρνηση του Κωνσταντίνου Καραμανλή. Έκτοτε με διάφορα νομοθετήματα η λειτουργία της έχει αλλάξει πολλές φορές, χωρίς όμως να αποκτήσει ούτε το κύρος ούτε τη δυνατότητα να παρεμβαίνει στην αγορά με τον τρόπο με τον οποίο όλοι θα επιθυμούσαμε. Βέβαια παραδείγματα είναι τα παραδείγματα του 1999-2000, όταν η Επιτροπή Ανταγωνισμού δεν φάνηκε ικανή να ανταποκριθεί στην υπερσυγκέντρωση που συνέβαινε στο χώρο της ακτοπλοΐας. 
        Αντίθετα, θα έλεγα ότι οι μέχρι τώρα νομοθετικές παρεμβάσεις για τη λειτουργία της μάλλον δεν ήταν οι πλέον πετυχημένες, αφού η τελευταία, αυτή που έγινε το 2000, έγινε στα πλαίσια ενός πολυνομοθετήματος, που ασχολείτο με την απορρόφηση των υπολοίπων της Νάξου και άλλες διατάξεις. Σ΄ αυτήν τη νομοθετική παρέμβαση καταργήθηκε το κρίσιμο άρθρο 2α, που δίνει τη δυνατότητα στην Επιτροπή Ανταγωνισμού να παρεμβαίνει, όταν υπάρχει καταχρηστική σχέση μεταξύ δύο επιχειρήσεων.
        Κυρίες και κύριοι συνάδελφοι, στα πλαίσια του διαλόγου γι’ αυτό το νομοσχέδιο, η Κυβέρνηση έλαβε συγχαρητήρια σχεδόν απ’ όλους τους παραγωγικούς φορείς. Μάλιστα, έλαβε συγχαρητήρια από τους ανθρώπους που έχουν γνώση της λειτουργίας του ανταγωνισμού. Από εκεί που δεν έλαβε συγχαρητήρια η Κυβέρνηση, ήταν από εκείνους που δεν θα ήθελαν σε καμία περίπτωση να λειτουργήσει επ’ ωφέλεια του καταναλωτή ο ανταγωνισμός. 
    Αυτοί που αντέδρασαν, ήταν οι παραγωγοί, ήταν αυτοί που αισθάνθηκαν ότι θα θιγούν κεκτημένα, όπως παρατηρήσαμε στην επιτροπή, όπου είδαμε το ΣΕΒ να καταθέτει προτάσεις, ουσιαστικά αντίθετες σε σειρά διατάξεων που εισάγονται με το παρόν νομοσχέδιο, διότι θεωρούσε ότι παραμπαίνει το μαχαίρι στο κόκαλο στη λειτουργία του ανταγωνισμού στη χώρα. Νομίζω ότι θα πρέπει να σταθούμε δίπλα στην Κυβέρνηση, δίπλα στην Ευρωπαϊκή Επιτροπή, η οποία με έγγραφό της και μετά από σχετικές διαβουλεύσεις έκανε δεκτό το σύνολο του νομοσχεδίου. Μάλιστα, το συνόδευσε με τα σχετικά συγχαρητήρια, διότι με το παρόν νομοσχέδιο εισάγονται διατάξεις, που δεν έχουν εισαχθεί στο σύνολο των ευρωπαϊκών νομοθεσιών. 
    Είναι γεγονός ότι αυτό το νομοθέτημα θα μεταφραστεί σε όλες τις γλώσσες της Ευρωπαϊκής Ένωσης, ώστε να γίνει κοινό κτήμα μελέτης όλων των επιτροπών ανταγωνισμού. Και θα ήθελα να συγχαρώ την ηγεσία του Υπουργείου Ανάπτυξης, διότι έκανε δεκτές τις παρατηρήσεις που έκαναν οι συνάδελφοι Βουλευτές. Με τις τροποποιήσεις που κατέθεσε ο κύριος Υπουργός μόλις τώρα, δίνει τη δυνατότητα να εκδοθεί προεδρικό διάταγμα, κωδικοποιώντας όλη τη νομοθεσία περί ανταγωνισμού. Υπάρχει δε δεσμευτική προθεσμία εξήντα ημερών από την ψήφιση του νόμου για την έκδοση αυτού του προεδρικού διατάγματος. 
    Έτσι, μ’ αυτές τις νομοθετικές παρεμβάσεις, ερχόμαστε και υλοποιούμε τη δέσμευσή μας απέναντι και στην Ευρωπαϊκή Ένωση για την εφαρμογή των κανόνων του ανταγωνισμού, που προβλέπονται από τα άρθρα 81 και 82 της συνθήκης της Ευρωπαϊκής Κοινότητας, στο πνεύμα του κανονισμού της 16ης Δεκεμβρίου 2002. 
    Σας αναφέρω επιγραμματικά τι γίνεται μ’ αυτό το νομοσχέδιο. Πρώτον, αναβαθμίζεται η Επιτροπή Ανταγωνισμού σε επίπεδο θεσμού, αρμοδιοτήτων, ελεγκτικών εξουσιών και κανονιστικών παρεμβάσεων. Η αναβάθμισή της επιτυγχάνεται με την επιλογή του προέδρου της από το Υπουργικό Συμβούλιο, ύστερα από σύμφωνη γνώμη της επιτροπής της Βουλής και κατόπιν προτάσεως του Υπουργού Ανάπτυξης και, επίσης, με την αύξηση των μελών της Επιτροπής από εννιά σε έντεκα, ώστε να επιτραπεί η λειτουργία της επιτροπής σε δύο τμήματα και να είναι πιο γρήγορη και πιο αποτελεσματική η έκδοση των αποφάσεών της. Και, βέβαια, η ολομέλεια διατηρεί την αποκλειστική αρμοδιότητα για θέματα υψίστης σπουδαιότητας. 
    Διπλασιάζεται το προσωπικό της Επιτροπής Ανταγωνισμού και από τις ογδόντα οργανικές θέσεις, πάμε στις εκατόν πενήντα, ώστε να υπάρχει και ικανή γραμματειακή υποστήριξη, αλλά και ένα επιστημονικό προσωπικό αντάξιο μιας σύγχρονης λειτουργίας και μιας σύγχρονης αγοράς. Θα είναι ένα επιστημονικό προσωπικό, που θα απαρτίζεται από νομικούς, από οικονομολόγους, από κοστολόγους, από στατιστικολόγους, ειδικότητες απαραίτητες για τη λειτουργία αυτού του οργάνου. 
    Βέβαια με τις νέες αρμοδιότητες για τον προληπτικό και κατασταλτικό έλεγχο συμπράξεων και καταχρηστικών πρακτικών, με την επιβολή μέτρων συμπεριφοράς και διαρθρωτικού χαρακτήρα και με τις νέες ερευνητικές και ελεγκτικές εξουσίες της γραμματείας, η Επιτροπή Ανταγωνισμού καθίσταται εφάμιλλη των υπολοίπων επιτροπών ανταγωνισμού, που λειτουργούν στα πλαίσια της Ευρωπαϊκής Ένωσης. 
    Η δεύτερη καινοτομία που εισάγεται, είναι η πλήρης εναρμόνιση με τα άρθρα 81 και 82 της συνθήκης. Θα έχουμε βέβαια και εδραίωση της συνεργασίας μεταξύ της Ευρωπαϊκής Επιτροπής Ανταγωνισμού, των ευρωπαϊκών επιτροπών ανταγωνισμού των χωρών-μελών της Ευρωπαϊκής Ένωσης και της ελληνικής επιτροπής, ώστε να διερευνώνται εναρμονισμένες πρακτικές ή να ανευρίσκονται στοιχεία μέσα στα πλαίσια της λειτουργίας μιας ενιαίας εσωτερικής αγοράς. 
    Η τρίτη παρέμβαση γίνεται με το άρθρο 5, που εξουσιοδοτεί πλέον την Επιτροπή Ανταγωνισμού να προβαίνει σε κανονιστικές ρυθμίσεις. Αυτό σημαίνει ότι οι χιλιάδες αγορανομικές διατάξεις, που κατά καιρούς υπογράφουν οι εκάστοτε Υπουργοί Ανάπτυξης ή Εμπορίου, διατάξεις που υπάρχουν, αλλά που πολλές φορές κανένας δεν τις θυμάται, υπάγονται πλέον στην Επιτροπή Ανταγωνισμού, ώστε αυτή να ρυθμίζει κατά πόσο θα πρέπει να μπει κάπου μία αγορανομική διάταξη και να μην έχει το απόλυτο ελεύθερο ο κύριος Υπουργός και η διοίκηση, η οποία πολλές φορές είναι ανεξέλεγκτη. 
      Τέταρτο, με την επαναφορά του άρθρου 2α΄ για την απαγόρευση καταχρηστικής εκμετάλλευσης της σχέσης οικονομικής εξάρτησης, παρέχεται επιτέλους αποτελεσματική προστασία σε μικρομεσαίες επιχειρήσεις, που είναι ευάλωτες. Βέβαια παρά τις διάφορες διαφωνίες, αν θέλετε, που έχουν εκφράσει συνάδελφοι Βουλευτές -είτε έμποροι είτε και νομικοί- διαβάζοντας την έκθεση του Επιστημονικού Συμβουλίου της Βουλής, δεν μπορεί κανείς να διαφωνήσει στο ότι μ’ αυτές τις ρυθμίσεις και με την επαναφορά του άρθρου 2α΄ νομίζουμε πλέον ότι παρέχεται μια προστασία προς τον επιχειρηματία, ιδιαίτερα το μικρό και το μικρομεσαίο, που πολλές φορές είναι αναγκασμένος να κάνει γενναίες και μεγάλες υποχωρήσεις απέναντι στον προμηθευτή του. Παρέχεται, λοιπόν, μια προστασία πολύ πιο αποτελεσματική, πολύ πιο γρήγορη και πιο δίκαιη από αυτή που παρέχεται από το άρθρο 281 του Αστικού Κώδικα.
      Επίσης, εισάγεται δικονομική ρύθμιση για την προκαταβολή του 20% των προστίμων και των χρηματικών ποινών, για να μην χρησιμοποιούνται αδικαιολόγητα ή καταχρηστικά τα ένδικα μέσα. Είναι μια ρύθμιση που έχει μια λογική για τη λειτουργία της Επιτροπής και δημιουργεί κάτι ανάλογο μ’ αυτό που ισχύει στα φορολογικά δικαστήρια, σε όλες τις βαθμίδες, ακόμα και σήμερα. 
      Τέλος η Επιτροπή Ανταγωνισμού αποκτά τη νομοθετική εξουσιοδότηση να κάνει ρυθμίσεις επιεικείς σε πρόστιμα που έχει επιβάλει ώστε να αποκτήσει χρήσιμες πληροφορίες ή να συνεργαστεί με επιχειρήσεις, για να μπορέσει να τεκμηριώσει μεγαλύτερες υποθέσεις, που ενδεχομένως της έχουν διαφύγει ή στερούνται τεκμηρίωσης. 
      Θα ήθελα να σας αναφέρω χαρακτηριστικά το πόσο αποτελεσματική ήταν η τεκμηρίωση της Επιτροπής Ανταγωνισμού και αξίζει κάποιος να διαβάσει το σκεπτικό της απόφασής της στην υπόθεση των super markets και των εναρμονισμένων πρακτικών, που αυτά αποφάσισαν να εφαρμόσουν στις τιμές. Ήταν τέτοιος ο έλεγχος που έγινε από την Επιτροπή Ανταγωνισμού, ώστε ακόμα και οι αποδείξεις του parking του ξενοδοχείου, όπου γίνονταν οι συναντήσεις των μελών των διοικητικών συμβουλίων των διαφόρων εταιρειών, είχαν έρθει στην αντίληψή τους και αποτελούν αδιάσειστα τεκμήρια για την Επιτροπή.
      Κυρίες και κύριοι συνάδελφοι, είναι γεγονός ότι αλλάζοντας τον τρόπο με τον οποίο λειτουργεί η εσωτερική αγορά, θα μπορέσουμε να καταφέρουμε ένα γερό πλήγμα και στην ακρίβεια και στην κερδοσκοπία. Το λέω αυτό, γιατί μέχρι σήμερα η εσωτερική μας αγορά λειτουργεί ανεξέλεγκτα, εμφορείται από ιδέες, όπως ότι το μεγάλο ψάρι πρέπει αναγκαστικά να τρώει το μικρό και μάλιστα υιοθετεί το ότι σήμερα πρέπει να εισπράξουμε ό,τι μας έλειπε μέχρι χθες. 
      Αυτή η λειτουργία της αγοράς θα πρέπει να σταματήσει. Αυτό δεν μπορεί να γίνει μ’ ένα νομοθέτημα με μια επιτροπή ανταγωνισμού αν δεν κάνουμε όλοι μαζί μια προσπάθεια, ώστε  να μορφώσουμε πραγματικά τους επιχειρηματίες στο σύγχρονο πνεύμα, να δώσουμε ανταμοιβή σ’ αυτό που επιχειρούν και φιλοδοξούν να κερδίσουν μέσα στα πλαίσια της λογικής. Και βέβαια να καταδικάσουμε και στη συνείδηση, αλλά και με την πρακτική μας και τις αποφάσεις μας, αυτούς που λειτουργούν καταχρηστικά μέσα στα πλαίσια της αγοράς. 
      Κυρίες και κύριοι συνάδελφοι, είμαι βέβαιος ότι η πλειοψηφία των συναδέλφων και των κομμάτων θα ασπαστεί τις ιδέες, τις αντιλήψεις και τις προτάσεις που εμπεριέχει το συγκεκριμένο νομοσχέδιο. Θα υπερψηφίσει στο σύνολό  του αυτό το νομοθέτημα, ώστε να δώσουμε επιτέλους στην Επιτροπή Ανταγωνισμού τη δύναμη και πάνω από όλα την εξουσιοδότηση να πράξει αυτά που πρέπει με συνέπεια, αποτελεσματικότητα προς όφελος του Έλληνα καταναλωτή, του Έλληνα επιχειρηματία και όλων όσων θέλουν να ζουν, να εργάζονται και να παράγουν σ’ αυτόν τον τόπο. 
      Γι’ αυτό σας καλώ να υπερψηφίσετε το συγκεκριμένο νομοσχέδιο.
       Σας ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Βαρβιτσιώτη. 
      Κυρίες και κύριοι συνάδελφοι, έχω την τιμή να σας ανακοινώσω ότι με απόφαση του Κοινοβουλευτικού Εκπροσώπου του Κομμουνιστικού Κόμματος Ελλάδος κ. Ορέστη Κολοζώφ, ορίζεται για το συζητούμενο νομοσχέδιο ως Κοινοβουλευτικός Εκπρόσωπος ο Βουλευτής κ. Άγγελος Τζέκης.
      Επίσης, με απόφαση του Προέδρου του Συνασπισμού Ριζοσπαστικής Αριστεράς κ. Αλαβάνου, ορίζεται ειδικός αγορητής ο Βουλευτής κ. Ιωάννης Δραγασάκης.
      Το λόγο τώρα έχει ο εισηγητής του ΠΑΣΟΚ, της Μειοψηφίας, κ. Απόστολος Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Πρόεδρε, κύριοι συνάδελφοι, υπάρχει μία σύμπτωση, μία συγκυρία. Όταν ήρθε το συγκεκριμένο νομοσχέδιο στην επιτροπή, ήταν την επόμενη ημέρα από το πρώτο μήνυμα που έδωσε ο απλός λαός στην Ευρώπη, την πρώτη μέρα από το γαλλικό «όχι».
      Σήμερα που το νομοσχέδιο έρχεται στην Ολομέλεια της Βουλής, έρχεται μία μέρα μετά από ένα ισχυρότατο μήνυμα, από την πολιτική αδυναμία της Ευρώπης να ολοκληρώσει τη Σύνοδο και να δώσει απαντήσεις. Είναι τυχαίο; Είναι συμπτωματικό; 
      Πάντως, είναι μία ευκαιρία να προβληματιστούμε σοβαρά, σοβαρότατα, για να διαμορφώσουμε μία εσωτερική δυναμική ως χώρα για τα συνολικά προβλήματα που αντιμετωπίζουμε σήμερα στην Ευρώπη. 
      Πράγματι, η Ευρώπη και τα κράτη-μέλη της βρίσκονται σ’ ένα κρίσιμο σημείο και οι πολιτικοί της καλούνται να δώσουν απαντήσεις. Καλούνται να διαμορφώσουν τις νέες προοπτικές, μία νέα προωθητική και ελπιδοφόρα δυναμική, να πείσουν τους πολίτες. Αλλά για να πείσουν, πρέπει να κουβεντιάσουν. Άρα, πρέπει να βαθύνει και η δημοκρατία και η Ευρώπη να ενισχύσει τον πολιτικό της ρόλο και να μην είναι μόνο ένας φορέας, που θα διαχειρίζεται απλώς τα πακέτα.
      Σε μία άκρως ανταγωνιστική και παγκοσμίως ανοιχτή οικονομία, πρέπει, αγαπητοί συνάδελφοι, να είναι κοινός και εθνικός, αλλά και παγκόσμιος στόχος η διασφάλιση ενός υγιούς και παραγωγικού ανταγωνισμού με αρχές και κανόνες, ακριβώς γιατί πρέπει να διευκολύνεται και να αναπτύσσεται τόσο η επιχειρηματική δραστηριότητα, όσο και να εξασφαλίζεται η προστασία του καταναλωτικού κοινού, του πολίτη, του καταναλωτή.
      Το δίκαιο του ανταγωνισμού πρέπει να οργανώνει την οικονομία της αγοράς, προκειμένου να διασφαλίζει και τη μεγέθυνση της εθνικής οικονομίας, αλλά και να προστατεύει σταθερά και αποτελεσματικά τα συμφέροντα του πολίτη.
      Σήμερα, αγαπητοί συνάδελφοι, το παγκόσμιο περιβάλλον είναι δυσχερές, δύσκολο, σκληρό, πολλές φορές μη ανταγωνιστικό, ενώ ταυτόχρονα το χαρακτηρίζει η παγκοσμιοποίηση των συναλλακτικών σχέσεων και διευρύνεται με ταχύτητα.
      Οι ραγδαία αναπτυσσόμενες τεχνολογίες διαμορφώνουν νέες αγορές, πιο σύνθετες, σημαντικά διαφοροποιημένες από τις γνωστές παραδοσιακές αγορές που γνωρίζαμε.
      Το κύμα των συγκεντρώσεων που έχει εκδηλωθεί τα τελευταία χρόνια σε διεθνές επίπεδο, έχει οδηγήσει στην ολιγοπωλιακή διάρθρωση μια σειρά από αγορές, που θέτουν σε δοκιμασία την αποτελεσματικότητα στην προστασία του ανταγωνισμού. Ο έλεγχος, τα δίκτυα -ιδιαίτερα του εμπορίου- συνεχώς περνάνε σε ελάχιστα καρτέλ, με αποτέλεσμα να πιέζεται τόσο ο παραγωγός γενικά όσο και ο καταναλωτής.
      Μέσα σ’ αυτό το δύσκολο περιβάλλον, καλούμαστε να διαμορφώσουμε το δίκαιο του ανταγωνισμού, το δικό μας, το εθνικό, ως ένα βασικό εργαλείο που θα διαμορφώσει όρους αποτελεσματικού και υγιούς ανταγωνισμού.
      Το διεθνές περιβάλλον είναι δύσκολο. Το εσωτερικό, κύριε Υπουργέ, το κάνατε με την πολιτική σας δυσκολότερο. Και το κάνατε δυσκολότερο, γιατί δεν μπορέσατε να απαντήσετε με τη μέχρι τώρα εφαρμοσμένη πολιτική σας.
      Τι έχετε καταφέρει; Έχετε διευρύνει και έχετε ενισχύσει την ανασφάλεια όλων των πολιτών. Η ακρίβεια καλπάζει και ο πληθωρισμός πλησιάζει το 4%. Τα ελληνικά προϊόντα παραμένουν απούλητα, ο πολίτης αισθάνεται απροστάτευτος και μέρα με τη μέρα βλέπει το εισόδημά του να εξανεμίζεται.
      Οι μικρομεσαίες επιχειρήσεις βρίσκονται σε προβληματισμό για το μέλλον τους. Οι επενδύσεις μειώνονται και η ανεργία χτυπά το καμπανάκι. Οι τιμές στα βασικά είδη ξέφυγαν και οι μηχανισμοί ελέγχου είναι κατώτεροι των περιστάσεων. Οι θυσίες των εργαζομένων είναι μάταιες και ο χαρακτηρισμός των εργαζομένων ως «ρετιρέ» είναι προκλητικός, είναι ατυχής και άστοχος. Το έλλειμμα του ισοζυγίου εξωτερικών συναλλαγών διευρύνεται και το χρήμα, δυστυχώς, φεύγει μέρα με τη μέρα στο εξωτερικό.
      Κύριε Υπουργέ, είχατε πει προεκλογικά ότι έχετε σχέδιο, ώστε  να απαντήσετε στο χτύπημα της κερδοσκοπίας, της αισχροκέρδειας και να διαμορφώσετε όρους στην αγορά. Είχατε σχέδιο; Και αν ήταν αξιόπιστο, γιατί δεν απαντά και δεν λύνει τα προβλήματα; Ή προεκλογικά λαϊκίζατε και λέγατε ότι έχετε σχέδιο, ενώ έτσι εξαπατούσατε τον ελληνικό λαό ή έχετε σχέδιο και συνολικά η Κυβέρνηση είναι ανίκανη να το υλοποιήσει ή έχετε σχέδιο και είναι λαθεμένο. Ένα από τα τρία συμβαίνει.
      Γιατί για πρώτη φορά σε όλα τα επίπεδα της αγοράς έχει χαθεί κάθε έλεγχος. Και οι κερδοσκόποι βρίσκονται στην καλύτερή τους. Και το δυστύχημα είναι ότι συνολικά έχετε μια πολιτική, που ευνοεί μονομερώς τους έχοντες και κατέχοντες ή τους πολύ μεγάλους.
      Εμείς δεν λέμε να μην ενισχυθεί η επιχειρηματική δραστηριότητα. Πρέπει να ενισχυθεί. Εμείς, όμως, λέμε ότι χρειάζονται μεταρρυθμίσεις και οφείλουμε να πάμε τη χώρα μας σε μεταρρυθμίσεις. Αλλά δεν μπορεί να βαφτίζετε μεταρρυθμίσεις αυτά που είναι απορυθμίσεις. Η μεταρρύθμιση ιστορικά στη χώρα μας έχει ταυτιστεί με τη στήριξη του εργαζόμενου, με περισσότερες θέσεις εργασίας, με αύξηση του εισοδήματος, με ισχυροποίηση της κοινωνικής συνοχής.
      Τώρα, το πώς βαφτίζετε μεταρρύθμιση ό,τι είναι εις βάρος του εργαζόμενου και ό,τι είναι εις βάρος της εθνικής κατάκτησης που έχουμε μέχρι σήμερα, μόνο εσείς το ξέρετε. Η αλήθεια είναι ότι και αυτό το μέτρο σας θα έχει πολύ μικρό ορίζοντα, όπως είχε και η ήπια προσαρμογή και όπως είχε όλο το σχέδιό σας για το «Βασικό Μέτοχο» και την απογραφή.
      Κύριε Υπουργέ, έχετε πει ότι το 2005 είναι το «έτος ανταγωνιστικότητας». Σωστά. Το μείζον πρόβλημα που υπάρχει και στην Ευρώπη και στην Ελλάδα, είναι αυτό. Με ποιο σχέδιο όμως, κύριε Υπουργέ; Με ποιο συγκεκριμένο σχέδιο απαντάτε;
      Σήμερα η Αθήνα είναι η τεσσαρακοστή πρώτη ακριβότερη πόλη σε όλο τον κόσμο. Πέρσι ήταν στην πεντηκοστή δεύτερη θέση. Και ερωτώ: Στον τουρισμό πώς θα απαντήσετε; Πώς θα έρθει χρήμα; Ποιο είναι το σχέδιό σας; Γιατί αυτό το σχέδιο δεν το έχετε καταθέσει; Και επειδή μιλάμε για το κομμάτι της ανταγωνιστικότητας, ξέρετε πολύ καλά ότι αν δεν ανταποκριθούμε στην ποιότητα, στη μείωση των τιμών και ταυτόχρονα σε μια συνολική πολιτική που θα διαμορφώνει μια άλλη προοπτική σε σχέση και με το κόστος παραγωγής, δεν θα δώσουμε λύσεις.
      Αλλά εσείς πάτε στο εύκολο κομμάτι του κόστους παραγωγής. Πάτε σ’ αυτό που έχει να κάνει με τον εργαζόμενο. Και εδώ είναι η αδικία. Επειδή δεν μπορείτε να λύσετε τους άλλους συντελεστές, πάτε σ’ αυτό που μπορείτε να το χτυπήσετε όσο γίνεται πιο εύκολα. Και λειτουργείτε μονομερώς. Αυτή είναι μια άκρως συντηρητική πολιτική. Δεν είναι η μεταρρυθμιστική πολιτική, που έχει ανάγκη η χώρα και ο τόπος. Γιατί αν έχετε μεταρρυθμιστική πολιτική, πρέπει όλους τους συντελεστές που διαμορφώνουν την παραγωγική διαδικασία, να τους αναδείξετε και να τους δώσετε μια άλλη διάσταση.
      Σε ό,τι αφορά τώρα το νομοσχέδιο, κύριε Υπουργέ, σωστά έρχεται στη Βουλή. Μόνο που έρχεται καθυστερημένα, πάρα πολύ καθυστερημένα. Έρχεται γιατί και οφείλουμε να εναρμονιστούμε ως χώρα με τον ευρωπαϊκό κανονισμό –οφείλουμε να το κάνουμε αυτό- και δεύτερον, γιατί η ίδια η εξελικτική πορεία της οικονομίας το επιβάλλει.
     Εμείς πράγματι είχαμε ένα θεσμικό πλαίσιο βελτιωμένο, που έδωσε λύσεις -και μάλιστα με αποτελεσματικό τρόπο- για τις τότε συγκυρίες και οδήγησε με σταθερότητα και ασφάλεια τη χώρα και την οικονομία για δύο δεκαετίες σε πολύ θετική κατεύθυνση και ταυτόχρονα είχαμε και την πολιτική βούληση. Προβλήματα υπάρχουν; Βεβαίως υπάρχουν. Και σήμερα υπάρχουν προβλήματα και χθες υπήρχαν και αύριο θα υπάρχουν. Αυτή είναι η ζωή. Το ζήτημα είναι πώς απαντάς και προς όφελος ποίων λύνεις τα προβλήματα. 
     Τονίσαμε, κύριε Υπουργέ, στην επιτροπή σε όλους τους τόνους ότι το νομοσχέδιο δεν ήταν ούτε ιδιαιτέρως εύστοχο ούτε και συνεπές προς το ζητούμενο και επιβεβαιωθήκαμε. Από όλη τη διαδικασία της επιτροπής επιβεβαιωθήκαμε. Επιβεβαιωθήκαμε τόσο από τις θέσεις των φορέων, όσο και των εργαζομένων. 
     Συμμετείχαμε στην επιτροπή με ουσιαστικές προτάσεις. Καταθέσαμε τις ανησυχίες μας, καταθέσαμε τις διαφωνίες μας και καταθέσαμε και τις προτάσεις μας. Εμείς θα ψηφίσουμε το νομοσχέδιο επί της αρχής και θα καταψηφίσουμε συγκεκριμένα άρθρα για συγκεκριμένους λόγους, που πραγματικά θεωρούμε ότι δεν απαντούν στις σημερινές ανάγκες της οικονομίας και της παραγωγικής διαδικασίας. Είχαμε την τόλμη να το κάνουμε και το κάναμε, γιατί θέλουμε να είμαστε πραγματικά σε τέτοιου είδους ζητήματα, όσο γίνεται πιο αξιόπιστοι και χρήσιμοι συνολικά στην ελληνική οικονομία. 
     Αναγνωρίζουμε, κύριε Υπουργέ, ότι υπάρχουν θετικές εξελίξεις στο νομοσχέδιο, όπως η κατάργηση του μεριδίου αγοράς ως κριτηρίου για την ενεργοποίηση του προληπτικού ελέγχου συγκεντρώσεων, καθώς και η εισαγωγή δύο σταδίων στη διαδικασία ελέγχου  συγκεντρώσεων -είναι μέτρα που κινούνται στη θετική κατεύθυνση- όπως επίσης και οι εκτεταμένες ερευνητικές εξουσίες, που δίνονται στην επιτροπή για τη διαπίστωση των παραβάσεων του νόμου. Επίσης, θετικό μέτρο είναι η απόκτηση νομικής προσωπικότητας από την Επιτροπή, που θα μπορεί αυτοτελώς να παρίσταται στο δικαστήριο κατά την εκδίκαση των προσφυγών, όπως και η εισαγωγή του προγράμματος επιείκειας για επιχειρήσεις που συμμετείχαν στην παράνομη σύμπραξη, αλλά σήμερα συνεργάζονται με την επιτροπή για την αποκάλυψή της. 
     Ταυτόχρονα, όμως, κύριε Υπουργέ, υπάρχουν και ζητήματα που πραγματικά υπονομεύουν. Ενώ κάνετε ένα βήμα, ξαναγυρίζετε προς τα πίσω. Υπάρχουν διατάξεις που υποβαθμίζουν το ρόλο της επιτροπής με άμεσο ή έμμεσο τρόπο: Άμεσα, γιατί περιορίζεται η ευχέρεια αυτεπάγγελτης γνωμοδοτικής παρέμβασής της, αλλά και γιατί μειώνονται οι οικονομικοί κλάδοι που εμπίπτουν στο πεδίο αρμοδιότητάς της, ενώ ο σχεδιασμός έπρεπε να λειτουργεί προληπτικά γι’ αυτά που έρχονται και που μάλιστα έρχονται με ταχύτητα. Έμμεσα, γιατί επιβαρύνεται αδικαιολόγητα το έργο της Επιτροπής Ανταγωνισμού με την ανάθεση αρμοδιοτήτων που έχουν ασήμαντη επίδραση στη λειτουργία του οργανισμού κι έτσι αναπαράγετε γραφειοκρατία, καθυστερήσεις, αναποτελεσματικότητα. 
     Βεβαίως, προβλέπονται και ρυθμίσεις που προκαλούν ανασφάλεια δικαίου, καθώς και άλλες που έχουν έντονα παρεμβατικό χαρακτήρα. 
       Κύριε Υπουργέ, εμείς καταψηφίζουμε το άρθρο 1, που αφορά την κατάχρηση σχέσης οικονομικής εξάρτησης. Υποθέσεις που θα έρθουν στην Επιτροπή Ανταγωνισμού και δεν θα έχουν στη συντριπτική τους πλειοψηφία κανένα ενδιαφέρον από πλευράς προστασίας ελεύθερου ανταγωνισμού, μπορούν να  επιλυθούν κάλλιστα από τα πολιτικά δικαστήρια με εφαρμογή της γενικής ρήτρας περί κατάχρησης δικαιωμάτων του άρθρου 281 του Αστικού Κώδικα. Η επιβάρυνση της επιτροπής είναι διπλή και δεν έχει κανένα νόημα η συγκεκριμένη τροπολογία. 
     Το άρθρο 3 που αφορά τη γνωστοποίηση συγκεντρώσεων επιχειρήσεων, προσθέτει δουλειά, χωρίς κανένα αποτέλεσμα, ακόμα και για την πολυδιαφημισμένη, όπως τη λέτε, χαρτογράφηση της ελληνικής αγοράς. Πρέπει κάποτε να πάμε με επιστημονικά μέσα να προσεγγίσουμε αυτά τα μεγαλειώδη ζητήματα. Πρέπει να κάνουμε τις κλαδικές μας μελέτες, πρέπει να έχουμε μία πολιτική που να απαντά με ακρίβεια. Εδώ δεν απαντάτε, μονομερώς λύνετε το πρόβλημα και νομίζουμε ότι προσθέτετε και πάλι κάνετε γραφειοκρατική την επιτροπή.
     Το άρθρο 4 του νομοσχεδίου με την επαναφορά του άρθρου 4α΄ αφορά την ενεργοποίηση του προληπτικού ελέγχου συγκεντρώσεων των επιχειρήσεων.
      Η συγκεκριμένη τροπολογία αφορά το ίδιο επίπεδο…
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα δύο λεπτά ακόμα.
      Η συγκεκριμένη, λοιπόν,  τροπολογία αφορά το ίδιο επίπεδο του κύκλου εργασιών, αλλά τον υπολογίζει όχι στην εθνική, αλλά στην παγκόσμια αγορά, με αποτέλεσμα να αυξηθεί σημαντικά ο αριθμός των γνωστοποιημένων συγκεντρώσεων και να ενισχυθεί η γραφειοκρατία και η αναποτελεσματικότητα της επιτροπής. Το ίδιο ακριβώς πετυχαίνετε και με το άρθρο 4β΄, που επιστρέφει στην εντατικοποίηση των ελέγχων των συγκεντρώσεων. 
      Κύριε Υπουργέ, έχουμε κάθετη διαφωνία -και το τονίσαμε σε όλους τους τόνους στην επιτροπή- με το άρθρο 9, την επαναφορά του άρθρου 5. Πρόκειται για διάταξη με έντονα παρεμβατικό χαρακτήρα, που έχει μικρή σχέση με το καθεστώς της ελεύθερης οικονομίας στους κλάδους της οικονομίας που βρίσκονται σε καθεστώς ρύθμισης, κυρίως δε κλάδους που αφορούν δίκτυα, όπως είναι η ενέργεια και οι τηλεπικοινωνίες. Η προτεινόμενη διάταξη είναι αναπόφευκτο να προκαλέσει ανασφάλεια, αφού δεν προσδιορίζει πότε θα πρέπει να θεωρείται ότι δεν υπάρχουν συνθήκες ανταγωνισμού στην αγορά και ζητείται η λήψη κανονιστικών μέτρων.
      Θεωρούμε -και το είπαμε στην επιτροπή- ότι αυτή η διάταξη ενισχύει μόνο το ρόλο του Υπουργού. Αντί να ενισχύσουμε τη δομή, αντί να ενισχύσουμε την ίδια την επιτροπή και να την κάνουμε αξιόπιστη, ενισχύουμε μόνο το ρόλο του Υπουργού, μόνο που αυτό πολλές φορές λειτουργεί αντίστροφα. Με ποιους όρους θα καθορίζει ο Υπουργός; Δεν πρέπει να έχει την εισήγηση της επιτροπής; Ποιους θα συμβουλευτεί; Άρα, λοιπόν, μονομερώς εκεί ενισχύουμε το πρόσωπό του.
      Κύριε Υπουργέ, καταθέσαμε μια τροπολογία και δεν έχουμε πάρει καμία απάντηση. Η τροπολογία που καταθέσαμε ως ΠΑΣΟΚ αφορά ένα κενό, που θεωρούμε ότι υπάρχει από τότε που καταργήθηκε η ανεξάρτητη αρχή, η ΡΑΘΕ και αφορά τις θαλάσσιες ενδομεταφορές. Νομίζουμε ότι αυτό το κενό δεν καλύπτεται, όπως έχει, από την Επιτροπή Ανταγωνισμού. 
      Είναι ένα μεγάλο θέμα. Αφορά τις νησιωτικές περιοχές, αφορά τα μικρά νησιά και τη δύσκολη πρόσβαση που υπάρχει. Εσείς αποφεύγετε να δώσετε οριστικά συγκεκριμένη απάντηση. Θα περιμένουμε σήμερα στην Ολομέλεια της Βουλής να πάρουμε απάντηση και νομίζω ότι θα απαντήσετε.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Θα πάρετε την απάντησή σας.
      ΑΠΟΣΤΟΛΟΣ ΚΑΤΣΙΦΑΡΑΣ: Κύριε Υπουργέ, για να μην εκμεταλλευτώ άλλο το χρόνο -και θέλω να ευχαριστήσω τον κύριο Πρόεδρο- θέλω να πω το εξής: Δεν κάνετε τίποτε παραπάνω από μικροπαρεμβάσεις, μικρορυθμίσεις και αυτό το παρουσιάζετε ότι είναι κάτι πολύ μεγάλο. Βεβαίως, είναι επικοινωνιακή ανάγκη και καλά κάνετε και το διατυμπανίζετε. Το ερώτημα, όμως, είναι αν πραγματικά πιστεύετε ότι μέσα από αυτές τις διαδικασίες θα απαντήσετε στα προβλήματα που σήμερα έχουν αυτήν την έκταση και τα περισσότερα από αυτά οφείλονται στη δική σας λαθεμένη πολιτική.
      Κύριοι συνάδελφοι, οι ανάγκες της οικονομίας είναι διαφορετικές. Η χώρα χρειάζεται μεταρρυθμίσεις, χρειάζεται τομές, χρειάζεται ισχυροποίηση των θεσμών και την ικανότητα του κράτους να δώσει απαντήσεις και, επίσης, η κοινωνία χρειάζεται να της δώσουμε ασφάλεια, να την κάνουμε να πιστέψει, να έρθει κοντά μας σε μια εποχή που απαξιώνονται τα πάντα. Πρέπει να δημιουργήσουμε προϋποθέσεις σταθερότητας στον πολίτη.
      Εμείς, κύριε Υπουργέ και κύριοι συνάδελφοι, επαναλαμβάνω ότι ψηφίζουμε κατ’ αρχήν το νομοσχέδιο. Καταψηφίζουμε συγκεκριμένα άρθρα. Κύριε Υπουργέ, αξίζει να ρισκάρετε και για την κοινωνία και για τον πολίτη. Πρέπει να δείτε την πολιτική σας, η οποία συνεχώς αδικεί αυτόν που έχει τα λιγότερα…
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Κατσιφάρα.
      ΑΠΟΣΤΟΛΟΣ ΚΑΤΣΙΦΑΡΑΣ: Σταματήστε αυτό το παιχνίδι, να βαφτίζετε «ρετιρέ» αυτούς που έχουν τα ελάχιστα και να τους βάζετε σε αντιπαράθεση με αυτούς που δεν έχουν καθόλου, γιατί πάτε να «τα πάρετε» μόνο και τίποτα παραπάνω.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Άγγελος Τζέκης.
      ΑΓΓΕΛΟΣ ΤΖΕΚΗΣ: Κύριε Πρόεδρε, κυρίες και κύριοι Βουλευτές, άκουσα από τον εισηγητή της Πλειοψηφίας για μία ακόμη φορά να εκφράζει τη λύπη του για τα τεκταινόμενα στην Ευρωπαϊκή Ένωση. Στην επιτροπή είχε εκφράσει τη λύπη του για το αισιόδοξο, για εμάς, μήνυμα που εκπέμπει το ΟΧΙ των Γάλλων και των Ολλανδών.
     Έτσι και σήμερα εμείς τουλάχιστον λέμε προς το λαό και στους λαούς γενικότερα ότι πρέπει να εντείνουν την πάλη τους, τον αγώνα τους γι’ αυτήν την Ευρωπαϊκή Ένωση που όπως αποδείχθηκε και από τη Σύνοδο Κορυφής οι ηγέτες των κρατών μελών της Ευρωπαϊκής Ένωσης ενδιαφέρεται ο καθένας να προωθήσει τα συμφέροντα της δικής του αστικής τάξης, τα συμφέροντα, δηλαδή, των πολυεθνικών και μονοπωλιακών συγκροτημάτων. 
     Είδαμε να υπάρχουν αντιθέσεις, αντιπαραθέσεις αλλά έχουμε δει όμως κατ’ επανάληψη αυτούς τους ηγέτες να ομονοούν, όταν πρόκειται να αντιμετωπίσουν τα δικαιώματα των λαών. Τους είδαμε πραγματικά να συμφωνούν, όταν θέλουν να πετσοκόψουν τα δικαιώματα του κάθε λαού. Εκεί ομοφωνούν. Γι’ αυτό, λοιπόν, το αισιόδοξο μήνυμα είναι ότι οι λαοί, ο λαός, η κάθε χώρα, πρέπει να εντείνει τον αγώνα πραγματικά να αλλάξουν οι συσχετισμοί σε πολιτικό και κοινωνικό επίπεδο γιατί μόνο έτσι μπορούν να μπουν στο προσκήνιο τα πραγματικά προβλήματα των λαών και μέσα από την εξουσία των λαών να μπορούν και να επιλυθούν. Γι’ αυτό η Σύνοδος Κορυφής που έγινε μ’ αυτόν τον τρόπο που έγινε, δεν αφορά τους λαούς, αφορά τα μονοπώλια και τις πολυεθνικές το ποιος θα αρπάξει το μεγαλύτερο μερίδιο. 
     Κυρίες και κύριοι Βουλευτές, μέσα σ’ αυτά τα πλαίσια έρχεται σήμερα και το παρόν σχέδιο νόμου. Η εισηγητική έκθεση αναφέρει και γίνεται προσπάθεια από την Κυβέρνηση να θεωρηθεί ότι τόσο η κοινοτική νομοθεσία όσο και η εθνική που ενσωματώνει την κοινοτική και αφορά τον ανταγωνισμό, ωφελεί όπως λέει την εθνική οικονομία και την προστασία των συμφερόντων του πολίτη καταναλωτή. Μάλιστα συνδέει την ανταγωνιστικότητα και με τη διεύρυνση της αγοράς εργασίας. Αυτόν, λοιπόν, τον ανταγωνισμό, απαλλαγμένο όπως λέει η Κυβέρνηση από τα διάφορα γραφειοκρατικά βαρίδια, θα εγγυηθεί η εποπτεία μιας ανεξάρτητης διοικητικής αρχής. 
     Με το παρόν νομοσχέδιο, λοιπόν, γίνεται προσπάθεια όπως λέει η Κυβέρνηση να αναβαθμιστεί αυτή η αρχή. Και εμείς θέλουμε να ξεκαθαρίσουμε από την αρχή τα ζητήματα ότι, δηλαδή, οι ανεξάρτητες αρχές που δημιουργούνται και λειτουργούν στα πλαίσια τα συγκεκριμένα, συνταγματικά και νομοθετικά, έχουν ως κύριο σκοπό να εξυπηρετήσουν συγκεκριμένα συμφέροντα. Άρα και αυτή η αρχή με τις κατευθύνσεις της Κυβέρνησης, των κυβερνήσεων, της νομοθεσίας, ούτε τα συμφέροντα του πολίτη καταναλωτή υπηρετεί ούτε και διαφυλάττει το δημόσιο συμφέρον. Εμείς αυτά βέβαια, το δημόσιο συμφέρον, το συνδέουμε με τα συμφέροντα του εργαζόμενου λαού και όχι με τα συμφέροντα των μεγάλων επιχειρηματικών ομίλων, την κερδοφορία αυτών των επιχειρηματικών ομίλων που κατά τη γνώμη μας εγγυάται και το παρόν σχέδιο νόμου και η σημερινή πολιτική της Κυβέρνησης όπως και οι πολιτικές των προηγούμενων κυβερνήσεων του ΠΑΣΟΚ. Οι όποιες, λοιπόν, αλλαγές επιφέρει το παρόν νομοσχέδιο κινούνται στην ενίσχυση της συγκέντρωσης και συγκεντροποίησης της παραγωγής και του κεφαλαίου. Γιατί η συγκέντρωση του κεφαλαίου και της παραγωγής σε τέτοια βαθμίδα ανάπτυξης του καπιταλισμού, δηλαδή, στο ιμπεριαλιστικό του στάδιο δημιουργεί τα μονοπώλια που παίζουν καθοριστικό ρόλο στην οικονομία μιας χώρας προς όφελος βέβαια των συμφερόντων τους και όχι προς όφελος του λαού. 
     Άλλωστε, κυρίες και κύριοι Βουλευτές, στη σελίδα  6 της εισηγητικής έκθεσης αναφέρεται ότι η ελεγκτική διαδικασία διευκολύνει τη συνένωση των ελληνικών επιχειρήσεων και τη δημιουργία ισχυρών επιχειρηματικών μονάδων. Άρα η Κυβέρνηση ομολογεί καθαρά ότι ως κύριο στόχο έχει να εξυπηρετήσει ακριβώς τις επιχειρηματικές αυτές μονάδες για να μπορέσουν οι ελληνικές επιχειρήσεις να αντικρούσουν τον ανταγωνισμό στα πλαίσια της Ευρωπαϊκής Ένωσης αλλά και παγκόσμια και όχι για να εξυπηρετήσει τον καταναλωτή και το εθνικό συμφέρον. Το ζήτημα είναι ότι δεν μπορεί να γίνει κάτι τέτοιο στα πλαίσια της καπιταλιστικής Ευρωπαϊκής Ένωσης αλλά και παγκόσμια που ενισχύει τον ανταγωνισμό και ξέρουμε όλοι ότι μέσω του ανταγωνισμού είναι βασική προϋπόθεση, δηλαδή, ο ανταγωνισμός για να γίνει η συγκέντρωση και η συγκεντροποίηση της παραγωγής  και του κεφαλαίου. Αυτή είναι η πραγματικότητα.
     Τα δήθεν περί ελέγχου μονοπωλίων και προστασίας του ελεύθερου ανταγωνισμού είναι προσπάθεια από πλευράς της Κυβέρνησης, όπως έκαναν προσπάθεια και οι προηγούμενες κυβερνήσεις, να πειστεί ο λαός ότι τα συμφέροντά του ταυτίζονται με τα συμφέροντα των μονοπωλίων, τα συμφέροντα των πολυεθνικών, δηλαδή, με τα συμφέροντα του καπιταλισμού και να δεχθούν στο όνομα του ανταγωνισμού που πραγματικά προωθεί τα συμφέροντα όλων αυτών να δεχθεί τις αντιλαϊκές πολιτικές που εκπορεύονται από τις κυβερνήσεις και από την Ευρωπαϊκή Ένωση.
    Όμως, κατά τη δική μας άποψη, κυρίες και κύριοι Βουλευτές, ο καπιταλισμός δεν μπορεί να μπει σε καλούπια γιατί με τη μορφή που έχει σήμερα, δηλαδή, σ’ αυτό το στάδιό του, αναζητά συνεχώς νέες αγορές, νέα μερίδια είτε με συγχωνεύσεις είτε με εξαγορές άλλων επιχειρήσεων είτε με νόμιμες διαδικασίες σε εθνικό, περιφερειακό, αλλά και διεθνικό και παγκόσμιο επίπεδο. Αυτό το κατορθώνει ακόμα όχι μόνο με πολιτικά μέσα, αλλά και με στρατιωτικές επεμβάσεις, όπως αποδείχθηκε πολύ πρόσφατα τόσο στη γειτονική μας χώρα τη Γιουγκοσλαβία, όσο και στο Ιράκ και στο Αφγανιστάν.
    Γι’ αυτό, κυρίες και κύριοι Βουλευτές, δεν ισχύει ο ισχυρισμός της Κυβέρνησης που αναφέρει στην εισηγητική έκθεση ότι ο «ελεύθερος ανταγωνισμός» και η «ελεύθερη αγορά» επιφέρουν όφελος στην εθνική οικονομία και όφελος στον πολίτη - καταναλωτή. Εφόσον εσείς σήμερα λέτε έτσι όπως έλεγαν και οι προηγούμενες κυβερνήσεις του ΠΑΣΟΚ, ότι αυτά πραγματικά φέρνουν την ανάπτυξη, θα πρέπει, λοιπόν, η Κυβέρνηση να μας πει πώς είναι δυνατόν το δημόσιο χρέος αντί να μειώνεται, να αυξάνει, πώς το δημόσιο έλλειμμα αντί να μειώνεται και αυτό αυξάνει και πώς υπάρχει το αρνητικό εμπορικό ισοζύγιο, αφού με τον ελεύθερο ανταγωνισμό και την ελεύθερη αγορά, όπως ισχυρίζονταν παλαιότερα η Νέα Δημοκρατία αλλά και το ΠΑΣΟΚ, θα έβρισκαν τα ελληνικά προϊόντα μια τεράστια αγορά μέσα στην Ευρωπαϊκή Ένωση.
    Πρέπει, λοιπόν, κατά τη δική μας γνώμη, να γίνει ένας απολογισμός από τις μέχρι τώρα κυβερνήσεις –τη σημερινή Κυβέρνηση, την Αξιωματική Αντιπολίτευση- αφού ενίσχυσαν με κάθε τρόπο τον ελεύθερο ανταγωνισμό που δήθεν δημιουργεί και θέσεις εργασίας γιατί υπάρχει αυτή η μεγάλη ανεργία, γιατί υπάρχει αυτή η μεγάλη φτώχεια, γιατί προωθούνται αυτές οι αλλαγές στο εργασιακό και ασφαλιστικό καθεστώς των εργαζομένων. Πρέπει να δοθούν απαντήσεις σ’ αυτά τα ζητήματα.
    Όσον αφορά την ακρίβεια –γιατί ειπώθηκε και από τους άλλους- εγώ θα αναφέρω ορισμένα στοιχεία για να αποδείξουμε ότι η δημιουργία των μονοπωλιακών συγκροτημάτων είναι εκείνη που καθορίζει την τιμή του παραγωγού και την τιμή του καταναλωτή. 
    Τι λέει η Εθνική Στατιστική Υπηρεσία στην πρόσφατη ανακοίνωσή της; Λέει ότι υπάρχει διπλή και τριπλή τιμολογιακή πολιτική των βιομηχανιών. Δηλαδή, άλλη τιμή πώλησης των προϊόντων τους έχουν μέσα στη δική μας χώρα –και η Στατιστική Υπηρεσία λέει ότι ο γενικός δείκτης αυξήθηκε κατά 5,1%- ενώ τα ίδια τα προϊόντα μέσα στην Ευρωπαϊκή Ένωση πωλούνται με μείον 0,85% και 5,6% σε τρίτες χώρες εκτός Ευρωπαϊκής Ένωσης. Άρα, εδώ ακριβώς είναι το παιχνίδι, ότι ο ελεύθερος ανταγωνισμός είναι εκείνος που δημιουργεί τις ολιγοπωλιακές καταστάσεις και είναι οι βιομήχανοι και οι έμποροι εκείνοι που καθορίζουν πραγματικά τις τιμές του παραγωγού αλλά και του καταναλωτή.
    Είναι ένα ζήτημα να μας πει η Κυβέρνηση τι έκανε με τα στοιχεία αυτά, γιατί μας τονίζει σε διάφορους τόνους ότι βάζει χέρι στους βιομήχανους και στα σούπερ μάρκετ, όπως ακούστηκε και από τον εισηγητή της Πλειοψηφίας. Μα, δεν γνωρίζουν ότι πραγματικά εδώ υπάρχει αύξηση των κερδών μέσα από τη δική τους την πολιτική; Είναι αισχροκέρδεια αυτό; Δεν είναι αισχροκέρδεια. Εδώ είναι ακριβώς ότι το νομοθετικό αλλά και το πολιτικό πλαίσιο που εγγυάται τη μεγάλη αύξηση της κερδοφορίας των επιχειρηματιών. Άρα λοιπόν δεν μπορούμε να μιλάτε και εμείς τουλάχιστον δεν περιμένουμε ούτε από τη σημερινή Κυβέρνηση ούτε από τις προηγούμενες κυβερνήσεις να έχουν αντιμονοπωλιακές πολιτικές. 
    Έτσι λοιπόν, κατά τη γνώμη μας, κυρίες και κύριοι Βουλευτές, η Κυβέρνηση θέλει να προστατεύσει, όπως και κάθε κυβέρνηση μέσα στην Ευρωπαϊκή Ένωση, γενικότερα το σύστημα. Εάν παίρνονται κάποιες αποφάσεις σε βάρος κάποιων επιχειρηματιών, είναι ακριβώς για να προστατεύσει τη διαιώνιση του συστήματος προς όφελος της αστικής τάξης και βέβαια σε βάρος της εργατικής τάξης και των άλλων λαϊκών στρωμάτων. 
    Αυτό ακριβώς είναι το πνεύμα του σημερινού νομοσχεδίου όπως ήταν και ο νόμος του 2000 επί κυβέρνησης του ΠΑΣΟΚ και ο ν. 703/1977, που διατάξεις του επαναφέρει η σημερινή Κυβέρνηση.
    Επιτρέψτε μου όμως εν συντομία να σας αναφέρω ποια μέτρα έχουν παρθεί από τις προηγούμενες κυβερνήσεις και από τη σημερινή, για να αποδείξουμε εμείς το Κομμουνιστικό Κόμμα Ελλάδας, πώς προωθείται η συγκέντρωση και η συγκεντροποίηση της παραγωγής και του κεφαλαίου.
    Να αναφέρω το ν. 2992/2002. Δόθηκαν ιδιαίτερα κίνητρα για συγχωνεύσεις και δημιουργία μεγάλων επιχειρηματικών μονάδων με τη μείωση της φορολογίας των επιχειρήσεων, με δικαίωμα μεταφοράς των ζημιών για δύο χρόνια και τη δημιουργία ειδικού αφορολόγητου αποθεματικού. Με το ν. 3054/2002, δήθεν ότι προσπαθούσαν να κάνουν έλεγχο στα πετρελαιοειδή, ασκούσαν τον απόλυτο μονοπωλιακό έλεγχο του κλάδου με δυο και τρεις μεγάλες πετρελαϊκές εταιρείες. Με το ν. 2940/2001 δινόντουσαν ιδιαίτερα φορολογικά και αναπτυξιακά κίνητρα στις μεγάλες κατασκευαστικές επιχειρήσεις για να μπορέσουν να δημιουργηθούν μεγάλα συγκροτήματα για να αντέξουν τον ανταγωνισμό δήθεν τον ευρωπαϊκό αλλά και τον παγκόσμιο εν όψει των Ολυμπιακών Αγώνων. Ήταν όμως μία ρύθμιση καθαρά φιλομονοπωλιακή γιατί παράλληλα οι εργασιακές σχέσεις μέσα στον κλάδο αυτόν κτυπήθηκαν ανελέητα. 
    Επίσης, κυρίες και κύριοι Βουλευτές, όλοι οι αναπτυξιακοί νόμοι των κυβερνήσεων κινούνται σ’ αυτήν την κατεύθυνση, στο πώς, δηλαδή, θα συγχωνευτούν οι επιχειρήσεις, να δημιουργήσουν μεγάλους επιχειρηματικούς ομίλους. Αυτό έκανε πρόσφατα και η Κυβέρνηση με τον περίφημο αναπτυξιακό νόμο, με το φορολογικό νόμο που κατέβασε κατά δέκα ποσοστιαίες μονάδες τον ανώτατο φορολογικό συντελεστή των ανωνύμων εταιρειών και των ΕΠΕ. 
    Παρατηρούμε συνεπώς ότι όλες αυτές οι επιχορηγήσεις, οι επιδοτήσεις, οι επενδύσεις που γίνονται ακόμη και στα Βαλκάνια έχουν ως στόχο ακριβώς αυτό που προανέφερα. Και αυτό δεν το λέμε μόνο εμείς, δηλαδή, αυτό για τη συγκέντρωση. Μία τελευταία έρευνα που έγινε και την κατέθεσα στην επιτροπή, αναφέρει ότι επτά αλυσίδες σούπερ μάρκετ κυριαρχούν στον κλάδο και συγκεντρώνουν το 70% των κερδών. Επίσης ότι στους προμηθευτές του λιανεμπορίου γίνεται συγκέντρωση στο 60% των πωλήσεων. Και αναφέρομαι στα σούπερ μάρκετ και στα πολυκαταστήματα που αντιπροσωπεύουν προϊόντα σαράντα προμηθευτικών επιχειρήσεων εκ των οποίων δεκαπέντε είναι ξένες πολυεθνικές οι οποίες έχουν κατακλείσει τη ντόπια αγορά με τα εισαγόμενα προϊόντα και γι’ αυτό δικαιολογείται και το αρνητικό εμπορικό ισοζύγιο. 
    Άρα, βλέπουμε ότι όλη η νομοθεσία, αναπτυξιακή, φορολογική ενισχύει ακριβώς αυτόν το στόχο. 
    Όμως, πρέπει να εξετάσουμε, κυρίες και κύριοι Βουλευτές, και ορισμένους τομείς για να δούμε πώς προχωρεί η συγχώνευση και η συγκέντρωση της παραγωγής αλλά και του κεφαλαίου. Σχετικά με τις τράπεζες. Δεν ξέρουμε πώς λειτουργούν και ποια παρέμβαση έχει γίνει μέχρι σήμερα από τις κυβερνήσεις; Δεν γνωρίζουμε την τοκογλυφική πολιτική των τραπεζών με τα μηδαμινά επιτόκια κατάθεσης αλλά και με τα πολλαπλάσια χορήγησης; Δεν γνωρίζουμε, δηλαδή, ποιος ωφελείται και προς όφελος ποιων κινείται το τραπεζικό σύστημα και όλη αυτή η νομοθεσία όλων των μέχρι τώρα κυβερνήσεων; Μα, είναι καθαρά για τα κέρδη των τραπεζών. 
    Και έρχομαι σ’ αυτό το ζήτημα και τη ρύθμιση που προωθεί η Κυβέρνηση για να αποδείξουμε για μια ακόμη φορά πώς λειτουργεί και η σημερινή Κυβέρνηση και πώς λειτουργούσαν και οι προηγούμενες. Και έχουμε αυτήν την τροπολογία που αφαιρεί ένα μεγάλο βάρος από τους τραπεζίτες, από τα χρέη που είχαν προς τα ταμεία των εργαζομένων. Και ξέρετε γιατί γίνεται αυτή η ρύθμιση; Γιατί με τα διεθνή λογιστικά πρότυπα υποχρεούνταν οι τράπεζες να δείξουν στον ισολογισμό την πραγματική τους εικόνα, όλα αυτά που οφείλουν προς τα ασφαλιστικά ταμεία των εργαζομένων. Και έρχεται σήμερα η Κυβέρνηση να τους χαρίσει δισεκατομμύρια ευρώ και αυτά να τα φορτώσει σε βάρος των εργαζομένων των τραπεζών αλλά και σε βάρος ολόκληρου του ελληνικού λαού.
    Γι’ αυτό, λοιπόν, είπα προηγουμένως ότι από τη μια δίνουν προνόμια, πολύ μεγάλα κέρδη στους επιχειρηματίες, συγκεκριμένα στους τραπεζίτες και από την άλλη αφαιρούν δικαιώματα των εργαζομένων. 
    Και σχετικά με την αγορά των πετρελαιοειδών. Εδώ υπάρχει καμία αντιμονοπωλιακή πολιτική; Έγινε ποτέ κανένας έλεγχος στα δυο διυλιστήρια, πόσο προμηθεύονται το αργό πετρέλαιο, πόσο κοστίζει να το μεταποιήσουν για να το πουλήσουν στις τέσσερις-πέντε εταιρείες εμπορίας πετρελαιοειδών για να φτάσει στην τελική τιμή στα βενζινάδικα και από εκεί στον καταναλωτή; Δεν γνωρίζουμε και παγκόσμια τι παιχνίδι παίζουν οι πέντε-έξι μεγάλες εταιρείες που εμπορεύονται πραγματικά τις πλουτοπαραγωγικές πηγές σε όλες τις χώρες; Και γι’ αυτό γίνονται και οι επεμβάσεις οι στρατιωτικές προς το Ιράκ και οι απειλές προς το Ιράν, κλπ. Για ποιο όφελος, λοιπόν, της εθνικής οικονομίας ή γενικού συμφέροντος μιλάει η εισηγητική έκθεση; Όχι. Τα συμφέροντα των μονοπωλίων εκφράζει και η σημερινή Κυβέρνηση και σ’ αυτόν τον κλάδο. 
      Ξέρετε εσείς καμιά ρυθμιστική αρχή ή καμιά επιτροπή ανταγωνισμού –γιατί άκουσα και τον εισηγητή της Αξιωματικής Αντιπολίτευσης να μέμφεται την Κυβέρνηση- να μπορεί πραγματικά να επέμβει στην απελευθερωμένη πλέον αγορά, που εσείς νομοθετήσατε ως Κυβέρνηση στις ακτοπλοϊκές συγκοινωνίες; Δεν είναι η σημερινή Κυβέρνηση που με την ανοχή της, αύξησαν οι ακτοπλόοι εφοπλιστές κατά 6,5% με 7% τα εισιτήρια; 
      Άρα, εδώ ακριβώς παίζεται μία κοροϊδία μεταξύ των δύο κομμάτων σε βάρος πάντοτε του ελληνικού λαού. Κι εδώ είναι η πρόταση, που δεν έχει γίνει αποδεκτή, για ενιαίο φορέα ακτοπλοϊκών συγκοινωνιών που θα είναι λαϊκή περιουσία τα πλοία, για να υπάρχει φθηνό εισιτήριο και καλές υπηρεσίες.
      Εμείς –επαναλαμβάνω και το τονίσαμε αυτό πολλές φορές- δεν δεχόμαστε να χαρακτηρίζεται καμιά γωνιά της χώρας μας ως άγονη περιοχή. Αυτός ακριβώς ο χαρακτηρισμός, που γίνεται από την προηγούμενη κυβέρνηση αλλά και από τη σημερινή, πραγματικά γίνεται για να ωφεληθούν οι εφοπλιστές, γιατί από την άγονη γραμμή βγάζουν μεγάλα κέρδη μέσα από τις επιδοτήσεις και τον ιδρώτα του ελληνικού λαού. 
      Το ίδιο ακριβώς συμβαίνει και με τον τομέα του φαρμάκου.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θα ήθελα τρία, τέσσερα λεπτά, κύριε Πρόεδρε, για να κλείσω ...
      ΠΡΟΕΔΡΕΥΩΝ (Σωτήρης Χατζηγάκης): Όχι τέσσερα λεπτά, κύριε συνάδελφε. Έχετε δύο λεπτά. 
      ΑΓΓΕΛΟΣ ΤΖΕΚΗΣ: Από τη δευτερολογία μου, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, συντομεύετε.
      ΑΓΓΕΛΟΣ ΤΖΕΚΗΣ: Έτσι πιστεύουμε ότι και αυτό το νομοσχέδιο πραγματικά δεν προσφέρει στον ανταγωνισμό για δήθεν όφελος της εθνικής οικονομίας, αλλά και του πολίτη-καταναλωτή, γιατί πραγματικά εδώ γίνονται ουσιαστικές παρεμβάσεις από την Κυβέρνηση. Αυτήν την επιτροπή, δηλαδή, το διοικητικό συμβούλιο, τα επτά μέλη τα διορίζει η Κυβέρνηση και ο Υπουργός Ανάπτυξης. Δηλαδή, απόλυτος έλεγχος της συγκεκριμένης επιτροπής. Ζητάει μόνο τη γνώμη από την Επιτροπή Διαφάνειας της Βουλής. 
      Έτσι πιστεύουμε ότι οι παρεμβάσεις είναι συνεχόμενες σε όλα τα άρθρα. Έχει έξι με επτά άρθρα που επιτρέπει στον Υπουργό Εθνικής Οικονομίας να παρεμβαίνει ακόμα κι αν βγάζει αρνητική απόφαση η Επιτροπή Ανταγωνισμού. Εκεί ο κάθε επιχειρηματίας μπορεί να προσφύγει στον Υπουργό και να βγάλει θετική απόφαση ο Υπουργός. Για ποια, λοιπόν, ανεξάρτητη επιτροπή κάνουμε λόγο; Να πείτε καθαρά ότι εμείς ελέγχουμε αυτή την επιτροπή γιατί θέλουμε να εξυπηρετήσουμε συγκεκριμένα συμφέροντα. 
      Μέσα υπάρχουν και άλλα, σοβαρά ζητήματα, όπως για το Χρηματιστήριο. Αν μία συγκέντρωση είναι παράνομη, οι χρηματιστηριακές συναλλαγές δεν σταματάνε. Θεωρούνται ότι είναι νόμιμες αρκεί –λέει- να μην αποδειχθεί ότι αυτός που πουλάει και αυτός που αγοράζει γνώριζαν τις εξελίξεις. 
      Μα, είναι δυνατόν ποτέ να αποδειχθεί ότι αυτός που πουλάει και αυτός που αγοράζει –και θέλουν να κάνουν την κομπίνα- γνωρίζουν; Εσείς είδατε ποτέ το 1999 - 2000 να γίνεται καμία ουσιαστική έρευνα; Πού είναι η εξεταστική επιτροπή που είχατε υποσχεθεί ως Αξιωματική Αντιπολίτευση; Περνάνε τώρα δύο χρόνια και ούτε τολμάτε να αγγίξετε το μεγάλο πολιτικοοικονομικό σκάνδαλο του Χρηματιστηρίου, έστω να καταλογιστούν πολιτικές ευθύνες.
      Επίσης, κύριε Πρόεδρε, υπάρχει ένα υπόμνημα από τους εργαζόμενους που έχει πολλά θετικά στοιχεία και πρέπει να τα λάβει υπόψη της η Κυβέρνηση, αλλά και η Βουλή και να τα κάνει αποδεκτά. Και έρχομαι στο σημείο εκείνο που λέει ότι οι προσλήψεις όχι μόνο γενικών διευθυντών ή διευθυντών, αλλά και προϊσταμένων τμημάτων και γραφείων καθώς και τα προσόντα τους θα καθοριστούν με προεδρικό διάταγμα. 
      Μα, εδώ ακριβώς είναι το ζήτημα: Το ΑΣΕΠ δεν θα ενεργήσει ....
      ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε όμως, κύριε συνάδελφε. Παρακαλώ.
      ΑΓΓΕΛΟΣ ΤΖΕΚΗΣ: Δηλαδή, για τους προϊσταμένους των γραφείων θα γίνει η πρόσληψη από τον Υπουργό με προεδρικό διάταγμα; 
      ΠΡΟΕΔΡΕΥΩΝ (Σωτήρης Χατζηγάκης): Κλείστε, κύριε συνάδελφε. Παρακαλώ.
      ΑΓΓΕΛΟΣ ΤΖΕΚΗΣ: Θα κλείσω, κύριε Πρόεδρε. 
      Δεν είναι ένα σοβαρό ζήτημα αυτό; Καταλαβαίνω να μου πείτε ότι ο γενικός διευθυντής είναι πολιτικό πρόσωπο, αλλά ο προϊστάμενος τμήματος και Γραφείου πρέπει να είναι εγκάθετος; Διότι εδώ θα μιλήσουμε ακριβώς για πλήρη έλεγχο όλης της επιτροπής, όχι μόνο του διοικητικού συμβουλίου, αλλά και της υπηρεσιακής ιεραρχίας της επιτροπής. 
      Γνωρίζουμε πολύ καλά βέβαια γιατί γίνονται αυτά. Γιατί και στις διαβουλεύσεις, λέει μέσα το νομοσχέδιο –και κλείνω μ’ αυτό, κύριε Πρόεδρε- ελάχιστα στοιχεία θα δίνονται στη δημοσιότητα. Ούτε η Βουλή θα μαθαίνει τι διαβουλεύεται ο Υπουργός με τους επιχειρηματίες, όταν θέλει να ελέγξει κλάδους,  εκεί που μονοπωλούν τα μεγάλα συγκροτήματα. 
    Άρα, το ζήτημα είναι πολύ ουσιαστικό και εμείς ως Κομμουνιστικό Κόμμα Ελλάδας –και κλείνω μ’ αυτό- λέμε ότι δεν μπορεί να προστατεύσει αυτή η Κυβέρνηση τα συμφέροντα του λαού και πολύ περισσότερο τα συμφέροντα της εθνικής οικονομίας.
    Χρειάζεται λαϊκή παρέμβαση, για να υπάρξει πραγματικά αντιμονοπωλιακή κυβέρνηση. Όσο θα υπάρχει κυβέρνηση που θα συρρικνώνει τα δικαιώματα των εργαζομένων, των αγροτών και θα δίνει πολύ περισσότερα προνόμια στους μεγάλους, τόσο θα υπάρχει φιλομονοπωλιακή πολιτική από τη σημερινή Κυβέρνηση, όπως έκαναν και οι κυβερνήσεις του ΠΑΣΟΚ.
    Ευχαριστώ, κύριε Πρόεδρε, για την ανοχή σας.
    ΠΡΟΕΔΡΕΥΩΝ (Σωτήρης Χατζηγάκης): Παραήταν μεγάλη, κύριε συνάδελφε, η ανοχή μου και δεν ξέρω αν οι άλλοι συνάδελφοι με συγχωρήσουν γι’ αυτό.
    Κυρίες και κύριοι συνάδελφοι, οι συνάδελφοι κ. Πέτρος Μαντούβαλος και κ. Κίμων Κουλούρης ζητούν άδεια ολιγοήμερης απουσίας στο εξωτερικό. Ο μεν κ. Μαντούβαλος ζητά άδεια από τις 23 Ιουνίου μέχρι την 1η Ιουλίου για προσωπικούς λόγους και ο κ. Κουλούρης για τις 23 και 24 Ιουνίου.
    Η Βουλή εγκρίνει; 
    ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Σωτήρης Χατζηγάκης): Η Βουλή ενέκρινε τις ζητηθείσες άδειες.
      Το λόγο έχει ο κ. Δραγασάκης.
    ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το νομοσχέδιο που συζητούμε σήμερα είναι σημαντικό. Έχει μάλιστα ένα βαρύγδουπο τίτλο. Αφορά τον έλεγχο των μονοπωλίων και την προστασία του ελεύθερου ανταγωνισμού.
    Επομένως είναι ένα θέμα το οποίο από τη φύση του είναι σοβαρό, γιατί αφορά την κοινωνία, ιδιαίτερα τους καταναλωτές, τα νοικοκυριά, τη μικρή επιχείρηση, η οποία συνθλίβεται από τον ανταγωνισμό και το πρόβλημα της ακρίβειας.
    Στην κατ’ άρθρο συζήτηση, θα κάνουμε κάποιες συγκεκριμένες σκέψεις σε κάποια άρθρα. Εγώ θα ήθελα να πω ορισμένα γενικότερα σχόλια και παρατηρήσεις σε ό,τι αφορά αυτό που λέμε «αρχή» του νομοσχεδίου. 
    Πριν από αυτό μόνο, θα ήθελα και εγώ να επισημάνω ότι υπάρχει ένα πρόβλημα –ένα από τα πολλά προβλήματα- εργαζομένων στην Επιτροπή Ανταγωνισμού. 
      Κύριε Υπουργέ, εκεί υπάρχουν τρεις, τέσσερις διαφορετικές κατηγορίες εργαζομένων. Πώς να λειτουργήσει αυτή η επιτροπή; Μοιραία αναπτύσσονται και τριβές μεταξύ τους και ανταγωνισμοί κλπ..
    Θεωρούμε ότι ήταν μια ευκαιρία –και παραμένει ευκαιρία- να γίνουν κάποια βήματα με βάση προτάσεις των ίδιων των εργαζομένων, σε μία κατεύθυνση ομοιογενοποίησης των καθεστώτων εργασίας, αναβάθμισης του ρόλου τους, για να πούμε ότι υπάρχει ένα εργαλείο, να το αξιολογούμε υπεύθυνα αργότερα.
    Έρχομαι, λοιπόν, στο γενικότερο θέμα. Το νομοσχέδιο που συζητούμε, στην ουσία, τροποποιεί ένα νόμο, το ν. 703, ο οποίος υπάρχει από το 1977. Άρα, θεωρώ ότι είναι αναγκαίο και σκόπιμο να θέσουμε κατ’ αρχάς το εξής ερώτημα: Αφού ο νόμος αυτός για τον έλεγχο των μονοπωλίων και την προστασία του ελεύθερου ανταγωνισμού υπάρχει εδώ και είκοσι πέντε χρόνια, ποια ήταν τα αποτελέσματα από την εφαρμογή του νόμου; Έτσι, θα δούμε τι μπορεί να γίνει από εδώ και πέρα.
    Κατά κοινή ομολογία, η ψήφιση εκείνου του νόμου του 1977 και η λειτουργία της προβλεπόμενης από το νόμο αυτό Επιτροπής Ανταγωνισμού, δεν είχαν κανένα πρακτικό αποτέλεσμα στη λειτουργία της οικονομίας και των αγορών. Ο καταναλωτής, όλα αυτά τα χρόνια, δεν ένιωσε την προστασία αυτού του θεσμικού πλαισίου, τα μονοπώλια δρουν ανεξέλεγκτα, ο ελεύθερος ανταγωνισμός μόνο ελεύθερος δεν είναι και οι μικρές επιχειρήσεις υποφέρουν από έναν άνισο και στην πράξη αθέμιτο ανταγωνισμό των μεγάλων αλυσίδων, των μεγάλων επιχειρήσεων και των πολυεθνικών εταιρειών. 
    Νομίζω ότι αυτή είναι η πραγματικότητα.
    Καθ’ όλη αυτήν την περίοδο της εφαρμογής του νόμου, η συγκέντρωση του κεφαλαίου και η συγκέντρωση του ελέγχου επί των αγορών, όχι μόνο δεν ανακόπηκε, αλλά πήρε πρωτόγνωρες διαστάσεις. Σύμφωνα με στοιχεία που κατατέθηκαν εδώ με αφορμή συζήτηση άλλου νομοσχεδίου, δύο έως τρεις επιχειρήσεις –είτε επιχειρήσεις που παράγουν είτε επιχειρήσεις που προμηθεύουν- ελέγχουν το 60%, το 70%, το 90%, πολλές φορές και το 100% της διακίνησης ενός προϊόντος.
    Ενδεικτικά, τρεις προμηθευτές ελέγχουν το 66% της διακίνησης του γάλακτος, το 75% του αλατιού, το 77% στο τσάι, το 88% στον καφέ, το 91% στις πάνες βρεφών και το 97% στα αναψυκτικά.
      Αναφέρομαι σε πράγματα που ξέρει ο καθένας μας τη σημασία που έχουν στην καθημερινότητα της ζωής.
      Το να μιλάει, λοιπόν, κανείς για ελεύθερο ανταγωνισμό, υπ’ αυτές τις συνθήκες, ή το να ζητάει να υπάρξει ελεύθερος ανταγωνισμός υπό συνθήκες τόσο υψηλού βαθμού συγκέντρωσης του ελέγχου, φοβόμαστε ότι ζει μακράν της πραγματικότητας. 
      Το ίδιο αποπνικτική είναι η κατάσταση και στο χώρο των τραπεζών. Στον κλάδο αυτό, όπως γνωρίζετε, κυρίες και κύριοι συνάδελφοι, είχαμε τα τελευταία χρόνια ένα κύμα εξαγορών και συγχωνεύσεων που δεν έχει τελειώσει. Μάλιστα ορισμένοι προβλέπουν ότι η τάση αυτή θα οδηγήσει –και μερικοί λένε ότι το επιθυμούν να οδηγήσει- στο να έχουμε δύο, το πολύ τρεις τραπεζικούς ομίλους που θα ελέγχουν όλη την αγορά. 
      Πρόσφατη έρευνα που διενήργησε το Διεθνές Νομισματικό Ταμείο για το τραπεζικό σύστημα στη χώρα μας, διαπίστωσε την απουσία συνθηκών ανταγωνισμού από το τραπεζικό σύστημα, γεγονός που, κατά το Διεθνές  Νομισματικό Ταμείο, εξηγεί και τη μεγάλη διαφορά μεταξύ επιτοκίων χορηγήσεων και επιτοκίων καταθέσεων. 
      Επί τη ευκαιρία, κύριε Υπουργέ, θα θέλαμε αυτή η έκθεση να κατατεθεί στη Βουλή, διότι είναι χρήσιμο να ενημερωθούμε. Δείτε το. Το ΥΠΕΘΟ την παρήγγειλε ή η Τράπεζα της Ελλάδος, δεν ξέρω ακριβώς. Ας κατατεθεί εδώ στην Ολομέλεια. 
      Η εξέλιξη αυτή είναι ιδιαζόντως σοβαρή, λόγω του καθοριστικού ρόλου που παίζουν οι τράπεζες σε ολόκληρη την οικονομία και την κοινωνία. Για όλες αυτές τις καταστάσεις, είτε αφορούν στο εμπόριο είτε στις τράπεζες είτε στη βιομηχανία, η Επιτροπή Ανταγωνισμού δεν έκανε κάτι το οποίο να το σημειώσουμε και να πούμε ότι εδώ υπήρξε μια ουσιαστική παρέμβαση. Άλλωστε δεν γίνεται καμία συγκεκριμένη αναφορά στο σχετικό νόμο, ούτε τώρα, κύριε Υπουργέ, γίνεται, ειδικότερα για το θέμα των τραπεζών,  στο οποίο επιτρέψτε μου να επιμείνω, ότι δηλαδή, αποτελεί σαφώς αντικείμενο ελέγχου και προτεραιότητας για την Επιτροπή Ανταγωνισμού. 
      Στην ουσία, οι τράπεζες ειδικότερα είναι εκτός ελέγχου και τα όποια πρόστιμα επιβλήθηκαν -που αξίζει κανείς να τα δει αυτά- τα πιο σημαντικά πρόστιμα που επεβλήθησαν όλα αυτά τα χρόνια από την Επιτροπή Ανταγωνισμού ήταν σε κάποια βενζινάδικα και σε κάποια επαρχιακά αρτοποιεία. Αυτή ήταν η τιμωρία, θα λέγαμε, αυτή ήταν η πυγμή σε μια ελληνική οικονομία με τα χαρακτηριστικά που είπα. 
      Το δεύτερο ερώτημα που νομίζω ότι αξίζει να μας απασχολήσει είναι, ποιες ήταν οι αιτίες αυτής της προκλητικής αναποτελεσματικότητας της λεγόμενης αντιμονοπωλιακής νομοθεσίας, τι έφταιξε, για να δούμε και αν βελτιώνεται ή αν μπορεί να βελτιωθεί. 
      Εγώ θα ήθελα πολύ συνοπτικά να αναφέρω τέσσερις αιτίες. 
      Η πρώτη αιτία, κατά τη γνώμη μας, είναι ο ίδιος ο αντιφατικός χαρακτήρας αυτού που λέμε ελεύθερος ανταγωνισμός. Τι θα πει ελεύθερος ανταγωνισμός σε συνθήκες μιας καπιταλιστικής οικονομίας; Σε αντίθεση με ό,τι ορισμένοι πιστεύουν, ο ελεύθερος ανταγωνισμός δεν είναι το αντίθετο του μονοπωλίου, αλλά είναι η μήτρα που μονοπωλίου, δηλαδή, μέσω του ελεύθερου ανταγωνισμού γίνεται η συγκέντρωση της παραγωγής, η συγκέντρωση του κεφαλαίου, οι εξαγορές, οι συγχωνεύσεις, μέσω του ελεύθερου ανταγωνισμού δημιουργούνται τα μονοπώλια. Μέσω του ελεύθερου ανταγωνισμού γίνεται αυτό που λέει ο λαός μας «το μεγάλο ψάρι, τρώει το μικρό». Άρα η απάντηση στα μονοπώλια δεν είναι ο ελεύθερος ανταγωνισμός, αλλά είναι μια πολιτική, η οποία ακριβώς θα αντισταθμίζει, θα πολεμάει, θα προσπαθεί να τιθασεύσει τη δύναμη τόσο των μονοπωλίων, αλλά και αυτών που δεν είναι μονοπώλια και θέλουν να γίνουν μονοπώλια. 
      Το δεύτερο παράδειγμα σ’ αυτήν την πρώτη αιτία που έχει να κάνει με τον ίδιο το χαρακτήρα του ανταγωνισμού είναι αυτό που λέμε σήμερα παγκοσμιοποίηση, διεθνοποίηση κλπ. Όσο διεθνοποιείται το κεφάλαιο αυξάνει το μίνιμουμ της βιώσιμης επιχείρησης, αυξάνει το μέγεθος. Ο ίδιος, δηλαδή, ο ελεύθερος ανταγωνισμός απαιτεί μεγάλα μεγέθη, επιβάλει το γιγαντισμό ως όρο επιβίωσης, ο ίδιος ο ελεύθερος ανταγωνισμός διεθνοποιούμενος οδηγεί στην αναίρεσή του, στον περιορισμό του, οδηγεί στην κυριαρχία των πολυεθνικών εταιρειών. 
Αυτό εξηγεί και αυτό που είπε προηγουμένως ο συνάδελφος κ. Τζέκης ότι πολλές επιχειρήσεις πωλούν ακριβά στην Ελλάδα και φθηνά στο εξωτερικό. Δηλαδή, χρησιμοποιείται η εσωτερική αγορά και η υπερεκμετάλλευσή της ως το μέσο για τη διεθνή τους επέκταση. 
      Με άλλα λόγια, ο ίδιος ο ανταγωνισμός, σε παγκόσμια κλίμακα, αναιρεί τη σημασία του, την αξία του, τη λειτουργία του ως μέσο τιθάσευσης εκείνων των πρακτικών που υποτίθεται ότι ο νόμος θέλει να χτυπήσει.
      Η δεύτερη αιτία έχει να κάνει με την πολιτική που ασκείται, με το χαρακτήρα της πολιτικής. Τόσο η σημερινή Κυβέρνηση όσο και η προηγούμενη -αλλά εμάς τώρα μας ενδιαφέρει τι κάνει τούτη η Κυβέρνηση- με διάφορους νόμους, με την όλη της πολιτική λέει «μεγαλώστε, συγχωνευτείτε, πάρτε κίνητρα οι μικροί για να γίνουν μεγάλοι και οι μεγάλοι μεγαλύτεροι» και, αφού οι επιχειρήσεις γιγαντωθούν, τότε παραπονιέται η εκάστοτε κυβέρνηση για τις συνέπειες του γιγαντισμού. Δεν είναι και αυτό μία αντίφαση; 
      Κατά την ίδια λογική, θεωρείται ότι η απελευθέρωση των αγορών θα αντιμετωπίσει το πρόβλημα του ανταγωνισμού, της ακρίβειας κλπ.. Η απελευθέρωση, όμως, των αγορών χωρίς ισχυρά εργαλεία εποπτείας, ελέγχου και ρύθμισης, δημιουργεί μία κατάσταση ασυδοσίας την οποία εκμεταλλεύονται όχι μόνο οι μεγάλες επιχειρήσεις, αλλά και οι μικρές ή και εκείνες οι επιχειρήσεις που κυρίως πιέζονται από τον ανταγωνισμό τόσο τον εσωτερικό όσο και το διεθνή.
      Μία άλλη αιτία, συνδεδεμένη με την προηγούμενη, είναι ότι ο νόμος που συζητάμε, ο νόμος που υπήρχε και όπως διαμορφώνεται τώρα, είναι πολύ περιοριστικός σε ό,τι αφορά το εννοιολογικό του πλαίσιο. Δηλαδή υποτίθεται ότι θέτει προς έλεγχο τις εναρμονισμένες πρακτικές, τη συγκέντρωση και την κατάχρηση της δεσπόζουσας θέσης. Όμως, υπάρχουν καταστάσεις και επιχειρηματικές πρακτικές που δεν εντάσσονται σε καμία απ’ αυτές τις κατηγορίες, αλλά είναι βλαπτικές για τον καταναλωτή, για την οικονομία και την κοινωνία. Παραδείγματος χάρη, όταν εσείς ή κάποιος πολίτης αγοράσει ένα αυτοκίνητο, δένεται, εξαρτάται από την εταιρεία που αγόρασε το αυτοκίνητο και σε ό,τι αφορά τα ανταλλακτικά. Πολλές επιχειρήσεις χρησιμοποιούν την εξής μέθοδο: Ρίχνουν τις τιμές του αυτοκινήτου και ανεβάζουν τις τιμές των ανταλλακτικών. Το ίδιο συμβαίνει με τις ηλεκτρονικές και ηλεκτρικές συσκευές κλπ.. Εδώ δεν έχει σημασία αν είναι ή δεν είναι μονοπώλιο, αλλά σημασία έχει η ίδια η πρακτική. Ποιος μπορεί να προφυλάξει τον κόσμο απ’ αυτές τις εκμεταλλευτικές πρακτικές, αν αυτές δεν ελέγχονται, δεν παρακολουθούνται, δεν εντάσσονται καν μέσα στο αντικείμενο ελέγχου της Επιτροπής Ανταγωνισμού; 
      Μία επιχείρηση μπορεί να μην είναι μονοπώλιο στην Ελλάδα, αλλά μπορεί να είναι μονοπώλιο παγκοσμίως ή εν πάση περιπτώσει πολύ ισχυρή παγκοσμίως και στην Ελλάδα να έχει ένα γραφείο αντιπροσώπευσης. Όλα αυτά τα βαρύγδουπα ονόματα που διαβάζουμε, όπως η Μorgan Stanley και οι διάφοροι άλλοι χρηματοοικονομικοί όμιλοι στην Ελλάδα μπορεί να λειτουργούν με έναν αντιπρόσωπο. Αυτοί, όμως, οι όμιλοι επηρεάζουν με τη δύναμή τους ακόμα και κυβερνήσεις και όχι μόνο αγορές. Άρα, το αν είναι κάποιος τυπικά μονοπώλιο ή όχι έχει τη σημασία του, αλλά δεν είναι το κύριο πρόβλημα. Σημασία έχουν οι πρακτικές που αναπτύσσει και κατά πόσον αυτές οι πρακτικές βλάπτουν ή όχι.
      Τρίτο παράδειγμα. Σε έναν κλάδο μπορεί να έχουμε φαινομενικά ανεξάρτητες εταιρείες, αυτόνομες, ανταγωνιζόμενες φαινομενικά μεταξύ τους και από πίσω όλες αυτές οι εταιρείες να υπόκεινται στον ίδιο αφανή μετοχικό έλεγχο. Έχω πει στον κύριο Υπουργό ότι μία πρώτη μελέτη που πρέπει να γίνει είναι στον κλάδο της ακτοπλοΐας. Τι ακριβώς γίνεται εκεί; Ποιοι ελέγχουν τον κλάδο;
      Τέταρτη στη σειρά, αλλά πρώτη σε σημασία αιτία, είναι η ύπαρξη ή όχι πολιτικής βούλησης. Φάνηκε και απ’ αυτά που είπα προηγουμένως. Είναι αυταπάτη να πιστεύει κανείς ότι μπορεί να λύσει τα προβλήματα της μονοπωλιακής δύναμης για τους λόγους που είπα, αλλά εμείς τουλάχιστον δεν υιοθετούμε την άποψη ότι δεν μπορεί να γίνει τίποτε, ότι σηκώνουμε τα χέρια γιατί δεν μπορεί να γίνει τίποτε. Μπορούν να γίνουν πράγματα και το παράδειγμα, που είπε πριν ο κ. Βαρβιτσιώτης για τα σούπερ μάρκετ, είναι παράδειγμα που δείχνει ότι μπορούν να γίνουν πράγματα και ενέργειες. Το αν θα γίνουν ή όχι εξαρτάται, σε μεγάλο βαθμό, από την ύπαρξη πολιτικής βούλησης.
    Το είπα και στην επιτροπή, το επαναλαμβάνω και εδώ. Για εμάς και το προηγούμενο νομοθετικό πλαίσιο, παρά τους περιορισμούς του, επέτρεπε ενέργειες που δεν έγιναν και το σημερινό, πολύ περισσότερο ελπίζουμε, επιτρέπει ενέργειες. Κρίνεται όμως το αποτέλεσμα με το πολιτικό συμπέρασμα. 
    Το έργο των προηγούμενων κυβερνήσεων αποτυπώνεται στην κατάσταση της αγοράς και στο πενιχρό έργο της Eπιτροπής Aνταγωνισμού. Δηλαδή τι έκανε το ΠΑΣΟΚ ή τι δεν έκανε, αυτή είναι η αγορά, μπορεί κανείς να το αξιολογήσει. Δεν μας απασχολεί, όμως, τόσο το παρελθόν του ΠΑΣΟΚ, μας απασχολεί το μέλλον και μας προβληματίζει η άποψη που θέλει έλεγχο της αγοράς χωρίς παρεμβατικά μέτρα. Μας απασχολεί το γεγονός ότι ορισμένοι Βουλευτές του ΠΑΣΟΚ υιοθέτησαν την κριτική του ΣΕΒ. Εμείς αυτό δεν το καταλαβαίνουμε. Το να συζητήσουμε πώς ακριβώς πρέπει να γίνουν οι παρεμβάσεις ναι, αλλά την αντίληψη που λέει: «μην παρεμβαίνετε στην αγορά και ταυτόχρονα θέλουμε έλεγχο μονοπωλίων» δεν μπορούμε να την  εξηγήσουμε.
    Η παρούσα Κυβέρνηση υπόσχεται κάποια μεγαλύτερη ενεργοποίηση της Επιτροπής Ανταγωνισμού. Δεν μας αφήνει αδιάφορους αυτό, χωρίς να έχουμε και αυταπάτες. Σημειώνουμε όμως την αντίφαση αυτών των διακηρύξεων της Κυβέρνησης με τη γενικότερη πολιτική της, στην οποία δεν θέλω να επεκταθώ, αλλά όταν χαρίζετε στους τραπεζίτες, όταν χαρίζετε στους μετόχους, όταν  η φροντίδα είναι πώς να ικανοποιήσετε τους μελλοντικούς αγοραστές του ΟΤΕ και των τραπεζών σε βάρος των συντάξεων των εργαζομένων, τότε, δεν κατανοώ πώς μία τέτοια κυβέρνηση μπορεί να τα  βάλει με τα συμφέροντα. 
    Για τους λόγους αυτούς, εμείς θεωρούμε ότι η πιο ουσιαστική συμβολή μπορεί να έρθει στα θέματα αυτά από την ενεργοποίηση της ίδιας της κοινωνίας, από την ανάπτυξη κοινωνικών κινημάτων και καταναλωτικών και ευρύτερων. Αυτός είναι ο μοχλός που μπορεί να πιέσει, να αποκαλύψει, να αναδείξει, να εκβιάσει, να υποχρεώσει την όποια κυβέρνηση να πάρει μέτρα. 
    Αν η Κυβέρνηση πάντως θέλει να κάνει κάτι, εμείς σημειώνουμε: Πρώτον να δημιουργηθούν δομές και υποδομές μελέτης και παρακολούθησης της πραγματικής κατάστασης στους διάφορους κλάδους. Να ξέρουμε και να μη διαβάζουμε στις εφημερίδες ποια είναι η κατάσταση στους διάφορους κλάδους. 
    Δεύτερον, να δημιουργηθούν δομές ικανές να παρακολουθούν επιχειρηματικές πρακτικές που βλάπτουν τον καταναλωτή στη βάση των παραδειγμάτων που ανέφερα. 
    Τρίτον, να ενισχυθούν όλοι οι, σχετικοί με το θέμα, ελεγκτικοί μηχανισμοί και να υπάρξει συντονισμός μεταξύ τους, Επιτροπή Ανταγωνισμού, ΕΦΕΤ, ΣΔΟΕ, Επιτροπή Κεφαλαιαγοράς σε μερικές περιπτώσεις. Όλα αυτά τα όργανα θα πρέπει να συντονιστούν, αν θέλουμε κάτι να γίνει, ούτως ώστε, αξιοποιώντας όλα αυτά τα εργαλεία, η Κυβέρνηση ή αυτή ή η άλλη, αν το θέλει, να επιδείξει πυγμή όχι προς τους εργαζόμενους και τα δήθεν ρετιρέ, αλλά σε όσους πράγματι εκμεταλλεύονται τη θέση τους στην αγορά σε βάρος των καταναλωτών και της κοινωνίας γενικότερα. 
    Καταψηφίζουμε, λοιπόν, το νομοσχέδιο επί της αρχής για τους λόγους που ανέπτυξα. 
    Σας ευχαριστώ. 
    ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Δραγασάκη.
    Κύριοι συνάδελφοι, εισερχόμαστε στον κατάλογο των ομιλητών. 
    Πρώτος εγγεγραμμένος είναι ο κ. Μιχάλης Μπεκίρης,  Βουλευτής Αχαΐας ο οποίος έχει και το λόγο. 
    ΜΙΧΑΗΛ ΜΠΕΚΙΡΗΣ: Κυρίες και κύριοι συνάδελφοι, το νομοσχέδιο που συζητούμε σήμερα στην Ολομέλεια της Βουλής έχει μεγάλη σημασία, καθώς έχει ως τελικό αποδέκτη τον καταναλωτή, τον κάθε Έλληνα πολίτη. 
    Μέσα από τις διατάξεις του παρόντος νομοθετήματος επιχειρείται κατά κύριο λόγο η αναβάθμιση της Επιτροπής Ανταγωνισμού. Μιας επιτροπής που για μεγάλο χρονικό διάστημα, εάν δεν υπολειτουργούσε, σίγουρα δεν λειτουργούσε με τον καλύτερο δυνατό τρόπο. Ξέρετε γιατί δεν λειτουργούσε; Διότι δεν υπήρχε πολιτική βούληση, όπως σωστά επεσήμανε και ο κ. Δραγασάκης. 
    Έχουμε κατηγορηθεί αρκετά και πολλές φορές ως παράταξη, ότι είμαστε υπέρ της ελεύθερης αγοράς. Πράγματι πιστεύουμε στην ελεύθερη αγορά, δεν πιστεύουμε, όμως, σε καμία περίπτωση στην ασύδοτη αγορά, στην αγορά εκείνη που δεν υπάρχουν κανόνες και ο καθένας κάνει ό,τι θέλει. Αυτή η κατάσταση έπρεπε να σταματήσει. 
    Ας δούμε όμως τι γινόταν όλα αυτά τα χρόνια. Το ΠΑΣΟΚ μας λέει ότι είναι υπέρ του μικρομεσαίου, το συνταξιούχου, του αγρότη. 
    Ποιος τους προστάτεψε άραγε όλα αυτά τα χρόνια από την ακρίβεια; Γιατί δεν αποδείξατε την πολιτική σας βούληση για την οποία σήμερα μας μιλάτε στην περίπτωση της υπερσυγκέντρωσης από μια μόνο εταιρεία όλων σχεδόν των ακτοπλοϊκών συνδέσεων στο Αιγαίο; 
    Η πολιτική βούληση, κυρίες και κύριοι συνάδελφοι, αποδεικνύεται με πράξεις. Εμείς αποδεικνύουμε στην πράξη ότι θέλουμε μια Eπιτροπή Aνταγωνισμού ανεξάρτητη. Και η υπόθεση των σούπερ μάρκετ είναι ενδεικτική. Συγχωρέστε με αν κάνω λάθος, αλλά δεν νομίζω να είχε επιβληθεί ξανά τόσο μεγάλο πρόστιμο. Αυτό συνέβη γιατί αφήσαμε την επιτροπή να λειτουργήσει ελεύθερα. Αυτό συνέβη γιατί έχουμε τη βούληση να συγκρουστούμε όπου και όταν είναι απαραίτητο. 
    Προτού αναφερθώ στα θετικά σημεία και στις καινοτομίες του παρόντος νομοσχεδίου, θα ήθελα να σταθώ για λίγο στις θέσεις που εκφράζει η Αξιωματική Αντιπολίτευση για τη συγκεκριμένη νομοθετική πρωτοβουλία. 
    Κατ’ αρχάς, θα ήθελα να κάνω μια γενική παρατήρηση. Άκουσα πάλι για μικρορυθμίσεις και μικροδιευθετήσεις. Τα ίδια είχαν ακουστεί στο νομοσχέδιο για τα οικονομικά της Νομαρχιακής Αυτοδιοίκησης. Εφόσον, λοιπόν, είναι όπως τα λέτε, δύο θεωρίες φυσιολογικά γεννιούνται. Πρώτον, γιατί στο τέλος συμφωνείτε και τα ψηφίζετε και δεύτερον, γιατί δεν  κάνατε όλα αυτά που λέτε σήμερα τα προηγούμενα χρόνια;
    Είπαν στην επιτροπή μερικοί συνάδελφοι του ΠΑΣΟΚ ότι δεν έγινε εκτεταμένος διάλογος. Δεν γνωρίζω πώς εννοούν τον εκτεταμένο διάλογο, αλλά για ένα νομοσχέδιο το οποίο βρίσκεται στη δημόσια διαβούλευση από τις 16 Νοεμβρίου, ενώ ταυτόχρονα ενσωματώθηκαν μέσα σ’ αυτό αρκετές από τις προτάσεις των παραγωγικών εταίρων, θεωρώ ότι αυτή η κριτική είναι τουλάχιστον άδικη.
    Συνεχίζοντας για το διάλογο, θα ήθελα να επισημάνω μια αντίφαση. Από τη μια πλευρά μας λέτε ότι δεν γίνεται διάλογος και από την άλλη λέτε ότι όταν δεχόμαστε βελτιωτικές προτάσεις, τα κάνουμε με προχειρότητα και βιασύνη. Αποφασίστε τελικά ποιο από τα δύο θέλετε.
    Σε κάθε περίπτωση όμως, δεν είναι δίκαιο να μέμφεστε  την ηγεσία του Υπουργείου Ανάπτυξης αφού και σ’ αυτό, αλλά και σε προηγούμενα νομοσχέδια άκουσε και τις παρατηρήσεις και τις προτάσεις και προχώρησε σε αντίστοιχες αλλαγές. 
    Ένα άλλο σημείο που δεν έχετε διευκρινίσει πλήρως τη θέση σας είναι σχετικά με το αν θέλετε να υπάρχει κρατική παρέμβαση στην αγορά ή όχι. Υπάρχουν φωνές μέσα στο ΠΑΣΟΚ που υποστηρίζουν ότι με το νομοσχέδιο αυτό ενισχύεται ο παρεμβατικός χαρακτήρας της επιτροπής, γιατί αυτό που υποστηρίζει δεν είναι σωστό. Ταυτόχρονα εκφράζονται απόψεις που θεωρούν ότι πρέπει να υπάρχει παρέμβαση. Τελικά, και σ’ αυτό το σημείο ποια είναι η άποψή σας;
    Κύριοι συνάδελφοι, η συγκεκριμένη νομοθετική πρωτοβουλία εκσυγχρονίζει το δίκαιο που διέπει τον ανταγωνισμό στην Ελλάδα, και προσαρμόζει την εθνική νομοθεσία στις ρυθμίσεις και το πνεύμα του κανονισμού του συμβουλίου της 16ης Νοεμβρίου 2002 για την εφαρμογή των κανόνων του ανταγωνισμού.
     Οι αλλαγές που εισάγονται με την παρούσα ρύθμιση είναι πολλές. Κατ’ αρχάς, αναβαθμίζεται η Επιτροπή Ανταγωνισμού σε επίπεδο θεσμού αρμοδιοτήτων, ελεγκτικών μηχανισμών και κανονιστικών παρεμβάσεων. Η αναβάθμιση αυτή γίνεται με μια σειρά από πρωτοβουλίες. Αυξάνονται τα μέλη του συμβουλίου από εννέα σε έντεκα, έτσι ώστε να μπορεί να λειτουργήσει σε δύο τμήματα. Διπλασιάζονται σχεδόν οι οργανικές θέσεις του προσωπικού από ογδόντα που είναι σήμερα και μπορούν να φθάσουν μέχρι εκατόν πενήντα, ενώ η στελέχωση θα γίνεται με ειδικό επιστημονικό προσωπικό. Με αυτόν τον τρόπο η επιτροπή θα έχει τη δυνατότητα να γίνει πιο ανταγωνιστική στο έργο της και βέβαια πιο γρήγορη στις αποφάσεις της.
    Ένα δεύτερο στοιχείο που προσωπικά θεωρώ πολύ σημαντικό είναι η επαναφορά του άρθρου 2α. Έχει γίνει μεγάλη συζήτηση για το θέμα και αντιλαμβάνομαι ορισμένες από τις ενστάσεις των συναδέλφων. Πρέπει όμως να κατανοήσουμε ότι το άρθρο αυτό επανέρχεται για να ενισχύσουμε τη θέση μικρομεσαίων επιχειρήσεων έναντι των μεγάλων οι οποίοι μπορούν να κάνουν κατάχρηση της σχέσης που έχουν. Η νέα διακυβέρνηση έχει διακηρύξει προς όλες τις κατευθύνσεις ότι επιθυμεί την ενίσχυση και την καλύτερη λειτουργία της Επιτροπής Ανταγωνισμού. 
      Αυτό το θέλουμε όχι μόνο για να προστατεύονται οι πολίτες από τα μεγάλα συμφέροντα αλλά ταυτόχρονα για να προστατεύονται και οι μικρές επιχειρήσεις από τις μεγαλύτερες.
      Η κυριότερη αντίρρηση που εκφράζεται είναι ότι επιβαρύνεται η επιτροπή με παραπάνω έργο. Η επιτροπή όμως ενισχύεται και με επιπλέον προσωπικό. Το προσωπικό σχεδόν διπλασιάζεται. Το θέμα όμως δεν είναι αν η επιτροπή θα έχει περισσότερη δουλειά. Το θέμα είναι να γίνεται σωστά η δουλειά και να υπάρχει όφελος για όλη την κοινωνία. Για μας η προστασία και η ενίσχυση των μικρομεσαίων είναι θέμα προτεραιότητας. Και αυτό κάνουμε.
      Εξίσου σημαντική είναι και η δικονομική ρύθμιση που προβλέπει την προκαταβολή του 20% των επιβαλλόμενων προστίμων σε περίπτωση χρήσης ένδικων μέσων. Μ’ αυτόν τον τρόπο θα επιτύχουμε τον υγιή ανταγωνισμό που επιθυμούμε, ενώ δεν θα δημιουργείται η εντύπωση ότι τα πρόστιμα αυτά θα μένουν ανείσπρακτα. 
      Τέλος, το νομοσχέδιο παρέχει τη δυνατότητα στην Επιτροπή Ανταγωνισμού για τη ρύθμιση προγράμματος επιείκειας κατά τα πρότυπα του Κοινοτικού Δικαίου. Παρόμοια ρύθμιση ισχύει ήδη σε δεκαεπτά χώρες της Ευρωπαϊκής Ένωσης και κρίνεται ιδιαίτερα αποτελεσματική και θετική. 
      Κυρίες και κύριοι συνάδελφοι, πραγματικά θεωρώ ότι το υπό συζήτηση νομοσχέδιο είναι ένα άρτιο νομοσχέδιο. Τα πλεονεκτήματά του είναι πολλά αλλά δυστυχώς ο χρόνος δεν επιτρέπει την εκτενή αναφορά σ’ αυτά. 
      Είναι βέβαιο ότι σε επιμέρους θέματα υπάρχουν διαφωνίες. Ο στόχος όμως είναι ο ίδιος, είναι κοινός για όλους, να διασφαλίσουμε το συμφέρον του καταναλωτή. Για να το πετύχουμε αυτό πρέπει να ενισχύσουμε τον υγιή και ελεύθερο ανταγωνισμό. Όταν υπάρχει υγιής και ελεύθερος ανταγωνισμός, υπάρχει μεγάλο όφελος. Δημιουργείται θετικό επιχειρηματικό κλίμα. Υπάρχει ενίσχυση των παραγωγικών επενδύσεων. Υπάρχει, τέλος καλύτερη ποιότητα, χαμηλότερες τιμές, καλύτερες υπηρεσίες για τον καταναλωτή. Αυτά θέλουμε να επιτύχουμε και θα τα πετύχουμε. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Κοσμίδης.
      ΣΩΚΡΑΤΗΣ ΚΟΣΜΙΔΗΣ: Κυρίες και κύριοι συνάδελφοι, ήταν το 1890, πριν δηλαδή από εκατόν δεκαπέντε χρόνια, που στις ΗΠΑ ψηφίστηκε ο Sherman Act. Ήταν ο πρώτος antitrust law παγκοσμίως εξ όσων γνωρίζω, ίσως προηγήθηκε ο Καναδάς, που φιλοδόξησε να αντιμετωπίσει τις συμπεριφορές επιχειρήσεων σε μονοπωλιακή ή ολιγοπωλιακή κατάσταση που παρεμποδίζουν τον ανταγωνισμό.
      Η Ελλάδα είχε θεσμοθετήσει Δίκαιο για τον αθέμιτο ανταγωνισμό από το 1914. Δεν διέθετε όμως Δίκαιο για τον ελεύθερο ανταγωνισμό. Αυτό έγινε το 1977 με το ν. 703. Αυτός ο νόμος ήταν ένας καλός νόμος που κινήθηκε στο πλαίσιο του Κοινοτικού Δικαίου για τον ανταγωνισμό εν όψει της ένταξης της Ελλάδος στην ΕΟΚ. 
      Το 1995, ο τότε Υπουργός Εμπορίου και καθηγητής του Εμπορικού Δικαίου  Κώστας Σημίτης, είχε την πρωτοβουλία ψήφισης του νόμου 2296 ο οποίος βελτίωσε το ν. 703. Παράλληλα τότε κωδικοποιήθηκε η σχετική νομοθεσία με προεδρικό διάταγμα.
      Το θεσμικό πλαίσιο τότε έγινε αυστηρότερο και αποτελεσματικότερο. Σημαντική καινοτομία ήταν η εισαγωγή ουσιαστικού πολιτικού ελέγχου των συγκεντρώσεων επιχειρήσεων με την οποία η πολιτεία απέκτησε το θεσμικό εργαλείο παρέμβασης για την αποτροπή της δημιουργίας μονοπωλιακών δομών στην αγορά. Επαναφέρθηκε ο θεσμός της αρνητικής πιστοποίησης που είχε καταργηθεί λίγα χρόνια πριν, αναπροσαρμόστηκαν τα επιβαλλόμενα πρόστιμα και θεσπίστηκαν προθεσμίες για την έκδοση αποφάσεων.
      Θεσμική καινοτομία τότε απετέλεσε η, το πρώτον, σύσταση της Επιτροπής Ανταγωνισμού ως ανεξάρτητης αρχής, με αυτοτελή διοικητική δομή, τη γραμματεία. Με την πρωτοβουλία αυτή αναδιοργανώθηκε συνολικά ο μηχανισμός εφαρμογής της νομοθεσίας για τον ανταγωνισμό. Η επιτροπή ξεκίνησε τη λειτουργία της την 1η Ιουνίου του 1995.
      Κυρίες και κύριοι συνάδελφοι, όπως συμβαίνει με νέους καινοτόμους θεσμούς, η Επιτροπή Ανταγωνισμού άργησε να στελεχωθεί και να λειτουργήσει σύμφωνα με το φιλόδοξο σχεδιασμό.
      Ενθυμούμαι Γενικός Γραμματέας του Υπουργείου Εμπορίου τότε την καχυποψία και αμηχανία του προσωπικού του Υπουργείου, αλλά και άλλων παραγόντων στο νέο θεσμό. Η επιτροπή δεν αγκαλιάστηκε όσο έπρεπε από τους αρμόδιους. Παράλληλα υπήρχε σύγχυση για το ρόλο και τις αρμοδιότητές της. Πολλοί νόμιζαν -και νομίζουν ακόμη- ότι η επιτροπή είναι ο «μπαμπούλας» της αγοράς και έχει χρέος να κυνηγά τους εμπόρους που πουλάνε ακριβά τα ραπανάκια! 
      Η επιτροπή, κυρίες και κύριοι συνάδελφοι, δεν ελέγχει την αισχροκέρδεια, αλλά τις εναρμονισμένες πρακτικές, την εκμετάλλευση δεσπόζουσας θέσης στην αγορά, τις ενέργειες που παρεμποδίζουν τον ελεύθερο ανταγωνισμό και λειτουργούν τελικά σε βάρος της αγοράς και των καταναλωτών.
      Το παρόν νομοσχέδιο κατά κύριο λόγο περιλαμβάνει διατάξεις με τις οποίες ουσιαστικά πραγματοποιείται προσαρμογή του εθνικού μας δικαίου σε αντίστοιχες κοινοτικές ρυθμίσεις. Ενδεικτικά αναφέρομαι στις αυξημένες ελεγκτικές εξουσίες, που δίνονται στην Επιτροπή Ανταγωνισμού, εξουσίες ανάλογες με αυτές που δόθηκαν στην Ευρωπαϊκή Επιτροπή το 2003. Επίσης στην εισαγωγή προγράμματος επιείκειας για επιχειρήσεις που συνεργάζονται στην αποκάλυψη καρτέλ στο οποίο συμμετείχαν.
      Επιτρέψτε μου να διατυπώσω μία πρόταση για τις ρυθμίσεις αυτές. Σε επίπεδο Ευρωπαϊκής Ένωσης, κύριε Υπουργέ, τα υψηλότατα πρόστιμα που επιβάλλονται για τις παραβάσεις της αντιμονοπωλιακής  νομοθεσίας, σε συνδυασμό με τις εκτεταμένες εξουσίες έρευνας της Κομισιόν έχουν οδηγήσει στην παράλληλη αναγνώριση της αναγκαιότητας τήρησης των θεμελιωδών αρχών υπεράσπισης για τις καταγγελλόμενες επιχειρήσεις.
      Στο κείμενο του κοινοτικού κανονισμού 1/2003 αναφέρεται σε περισσότερα σημεία η ανάγκη σεβασμού των θεμελιωδών δικαιωμάτων υπεράσπισης και των αρχών του χάρτη θεμελιωδών δικαιωμάτων της Ευρωπαϊκής Ένωσης. Σχετική αναφορά προτείνω, κύριε Υπουργέ, να περιληφθεί και στο συζητούμενο νομοσχέδιο.
      Αναφορικά με τις διατάξεις επιείκειας, συμφωνώ με την υιοθέτησή τους. Ωστόσο, λόγω της ευαισθησίας του θέματος, εκτιμώ ότι ο καθορισμός των λόγων και προϋποθέσεων απαλλαγής ή μείωσης των προστίμων για παραβάσεις τέτοιων ευαίσθητων ρυθμίσεων που αποσκοπούν στο δημόσιο συμφέρον, είναι αρμοδιότητα της νομοθετικής εξουσίας και όχι μίας ανεξάρτητης αρχής. 
      Αναφορικά με την επαναφορά του 2α, η αντίθεσή μου είναι κάθετη για πολλούς λόγους. Πρώτον, θα πλημμυρίσει η επιτροπή από σχετικές καταγγελίες. Δεύτερον, η διάταξη του άρθρου 281 του Αστικού Κώδικα περί καταχρήσεως δικαιώματος, εφαρμοζόμενη από τα πολιτικά δικαστήρια, αρκεί για να αντιμετωπίσει το ζήτημα. 
      Σε κάθε περίπτωση –προσέξτε το αυτό- αν εκτιμά η Κυβέρνηση ότι το άρθρο 281 του Αστικού Κώδικα δεν επαρκεί, ας εισαγάγει το 2α στο νόμο περί αθέμιτου ανταγωνισμού, βάσει του οποίου προστατεύονται και οι ανταγωνιστές. Αντίθετα το δίκαιο ανταγωνισμού προστατεύει τον ανταγωνισμό ως θεσμό και όχι τους ανταγωνιστές. Γι’ αυτό και οι μονομερείς συμπεριφορές επιχειρήσεων ρυθμίζονται από την αντιμονοπωλιακή νομοθεσία μόνο στις περιπτώσεις που υφίσταται δεσπόζουσα θέση. 
      Η είσοδος μιας διάταξης αθέμιτου ανταγωνισμού στο ν. 703 θα διαβρώσει τόσο τη φύση της αντιμονοπωλιακής νομοθεσίας, όσο και το ρόλο της Επιτροπής Ανταγωνισμού, η οποία από προστάτης της ανταγωνιστικής δομής της αγοράς θα μετατραπεί σε διαιτητή επίλυσης διμερών συμβατικών σχέσεων. 
      Επίσης αναφέρω την αντίθεσή μου στην ουσιαστικά αγορανομική διάταξη του άρθρου 5, η οποία μάλλον θα αποτελέσει το άλλοθι για να χρεώνονται σε μία ανεξάρτητη αρχή τα προβλήματα ακρίβειας στην αγορά. Επίσης είμαι αντίθετος με την επαναφορά του 4α, που θα επιφέρει αδικαιολόγητο διοικητικό βάρος στις επιχειρήσεις και στην Επιτροπή Ανταγωνισμού.
      Τέλος, κύριε Υπουργέ, με την ευκαιρία του νομοσχεδίου και τον ανταγωνισμό και με δεδομένη τη βούλησή σας να προχωρήσετε σε σειρά αποκρατικοποιήσεων θα με ενδιέφερε εξαιρετικά να πληροφορηθώ τη θέση της Κυβέρνησης αναφορικά με τις συγκεντρώσεις επιχειρήσεων που πραγματοποιούνται μέσα  από τις αποκρατικοποιήσεις. Συμφωνείτε με την άποψη των κυβερνήσεων του ΠΑΣΟΚ και με τη γνωμοδότηση της Επιτροπής Ανταγωνισμού αριθμός 7/2002, που υποστηρίζουν ότι οι συγκεντρώσεις επιχειρήσεων διά των οποίων πραγματοποιείται η ιδιωτικοποίηση, δεν εμπίπτουν στον έλεγχο της Επιτροπής Ανταγωνισμού; Και αυτό βάσει του άρθρου 29 του ν. 2685/99, που προβλέπει ότι «σε περίπτωση κατά την οποία για τη μεταβίβαση οποιανδήποτε περιουσιακών στοιχείων ή ολόκληρης της επιχείρησης ή των μετοχών απαιτείται προηγούμενη άδεια ή έγκριση οποιασδήποτε αρχής ή η διενέργεια γνωστοποίησης ή τήρησης διαδικασίας, η άδεια θεωρείται ότι έχει παρασχεθεί και δεν απαιτείται γνωστοποίηση ή τήρηση της σχετικής διαδικασίας». Ή αντίθετα, όπως στελέχη σας υποστήριζαν τότε, επιθυμείτε τον έλεγχο των αποκρατικοποιήσεων από την επιτροπή; 
      Κύριοι της Κυβέρνησης, προσωπικά χαίρομαι που ασχολείσθε με την Επιτροπή Ανταγωνισμού. Καλώς πράττετε και γι’ αυτό ψηφίζουμε επί της αρχής το νομοσχέδιο. Όμως, πολύ καλόπιστα ακούστηκαν –όπως είδα στα Πρακτικά και στην επιτροπή αλλά και στην Ολομέλεια- αρκετοί συνάδελφοι, μεταξύ των οποίων και εγώ, που έχουμε αντιρρήσεις σε ορισμένα άρθρα. Τις ίδιες αντιρρήσεις εξέφρασαν και εκπρόσωποι φορέων που έτυχαν ακρόασης, όπως και η Επιστημονική Υπηρεσία της Βουλής. Σας καλώ –έχετε άφθονο χρόνο στη διάθεσή σας μέχρι τη συζήτηση των άρθρων- να αποσύρετε ό,τι πρέπει να αποσυρθεί και να τροποποιήσετε και να βελτιώσετε ό,τι επιδέχεται βελτίωση. 
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Το λόγο έχει ο κ. Μάνος.
      ΣΤΕΦΑΝΟΣ ΜΑΝΟΣ: Κυρίες και κύριοι συνάδελφοι, θα περιοριστώ σε μερικές μόνο παρατηρήσεις. Ζούμε ή προσπαθούμε να ζούμε μέσα σε μια οικονομία της αγοράς. Για τη λειτουργία της οικονομίας της αγοράς απόλυτη προϋπόθεση είναι να λειτουργεί σωστά ο ανταγωνισμός. Και κατά τούτο είναι θετικό ότι η Κυβέρνηση τόσο με το νομοσχέδιο αλλά όσο και με τις ενέργειές της τον τελευταίο καιρό δείχνει κάποια ευαισθησία στο ζήτημα του ανταγωνισμού. Είναι, δηλαδή, απολύτως σημαντικό σε όλες τις εκδηλώσεις μας, όπου προσφέρονται υπηρεσίες πάσης φύσεως ή προϊόντα, να βεβαιωνόμαστε ότι υπάρχει σωστός ανταγωνισμός, διότι αυτό αποτελεί όφελος για τους πολίτες γενικότερα, για τους καταναλωτές των υπηρεσιών και των προϊόντων. Όπου δεν υπάρχει ανταγωνισμός, τελικώς το αποτέλεσμα είναι υψηλότερες τιμές και χαμηλότερη ποιότητα. Είναι, λοιπόν, πάρα πολύ σημαντικό να έχουμε παντού ανταγωνισμό. 
      Και θα έλεγα για το νομοσχέδιο ότι το πρώτο πράγμα που λείπει είναι μια γενική διάταξη που να λέει ότι, όπου υπάρχουν διατάξεις που εξαιρούν υπηρεσίες ή προϊόντα από το ν. 703, καταργούνται. Τέτοια διάταξη στο νομοσχέδιο δεν υπάρχει, διότι προφανώς συγκαλύπτονται προνομιακές καταστάσεις, όπου τόσο οι υπηρεσίες όσο και τα προϊόντα εξαιρούνται των ρυθμίσεων του νόμου αυτού. 
      Μόλις πριν από εμένα, ο κ. Κοσμίδης ανεφέρθη σε ένα παράδειγμα, τις εταιρείες του δημοσίου που ιδιωτικοποιούνται. Θα μπορούσε να πει κανείς ότι στο παρελθόν θα υπήρχε δικαιολογία, τότε που δεν υπήρχαν χρονικά περιθώρια, για να πάρει θέση η Επιτροπή Ανταγωνισμού, δηλαδή τότε που η Επιτροπή Ανταγωνισμού μπορούσε λόγω φόρτου εργασίας -ή μέσα σε εισαγωγικά  λόγω φόρτου εργασίας- να διαιωνίζει την απάντησή της. Τώρα όμως, ορθώς τοποθετούνται χρονικά περιθώρια εντός των οποίων η Επιτροπή πρέπει να αποφασίσει και, αν δεν απαντήσει εντός τριμήνου –νομίζω- θεωρείται ότι εδόθη η έγκριση. Το πρώτο ζητούμενο, λοιπόν, κύριε Υπουργέ, είναι βάλετε μια διάταξη που να λέει ότι ειδικές –οποιεσδήποτε ειδικές- ρυθμίσεις υπάρχουν για υπηρεσίες ή προϊόντα που εξαιρούνται από το ν. 703 καταργούνται.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Μάνο, μου επιτρέπετε μια διακοπή;
      ΣΤΕΦΑΝΟΣ ΜΑΝΟΣ: Ναι, παρακαλώ.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Στο άρθρο 34 «Καταργούμενες διατάξεις» που είναι στο τέλος, λέει ότι από την έναρξη ισχύος του νόμου αυτού καταργούνται το τάδε εδάφιο κλπ, «καθώς και άλλη γενική ή ειδική διάταξη που είναι αντίθετη με το περιεχόμενο των διατάξεων του παρόντος νόμου ή αναφέρεται σε θέμα ρυθμιζόμενο από αυτόν».
      ΣΤΕΦΑΝΟΣ ΜΑΝΟΣ: Μ’ αυτό θέλετε να πείτε ότι, αν υπάρχει οποιαδήποτε διάταξη νόμου που εξαιρεί υπηρεσίες ή προϊόντα από τις διατάξεις του ν. 703, από της ψηφίσεως καταργείται και συνεπώς υπόκειται στον έλεγχο της Επιτροπής Ανταγωνισμού.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αυτό λέει εδώ.
      ΣΤΕΦΑΝΟΣ ΜΑΝΟΣ: Θαυμάσια.
	Ξεκίνησα αυτήν τη συζήτηση –και χαίρομαι για τη διαβεβαίωσή σας- διότι ψάχνοντας λίγο, πέραν του παραδείγματος που ανέφερε ο κ. Κοσμίδης, βρήκα ότι το άρθρο 11 του ν. 1542/1985 εξαιρεί τις κάθε μορφής υπηρεσίες που παρέχουν με αμοιβή οι εκδοτικές επιχειρήσεις μέσω των εφημερίδων ή των περιοδικών που εκδίδουν. Χαίρομαι, λοιπόν, ιδιαίτερα –διότι αποδίδω μεγάλη σημασία σ’ αυτό το γεγονός της γενικής σας τοποθέτησης- ότι όλα αυτά (ιδιωτικοποιούμενες ΔΕΚΟ, άρθρο 11 του ν. 1542/85) καταργούνται και το παίρνω και ως ερμηνευτική σας δήλωση γι’ αυτήν τη διατύπωση. 
	Θα συνεχίσω τώρα λέγοντας τα εξής: 
Δεν υπάρχει αμφιβολία για μένα ότι το νομοσχέδιο περιλαμβάνει θετικές διατάξεις, μερικές εκ των οποίων είναι και καινοτόμες. Μία τέτοια είναι το άρθρο 9 που προσθέτει άρθρο 5 στο 703. Επ’ αυτού, όμως -παίρνω την παρατήρηση του κ. Κοσμίδη- θα ήθελα να κάνετε εσείς μία δήλωση ότι δε θα αξιοποιηθεί η φράση «μέτρα συμπεριφοράς των επιχειρήσεων» για την επιβολή οποιωνδήποτε αγορανομικών ρυθμίσεων. Εκ μέρους σας, λοιπόν, θα χαιρέτιζα μία δήλωση ότι δεν θα γίνει χρήση αυτού του άρθρου που είναι καινοτόμο και θετικό για την επιβολή «από το παράθυρο» αγορανομικών διατάξεων. Θα την κάνετε τη δήλωση ή την σκέπτεστε;
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Θα σας απαντήσω μετά.
	ΠΡΟΕΔΡΕΥΩΝ (Σωτήρης Χατζηγάκης): Προχωρήστε, κύριε Μάνο, θα σας απαντήσει μετά, δεν θα του κάνετε ανάκριση τώρα.
	ΣΤΕΦΑΝΟΣ ΜΑΝΟΣ: Κύριε Πρόεδρε, ας μη χαλάμε τη συζήτηση. 
	Είπα ήδη ότι είναι επίσης θετικό το ότι ορίζονται προθεσμίες για τις απαντήσεις. Θετικό είναι επίσης το ότι δίδεται στην Επιτροπή Ανταγωνισμού διακεκριμένη νομική προσωπικότητα. Θετικό είναι το ότι τίθεται όριο στη διάρκεια της θητείας των μελών της επιτροπής. Θετικό είναι επίσης το ότι υπάρχει γενικός διευθυντής. Όλα αυτά είναι θετικά.
	Θα σας πω όμως τώρα και μερικά απ’ αυτά που κατά τη γνώμη μου είναι αρνητικά. Πρώτον, για ν’ αρχίσω από το τέλος, κύριε Υπουργέ, λέτε εδώ ότι ο γενικός διευθυντής μπορεί να λάβει τις αποδοχές, τις προσαυξήσεις και τις παροχές που προβλέπονται για τους γενικούς διευθυντές των κεντρικών υπηρεσιών. Νομίζω ότι είναι λάθος, αλλά θα έπρεπε να είναι ανοικτό το θέμα, όπως προβλέπεται για τον πρόεδρο. Μη βάζετε περιορισμούς. Αυτό που χρειάζεστε είναι να αναζητήσετε τον καλύτερο δυνατό διευθυντή γι’ αυτήν την επιτροπή και λόγω της σημασίας της. Συνεπώς θα σας συνιστούσα να βγάλετε αυτόν τον περιορισμό.
	Δεύτερον, θα ήθελα για πολλοστή φορά σ’ αυτήν την Αίθουσα να εκφράσω την απόλυτη αντίρρησή μου στην παρουσία σε διοικητικά συμβούλια εκπροσώπων φορέων. Νομίζω ότι οι εκπρόσωποι των φορέων –ΟΚΕ, ΣΕΒ, ΕΣΕΕ, ΓΕΣΕΒΕ κλπ- δε συμβάλλουν στη λειτουργία της επιτροπής. Το αντίθετο κάνουν. Πολλές φορές οδηγούν σε παράλυση και πάντως δεν οδηγούν σε σωστές αποφάσεις. Θα ήθελα, λοιπόν, κύριε Υπουργέ, να φύγουν όλοι οι εκπρόσωποι και να γίνει ένα ολιγομελές συμβούλιο. 
	Υπάρχουν δύο άρθρα τα οποία θεωρώ περιττά και λάθος, πρώτον το άρθρο 2α . Δε βλέπω για ποιο λόγο ιδίως σ’ ένα νομοσχέδιο που αφορά τον ανταγωνισμό παρεμβαίνετε μ’ ένα άρθρο που ρυθμίζει ιδιωτικές υποθέσεις. Αυτό, δηλαδή, είναι και σε αντίθεση με την όλη λογική του νομοσχεδίου. Πρέπει να φύγει το 2α. Ακολουθήστε αυτά που σας είπε ο κ. Κοσμίδης ή άλλα παρόμοια.
	Επίσης, θεωρώ λάθος το 4α. Δε χρειάζονται αυτές οι υποβολές στοιχείων απ’ όλον τον κόσμο. Επαναλαμβάνετε εδώ το λάθος όλης της ελληνικής διοίκησης. Υποχρεώνετε τις επιχειρήσεις να κατακλύζουν τις υπηρεσίες με χαρτιά τα οποία στη συνέχεια ουδέποτε αξιοποιούνται. Αυτό είναι απόλυτο λάθος. Σκίστε το 4α, είναι περιττό.
	Σ’ ό,τι αφορά το 4β –μιλάω πάντα για το 4β του ν. 703 - θα σας έλεγα ότι κατά τη γνώμη μου θα μπορούσατε επωφελώς να αυξήσετε τα όρια σε σχέση μ’ αυτά που έχετε. 
      Κατά τα άλλα κι εγώ μ’ αυτές τις παρατηρήσεις που έκανα και με την εξαιρετικά θετική τοποθέτησή σας σ’ ό,τι αφορά τις κάθε είδους ειδικές ρυθμίσεις και απαλλαγές από τον 703, θα ψηφίσω επί της αρχής το νομοσχέδιο. Ελπίζω να βγάλετε από τη μέση και τους εκπροσώπους.
	Σας ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Μάνο. Ο κ. Λυκουρέντζος έχει το λόγο. 
     ΑΝΔΡΕΑΣ ΛΥΚΟΥΡΕΝΤΖΟΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, με αισθήματα ικανοποίησης αποδεχόμαστε και αυτό το νομοσχέδιο όχι για να ευλογήσουμε την Κυβέρνηση της οποίας έχουμε την τιμή να συγκροτούμε την πλειοψηφία στο ελληνικό Κοινοβούλιο και να της αποδίδουμε εμπιστοσύνη, αλλά διότι εναρμονίζεται με τους καιρούς, εναρμονίζεται με τις απαιτήσεις της χώρας, εναρμονίζεται με τις απαιτήσεις της κοινωνίας να βαδίσουμε τολμηρά μπροστά. 
     Στη σημερινή εποχή, στην αυγή του 21ου αιώνα, μόνο οι αρνητές της πραγματικότητας δεν μπορούν να δουν την αλήθεια. Κυριαρχούν οι φιλελεύθερες ιδέες, κυριαρχεί η οικονομία της αγοράς, κυριαρχεί η απαίτηση των πολιτών για κοινωνίες συνοχής, και παράλληλα για οικονομίες υψηλού ανταγωνισμού. Και έτσι, λοιπόν, η Κυβέρνηση ανταποκρίνεται σ’ αυτές τις απαιτήσεις και με αυτό το νομοσχέδιο, μετά από μια σειρά άλλων νομοσχεδίων, φιλελευθεροποίηση της οικονομίας. 
     Διακρίνουμε την ενίσχυση της Επιτροπής Ανταγωνισμού. Διακρίνουμε την θεσμική της θωράκιση, την δυνατότητά της να λειτουργεί προς την κατεύθυνση ελέγχου την οποία ορίζει ο νομοθέτης. Διότι η οικονομία της αγοράς, η φιλελεύθερη οικονομία, δεν αναιρεί τους κανόνες. Αντίθετα λειτουργεί με κανόνες και γι’ αυτό ακριβώς είναι επιβεβλημένη η θεσμική παρέμβαση του κράτους, για να εκμηδενίζει τις στρεβλώσεις, για να εκμηδενίζει τις εναρμονίσεις, για να μπορεί να λειτουργεί ο ανταγωνισμός. 
     Εύστοχα είπε, προηγουμένως, ο κ. Μάνος ότι η οικονομία της αγοράς λειτουργεί με τον ελεύθερο ανταγωνισμό αλλά λειτουργεί, κύριε Μάνο, και με την ενίσχυση της ζήτησης. Διότι χωρίς τη ζήτηση δεν υπάρχουν οι προϋποθέσεις για την επιδίωξη του κέρδους από τις επιχειρήσεις όταν τα προϊόντα τους θα είναι καταδικασμένα στην αγορά, όταν θα περιέρχονται στα αζήτητα. Όταν υπάρχει ισχυρή η ζήτηση, όταν οι επιχειρήσεις κερδίζουν, τότε επενδύουν, τότε δημιουργείται πλούτος, τότε μπορούμε να μιλάμε και για σοβαρό κράτος πρόνοιας. 
     Αλλά, κύριε Υπουργέ, με την δουλειά που έχετε κάνει στο Υπουργείο Ανάπτυξης μας έχετε παραδώσει ορισμένες εκθέσεις και διαπιστώνουμε με θλίψη την θέση την οποία κατέχει η Ελλάδα μεταξύ των άλλων Ευρωπαίων εταίρων συμμάχων και φίλων. Κατέχουμε, δυστυχώς, τις τελευταίες θέσεις. Και θα έπρεπε αυτό να έχει προβληματίσει τους συναδέλφους της σημερινής Μειοψηφίας για τα έργα και τις επιδόσεις τις οποίες σημείωσαν κατά την διάρκεια της διακυβέρνησης της χώρας. Διότι πώς αλλιώς να το εξηγήσουμε σε σας, τις εκλεκτές κυρίες και τους εκλεκτούς κυρίους συναδέλφους της Μειοψηφίας που κυβερνήσατε τη χώρα, ότι μας παραδώσατε μια Ελλάδα σ’ αυτήν την κατάσταση, τελευταία σε όλους τους δείκτες της ανταγωνιστικότητας. Και είχατε την ευκαιρία να γνωρίσετε το ευρωπαϊκό περιβάλλον, να γνωρίσετε τις φιλελεύθερες αγορές της Δύσης, να πάρετε μαθήματα. Αλλά αρνηθήκατε αυτά τα μαθήματα να τα εφαρμόσετε στην πατρίδα μας. 
     Δεν είναι βέβαια ζήτημα ανταγωνιστικότητος μόνο η εργασία κάτι στο οποίο σήμερα επιχειρείτε να κατηγορήσετε την Κυβέρνηση της Νέας Δημοκρατίας ότι με έναν απλοϊκό τρόπο επιχειρεί να επιλύσει τα προβλήματα της ανταγωνιστικότητας της οικονομίας. Υπάρχουν άλλες οικονομίες χωρών μελών της Ευρωπαϊκής Ένωσης με ακριβή εργασία, με διπλάσιο κόστος εργασίας από το ελληνικό και άρα, λοιπόν, άλλα ζητήματα είναι εκείνα τα οποία επιδεινώνουν την ανταγωνιστικότητα της χώρας στην ευρωπαϊκή αγορά εργασίας, στην ευρωπαϊκή οικονομία. 
     Άκουσα το επιχείρημα από το συνάδελφο της Αντιπολίτευσης ο οποίος πριν από λίγο μίλησε, ότι, δηλαδή, λαΐκιζε η Νέα Δημοκρατία προεκλογικά. Το δυσάρεστο, αγαπητέ συνάδελφε, εισηγητή της Μειοψηφίας, είναι να λαϊκίζει κανείς μετεκλογικά και να λαϊκίζει αρνούμενος θέσεις που έστω δειλά είχε παραδεχθεί όταν κυβερνούσε τη χώρα, και να έρχεται σήμερα να υιοθετεί θέσεις και απόψεις οι οποίες είναι ξεπερασμένες οριστικά. Ακούσαμε, λοιπόν, ότι «μεταρρυθμίσεις» σημαίνουν στήριξη των εργαζομένων, αύξηση των αποδοχών, ενίσχυση του κράτους πρόνοιας, ενίσχυση της κοινωνικής συνοχής. Μόνο τις κρατικοποιήσεις λησμόνησε να αναφέρει ο συνάδελφος της Αντιπολίτευσης. 
     Γιατί όταν μιλάει κανείς για μεταρρυθμίσεις δεν μπορεί να αναφέρεται σε συνταγές οι οποίες καταδικάστηκαν στο παρελθόν λόγω της αποτυχίας τους, διότι οδήγησαν σε αδιέξοδα, διότι δεν οδήγησαν στην ευτυχία των κοινωνιών, δεν οδήγησαν στην πρόοδο, στην οικονομική ανάπτυξη, δεν οδήγησαν, τελικά, στην κοινωνική συνοχή. 
    Πώς, λοιπόν, να μπορέσετε σήμερα να θεραπεύσετε αυτές τις αντιφάσεις; Αποφασίστε. Θέλετε τις μεταρρυθμίσεις; Δεν μπορεί παρά να στηρίζετε τις πρωτοβουλίες της Νέας Δημοκρατίας.
    Και αν σήμερα δειλά, με την ευκαιρία αυτού του νομοσχεδίου, στηρίζετε την πορεία της χώρας προς την ενίσχυση της ανταγωνιστικότητάς της, κάντε το με μεγαλύτερη γενναιότητα. Τολμήστε να μας ενισχύσετε σε πιο θαρρετά βήματα, στα οποία πρωτοπορούμε. Δεν μπορεί να συμβιβάζονται και τα δύο. Και να θέλετε μεταρρυθμίσεις και να θέλετε φιλελεύθερη πολιτική, φιλελεύθερη οικονομία και να επιμένετε να στηρίξετε τις αγκυλώσεις που μας κρατούν ακίνητους στην ιστορία, που επιμένουν η Ελλάδα να χαρακτηρίζεται ως η τελευταία γραφειοκρατική και σοσιαλιστική οικονομία της Ευρωπαϊκής Ένωσης. 
    Είμαστε σε μία εποχή που συζητούνται τα πάντα, που αμφισβητούνται τα πάντα, που οι μεταρρυθμίσεις αποτελούν τον κεντρικό προβληματισμό σε όλες τις κοινωνίες. Δεν μπορεί εμείς, αφού συμμετέχουμε σε αυτόν το διάλογο, να μην θέλουμε να συμφωνήσουμε στις βασικές αρχές, στις βασικές προϋποθέσεις αυτού του διαλόγου, στις βασικές επιλογές, τις οποίες χρειαζόμαστε για να τολμήσουμε να προχωρήσουμε μπροστά. 
    Μας είπατε ότι εμείς δεν κάνουμε γενναία βήματα. Απευθυνόμενοι προς τον Υπουργό δηλώσατε «αξίζει να ρισκάρετε». Μα μήπως θα έπρεπε αυτά να τα πείτε στο κόμμα σας; Μήπως εκεί είναι το πρόβλημα; Εμείς τολμούμε και σας βρίσκουμε απέναντί μας. Προτείνουμε και σας βρίσκουμε στο πεζοδρόμιο. Συζητούμε τολμηρά και μας απειλείτε με απεργίες, μας απειλείτε με καταλήψεις. Αμφισβητείτε το δικαίωμα στην Κυβέρνηση να κυβερνά, να παίρνει τις πρωτοβουλίες διακυβέρνησης. 
    ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Φανταστείτε τι θα λέγατε αν δεν ψηφίζαμε το νομοσχέδιο.
    ΑΝΔΡΕΑΣ ΛΥΚΟΥΡΕΝΤΖΟΣ: Μα έχει αξία να ψηφίζετε ένα νομοσχέδιο όχι κατ’ επίφαση και στον τίτλο, αλλά αυτό να μεταφράζεται σε μία καθημερινή πολιτική πρακτική. Διότι μόνο τότε θα κερδίσουμε το μέλλον της χώρας. Δεν έχει και πολύ μεγάλη σημασία αν συμφωνούμε εδώ στις πολιτικές. Σημασία έχει το μήνυμα το οποίο στέλνουμε στην κοινωνία. Σημασία έχει πως συμπεριφερόμεθα οι πολιτικές δυνάμεις μέσα στην κοινωνία. Σημασία έχει αν καλούμε τους Έλληνες να συνειδητοποιήσουν τις δυσκολίες στις οποίες βρίσκεται η χώρα, στις οποίες βρίσκεται ολόκληρη η Ευρωπαϊκή Ένωση ή ακόμα εάν καλλιεργούμε μύθους.
    Θα ήθελα, κύριε Υπουργέ, ολοκληρώνοντας την παρέμβασή μου, να απευθυνθώ σε εσάς. Όλοι συζητούμε για γενναίες μεταρρυθμίσεις. Μην κάνετε ένα λάθος. Να εισπράττετε πολιτικό κόστος και τα βήματα να είναι δειλά. Διότι τότε και μεγάλο θα είναι το πολιτικό κόστος και πενιχρά τα αποτελέσματα. Σήμερα η κυβερνητική πλειοψηφία, η πλειοψηφία των Βουλευτών της Νέας Δημοκρατίας σας στηρίζει. Τολμήστε να πάρετε γενναίες αποφάσεις, αποφάσεις με μεγάλο πολιτικό κόστος. Θα οδηγήσουν σε υψηλές επιδόσεις την οικονομία. Κι όταν θα σημειώσετε υψηλές επιδόσεις στην οικονομία, θα έχετε και υψηλή αποδοχή από την κοινωνία. 
    Κάθε άλλη πολιτική δεν υπηρετεί το μέλλον, υπηρετεί το παρελθόν. Κάθε άλλη πολιτική, που καταφεύγει σε μικροϋπολογισμούς, που καταφεύγει σε συμβιβασμούς, που καταφεύγει να μετριάσει τις κινητοποιήσεις ή τις διεκδικήσεις, να ξέρετε ότι υπονομεύει το μέλλον της νέας γενιάς. Κι εσείς κι εμείς δεν έχουμε δικαίωμα να το υπονομεύσουμε. Αντίθετα, έχουμε υποχρέωση να εργαστούμε για μία καλύτερη Ελλάδα, την οποία περιμένουμε να ετοιμάσουμε για τις επόμενες γενιές όλοι μαζί, όλες οι πολιτικές δυνάμεις της χώρας.
    Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Σωτήρης Χατζηγάκης): Ευχαριστώ τον κ. Λυκουρέντζο.
    Κυρίες και κύριοι συνάδελφοι, έχει ζητήσει το λόγο για μία μικρή παρέμβαση ο Κοινοβουλευτικός Εκπρόσωπος του ΠΑΣΟΚ κ. Καστανίδης.
    Ορίστε, κύριε Καστανίδη, έχετε το λόγο.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζήτησα το λόγο γιατί θέλω να θέσω ένα θέμα κοινοβουλευτικής τάξης. 
    Στην αρχή της συνεδρίασης η κυρία Πρόεδρος της Βουλής ζήτησε τη συναίνεση του Σώματος προκειμένου το νομοσχέδιο, που συζητούμε ήδη από σήμερα, να μην συνεχιστεί Πέμπτη και Παρασκευή, διότι ο Υπουργός Ανάπτυξης έχει μία διεθνή υποχρέωση. Και η συναίνεση αυτή εδόθη διότι ακριβώς αντιλαμβανόμαστε τις ανάγκες του προγράμματος του Υπουργού.
    Ήδη, όμως, κύριε Πρόεδρε, η σημερινή συζήτηση διεξάγεται απόντος του κυρίου Υπουργού και παρόντος του Υφυπουργού. Δηλαδή, χωρίς να έχει ανάλογη διεθνή υποχρέωση όπως την Πέμπτη ή την Παρασκευή, η συζήτηση ομαλώς διεξάγεται με τον παρόντα Υφυπουργό. Δεν αντιλαμβάνομαι γιατί δεν μπορεί να συνεχιστεί έτσι η συζήτηση Πέμπτη και Παρασκευή -ή τουλάχιστον την Πέμπτη- με παρόντα, τον κ. Παπαθανασίου. Διότι η συναίνεση, η οποία εδόθη, εδόθη υπό την προϋπόθεση ότι σήμερα ο κύριος Υπουργός θα είναι εδώ. Δεν είναι, όμως, σωστό κοινοβουλευτικά να διεξάγεται σήμερα η συζήτηση με παρόντα τον κύριο Υφυπουργό και την Πέμπτη να μην μπορεί να διεξαχθεί. 
    Θέτω θέμα κοινοβουλευτικής τάξης. Και εάν δεν υπάρξει μία πειστική απάντηση επ’ αυτού, εμείς αίρουμε τη συγκατάθεση την οποία δώσαμε στην αρχή.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Σωτήρης Χατζηγάκης): Αμέσως, κύριε Υφυπουργέ. 
    Κύριε Καστανίδη, εάν ήσασταν εδώ στην αρχή θα ακούγατε διά στόματος του Υπουργού, του κ. Σιούφα, ότι η αδυναμία υπάρχει και στον Υπουργό και στον Υφυπουργό. Διότι είναι μία διεθνής εκπροσώπηση και πρέπει αμφότεροι να είναι παρόντες την Πέμπτη και την Παρασκευή.
    Επομένως το πρώτο σκέλος της ενστάσεώς σας νομίζω ότι απορρίπτεται προφανώς διότι δεν ήσασταν παρών εκείνη τη στιγμή.
    ΒΥΡΩΝ ΠΟΛΥΔΩΡΑΣ: Είναι πειστικός αυτός ο λόγος.
    ΠΡΟΕΔΡΕΥΩΝ (Σωτήρης Χατζηγάκης): Όσον αφορά τώρα την εκπροσώπηση, παγίως γίνεται δεκτό ότι και οι Υφυπουργοί εκπροσωπούν την Κυβέρνηση νομότυπα και σύμφωνα με τον Κανονισμό και σύμφωνα με το Σύνταγμα και σύμφωνα με την κοινοβουλευτική πρακτική, η οποία έχει ακολουθηθεί εδώ και πολλά, πολλά χρόνια. 
    Επομένως νομίζω ότι σωστά εκπροσωπείται σήμερα νομότυπα και βάσει του πνεύματος του κοινοβουλευτισμού η Κυβέρνηση με τον αρμόδιο Υφυπουργό και άρα μπορούμε να συνεχίσουμε.
    Θα ήθελα, λοιπόν, να σας παρακαλέσω να μην επιμείνετε στην τελική σας τοποθέτηση για την άρση της συναίνεσης.
    ΒΥΡΩΝ ΠΟΛΥΔΩΡΑΣ: Προφανώς δεν ήξερε ότι θα λείπει και ο κύριος Υφυπουργός.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, αν μου επιτρέπετε –και ας το λάβει και αυτό υπ’ όψιν του ο κύριος Υφυπουργός- έχει συμβεί και στο παρελθόν σε ανάλογες περιπτώσεις, όταν η Βουλή δεν συναινούσε τουλάχιστον ομοθύμως, την εκπροσώπηση να αναλαμβάνει –καθ’ ότι ενιαία η κυβέρνηση και ενιαία η ηγεσία ενός εκάστου Υπουργείου- άλλος Υφυπουργός. Εγώ δεν αντιλαμβάνομαι γιατί δεν θα μπορούσαμε να συνεχίσουμε με την παρουσία άλλου Υφυπουργού, ανήκοντος στην ηγεσία του Υπουργείου Ανάπτυξης, την Πέμπτη.
    ΠΡΟΕΔΡΕΥΩΝ (Σωτήρης Χατζηγάκης): Τώρα βγήκατε πολύ «προοδευτικά». Είναι αντιφατικό, διότι από τη στιγμή…
    ΧΑΡΑΛΑΜΠΟΣ ΚΑΣΤΑΝΙΔΗΣ: Σας διαβεβαιώνω ότι δεν είναι καθόλου αντιφατικό, διότι όταν μεν θέλουμε να συνεχίσουμε τον προγραμματισμό μας με τον τρόπο που επιθυμεί η Κυβέρνηση, τον προχωρούμε κανονικά. Όταν προκύπτουν προβλήματα, πάλι αλλάζουμε όποτε θέλουμε τον προγραμματισμό μας. Όταν η Αντιπολίτευση διαμαρτύρεται για διαρκείς ανατροπές, τότε πάλι είναι όλα εντάξει για την κυβέρνηση. Για να μην αναφερθώ στο τι έχει γίνει πριν από λίγο στην Επιτροπή Οικονομικών Υποθέσεων για το γνωστό θέμα του ασφαλιστικού. Θα αποφύγω δε να πω τι έκαναν πριν από λίγο και με τροπολογίες…
    ΠΡΟΕΔΡΕΥΩΝ (Σωτήρης Χατζηγάκης): Εν πάση περιπτώσει…
    ΧΑΡΑΛΑΜΠΟΣ ΚΑΣΤΑΝΙΔΗΣ: …Βουλευτές της Νέας Δημοκρατίας.
    ΒΥΡΩΝ ΠΟΛΥΔΩΡΑΣ: Κύριε Πρόεδρε, μπορώ να έχω το λόγο;
    ΠΡΟΕΔΡΕΥΩΝ (Σωτήρης Χατζηγάκης): Πάντως νομίζω ότι η πρώτη με τη δεύτερη θέση, την οποία αναπτύξατε, είναι μάλλον σε αντίθεση, έρχεται σε κόντρα… 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, μου επιτρέπετε;
    ΠΡΟΕΔΡΕΥΩΝ (Σωτήρης Χατζηγάκης): Αμέσως, κύριε Πρόεδρε. Έχει ζητήσει το λόγο και ο Κοινοβουλευτικός Εκπρόσωπος της Νέας Δημοκρατίας.
    …διότι από τη μια μεριά υποβάλατε την ένσταση ότι η νομιμοποίηση του Υφυπουργού δεν είναι αρκετή και τώρα λέτε ότι και με έναν άλλο Υφυπουργό, μη αρμόδιο, θα μπορούσε να γίνει εκπροσώπηση.
    Εκείνο το οποίο έχω να σας ερωτήσω εγώ είναι εάν επιμένετε στην τοποθέτησή σας ότι αίρετε τη θέση σας απέναντι στην απόφαση η οποία ελήφθη πριν από λίγη ώρα.
    ΒΥΡΩΝ ΠΟΛΥΔΩΡΑΣ: Όχι πριν μιλήσω κι εγώ, κύριε Πρόεδρε.
    ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Πολύδωρα, έχετε το λόγο.
    ΒΥΡΩΝ ΠΟΛΥΔΩΡΑΣ: Κύριε Πρόεδρε, ήθελα να ζητήσω από τον Κοινοβουλευτικό Εκπρόσωπο του ΠΑΣΟΚ, τον κ. Καστανίδη, να μην επιμείνει σε αυτήν την ένσταση της κοινοβουλευτικής αταξίας, η οποία θα συνεπάγεται και άρση της συναίνεσης, να κρατήσει την καλή διάθεσή του για τη συναίνεση για τους λόγους για τους οποίους εδόθη, δεδομένου ότι είναι καταλυτικής σημασίας το στοιχείο που μας ανακοίνωσε η κυρία Πρόεδρος της Βουλής, ότι θα απουσιάζουν και οι δύο. Και ο Υπουργός και ο αρμόδιος Υφυπουργός. 
    Οπότε, με αυτά τα δεδομένα εγώ φαντάζομαι ότι θα εννοούσατε ότι δεν θα απουσιάζει, θα είναι εδώ την Πέμπτη –το είπατε ρητά άλλωστε- ο Υφυπουργός. Δεν θα είναι ούτε ο Υφυπουργός. 
    Συνεπώς, ζητώ, επειδή είμαστε σε κοινοβουλευτική ευταξία, να μην γίνονται ούτε γενικεύσεις για άλλα θέματα ούτε και υπερτονισμοί στο συγκεκριμένο. Θα απουσιάζουν και οι δύο και είναι σοβαρός λόγος να μην γίνει η συζήτηση την Πέμπτη, έτσι όπως διαμορφώνονται τα πράγματα και με τη δική σας συναίνεση.
      ΠΡΟΕΔΡΕΥΩΝ (Σωτήρης Χατζηγάκης): Ορίστε, κύριε Καστανίδη.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, ζητώ να μας διευκρινιστεί κάτι. Στη Διάσκεψη των Προέδρων την περασμένη Πέμπτη, όπως ξέρετε, προγραμματίστηκε να ξεκινήσουμε αυτήν την εβδομάδα με το νομοσχέδιο που σήμερα συζητούμε. Ήταν Πέμπτη. Παρασκευή κατατέθηκε μάλιστα και σωρεία τροπολογιών.
      Το ερώτημά μου είναι το εξής. Προέκυψε η ανάγκη, κύριοι Υπουργοί, της διεθνούς εκπροσώπησης από την Παρασκευή και ύστερα; Το λέμε αυτό, γιατί λίγο έως πολύ μας ψέγετε κιόλας, γιατί είπαμε ότι δεν είστε σε κοινοβουλευτική τάξη.
      ΒΥΡΩΝ ΠΟΛΥΔΩΡΑΣ: Όχι, δεν σας ψέγουμε.
      ΠΡΟΕΔΡΕΥΩΝ (Σωτήρης Χατζηγάκης): Δεν σας έψεξε. Με συγχωρείτε.
      ΧΑΡΑΛΑΜΠΟΣ ΚΑΣΤΑΝΙΔΗΣ: Ήρθησαν όλα από την άποψη του προγραμματισμού μετά την Παρασκευή; Τουλάχιστον να το ξέρουμε αυτό. Δεν ήταν γνωστή η υποχρέωση από την περασμένη Πέμπτη; Εκτός αν δεν το γνώριζε η Πρόεδρος της Βουλής, οπότε αλλάζει το θέμα.
      ΒΥΡΩΝ ΠΟΛΥΔΩΡΑΣ: Θα σας απαντήσει ο Υπουργός.
      ΠΡΟΕΔΡΕΥΩΝ (Σωτήρης Χατζηγάκης): Η Διάσκεψη των Προέδρων δεν έχει θέσφατο. Η Βουλή νομιμοποιείται να αλλάζει κάποιες αποφάσεις της Διασκέψεως. 
      Κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εκπλήττομαι γι’ αυτήν την τοποθέτηση του Κοινοβουλευτικού Εκπροσώπου του κόμματος της Αξιωματικής Αντιπολίτευσης για τρεις λόγους. 
      Ζήτησα από την Εθνική Αντιπροσωπεία, και όλα τα κόμματα συμφώνησαν, αυτήν την αναβολή, επικαλούμενος συγκεκριμένους λόγους. Μάλιστα, παρίστατο ο αναπληρωτής συντονιστής κ. Πρωτόπαπας και πιστεύω ότι έκρινε όχι μόνο την αλήθεια, αλλά και το λόγο που επικαλέστηκα. Και ο λόγος είναι ότι η συνάντηση των επιμελητηρίων της Νοτιανατολικής Ευρώπης, των Υπουργών που στο μεταξύ δήλωσαν συμμετοχή από αυτές τις χώρες, είναι ένα σημαντικό γεγονός.
      Και αφού το θέλει ο Κοινοβουλευτικός Εκπρόσωπος της Αξιωματικής Αντιπολίτευσης, να τον ενημερώσω ότι βρίσκεται, επίσης, σε εξέλιξη η έλευση του Ιταλού ομολόγου μου, πάλι για σημαντικό θέμα, που δεν ήταν προγραμματισμένο μέχρι και πριν από μία ώρα.
      Εκτός από αυτό, θα πρέπει να ενημερώσω τον κ. Καστανίδη ότι αυτό το νομοσχέδιο και με τη σύμφωνη γνώμη από τη Διαρκή Επιτροπή, όταν συζητείτο, δεν έχει ουδεμία τροπολογία.
      Δεν κατετέθη σε αυτό το νομοσχέδιο, κύριε Κοινοβουλευτικέ Εκπρόσωπε, ούτε μία τροπολογία, διότι θεώρησα και εκρίθη από όλες τις πτέρυγες της Βουλής ότι ένα νομοσχέδιο το οποίο θα κυκλοφορεί και στις είκοσι πέντε χώρες της Ευρωπαϊκής Ένωσης για θέματα ανταγωνισμού, δεν θα έπρεπε να έχει απολύτως καμία τροπολογία. Ζήτησα και την έγκριση. Και τώρα μου λέτε ότι σ’ αυτό το νομοσχέδιο κατατέθηκαν την Παρασκευή το βράδυ δεκάδες τροπολογίες;
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν είπα αυτό. Λάθος κάνετε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν δέχεστε το λόγο του Υπουργού, που επικαλείται όλους αυτούς τους λόγους για να ζητήσει τη μετάθεση για συζήτηση αυτού του νομοσχεδίου αργότερα; Πάω να υποκλέψω κάτι από τη Βουλή;
      Δίπλα σας είναι ο αξιότιμος Πρόεδρος που επί σχεδόν έντεκα χρόνια κατείχε με πολύ μεγάλη επιτυχία τη θέση του Προέδρου της Βουλής. Πρώτη φορά συνέβη να μετακινηθεί ένα νομοσχέδιο από λόγους έκτακτης ανάγκης, όταν το ζητάει η Κυβέρνηση και δημιουργείται ολόκληρο θέμα σε αυτήν την Αίθουσα;
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν δημιουργείται θέμα.
      Κύριε Πρόεδρε, ζητώ το λόγο για να διευκρινίσω κάτι.
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι έχει λήξει το θέμα.
      Κύριε Πρόεδρε, θέλετε τώρα το λόγο ή εκχωρείτε τη θέση σας στον κ. Καστανίδη;
      ΑΠΟΣΤΟΛΟΣ ΚΑΚΛΑΜΑΝΗΣ: Να μιλήσει ο κ. Καστανίδης. Δεν είπε πάντως για τροπολογίες.
      ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μίλησα εγώ για τροπολογίες στο δικό σας νομοσχέδιο. Δεν είπα αυτό.
      ΠΡΟΕΔΡΕΥΩΝ (Σωτήρης Χατζηγάκης): Νομίζω ότι δεν υπάρχει θέμα. Μιλάμε περί όνου σκιάς. 
      ΑΠΟΣΤΟΛΟΣ ΚΑΚΛΑΜΑΝΗΣ: Μα, ήταν πύρινος ο λόγος του κυρίου Υπουργού.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, πρώτα από όλα να διευκρινίσουμε ορισμένα πράγματα. 
      Κύριε Υπουργέ, επειδή δεν ήσασταν πριν από λίγο εδώ, είπα το εξής. Δώσαμε και εμείς τη συναίνεσή μας, διότι επικαλεστήκατε συγκεκριμένους λόγους διεθνών σας υποχρεώσεων.
      ΠΡΟΕΔΡΕΥΩΝ (Σωτήρης Χατζηγάκης): Έκτακτους λόγους.
      ΧΑΡΑΛΑΜΠΟΣ ΚΑΣΤΑΝΙΔΗΣ: Έθεσα, όμως, το ερώτημα γιατί από τη στιγμή που διεξάγεται η συζήτηση, απόντος υμών και με παρουσία Υφυπουργού, δεν θα μπορούσε να συνεχιστεί και την Πέμπτη με άλλο αρμόδιο Υφυπουργό; Αυτό το ερώτημα έθεσα και τίποτε περισσότερο. 
      Κάνατε ένα λάθος προηγουμένως. Εγώ δεν είπα ότι κατατέθηκαν τροπολογίες στο δικό σας νομοσχέδιο. Δεν θα σας στερήσουμε τη δυνατότητα να εκπροσωπήσετε τη χώρα.
      ΠΡΟΕΔΡΕΥΩΝ (Σωτήρης Χατζηγάκης): Κύριε Καστανίδη, εάν ερχόταν Υπουργός από άλλο Υπουργείο δεν θα διαμαρτυρόσασταν;
      Κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δύο εξηγήσεις, χρήσιμες για την ενημέρωση όλων σας: Και οι δύο Υφυπουργοί, και ο Υφυπουργός που χειρίζεται τα θέματα ενέργειας πρέπει να βρίσκεται σε αυτήν την δράση και την Πέμπτη και την Παρασκευή και ο Υφυπουργός ο αρμόδιος για το εμπόριο, καθ’ ότι το θέμα είναι για ενέργεια και για επιμελητήρια.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Τώρα μας τα είπατε, κύριε Υπουργέ!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Σας παρακαλώ πολύ, κύριε συνάδελφε.
      ΧΑΡΑΛΑΜΠΟΣ ΚΑΣΤΑΝΙΔΗΣ:  Εντάξει, εντάξει!
      ΠΡΟΕΔΡΕΥΩΝ (Σωτήρης Χατζηγάκης):  Το λόγο έχει ο κ. Απόστολος Κακλαμάνης.
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, λέει ο λαός μας: «Εκεί που μας χρώσταγαν, μας πήραν και το βόδι!»
      Κύριε Υπουργέ, προς Θεού! Στη Διάσκεψη των Προέδρων την Πέμπτη ανακοινώνεται από την Πρόεδρο ποιο θα είναι το νομοσχέδιο της επομένης εβδομάδος, ποιο της μεθεπομένης, ακριβώς στην πρακτική που ακολουθούσαμε επί χρόνια. Και όπως ξέρετε και ξέρουμε όλοι, ο Πρόεδρος του Σώματος, επειδή το νομοθετικό έργο και η σειρά του προσδιορίζονται από την Κυβέρνηση, συνεννοείται πρώτα με την Κυβέρνηση. 
      Αυτό που πριν από μια ώρα μάθατε εγώ το δέχομαι. Αυτό που δεν δέχομαι είναι ο πύρινος λόγος. Διότι ο πύρινος λόγος καμιά φορά καλύπτει τον ορθό λόγο. Και διερωτώμαι. Τόσο σύντομα μπορεί κανείς, αλλάζοντας έδρανο, να γίνεται τόσο διαφορετικός; Εσείς επανειλημμένως ζητούσατε από τον Πρόεδρο του Σώματος και ο Πρόεδρος του Σώματος ενημέρωνε την Κυβέρνηση ότι δεν είναι δυνατόν το κόμμα της Αξιωματικής Αντιπολιτεύσεως να ζητάει μια αλλαγή στην ημερήσια διάταξη και η Κυβέρνηση να λέει «όχι». 
      Αυτό που παρουσιάζεται, κύριε Πρόεδρε -και είναι μείζον θέμα και αυτό ακριβώς ανέλυσε πριν ο κ. Καστανίδης- είναι ότι εδώ αρχίζει η Αξιωματική Αντιπολίτευση –δεν ξέρω τα μικρότερα κόμματα αν έχουν άποψη σε αυτό- να αισθάνεται ότι η Κυβέρνηση την θεωρεί απλώς ως ένα αναγκαίο κακό σε αυτήν την Αίθουσα. 
      Είναι δυνατόν την Πέμπτη να μας ανακοινώνεται ότι αυτή η εβδομάδα είναι του νομοσχεδίου του Υπουργείου Ανάπτυξης, η επόμενη εβδομάδα είναι του Υπουργείου Υγείας και να πληροφορούμεθα σήμερα, ότι αλλάζουν όλα αυτά; Εγώ να το πιστέψω ότι, όπως πληροφορηθήκατε πριν από μια ώρα την επίσκεψη του Ιταλού Υπουργού για την Πέμπτη και Παρασκευή, έτσι προφανώς και την ημέρα που δώσατε τη συγκατάθεσή σας στην Πρόεδρο για να μας ανακοινώσει την ημερήσια διάταξη δεν ξέρατε τι θα γίνει την επομένη; Δεν το δέχομαι από εσάς, γιατί είστε επιμελέστατος. 
      Και κακώς η Πρόεδρος της Βουλής σηκώνει βάρη που δεν της ανήκουν, διότι εσείς προγραμματίζετε το νομοθετικό έργο και οφείλατε να πείτε στην Πρόεδρο ότι αυτήν την εβδομάδα είναι το νομοσχέδιο του Υπουργείου Υγείας. Προφανώς η Διάσκεψη αυτή δεν προγραμματίζεται εκτάκτως -είναι είκοσι πέντε Υπουργοί- από καιρό προγραμματίζεται. Αυτό οφείλατε να κάνετε, κύριε Υπουργέ, και όχι, όπως είπα στην αρχή, να ζητάτε και τα ρέστα για τη δική σας ασυνεννοησία -το λιγότερο. 
      Το αντιλαμβάνεστε, λοιπόν. Και συχνά εγώ επικαλούμαι και τη δική σας μνήμη, πόσες φορές με πήρατε τελευταία στιγμή, είτε για επιτροπές, είτε για την Ολομέλεια και μου λέγατε: «Κύριε Πρόεδρε, δεν μπορούμε εμείς. Αυτό ζητάμε». Είναι δυνατόν επί ενάμισι χρόνο τώρα η Αξιωματική Αντιπολίτευση να αισθάνεται ότι εδώ αντιμετωπίζεται ως ο αναγκαίος –επαναλαμβάνω- παράγων στην Αίθουσα, αλλά «δεν είναι ανάγκη να λαμβάνουμε και πολύ σοβαρά υπ’ όψιν το τι μας λέει»;
      Δεν θα λειτουργήσει έτσι το Κοινοβούλιο. Και παρακολουθείτε επίσης –το έχω θέσει επανειλημμένως- ότι εδώ οι αγορητές της Αντιπολιτεύσεως προπηλακίζονται. Και το ανέχεστε. Και έχετε πείραν αυτής της Αιθούσης. Αναφέρομαι και προσωπικά σε εσάς.
      ΠΡΟΕΔΡΕΥΩΝ (Σωτήρης Χατζηγάκης):  Ποιοι προπηλακίζονται, κύριε Πρόεδρε;
      ΑΠΟΣΤΟΛΟΣ ΚΑΚΛΑΜΑΝΗΣ:  Αυτό που έχω επανειλημμένως πει, κύριε Πρόεδρε. 
      (Θόρυβος στην Αίθουσα)
      Ορίστε! Αυτό είναι! 
      ΠΡΟΕΔΡΕΥΩΝ (Σωτήρης Χατζηγάκης): Ποιο είναι;
      ΑΠΟΣΤΟΛΟΣ ΚΑΚΛΑΜΑΝΗΣ:  Όταν ομιλεί ο ρήτωρ, απευθύνεται στον Πρόεδρο, στην Κυβέρνηση. Δεν μπορεί οποιοσδήποτε να μεταβάλλεται σε όχλο και να τον αποδοκιμάζουν.
      ΠΡΟΕΔΡΕΥΩΝ (Σωτήρης Χατζηγάκης): Δεν νομίζω να συμβαίνει τέτοιο πράγμα.
      ΑΠΟΣΤΟΛΟΣ ΚΑΚΛΑΜΑΝΗΣ: Το Προεδρείο έχει καθήκον να τον προστατεύσει. Αυτό έκανα επί έντεκα χρόνια!
      ΠΡΟΕΔΡΕΥΩΝ (Σωτήρης Χατζηγάκης): Και βέβαια έχει καθήκον και βεβαίως ασκεί το δικαίωμα και το καθήκον του σωστά –νομίζω- το Προεδρείο.
      ΑΠΟΣΤΟΛΟΣ ΚΑΚΛΑΜΑΝΗΣ: Και για εσάς όταν από αυτήν την πλευρά μπορεί να σας αποδοκιμάζουν. Αυτό σημαίνει Κοινοβούλιο. Ελευθερία λόγου!
      ΠΡΟΕΔΡΕΥΩΝ (Σωτήρης Χατζηγάκης):  Μα δεν νομίζω ότι στερείται, κύριε Πρόεδρε -τώρα μην αρχίσουμε αυτά- η Βουλή σήμερα της ελευθερίας του λόγου! Και με το παραπάνω!
      Ορίστε, κύριε Υπουργέ, έχετε το λόγο. Και ας το κλείνουμε αυτό το θέμα γιατί με τα διαδικαστικά θέματα φάγαμε το νομοσχέδιο!
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Άκουσα με πάρα πολύ μεγάλη προσοχή, όπως το κάνω όλα αυτά τα χρόνια, τους λόγους του πρώην Πρόεδρου της Βουλής, του κ. Κακλαμάνη.
      Θα κάνω τρεις επισημάνσεις επί των όσων είπε. 
      Μακράν από την Κυβέρνηση, αλλά και από όλους τους κοινοβουλευτικούς της Πλειοψηφίας, η υποβάθμιση του ρόλου της Αξιωματικής Αντιπολίτευσης. Αποτελεί στοιχείο του δημοκρατικού μας πολιτεύματος και γι’ αυτό έχει όχι απλά θεσμικό ρόλο στο πολίτευμα. Το γνωρίζετε καλύτερα εμού ότι ο Αρχηγός της Αξιωματικής Αντιπολίτευσης είναι θεσμικός παράγων του πολιτεύματος. Και να «ήθελε» κάποιο κόμμα της Πλειοψηφίας να υποβαθμίσει αυτόν το ρόλο, θα παραβίαζε βασική συνταγματική αρχή για το ρόλο του κόμματος της Αξιωματικής Αντιπολίτευσης, αλλά και για τα άλλα κόμματα, τα οποία απαρτίζουν τις παρατάξεις μέσα σε αυτήν την Αντιπροσωπεία. 
      Δεν γνωρίζω την προσέγγιση και το λόγο ή τα περιστατικά τα οποία έχετε. Πολλές φορές υπάρχουν και εντάσεις μέσα σε αυτήν την Αίθουσα. Αλλά σε καμία περίπτωση η σημερινή Πλειοψηφία και η Κυβέρνηση θέλει μια υποβαθμισμένη Αντιπολίτευση. Εμείς θέλουμε μια Αντιπολίτευση δημιουργική για να πηγαίνει ο τόπος μπροστά. Αυτή είναι η άποψή μας και την έχουμε καταθέσει από τον Πρόεδρο του Κόμματος και Πρωθυπουργό, όλοι οι συνάδελφοι εδώ. Αλλά μην αναδεικνύουμε, κύριε Κακλαμάνη, με όλο το σεβασμό που ξέρετε ότι τρέφω στο πρόσωπό σας, τις τυχόν εντάσεις που δημιουργούνται ορισμένες φορές ότι αυτό αποτελεί και το στοιχείο που πρέπει να αναδεικνύεται από αυτήν την Αίθουσα. 
      Το δεύτερο τώρα. Οφείλω να ομολογήσω ότι εγώ, τουλάχιστον, προσωπικά δεν γνώριζα ότι θα υπάρξει συνεδρίαση και την Παρασκευή νομοθετικού έργου που αρχίζουν οι εργασίες της συγκεκριμένης Συνόδου που γίνεται στην Ελλάδα από τα επιμελητήρια για ενεργειακά θέματα και για συνεργασίες και μάλιστα, με ένα αντικείμενο που το υπηρέτησε πολύ σωστά η προηγούμενη κυβέρνηση και το συνεχίζουμε και εμείς με επιτυχία. Και βεβαίως, επειδή οι αφίξεις όλων αυτών των επισήμων γίνονται από την προηγούμενη μέρα το μεσημέρι, μεσολάβησε στο μεταξύ η προ ημερησίας διατάξεως συζήτηση και ανέτρεψε όλο αυτό το πρόγραμμα. 
      Εάν υπάρχει ζήτημα αναλαμβάνω εγώ την ευθύνη απέναντι της Εθνικής Αντιπροσωπίας και όχι η Πρόεδρος της Βουλής. Αυτά, για να κλείσει αυτό το θέμα δημιουργικά. 
      (Χειροκροτήματα από την πτέρυγα της Νέας Δημοκρατίας)
       ΑΠΟΣΤΟΛΟΣ ΚΑΚΛΑΜΑΝΗΣ: Δεν απέδωσα ευθύνη στην Πρόεδρο της Βουλής. Δεν αναλάβατε εσείς την ευθύνη. Τις δικές σας επισημαίνω. 
      ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο. 
      ΧΡΗΣΤΟΣ ΠΡΩΤΟΠΑΠΑΣ: Εν πάση περιπτώσει, νομίζω ότι το θέμα το οποίο ετέθη δεν αφορούσε την Πέμπτη και την Παρασκευή, αλλά αφορούσε, κύριε Υπουργέ, την παρουσία σας στη Βουλή για τις προηγούμενες ώρες.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εδώ ήμουν, κύριε συνάδελφε.
      ΧΡΗΣΤΟΣ ΠΡΩΤΟΠΑΠΑΣ: Προχωρούμε τώρα στο θέμα της ημερήσιας διάταξης, γιατί νομίζω ότι αυτό είναι η ουσία. 
      Όπως είπε και ο εισηγητής της Αξιωματικής Αντιπολίτευσης, ο κ. Κατσιφάρας, στην εμπεριστατωμένη ομιλία του, εμείς ψηφίζουμε το νομοσχέδιο αυτό επί της αρχής και αποδεικνύουμε έτσι ότι ψηφίζουμε ό,τι πρέπει να ψηφίσουμε απ’ ό,τι κάνει αυτή η Κυβέρνηση, που δυστυχώς είναι πολύ λίγα τα θετικά. Και αυτό, γιατί ούτως ή άλλως το νομοσχέδιο αυτό εναρμονίζει στο εθνικό δίκαιο κοινοτικές οδηγίες, αλλά και δεύτερο – και νομίζω ότι αυτό αξίζει να προσεχθεί- ψηφίζουμε ή συμφωνούμε σε οτιδήποτε ισχυροποιεί δομές, οι οποίες μπορούν να έχουν θετική λειτουργία μέσα στην αγορά, να αντιμετωπίσουν εναρμονισμένες πρακτικές και να διευκολύνουν τον ανταγωνισμό, τον οποίο χρειαζόμαστε όλοι. 
      Αυτό, κύριε Υπουργέ, δεν σημαίνει ότι το νομοσχέδιο είναι αυτό που πρέπει όμως. Κάνει μικρά βήματα, αλλά είναι λίγο. Είναι λίγο σε σχέση με τις απαιτήσεις που υπάρχουν. 
      Κατ’ αρχάς έχετε πει στο πρόγραμμα της Νέας Δημοκρατίας ότι θα υπάρχει ανεξάρτητη Επιτροπή Ανταγωνισμού. Ε, δεν είναι ανεξάρτητη η Επιτροπή Ανταγωνισμού, γιατί τη διορίζετε εσείς. Και όσο και εάν έχετε υποτίθεται καλές προθέσεις –δεν τις αμφισβητώ- δεν είναι ανεξάρτητη. Είναι επιλεγμένη από εσάς, ουσιαστικά δίνει λόγο σε εσάς και βεβαίως επιλέγεται από εσάς, δεν νομίζω μόνο με αξιοκρατικά κριτήρια, διότι η Νέα Δημοκρατία  δεν μας έχει αποδείξει κάτι τέτοιο μέχρι τώρα. Προφανώς, υπάρχουν και τα κριτήρια της εμπιστοσύνης –πολιτικοί είστε- στα πρόσωπα που θα επιλέξετε. 
      Άρα δεν έχουμε ανεξάρτητη Επιτροπή Ανταγωνισμού, έχουμε μία πρώτη σαφή παραβίαση του προεκλογικού προγράμματος της Νέας Δημοκρατίας. Και μη τυχόν και μου πείτε ότι το Σύνταγμα προβλέπει σαφώς ότι είναι πέντε οι ανεξάρτητες επιτροπές, διότι θα σας πω ότι είχατε όλη τη δυνατότητα με νόμο να εκχωρήσετε στη Διάσκεψη των Προέδρων της Βουλής τη σχετική αρμοδιότητα για την επιλογή των προσώπων στην Επιτροπή Ανταγωνισμού.
      Δεύτερον, το νομοσχέδιο έχει γραφειοκρατικές αγκυλώσεις με την επαναφορά των άρθρων 2α, 4α και 4β του προηγούμενου νόμου ο οποίος συμπληρώνεται και καταργείται. Κατά τη γνώμη μου η επαναφορά αυτών των τριών άρθρων, τα οποία είχαν καταργηθεί με τον δικό μας νόμο, είναι αναποτελεσματική, γραφειοκρατική, δημιουργεί εμπόδια. Πραγματικά αναρωτιέμαι γιατί τα επαναφέρετε.
      Και τρίτον, το άρθρο 9 –το άρθρο 5 αντίστοιχα με τον προηγούμενο νόμο- είναι εξόχως παρεμβατικό και κρατικίστικο, δημιουργεί ανασφάλεια, δημιουργεί την αίσθηση ότι κάτι ετοιμάζεται, ότι κάποια παρέμβαση θα υπάρξει. Δεν ξέρω αν θα εφαρμοστεί ποτέ. Προσωπικά πολύ αμφιβάλω ότι θα έχει ποτέ εφαρμογή, αλλά θα υπάρχει πάνω από την αγορά, η οποία πρέπει να λειτουργεί ελεύθερη, μία αόριστη υποψία ότι ανά πάσα στιγμή κάτι μπορεί να συμβεί στο οποίο σε τελική ανάλυση ο Υπουργός και όχι πρώτα η Επιτροπή Ανταγωνισμού, έχει την τελική ευθύνη, γιατί αυτός μπορεί και να επικυρώσει και να ακυρώσει τις παρεμβάσεις της Επιτροπής Ανταγωνισμού επικαλούμενος δημόσιο συμφέρον. Καταλαβαίνετε ότι αυτό είναι πολύ γενική διάταξη και μπορεί να χρησιμοποιηθεί σε οποιαδήποτε περίπτωση. 
      Τι ακριβώς θέλετε να κάνετε με αυτό το άρθρο; Γιατί το χρησιμοποιείτε; Ποιος είναι ο συγκεκριμένος λόγος που τόσο αφηρημένα το τοποθετείτε;
      Και κάτι άλλο, κύριε Υπουργέ, για να κλείσω αυτό το κεφάλαιο της τοποθέτησής μου. Έχουμε καταθέσει μία σαφή τροπολογία, έγκαιρα, εμπρόθεσμα και απάντηση δεν παίρνουμε παρ’ ότι προσπαθούμε. Τι λέει η τροπολογία αυτή; Αφού θέλετε να κάνετε μερικά βήματα -μικρά λέμε εμείς- στην κατεύθυνση της ενίσχυσης της Επιτροπής Ανταγωνισμού, γιατί δεν υιοθετείτε και την άποψη την οποία καταθέσαμε για την επέκταση των αρμοδιοτήτων με σαφή φρασειολογία όμως και διατύπωση των αρμοδιοτήτων της Επιτροπής Ανταγωνισμού και σ’ αυτό που κάλυπτε παλαιότερα η ρυθμιστική αρχή για τη ναυτιλία η οποία καταργήθηκε με την παρέμβαση του κ. Κεφαλογιάννη; Έχουμε δώσει τη σχετική δυνατότητα. Περιμένουμε σαφή απάντηση και αιτιολογημένη, αν αποδέχεστε, όπως ελπίζουμε, ή τι άλλο σκέπτεστε να κάνετε προκειμένου αυτό το κομμάτι που σήμερα δεν καλύπτεται από καμία παρέμβαση, να καλυφθεί.
      Έρχομαι σε μερικές γενικές διαπιστώσεις στη συνέχεια των όσων είπε τόσο ο εισηγητής της Πλειοψηφίας, ο κ.Βαρβιτσιώτης, όσο και ο προηγούμενος αγορητής ο κ. Λυκουρέντζος.
      Κύριε Υπουργέ, έχετε ονομάσει το 2005 Έτος Ανταγωνιστικότητας. Θα περιμέναμε, λοιπόν, να υπάρχει ένα εθνικό πρόγραμμα μεταρρυθμίσεων, να υπάρχει ένα εθνικό πρόγραμμα ανταγωνιστικότητας. Αλλιώς δεν υπήρχε κανένας λόγος να ονομαστεί έτσι το 2005. Έχουμε δει κάτι τέτοιο; Σαφώς όχι. Και επειδή στο παρελθόν σας άρεσε να λέτε ότι η Ελλάδα πέφτει, χρησιμοποιώντας κάποιες συγκεκριμένες μετρήσεις τις οποίες είχαμε αμφισβητήσει στον πίνακα ανταγωνιστικότητας, θέλω να σας πω ότι κατά το έτος 2004 με τις ίδιες μετρήσεις, με τον ίδιο τρόπο μέτρησης –με τον οποίο βεβαίως εμείς είχαμε διαφωνήσει- έχετε πέσει κατά έξι θέσεις. Η χώρα είναι έξι θέσεις παρακάτω στον τομέα της ανταγωνιστικότητας. Αν υποτεθεί ότι καλά κάνετε και το στηρίζετε, έχετε πετύχει ένα ακατόρθωτο κατόρθωμα -για να παίξω και λίγο με τις λέξεις- να κατεβάσετε τη χώρα έξι ολόκληρες θέσεις στο σχετικό πίνακα της ανταγωνιστικότητας.
      Πράγματι βλέπουμε να γίνονται κάποιες αλλαγές που τις ονομάζετε «αλλαγές για την ανταγωνιστικότητα». Δεν είναι μεταρρυθμίσεις, είναι απορυθμίσεις αυτές. Γιατί; Γιατί είναι πρόχειρες και βεβιασμένες. Γιατί εξυπηρετούν μόνο συμφέροντα και ταμειακές ανάγκες από τα προβλήματα που ο ίδιος ο κ. Αλογοσκούφης δημιούργησε. Γιατί δεν εξυπηρετούν σε καμία περίπτωση τον ανταγωνισμό. Γιατί ενώ να ενώνουν την κοινωνία και να την πηγαίνουν σε συγκεκριμένη κατεύθυνση μαζί, συνεργαζόμενοι με τις πιο ενεργές και ζωντανές δυνάμεις της, διχάζουν την κοινωνία. Στρέφουν εργαζομένους κατά εργαζομένων. Στρέφουν μικρομεσαίους κατά εργαζομένων με μία σειρά διατάξεων αλλά και μία συγκεκριμένη ρητορική που εκπορεύεται από εσάς, η οποία σε τελική ανάλυση μόνο ρήξεις μέσα στην κοινωνία δημιουργεί και όχι ρήξεις με κάποια δήθεν συμφέροντα που αντιστρατεύονται τα συμφέροντα της κοινωνίας. Υπάρχει παντού η αίσθηση του φόβου και της ανασφάλειας. Ο εργαζόμενος αλλά και ο μικρομεσαίος αναρωτιούνται τι άλλο θα τους συμβεί και για ποιο λόγο γίνονται αυτές οι κινήσεις τις οποίες κανείς δεν ζήτησε. 
      Μας λέτε ότι σε λίγες μέρες θα φέρετε το ωράριο για τα καταστήματα. Επαναλαμβάνω το ερώτημα. Ποιος το ζήτησε; Ποιος το ζητά; Ο καταναλωτής δεν το έκανε. Οι μικρομεσαίοι δεν το έκαναν. Η αγορά δεν το έκανε.
      Το έκανε το Carrefour. Γι αυτό γίνεται τελικά όλη αυτή η ιστορία; Σε τελική ανάλυση δεν φτάνει που έχουμε τα θέματα της ακρίβειας της ανεργίας και της λιτότητας αλλά καλείται ο εργαζόμενος, ο πολίτης να υποστεί και τις συνέπειες όλου αυτού του κλίματος φόβου και ανασφάλειας. Είναι κοινό μυστικό ότι θα μπουν και νέοι φόροι στα καύσιμα το Σεπτέμβριο όσο και αν επιχειρείτε να το αρνείστε. Πάρτε πρωτοβουλίες. Η χώρα τις έχει ανάγκη. Είστε Κυβέρνηση και οφείλετε να το κάνετε. Υποτίθεται ότι στηρίζετε τις αποφάσεις της Λισαβόνας. Όσο και αν περνά η Ευρωπαϊκή Ένωση μια κρίση, η καλύτερη απάντηση είναι οι συγκεκριμένες πολιτικές που στηρίζονται στο ευρωπαϊκό κοινωνικό πρότυπο, που στηρίζουν την ευρωπαϊκή ανταγωνιστικότητα για να δημιουργήσουν πρόσθετη απασχόληση και θέσεις εργασίας.
      Εμείς όμως δεν έχουμε δει τίποτα συγκεκριμένο προς την κατεύθυνση της γνώσης και της καινοτομίας. Δεν έχουμε δει το νομοσχέδιο που υποσχεθήκατε για την ολοκλήρωση της απελευθέρωσης των αγορών. Δεν έχουμε δει συγκεκριμένα μέτρα για την στήριξη της μικρομεσαίας επιχείρησης, για την εξωστρέφεια των επιχειρήσεων, για την αντιμετώπιση εναρμονισμένων πρακτικών όχι μόνο στους πολύ μικρούς και εύκολους αλλά εκεί που πραγματικά υπάρχει το πρόβλημα, στα ολιγοπώλια που δημιουργούν τα φαινόμενα της ακρίβειας στην αγορά.
      Δεν έχουμε δει τίποτα προς την κατεύθυνση της αναβάθμισης του ανθρώπινου δυναμικού. Μόνο μισόλογα και ατελέσφορα νομοσχέδια για τα θέματα της διά βίου μάθησης, της εκπαίδευσης, της δημιουργίας πρόσθετης και πλήρους και ποιοτικής απασχόλησης στην Ελλάδα. Κάθε φορά που φέρνετε ένα σχέδιο ή μια μελέτη που ο ίδιος ζητήσατε το κάνετε με τρόπο που δημιουργεί φοβικά σύνδρομα. Ο κόσμος φοβάται όταν έρχονται αυτές οι ανακοινώσεις. Και εν συνεχεία σπεύδετε να την πάρετε πίσω, να πείτε ότι δεν σας καλύπτει, ότι δεν χρειάζεται ακριβώς γιατί δημιουργήσατε αυτό το φόβο. Όμως δεν φέρνετε τίποτα καινούργιο. Δεν έχετε σχέδιο ανταγωνιστικότητας ούτε σχέδιο μεταρρυθμίσεων, ούτε σχέδιο που να εγγυάται ότι η Ελλάδα θα πάει μπροστά. 
      Γι αυτό το λόγο ας κάνουμε την Επιτροπή Ανταγωνισμού. Τη στηρίζουμε για να έχει αρμοδιότητες. Εκείνο που δεν έχουμε στην Ελλάδα είναι η σωστή ανταγωνιστικότητα. Το χειρότερο όμως είναι ότι έχουμε μια Κυβέρνηση που κάνει το αντίθετο από ότι πρέπει για να την στηρίξει.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ ( Σωτήρης Χατζηγάκης): Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ζήτησα το λόγο, κύριε Πρόεδρε για να κάνω μια παρέμβαση γιατί ο κύριος συνάδελφος έβαλε ένα θέμα μετά πολλής επιτάσεως και εντάσεως, θέμα που νόμιζα ότι ήταν λελυμένο.
      Σας διαβάζω τον ν. 3260/2004 με τον οποίο καταργήθηκε η ΡΑΘΕ. Λέει η ρύθμιση: «Οι διατάξεις των άρθρων 12-16 του πρώτου μέρους του ν. 2932/2001 που αφορούν τη Ρυθμιστική Αρχή Θαλασσίων Ενδομεταφορών, ΡΑΘΕ, καταργούνται. Η Επιτροπή Ανταγωνισμού είναι αποκλειστικά αρμοδία για την προστασία του ελεύθερου ανταγωνισμού στις θαλάσσιες ενδομεταφορές σύμφωνα με τις διατάξεις του ν. 703/77 όπως αυτές κάθε φορά ισχύουν». Σας διαβάζω, ακριβώς, τι ψήφισε η Βουλή των Ελλήνων για την ΡΑΘΕ. Όλες οι αρμοδιότητες της ΡΑΘΕ μεταφέρθηκαν με αυτήν τη ρύθμιση στην Επιτροπή Ανταγωνισμού.
      Προφανώς εσείς θα αναφέρεστε στην τροπολογία σας στην δεύτερη περίπτωσή της που λέτε το εξής: «Αποφαίνεται επί προσφυγής που πλοιοκτήτης δύναται να ασκήσει εντός τριάντα ημερών από της κοινοποιήσεως σε αυτόν απόφασης του Υπουργού Εμπορικής Ναυτιλίας την οποία αποδέχεται σχετικά με την δηλωθείσα δρομολόγηση πλοίου του». Αλλά αυτό, κύριε συνάδελφε, παρ’ όλη την έρευνα που κάναμε και εδώ με τον Πρόεδρο της Επιτροπής Ανταγωνισμού και στις Βρυξέλλες με την Ευρωπαϊκή Επιτροπή Ανταγωνισμού δεν βρήκαμε πουθενά μια αρμοδιότητα που να είναι ευθεία αρμοδιότητα του Υπουργού Εμπορικής Ναυτιλίας –σας διάβασα τι λέει η τροπολογία σας- και να εντάσσεται στην ΡΑΘΕ και τώρα στην αρμοδιότητα της Επιτροπής Ανταγωνισμού. 
      Εν πάση περιπτώσει αφού επιμένετε θα το ξαναδούμε το θέμα όταν θα συζητήσουμε επί των άρθρων. Τώρα σας δίνω μια καταρχήν απάντηση. Παρακαλώ σημειώστε το ν. 3260/2004 που περιλαμβάνει ότι σας ανέφερα. 
     ΠΡΟΕΔΡΕΥΩΝ ( Σωτήρης Χατζηγάκης): Ο κ. Γεωργιάδης έχει το λόγο.
     ΝΙΚΟΛΑΟΣ ΓΕΩΡΓΙΑΔΗΣ: Κυρίες και κύριοι συνάδελφοι, ο κ. Δραγασάκης σωστά είπε ότι από το 1977 με το ν. 703 εισήχθησαν διατάξεις περί ανταγωνισμού στο δικό μας δίκαιο, βέβαια, κατά το πρότυπο πάντα του κοινοτικού δικαίου παρότι η Ελλάδα δεν ήταν τότε κράτος – μέλος, και δυστυχώς δεν σημειώθηκαν αποτελέσματα στη ρύθμιση της αγοράς, ιδιαίτερα στον τομέα του ανταγωνισμού στην Ελλάδα. Αυτό είναι προφανές ότι δεν συνέβη, το βλέπουμε καθημερινά και δεν θα μπορούσε να είναι και αλλιώς από τη στιγμή κατά την οποία το μεγαλύτερο χρονικό διάστημα έκτοτε κυριαρχούσε στην Ελλάδα η νοοτροπία της δημιουργίας εθνικών πρωταθλητών. Υπήρχε μία αντίληψη, η οποία αν θέλετε είναι σοσιαλιστικού αναπτυξιακού σχεδιασμού, όπου ένα σχέδιο ανάπτυξης έμοιαζε με κάποιο τόμο, σαν κι αυτόν που αναζητά ο κ. Πρωτόπαπας, ο οποίος σας ρωτά: πού είναι το σχέδιό σας για την ανταγωνιστικότητα. Εγώ διερωτώμαι τι είναι αυτό που περιμένει. Μήπως περιμένει κάποιον τηλεφωνικό κατάλογο, ο οποίος θα εξηγεί ποιο είναι το πρόγραμμα της Νέας Δημοκρατίας ή που θα δείχνει με μεγαλύτερη σαφήνεια όλες τις νομοθετικές πρωτοβουλίες που έχουν έρθει στη Βουλή τον τελευταίο χρόνο, που συντείνουν προς αυτήν τη μεταρρύθμιση και δημιουργούν τις προϋποθέσεις, ώστε η ελληνική οικονομία να πάει μπροστά και να γίνει πιο ανταγωνιστική; Και βέβαια, είναι αυτή η νοοτροπία του σοσιαλιστικού αναπτυξιακού σχεδιασμού των εθνικών πρωταθλητών, που οδήγησε κατά την άποψή μου και κατά την άποψή μας στο φαινόμενο της διαπλοκής. Ποιο είναι το μέγεθος δεν το ξέρουμε ακόμα, όμως, γνωρίζουμε ότι υπάρχει πρόβλημα και όλοι το έχουμε παραδεχθεί σ’ αυτήν την Αίθουσα.  Είναι αναπόφευκτα όλα αυτά, γιατί όταν διαλέγεις νικητές, εννοείται κάποια στιγμή αυτοί οι δυνάμει νικητές της αγοράς θα εμπλακούν ή θα διαπλακούν με τους πολιτικούς και τα Μαζικά Μέσα Ενημέρωσης. 
     Αυτό που επίσης είναι σημαντικό, είναι να συνειδητοποιήσουμε ότι το Κοινοτικό Δίκαιο πάρα πολλές φορές και εμείς οι ίδιοι το έχουμε αναθεματίσει σε αυτή την Αίθουσα και άκουσα τον κ. Κατσιφάρα τον εισηγητή της Μειοψηφίας να επιχαίρει με κάποιο τρόπο για το ότι βρέθηκε το περασμένο Σαββατοκύριακο σε κάποιο αδιέξοδο η Ευρώπη. Είπε μάλιστα ότι πρέπει να πειστούν οι πολίτες, να βαθύνει η δημοκρατία, πρέπει να συζητήσουν οι πολιτικοί με τους πολιτικούς. Μα το «όχι» στα δημοψηφίσματα της Γαλλίας και στο συμβουλευτικό δημοψήφισμα της Ολλανδίας δεν ήταν για την Ευρωπαϊκή Ένωση. Δεν ήταν αυτό το διακύβευμα. Εθνικές πολιτικές καταδικάστηκαν και αυτό είναι το πρόβλημα που βαρύνει όλους εμάς τους πολιτικούς. Αντί να αναδείξουμε τα πλεονεκτήματα της συμμετοχής μας στην Ευρωπαϊκή Ένωση αντί να αναδείξουμε πόσο το Κοινοτικό Δίκαιο για παράδειγμα είναι σημαντικό για τις ρυθμίσεις περί εσωτερικού ανταγωνισμού της εκάστοτε οικονομίας και αγοράς, γιατί όλη μας η νομοθεσία από το 1977 μέχρι και σήμερα δεν είναι τίποτε άλλο, παρά μία προσπάθεια εναρμόνισης και υλοποίησης των καλύτερων πρακτικών από αυτές που μας δίνει το Κοινοτικό Δίκαιο. Αντί να προβάλλουμε αυτά ως αρετές, αυτό που συνήθως κάνουμε όλοι οι πολιτικοί, είναι ότι τα καλά λέμε ότι τα κάνουμε εμείς και τα κακά τα αποδίδουμε στις ευρωπαϊκές ρυθμίσεις και τις Βρυξέλλες. Έτσι δημιουργείται μία ατμόσφαιρα ότι κάτι κακό γίνεται εκεί, κάτι που είναι ξένο προς τη βούληση των πολιτών με συνέπεια να έρχονται οι πολίτες να το καταδικάζουν. Αυτό είναι λάθος και πρέπει εμείς να φροντίσουμε να αναστραφεί, ξεκινώντας από αυτό εδώ το νομοσχέδιο. Να δείξουμε, δηλαδή, πόσο μας βοηθάνε οι ευρωπαϊκές ρυθμίσεις, ώστε να μπορέσουμε να έχουμε μία αγορά που να λειτουργεί με πραγματικούς κανόνες ανταγωνισμού, ώστε κάποια στιγμή να μπορέσει να γίνει και αυτή ανταγωνιστική. 
     Αναρωτήθηκε ο κ. Κατσιφάρας, γιατί έχουμε ακρίβεια, γιατί έχουμε ανεργία, γιατί έχουμε αρνητικό ισοζύγιο εμπορικών συναλλαγών και ζήτησε σχέδιο ανταγωνιστικότητας. Κατ’ αρχήν ό,τι αρχίζει από τη λέξη «ανταγω….» δεν είναι το ίδιο. Μπορείς να έχεις μία πολύ ανταγωνιστική οικονομία διεθνώς, γιατί η ανταγωνιστικότητα μόνο διεθνώς μετριέται, δε νοείται να είσαι ανταγωνιστικός σε κενό, είναι σχετική έννοια, και ταυτόχρονα σε μια συγκεκριμένη στιγμή στην εσωτερική αγορά ο ανταγωνισμός να μη λειτουργεί καλά. Ένα τέτοιο φαινόμενο συνάδει με τη θεωρία των εθνικών πρωταθλητών. Ή μπορεί να έχεις μια υποσαχάρια οικονομία, όπου να λειτουργεί τέλεια ο εσωτερικός ανταγωνισμός, αλλά να είναι τόσο χαμηλό το επίπεδο των δεξιοτήτων του εργατικού δυναμικού, ώστε να μη μπορεί κανένας τομέας της οικονομίας αυτής να καταστεί ανταγωνιστικός σε μία συγκεκριμένη χρονική στιγμή πάντοτε. Υπάρχει σχέση ανταγωνισμού και ανταγωνιστικότητας, αλλά προφανώς είναι μακράν από το να είναι το ίδιο πράγμα και δεν αντιμετωπίζουν και το ίδιο πρόβλημα αυτές οι δύο έννοιες.
Στην Ελλάδα έχουμε πρόβλημα εργατικού δυναμικού. 
      Κατ’ αρχάς, στην Ελλάδα η σχέση κεφαλαίου - εργασίας είναι μικρή. Έχουμε οικονομία εντάσεως εργασίας. Το δε εργατικό δυναμικό μας, επειδή είναι υπερπροστατευμένο και επειδή δεν διέπεται από κίνητρα παραγωγικότητας, έχει, αν θέλετε, μία χαμηλή δυνατότητα ανταγωνιστικότητας διεθνώς. Ταυτόχρονα, αυτή η υπερπροστασία του εργατικού μας δυναμικού οδηγεί και σε αύξηση της ανεργίας. Αυτά, λοιπόν, χρειάστηκε να μεταρρυθμιστούν. 
      Τι κάνει, λοιπόν, η Κυβέρνηση; Για να δούμε, δηλαδή, τα πέντε πράγματα τα οποία έχει κάνει μέχρι στιγμής και τα οποία δείχνουν ένα συγκεκριμένο στίγμα εφαρμογής του προγράμματος της Νέας Δημοκρατίας. 
      Πρώτον, κοιτάμε τη λειτουργία της αγοράς. Ενισχύουμε αυτήν τη λειτουργία με αυτό το νομοσχέδιο, της Επιτροπής Ανταγωνισμού και είναι ευτυχές ότι το ψηφίζει και το ΠΑΣΟΚ. 
      Επίσης, έρχεται η ρύθμιση για τη διεύρυνση του ωραρίου, η οποία προφανώς θα βοηθήσει τη λειτουργία της αγοράς. Θα ακουστούν διάφορες απόψεις, αλλά νομίζω ότι αν κανείς το δει νηφάλια και ορθολογικά, θα καταλάβει πόσο ωφέλιμο είναι για όλους. 
      Προχωράμε με τις ιδιωτικοποιήσεις και στο σημείο αυτό πρέπει να πω ότι στην Ελλάδα η μετοχοποίηση και η ιδιωτικοποίηση άρχισαν να γίνονται της μόδας μόλις τα τελευταία δέκα χρόνια. Όταν, δηλαδή, στην Ευρώπη τις εφάρμοζαν εδώ και είκοσι με τριάντα χρόνια, εμείς τις ανακαλύψαμε στις αρχές τις δεκαετίας του ’90, γεγονός που μας έχει δημιουργήσει μια πολύ μεγάλη υστέρηση σε σχέση με τους ανταγωνιστές ή εταίρους μας στην Ευρωπαϊκή Ένωση. 
      Ενισχύουμε το εργατικό δυναμικό. Την προηγούμενη εβδομάδα ψηφίσαμε νομοσχέδιο για τη διά βίου εκπαίδευση. Βλέπουμε ξανά τη διαδικασία χρηματοδότησης της έρευνας και της τεχνολογίας. Το 2003, δαπανήθηκαν περίπου 800.000.000 ευρώ για έρευνα και τεχνολογία και τα αποτελέσματα αυτής της δαπάνης είναι άγνωστα. Κανείς δεν ξέρει πού πήγαν τα χρήματα και πώς. Το βλέπουμε ξανά αυτό. 
      Βλέπουμε ξανά τις εργασιακές σχέσεις υπό ένα καινούργιο πρίσμα, μέσα στο οποίο βέβαια αναπόφευκτος παράγοντας είναι και το ασφαλιστικό. 
      Εισάγουμε την αξιολόγηση του εργατικού δυναμικού, κίνητρα παραγωγικότητας. Υποδεχόμαστε, χαιρετίζουμε και στηρίζουμε καινοτόμες ρυθμίσεις, όπως αυτή του ΟΤΕ. 
      Αυτές είναι οι μεταρρυθμίσεις, αυτές είναι οι τομές οι οποίες θα οδηγήσουν στην ασφάλεια και τη σταθερότητα, οι οποίες πράγματι αποτελούν το ζητούμενο στην ελληνική οικονομία. 
      Υπάρχει ένα consensus, μια συμφωνία γύρω από αυτό. Εγώ πιστεύω ότι υπάρχει και στο ΠΑΣΟΚ. Άλλωστε, έχει εκφραστεί και την έχει εκφράσει και ο ελληνικός λαός. Δηλαδή, από τις δημοσκοπήσεις που έχουμε δει τελευταίως, βλέπουμε ότι η συντριπτική πλειοψηφία του ελληνικού λαού υποδέχεται αυτές τις μεταρρυθμίσεις. 
      Εδώ ενισχύουμε την Επιτροπή Ανταγωνιστικότητας ριζικά και θεσμικά. Την διπλασιάζουμε και την βελτιώνουμε το ανθρώπινο δυναμικό, αυξάνουμε τις αρμοδιότητές της, την εναρμονίζουμε με τον Κανονισμό 1/2003 των Ευρωπαϊκών Κοινοτήτων. 
      Βέβαια, εγείρονται και ορισμένα ζητήματα, όπως για παράδειγμα το άρθρο 9, όπως ανέφερε ο κ. Πρωτόπαπας, περί αυθαιρεσίας και ανασφάλειας. Ε, θα κριθεί η Επιτροπή, όπως θα κριθεί και η πολιτική ηγεσία του Υπουργείου. 
      Εννοείται ότι μία ανώριμη αγορά, όπως είναι η ελληνική, ενδεχομένως να είναι πιο ανοιχτή ακόμα σε κάποιες αυθαιρεσίες. Άλλωστε, θα περάσει κάποιος χρόνος μέχρι να μπορέσουμε να δημιουργήσουμε μία κουλτούρα λειτουργίας ώριμης αγοράς σαν και αυτές που λειτουργούν στην Ευρωπαϊκή Ένωση. 
      Εγώ πιστεύω ότι μία ορθολογική λειτουργία μιας Επιτροπής Ανταγωνισμού που σήμερα θεσμοθετούμε θα βοηθήσει προς αυτήν την κατεύθυνση. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Γεωργιάδη.
      Το λόγο έχει ο κ. Τζουμάκας. 
      ΣΤΕΦΑΝΟΣ ΤΖΟΥΜΑΚΑΣ: Κυρίες και κύριοι συνάδελφοι, είναι θετικό το γεγονός ότι στο πολιτικό περιβάλλον της χώρας διαμορφώνεται γενικότερα ένα ενδιαφέρον για τον ανταγωνισμό, γιατί πρέπει να πούμε ότι σ’ αυτόν τον τομέα δεν επιτεύχθηκαν σημαντικές δραστηριότητες σε μία μεγάλη περίοδο και το κυριότερο θέμα δεν είναι τόσο ο εκσυγχρονισμός της νομοθεσίας ή η εναρμόνιση με τις διατάξεις της Ευρωπαϊκής Ένωσης όσο η πολιτική θέληση. Πιστεύω ότι αυτό θα φανεί από την εξέλιξη. Επίσης, φαίνεται η έλλειψη πολιτικής θέλησης κάτω από τις γραμμές, από τις μέχρι τώρα ρυθμίσεις, έτσι όπως τις κατέθεσε η Κυβέρνηση της Νέας Δημοκρατίας και ο αρμόδιος Υπουργός. 
      Ισχυρίζεται, δηλαδή, ότι η επιτροπή ανταγωνισμού είναι ανεξάρτητη αρχή και στο άρθρο 9 λέει ότι μόνο έπειτα από αίτημα του Υπουργού Ανάπτυξης ή με το αυτεπάγγελτο δικαίωμα της Επιτροπής Ανταγωνιστού εξετάζονται θέματα. Δηλαδή, κανένας άλλο δεν μπορεί να παρέμβει. 
      Και αυτό σε συνδυασμό πάλι με αντίστοιχη την παράγραφο έξι που λέει ότι ο Υπουργός έχει τη δυνατότητα με αιτιολογημένη απόφαση να άρει την εφαρμογή των μέτρων της Επιτροπής για λόγους κοινωνικής πολιτικής, εθνικής οικονομίας ή δημοσίου συμφέροντος. 
      Τίθεται υπό κρίση η ερμηνεία η σημασία αυτών των λόγων, το βάθος και ο συγκεκριμένος χαρακτήρας τους. Δηλαδή, οποτεδήποτε ο Υπουργός που εκφράζει μία συγκεκριμένη κυβερνητική πολιτική στον κόσμο του επιχειρείν, μπορεί να ανατρέπει αποφάσεις της Επιτροπής Ανταγωνισμού. Είναι σαφές λοιπόν ότι δεν πρόκειται για ανεξάρτητη αρχή. Πρόκειται για ελεγχόμενη αρχή μιας ελεγχόμενης παρεμβατικής πολιτικής σε ορισμένους τομείς του επιχειρείν. Γι’ αυτό υπάρχουν παραδείγματα μέχρι τώρα. Για παράδειγμα η Κυβέρνηση χειρίζεται την κρίση στο πετρέλαιο. Αυτοί που παραπέμφθηκαν μέχρι τώρα είναι εκπρόσωποι από τα πρατήρια. Τα διυλιστήρια ουδείς εγγίζει διότι οι βασικοί σύμμαχοι της Κυβέρνησης είναι οι γνωστοί που έχουν σχέση με τη διαχείριση μεγάλων πετρελαϊκών συμφερόντων. Αυτό έχει τη σημασία του. Το ίδιο θα μπορούσε να πει κανένας όταν για παράδειγμα παρέπεμψαν τους ιδιοκτήτες των σούπερ μάρκετ για εναρμόνιση αλλά ουδέποτε εισήλθαν στον τομέα της βιομηχανίας των τροφίμων, για να δουν εκεί την εναρμόνιση και να δουν εκεί τη νοθεία και να δουν εκεί την κερδοσκοπία. Είναι συγκεκριμένων κατευθύνσεων η κυβερνητική πολιτική. Αυτά τα «ανεξάρτητη αρχή» έχουν μια ορισμένη σχετική έννοια και δεν ανταποκρίνονται στο χαρακτήρα που θα έπρεπε να έχει πραγματικά μία πολιτική υγιούς παρέμβασης από τις δυνάμεις που θέλουν πραγματικά να υπάρχει ανταγωνισμός σε όλο τον τομέα που αναφέρεται στα θέματα της ρύθμισης της εσωτερικής αγοράς. 
      Η αυθαιρεσία με αυτή την έννοια θα συνεχίζεται. Οι ολιγοπωλιακές πρακτικές θα συνεχίζονται και θα υπάρχουν φεουδαλικές σχέσεις. Γιατί άκουσα τον φίλο μου τον κ. Δραγασάκη που μίλησε για μια καπιταλιστική οικονομία αλλά εδώ  μιλάμε για φεουδαλικά φαινόμενα, που υποτίθεται ότι δεν θα έπρεπε να υπάρχουν σε μια καπιταλιστική οικονομία τουλάχιστον. 
      Οι επιπτώσεις στην οικονομία απ’ αυτό θα είναι σαφείς. Θα συνεχίζονται δηλαδή παρ’ όλα αυτά, αντιπαραγωγικές δραστηριότητες, κερδοσκοπία, νοθεία, συγκέντρωση δύναμης και πλούτου. Στην κοινωνία θα πέφτει η ποιότητα, η αγοραστική δύναμη των εργαζομένων, των καταναλωτών και των πολιτών θα μειώνεται και όσον αφορά τις τιμές των παραγωγών θα είναι σε διαρκή κρίση ιδιαίτερα των αδύναμων παραγωγών όπως είναι για παράδειγμα ο αγροτικός πληθυσμός της χώρας. 
      Στην πολιτική η αναξιοπιστία. Ουδείς πείθεται ότι πρόκειται πράγματι να υπάρχει ανταγωνισμός, όπως δεν υπήρχε και την προηγούμενη περίοδο. Η σύνδεση των πολιτικών με τις επιχειρήσεις. Οι επιχειρήσεις να χρησιμοποιούν τους εργαζόμενους για εκλογικό μηχανισμό σε πολιτικούς. Οι επιχειρήσεις να χρηματοδοτούν την προεκλογική εκστρατεία πολιτικών. Αυτό θα συνεχίσει να έχει τη σημασία του και γι’ αυτό ακριβώς μπήκαν αυτές οι διατάξεις. «Μετά από αίτημα του Υπουργού Ανάπτυξης, αυτεπάγγελτα μόνο η επιτροπή…». Γιατί δεν μπορούν πενήντα συνεταιρισμοί να προσφύγουν στην Επιτροπή Ανταγωνισμού; Γιατί δεν μπορούν δέκα καταναλωτικές οργανώσεις να προσφύγουν στην Επιτροπή Ανταγωνισμού; Γιατί δεν μπορούν πέντε εργατικά κέντρα να προσφύγουν στην Επιτροπή Ανταγωνισμού;  Για να ελέγχεται το σύστημα. Ο κ. Σιούφας παρ’ όλο που είναι γαλαντόμος και λέει «συνεχίζω το έργο και ό,τι θετικό», εδώ όμως ο έλεγχος είναι σαφής. Μην έχουμε καμία αυταπάτη. Για παράδειγμα είπε ότι τώρα θα χτυπηθεί η λογική της δεσπόζουσας θέσης. Πολύ σωστά είπε προηγούμενα συνάδελφος ότι τρεις γαλακτοκομικές εταιρίες κατέχουν το 70% της αγοράς. Πώς να εισέλθει άλλος; Με ποιες προϋποθέσεις; Αφού πρόκειται για το χειρότερο καρτέλ της χώρας με αποτέλεσμα τα γαλακτοκομικά προϊόντα στην Ελλάδα να είναι σαράντα τοις εκατό πιο ακριβά απ’ ό,τι στη Γαλλία. Για να εισέλθει ο άλλος τι θα κάνει; Θα χρησιμοποιήσει σκόνη γάλα, θα αρχίσει από τη νοθεία. 
      Αυτά τα ζουν οι κύριοι της Νέας Δημοκρατίας ενάμιση χρόνο αλλά «άλλα λόγια να αγαπιόμαστε». Εξάλλου τώρα είναι και χρηματοδότες και εκλογικοί μηχανισμοί και φίλοι και όλα αυτά που ξέρουμε από προηγούμενες περιόδους.
      Υπάρχει, λοιπόν, πρόβλημα σοβαρό. Ο κ. Μάνος είπε κάτι, να μη μπούνε μέσα οι φορείς. Συμφωνώ. Έχουμε εμπειρίες κυβερνητικές. Οι φορείς, οι εκπρόσωποι των φορέων, πόσο επί του ποσοστού ελάμβαναν για να εισηγηθούν θετικά; Αλλ’ όμως και αυτοί που θα οριστούν; Εδώ δεν μπορούν να σταθούν όρθιοι πάρα πολλοί πολιτικοί, θα σταθούν οι δημόσιοι υπάλληλοι; 
      Δεν έπρεπε να έρθει στην Επιτροπή Διαφάνειας της Βουλής, να οριστεί η Επιτροπή Ανταγωνισμού στο σύνολό της και να προταθούν πρόσωπα και προσωπικότητες; Γιατί αυτοί θα έπρεπε να έχουν το κύρος πολύ σημαντικών προσώπων στην Ελλάδα. Πώς πενήντα μέρες δεν μιλούσε κανένας για την υπόθεση στη ΦΑΓΕ; Εδώ ήσασταν, πενήντα μέρες γονατισμένοι σε μια μονοπωλιακή πρακτική, όλη η Κυβέρνηση.
      Ως εκ τούτου, επειδή έζησα πάρα πολύ άσχημες εμπειρίες, θα ήθελα να πω ότι καλές είναι οι διατάξεις ώς ένα βαθμό. Θα εξαρτώνται όμως πάντα από την πολιτική θέληση της Κυβέρνησης. Δεν θα μπορεί η κοινωνία να παρεμβαίνει στην Επιτροπή Ανταγωνισμού. Και δεν θα υπάρχει Επιτροπή Ανταγωνισμού, αν δεν λειτουργεί με διαφάνεια και να συγκροτείται από πρόσωπα προσωπικότητες και να είναι γνωστές οι κατευθύνσεις τους, αν πρόκειται όντως να παρέμβουν σε μια τέτοια παρασιτική και μη ανταγωνιστική ολιγοπωλιακή οικονομία που έχουμε στην Ελλάδα.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Τζουμάκα.
      Ο κ. Κεγκέρογλου έχει το λόγο.
      ΒΑΣΙΛΕΙΟΣ ΚΕΓΚΕΡΟΓΛΟΥ: Ευχαριστώ, κύριε Πρόεδρε.
      Κυρίες και κύριοι συνάδελφοι, οι τελευταίες εξελίξεις στην Ευρωπαϊκή Ένωση πρόσθεσαν ένα ακόμα τόνο απαισιοδοξίας για τις προοπτικές της χώρας μας, για τις προοπτικές και το μέλλον των νέων μας. Η Ελλάδα παρέμεινε για άλλη μια φορά, μετά τη Λουκέρνη, στο περιθώριο των ευρωπαϊκών εξελίξεων.
      Η ουσιαστική ταύτιση της Κυβέρνησης με τις τάσεις που επιμένουν στη μείωση του Προϋπολογισμού της Ευρωπαϊκής Ένωσης και η αδυναμία της να προβλέψει τις εξελίξεις και να παρέμβει αποφασιστικά οδηγούν με βεβαιότητα στη μείωση των κονδυλίων για τη χώρα μας.
      Είχαμε επισημάνει εδώ και ένα χρόνο και κατ’ επανάληψη μέσα σ’ αυτήν την Αίθουσα ότι επτά περιφέρειες της χώρας μας θα ακολουθήσουν στο δρόμο εκτός «Στόχου Ένα» το Νότιο Αιγαίο και η Στερεά Ελλάδα. Παρά τις επανειλημμένες αυτές επισημάνσεις, η Κυβέρνηση δεν έπραξε τίποτα, ούτως ώστε να προσπαθήσει τουλάχιστον να μεταβάλλει αυτή τη ροή των γεγονότων. Έτσι, κατατασσόμαστε σήμερα μετά τη Σύνοδο Κορυφής όχι απλά στις χαμένες χώρες, αλλά στις διπλά χαμένες χώρες, σε σχέση πάντα με τα κονδύλια από το Δ΄ Κοινοτικό Πλαίσιο Στήριξης.
      Αυτές τις μέρες έχει ανακοινωθεί ότι θα διεξαχθούν τα λεγόμενα Περιφερειακά Αναπτυξιακά Συνέδρια, τα οποία θα κορυφωθούν με ένα συνέδριο στη Θεσσαλονίκη. Σε όλα αυτά τα συνέδρια, που γίνονται σαφώς για επικοινωνιακούς λόγους από την πλευρά της Κυβέρνησης, θα ήταν ενδιαφέρον να δούμε τι κονδύλια θα μοιράσουν οι κύριοι Υπουργοί. Θα μοιράσουν τα 25.000.000.000 ευρώ, τα οποία αναμέναμε ή τα 12.000.000.000 έως 15.000.000.000 ευρώ –και ελπίζουμε να είναι και αυτά- στα οποία η Κυβέρνηση έχει περιοριστεί ως προς τη διεκδίκηση; Θα ήταν επίσης πολύ ενδιαφέρον στις επτά περιφέρειες, ανάμεσα στις οποίες η Κρήτη, το Ιόνιο, το Βόρειο Αιγαίο, το Νότιο Αιγαίο, που μένουν εκτός «Στόχου Ένα», να δούμε για ποιο αναπτυξιακό πλαίσιο, για ποιο Δ΄ Κοινοτικό Πλαίσιο θα μιλήσουν.
      Το οικονομικό περιβάλλον, κύριε Υπουργέ, το οποίο διαμορφώνεται, για τις ελληνικές μικρομεσαίες επιχειρήσεις είναι μάλλον αρνητικό. Με την πολιτική σας προχωρείτε στη μονομερή ενίσχυση της ανταγωνιστικότητας των μεγάλων και πολύ μεγάλων επιχειρήσεων. Τους έχετε ευνοϊκή φορολογική μεταχείριση.
      Με την αδράνεια του αναπτυξιακού νόμου εδώ και δεκαπέντε μήνες οι επενδύσεις μειώθηκαν. Οι πρώτες αποφάσεις για ένταξη στον αναπτυξιακό νόμο άρχισαν να βγαίνουν από τις περιφέρειες μόλις τούτη τη βδομάδα. Η αύξηση της γραφειοκρατίας, παρά τη νομοθετική και την πολυδιαφημισμένη παρέμβαση την οποία κάνατε, κατέληξε πραγματικά σε αύξηση των δικαιολογητικών τα οποία χρειάζονται.
      Η μεταφορά και άλλων οικονομικών βαρών στις μικρές ή πολύ μικρές επιχειρήσεις είναι ένα μικρό μόνο δείγμα της αναποτελεσματικής πολιτικής της Κυβέρνησης, μια πολιτική η οποία οδηγεί την αγορά σε ασφυξία, η οποία οδηγεί τον καταναλωτή σε ακόμα δυσχερέστερη θέση.
    Με τις αντιδραστικές αλλαγές, τις οποίες επιχειρεί η Κυβέρνηση, με την απελευθέρωση του ωραρίου, με την απελευθέρωση και την απορύθμιση των εργασιακών σχέσεων, με την ελεύθερη ακρίβεια, με την ασυδοσία που τείνει να επικρατήσει στην αγορά, τάσσεται καθαρά πλέον υπέρ του μεγάλου εισαγωγικού κεφαλαίου, τάσσεται καθαρά πλέον σε βάρος των μικρών και μεσαίων επιχειρήσεων της χώρας μας, σε βάρος των εργαζομένων και της απασχόλησης, σε βάρος των συνταξιούχων, σε βάρος του οικογενειακού προϋπολογισμού.
    Κύριε Υπουργέ, παρά το πλήθος των νομοθετικών παρεμβάσεων, στο οποίο έχετε προβεί, σε αντίθεση με άλλα υπουργεία, για τις επιχειρήσεις, την ανταγωνιστικότητα, τον καταναλωτή, τα αποτελέσματα είναι πενιχρά έως μηδενικά. Η τροποποίηση του θεσμικού πλαισίου δεν είναι το άπαν. Η νομοθετική παρέμβαση δεν είναι πανάκεια. Αν δεν υπάρξουν συνοδευτικές πολιτικές που να μπορούν να δώσουν σάρκα και οστά σε ένα στόχο, αν δεν οριοθετηθεί αυτός ο στόχος, αν δεν υπάρξει σχέδιο, δεν θα δούμε ποτέ αποτελέσματα, τουλάχιστον στην κατεύθυνση που αναμένει ο πολίτης. 
    Μετά από δεκαπέντε μήνες ήρθε το συγκεκριμένο νομοσχέδιο για τη λειτουργία της Επιτροπής Ανταγωνισμού και θα περίμενε κανείς να υπάρχουν τέτοιες διατάξεις που να δικαιολογούν αυτή την καθυστέρηση.
    Ο βασικός πυρήνας του νομοσχεδίου είναι η επαναφορά διατάξεων που ίσχυαν με τον αρχικό νόμο του 1977. Καταργεί παρεμβάσεις που έγιναν ενδιάμεσα. 
    Η Κυβέρνηση δεν διαπίστωσε να έχει γίνει καμία αλλαγή με την είσοδό μας στην Ευρωπαϊκή Ένωση το 1981; Δεν διαπίστωσε να έχει γίνει καμία αλλαγή με το ευρώ, με την ΟΝΕ; Δεν υπήρξαν για την Κυβέρνηση συμφωνίες του Παγκόσμιου Οργανισμού Εμπορίου με την Ευρωπαϊκή Ένωση; Δεν υπήρξε κανένα νέο δεδομένο με την παγκοσμιοποίηση; Δεν υπήρξαν και δεν άλλαξαν τα επιχειρηματικά δεδομένα, τα δεδομένα συνεργασίας των οικονομικών συμφερόντων ανά τη γη; 
    Η επιστροφή σε διατάξεις του 1977, προκειμένου να αντιμετωπίσουμε τη σημερινή πραγματικότητα, δείχνει την εμμονή της Νέας Δημοκρατίας στο παρελθόν. Νομοθετείτε, όχι για να εξοπλίσετε το πολιτικό σας οπλοστάσιο, νομοθετείτε για να εξοπλίσετε το επικοινωνιακό σας επιτελείο. Αυτό είναι φανερό πια. Ως Κυβέρνηση αρέσκεστε στις μεγάλες κουβέντες, χωρίς αντίκρισμα, χωρίς αποτέλεσμα. 
    Κύριε Πρόεδρε, πολλές φορές σ’ αυτήν την Αίθουσα οι κύριοι συνάδελφοι της Συμπολίτευσης αναρωτιούνται, για λόγους εντυπωσιασμού προφανώς, για ποιο λόγο κάνουμε κριτική στα νομοσχέδια και ταυτόχρονα πολλές φορές ψηφίζουμε διατάξεις τους ή επί της αρχής; Είναι μία καινοφανής θεωρία ισοπέδωσης του διαλόγου, ισοπέδωσης των δημοκρατικών διαδικασιών. Είμαστε όμως υποχρεωμένοι να πούμε για άλλη μια φορά ότι θα ενθαρρύνουμε πρωτοβουλίες, έστω και εάν είναι μετέωρα βήματα, στην κατεύθυνση που χρειάζεται ο τόπος. Είμαστε υπέρ της ανάπτυξης του ανταγωνισμού, γι’ αυτό ψηφίζουμε επί της αρχής το συγκεκριμένο νομοσχέδιο. Ταυτόχρονα, όμως, επισημαίνουμε και τις αδυναμίες και τις παραλείψεις που υπάρχουν. Πολύ δε περισσότερο κατακρίνουμε τη συγκέντρωση όλης της εξουσίας για τη λειτουργία της Επιτροπής Ανταγωνισμού σε ένα μόνο πρόσωπο, στον Υπουργό Ανάπτυξης. Ο στόχος είναι φανερός. Ο λαός όμως θα σας κρίνει, παρά την προσπάθεια που κάνετε να ελέγξετε τη λειτουργία της αγοράς με διοικητικά μέτρα. 
    Ευχαριστώ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Σωτήρης Χατζηγάκης): Ο Υφυπουργός κ. Παπαθανασίου έχει το λόγο.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κυρίες και κύριοι συνάδελφοι, θα πω λίγα πράγματα για όσα εκτός του νομοσχεδίου αναφέρθηκαν ιδίως από τον εισηγητή της Αξιωματικής Αντιπολίτευσης περί ασυδοσίας στην αγορά, περί ανύπαρκτων ελέγχων. Θα του θυμίσω απλώς ότι οι έλεγχοι επί των ημερών μας έχουν πολλαπλασιαστεί. Δεν θέλω να επαναλάβω πράγματα που έχουμε ξαναπεί. Τα αποτελέσματα των ελέγχων δημοσιοποιούνται και έχουν και ονοματεπώνυμο. 
      Επίσης, δεν θα ήθελα να απαντήσω στα περί του αν έχουμε σχέδιο για την ακρίβεια και όλα αυτά τα οποία ακούμε κατά καιρούς. Τα είπε τώρα και ο κ. Κεγκέρογλου. Και σε εκείνον και τον εισηγητή, ο οποίος είπε ότι απόδειξη είναι ότι σήμερα η Αθήνα πήγε από το νούμερο 50 στο νούμερο 41, θα του συνιστούσα να διαβάζει καλύτερα και να ψάχνει καλύτερα και να μην περιορίζεται μόνο σε αυτό που γράφει η εφημερίδα. 
      Ας ψάξει την έρευνα να δει τι έγινε, πού οφείλεται. Αν το έκανε αυτό, θα διαπίστωνε ότι οι πόλεις οι οποίες ξεπέρασαν την Αθήνα είναι πόλεις της Κίνας και των Ηνωμένων Πολιτειών. Στην ευρωζώνη μένουμε ακριβώς στην ίδια σειρά και η ίδια η έκθεση λέει μέσα ότι οι αλλαγές οφείλονται στη σχέση δολαρίου και ευρώ. 
      Αν δεν έχετε την έκθεση να σας τη δώσω. Λέει μάλιστα ότι είναι σημαντική η διαφορά, γι αυτό και όλες οι πόλεις της ευρωζώνης άλλαξαν θέση, όσον αφορά την ακρίβεια και έγιναν ακριβότερες. Θα σας συνιστούσα λοιπόν, πριν κάνετε εύκολα κριτική, να διαβάζετε και λίγο. Δεν κάνει κακό. Ας εμβαθύνετε και λίγο περισσότερο.  
      Τώρα, όσον αφορά τα περί της πολιτικής βούλησης, θα συμφωνήσω ότι πράγματι δεν αρκεί ο νόμος περί της Επιτροπής Ανταγωνισμού. Απαιτείται και η πολιτική βούληση για να εφαρμοστεί ο νόμος και να λειτουργήσει η Επιτροπή Ανταγωνισμού. 
      Δεν περίμενα όμως από τον κ. Κοσμίδη, παραδείγματος χάρη, να μιλήσει για πολιτική βούληση και να πει ότι η Επιτροπή Ανταγωνισμού δεν είναι για τα ραπανάκια και τις τιμές. Θα ήθελα να του θυμίσω ότι επί ΠΑΣΟΚ η Επιτροπή Ανταγωνισμού είχε σταλεί ακριβώς για να κυνηγήσει τις τιμές σ’ αυτούς που πουλούσαν φάβα και φακές. 
      Άρα, ας είμαστε πιο προσεκτικοί όταν κάνουμε κριτική γιατί εμείς την Επιτροπή Ανταγωνισμού δεν τη χρησιμοποιούμε για άσχετους στόχους και άσχετους σκοπούς. Η Επιτροπή Ανταγωνισμού -και εδώ θα ήθελα να πω ότι και για την αισχροκέρδεια είναι αρμόδια, όταν η αισχροκέρδεια οφείλεται σε κατάχρηση δεσπόζουσας θέσης- έχουμε την πολιτική βούληση επί των ημερών μας να ενεργοποιηθεί εκεί που πρέπει. 
      Και επειδή είπε και ο κ. Τζουμάκας ότι δεν είδαμε καμία παρέμβαση στο θέμα των τροφίμων, θα του υπενθυμίσω ότι έγιναν παραπομπές από τον ίδιο τον Υπουργό, τον κ. Σιούφα, για μια σειρά από κλάδους, προκειμένου να ερευνήσει η Επιτροπή Ανταγωνισμού αν υπάρχει θέμα στο οποίο πρέπει να παρέμβει. 
      Έγινε και μια κριτική ότι δεν είναι ανεξάρτητη αρχή, διότι λέει παρεμβαίνει η Επιτροπή Ανταγωνισμού ή παρεμβαίνει ο Υπουργός ή ο Υπουργός παραπέμπει. Εδώ πάλι θα ήθελα να υπενθυμίσω ότι η διάταξη η οποία υπάρχει μέσα, που μπορεί ο Υπουργός να ανατρέπει απόφαση της Επιτροπής Ανταγωνισμού δεν μπήκε επί των ημερών μας, μπήκε επί των Υπουργών του ΠΑΣΟΚ και έγινε χρήση επί των Υπουργών του ΠΑΣΟΚ. Η κ. Παπανδρέου ανέτρεψε μια από τις δύο συγκεντρώσεις που όλα αυτά τα χρόνια είχε απαγορεύσει η Επιτροπή Ανταγωνισμού. Την μια την ανέτρεψε η κ. Παπανδρέου ως Υπουργός, κάνοντας χρήση της συγκεκριμένης διάταξης. 
      Τώρα, όσον αφορά τα καρτέλ που είπε ο κ. Τζουμάκας, δεν φαντάζομαι να μέμφεται εμάς που υπάρχουν τρεις εταιρίες στον τάδε κλάδο, δύο εταιρίες στον τάδε κλάδο. Ούτε αυτές οι εταιρίες ιδρύθηκαν και ανδρώθηκαν επί των ημερών μας. 
      Επειδή είπε κάτι και για τη ΦΑΓΕ -χρησιμοποίησε μάλιστα τον όρο «η Κυβέρνηση είχε γονατίσει»- θα ήθελα να του υπενθυμίσω ότι στο θέμα της ΦΑΓΕ πράγματι κακώς ο ΕΦΕΤ δεν είχε ενημερώσει την Κυβέρνηση και γι αυτό υπήρξαν και επιπτώσεις. Μόλις ενημερώθηκε η Κυβέρνηση και το θέμα ανακοινώθηκε και πρόστιμο έπεσε στη ΦΑΓΕ, σε αντίθεση με μια ίδια περίπτωση της ΦΑΓΕ πριν από δύο χρόνια που κουκουλώθηκε επί ΠΑΣΟΚ.
      Σας παραπέμπω στα Πρακτικά της Επιτροπής όπου ο κ. Παπαγεωργίου, ο συνάδελφός σας, τα παρεδέχθη. Η ίδια εταιρία ήταν, η ΦΑΓΕ, πριν από δύο χρόνια και δεν είχε συμβεί τίποτα. Βέβαια, αφού δεν το είχε μάθει κανείς. 
      ΧΡΗΣΤΟΣ ΠΡΩΤΟΠΑΠΑΣ: Τι εννοείτε «κουκουλώθηκε»;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κουκουλώθηκε. Δεν το είχε μάθει κανείς. Και στην Επιτροπή όταν συζητείτο το θέμα του γιαουρτιού και του μελιού, στο τέλος της συνεδρίασης –πάρτε τα Πρακτικά να δείτε- ο κ. Παπαγεωργίου είπε «Μα, πριν από δύο χρόνια που είχε γίνει το ίδιο θέμα, μια χαρά το χειριστήκαμε». Αλλά πριν από δύο χρόνια δεν είχε ανακοινωθεί τίποτα. Εγώ αυτό στη γλώσσα μου το λέω «κουκουλώθηκε».
      ΧΡΗΣΤΟΣ ΠΡΩΤΟΠΑΠΑΣ: Με ποιον Υπουργό για να σας απαντήσω; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ρωτήστε το συνάδελφό σας τον κ. Παπαγεωργίου. Δεν θυμάμαι ποιος Υπουργός. 
      ΧΡΗΣΤΟΣ ΠΡΩΤΟΠΑΠΑΣ: Δεν θυμάστε ποιον Υπουργό; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Πάντως η Κυβέρνηση ήταν κυβέρνηση του ΠΑΣΟΚ. Σας λέω τι ανέφερε στα Πρακτικά. 
      ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, όχι διακοπές. 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Μιλάτε για συμφέροντα και μάλιστα, κ. Πρωτόπαπα, το κάνατε για πολλοστή φορά σήμερα. Είπατε ότι το ωράριο το ζήτησε το Carrefour και συμφέροντα μεγάλα που εξυπηρετούνται. 
      Θα ήθελα να σας ρωτήσω, ποια μεγάλα συμφέροντα σας ώθησαν να προωθήσετε φωτογραφική διάταξη για το ωράριο στο Καραϊσκάκη. Θα ήθελα να ρωτήσω, ποια μεγάλα συμφέροντα ώθησαν τον κ. Βενιζέλο το 1999 να εισηγηθεί αλλαγή του ωραρίου τις Κυριακές. Θα ήθελα να ρωτήσω, ποια μεγάλα συμφέροντα ωθούν το δικό σας τον Βουλευτή, τον κ. Μάνο, να μιλά για απελευθέρωση της Κυριακής. Θα ήθελα τέλος να ρωτήσω, ποια μεγάλα συμφέροντα ώθησαν όλες τις Ευρωπαϊκές χώρες να διευρύνουν το ωράριο. 
      Ας είμαστε λοιπόν πιο προσεκτικοί τουλάχιστον με την Κυβέρνηση αυτή που –επαναλαμβάνω- τα πρόστιμα τα ανακοινώνει με ονοματεπώνυμο. Οι συγκεκριμένες εταιρείες που αναφέρετε έχουν και αυτές ανακοινωθεί με ονοματεπώνυμο για παραβάσεις που μέχρι τώρα δεν ήταν στην πρακτική σας.
      Κλείνω λοιπόν αυτήν την παρέμβαση γι’ αυτά τα οποία υποτίθεται ότι μας καταλογίζουν και για τα οποία θα έπρεπε να είσαστε όλοι πολύ πιο προσεκτικοί και μπαίνω στα συγκεκριμένα θέματα του σχεδίου νόμου. Οι αντιρρήσεις περιορίζονται, πέραν των γενικόλογων ότι καθυστέρησε, όπως είπε κάποιος, ότι είναι λίγο είπε κάποιος άλλος, στο άρθρο 2α΄, στο άρθρο 4α΄ και στο άρθρο 9. Αυτά σημείωσα εγώ ως τα πιο σημαντικά.
      Για το άρθρο 2α΄: Κατ’ αρχήν, θα ήθελα να πω ότι το άρθρο 281 του Αστικού Κώδικα καλύπτει μόνο την κατάχρηση δικαιώματος και όχι την οικονομική ελευθερία. Άρα, υπάρχει ένα κενό στη νομολογία του Αρείου Πάγου για το άρθρο 281 του Αστικού Κώδικα. Πέραν αυτού για το επιχείρημα ότι θα υπάρξουν σωρεία υποθέσεων ασφαλιστικών μέτρων, θα ήθελα να πω ότι στο άρθρο 16 παράγραφος 5 του σχεδίου νόμου η επιτροπή επιλαμβάνεται ασφαλιστικών μέτρων μόνο σε περίπτωση βλάβης του δημοσίου συμφέροντος. Όλα τα άλλα ασφαλιστικά μέτρα δεν είναι αντικείμενο της επιτροπής. Αλλά πέραν αυτού, για το συγκεκριμένο άρθρο θα διαβάσω τι είπε η Ευρωπαϊκή Επιτροπή στο σχόλιο του διευθυντού κ. Λώου. Λέει ότι «το άρθρο 1 του σχεδίου επαναφέρει σε ισχύ την προηγουμένως καταργηθείσα διάταξη περί καταχρηστικής εκμετάλλευσης, σχέσης οικονομικής εξάρτησης». Και παρακάτω λέει: «εφόσον η διάταξη αυτή εφαρμόζεται αποκλειστικά σε μονομερή συμπεριφορά επιχείρησης συνάδει με τον κανονισμό 1 του 2003 αφού το άρθρο 3 του κανονισμού επιτρέπει την υιοθέτηση αυστηρότερων εθνικών κανόνων για την απαγόρευση ή επιβολή κυρώσεων». Και εμείς ευθέως λέμε, ναι, θέλουμε αυστηρότερους κανόνες. Και επαναλαμβάνω, αυτοί οι αυστηρότεροι κανόνες, τους οποίους θέλουμε εμείς και για τους οποίους μας κατηγορείτε, είναι για την προστασία κυρίως των μικρών απέναντι στους μεγάλους. Το λέμε ευθαρσώς και ειλικρινά λέω ότι εκπλήσσομαι γιατί υφιστάμεθα την κριτική για το άρθρο 2α΄.
      Δεύτερη παρατήρηση άρθρο 4α΄, η γνωστοποίηση της συγκέντρωσης: Πάλι δεν καταλαβαίνω πόθεν αυτή η ευαισθησία μήπως και επιβάλλουμε -είπε ο εισηγητής της Αξιωματικής Αντιπολίτευσης- επιπλέον κόστος και επιβάρυνση στις επιχειρήσεις. Εδώ μας έπιασε ο πόνος τη στιγμή κατά την οποία μιλάμε για μία απλή γνωστοποίηση, η οποία, ευθέως λέμε, το μόνο που εξυπηρετεί είναι να υπάρχουν στοιχεία για τη χαρτογράφηση της αγοράς και την επικαιροποίηση της χαρτογράφησης. Τίποτε άλλο, μια απλή γνωστοποίηση.
      Τέλος, έρχομαι στο περιβόητο άρθρο 9. Καλά, εκεί είναι που το ΠΑΣΟΚ έχει χάσει τα αυγά και τα πασχάλια γιατί δεν ξέρει τι να υποστηρίξει. Κατηγορούμεθα για παρεμβατική…
      ΧΡΗΣΤΟΣ ΠΡΩΤΟΠΑΠΑΣ: Γιατί έχουμε χάσει τα αυγά και τα πασχάλια; Τι εννοείτε;
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Λέω ότι έχετε χάσει τα αυγά και τα πασχάλια στην πολιτική!
      Λέω λοιπόν ότι κατηγορούμεθα εδώ για μία παρεμβατική συμπεριφορά, η οποία δεν πρέπει να υπάρχει σε μία ελεύθερη αγορά. Αποφασίστε τελικά, γιατί από τη μια μεριά μας λέτε ότι έχουμε μία ασυδοσία και δεν κάνουμε ελέγχους και δεν παρεμβαίνουμε και από την άλλη μεριά μας κατηγορείτε ότι το συγκεκριμένο άρθρο είναι παρεμβατικό και χαλάει τους κανόνες της ελεύθερης αγοράς. Και πάλι εδώ θα σας διαβάσω τι λέει…
      ΑΝΝΑ ΔΙΑΜΑΝΤΟΠΟΥΛΟΥ: Παρεμβατισμός δε σημαίνει παρέμβαση του Υπουργού.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κατ’ αρχήν και εδώ είναι λάθος. Δεν παρεμβαίνει ο Υπουργός. Θα έρθω και σε αυτό, κυρία Διαμαντοπούλου. Δεν είναι παρέμβαση του Υπουργού. Αντίθετα, είναι εκχώρηση του Υπουργού σε μία επιτροπή ανταγωνισμού μιας αρμοδιότητας, όπου μέχρι τώρα η μόνη παρέμβαση που μπορούσε να γίνει, όταν δεν υπάρχει παράβαση αλλά τεκμαίρει ο Υπουργός ότι δε λειτουργεί σωστά ο ανταγωνισμός, ήταν μία έκδοση αγορανομικής διάταξης. Πολύ ωραία, πολύ ωραία πολιτική!
      Μπαίνει μία αγορανομική διάταξη, διότι έτσι κρίνει ο εκάστοτε Υπουργός ή Υφυπουργός Ανάπτυξης, όπου εκείνος νομίζει ότι δε λειτουργεί ο ανταγωνισμός, ενώ με τη συγκεκριμένη διάταξη η Επιτροπή Ανταγωνισμού, που έχει και μεγαλύτερη ευαισθησία και μεγαλύτερη εμπειρία και μεγαλύτερη γνώση, μπορεί να λάβει ορισμένα μέτρα για συγκεκριμένο χρονικό διάστημα.
      Και έρχομαι επαναλαμβάνω σε αυτό το οποίο η Ευρωπαϊκή Επιτροπή λέει για το συγκεκριμένο θέμα. Άρθρο 3 του σχεδίου, ήταν το πρώτο σχέδιο. Λέει: «Σημειώνω με ικανοποίηση την πρόθεση ενίσχυσης των εξουσιών ελέγχου της Αρχής Ανταγωνισμού με την εισαγωγή της δυνατότητας διεξαγωγής ερευνών σε κλάδο της οικονομίας πέραν των ερευνών επιμέρους υποθέσεων. Ομοίως η επιτροπή διαβλέπει αυξημένη κρίση του συγκεκριμένου τύπου ερευνών, άρθρο 17 του Κανονισμού, οσάκις ο ανταγωνισμός περιορίζεται ή στρεβλώνεται αλλά δεν υπάρχουν εκ πρώτης όψεως ενδείξεις επιζήμιων πρακτικών από συγκεκριμένες επιχειρήσεις.
Τέτοιες έρευνες αποκτούν ευρύτερη δημοσιότητα, η οποία μπορεί να φανεί ιδιαιτέρως χρήσιμη στην πράξη ως πολιτική του ανταγωνισμού.».
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Η Επιτροπή, λοιπόν, πρώτον, σημειώνει με ικανοποίηση το άρθρο 3. Όμως πέραν αυτού –επαναλαμβάνω- έχετε μάλλον καταλάβει λάθος, εάν νομίζετε ότι το συγκεκριμένο άρθρο ενισχύει τον Υπουργό, ο οποίος σήμερα κατά το δοκούν, κατά την κρίση του –και το έχει κάνει στο παρελθόν σε πολύ μεγάλη έκταση το Υπουργείο Ανάπτυξης και ο τομέας εμπορίου- μπορεί να εκδώσει εντός πέντε λεπτών μια αγορανομική διάταξη, όπως εκείνος νομίζει και έχει γίνει αυτό κατ’ επανάληψη.
      Άρα, λοιπόν, το αντίθετο απ’ αυτό που λέτε συμβαίνει. Ίσα-ίσα που σε περιπτώσεις όπου δεν υπάρχει μεν παράβαση, διότι δεν έχει γίνει κάποια παραβίαση, αλλά προφανώς κάτι δεν λειτουργεί σωστά στον ανταγωνισμό και εφόσον η Επιτροπή Ανταγωνισμού το κρίνει, τότε μπορεί –επαναλαμβάνω- να παρέμβει με συγκεκριμένα μέτρα, τα οποία για περιορισμένο χρονικό διάστημα μπορούν να επαναφέρουν στην τάξη μια αγορά που δεν λειτουργεί σωστά.
      Εγώ απ’ όλη τη συζήτηση κατάλαβα, ότι ουσιώδεις διαφορές δεν υπάρχουν. Υπάρχουν προσπάθειες να βρεθούν διαφορές –το αντιλαμβάνομαι- αλλά ειλικρινώς εκπλήσσομαι με τα σημεία της κριτικής, στα οποία εγώ τουλάχιστον περίμενα ότι το ΠΑΣΟΚ θα ήταν σύμφωνο, διότι ακριβώς βάζει αυστηρότερους κανόνες στην αγορά και εδώ μας εμφανίζεται πιο φιλελεύθερο, περισσότερο υπέρ της αγοράς από εμάς. Είναι δικαίωμά του. 
      Εμείς πάντως επειδή –επαναλαμβάνω- πιστεύουμε ότι ελεύθερη αγορά δεν είναι ασύδοτη αγορά, πιστεύουμε ότι η Επιτροπή Ανταγωνισμού πρέπει να λειτουργεί ανεξάρτητα, να κάνει τη δουλειά της και όχι να λειτουργεί σαν μπαμπούλας –σωστά είπε ο κ. Κοσμίδης- αλλά πάντως να ξέρουν όλοι ότι δεν μπορεί ο καθένας να κάνει ό,τι θέλει στην αγορά. Έχει κανόνες και οι επιπτώσεις μη τήρησης των κανόνων είναι εξαιρετικά αυστηροί. 
      Επιμένουμε στις ρυθμίσεις που έχουμε κάνει που –επαναλαμβάνω- έχουν τύχει και της έγκρισης της Ευρωπαϊκής Ένωσης μετά από συζήτηση και αποστολή του σχετικού σχεδίου εκεί.
      Ευχαριστώ πολύ. 
      	(Χειροκροτήματα από την πτέρυγα της Νέας Δημοκρατίας)
 	ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο Κοινοβουλευτικός Εκπρόσωπος του ΠΑΣΟΚ, κ. Καστανίδης.
	ΧΑΡΑΛΑΜΠΟΣ ΚΑΣΤΑΝΙΔΗΣ: Ευχαριστώ, κύριε Πρόεδρε.
	Ο κύριος Υφυπουργός μεγαθύμως μας παρέσχε τη συμβουλή του να είμαστε εξαιρετικά προσεκτικοί, όταν διαβάζουμε κείμενα και τη συμβουλή του έδωσε με αφορμή τις παρατηρήσεις που έκανε ο συνάδελφος κ. Πρωτόπαπας για την ακρίβεια και την κατάταξη της Αθήνας, στο διεθνές ανταγωνιστικό περιβάλλον.
	Κύριε Υφυπουργέ, θα ακολουθήσω τη συμβουλή σας, για να καταδείξω ότι είμαι προσεκτικός αναγνώστης. Ελπίζω να μπορέσετε κι εσείς να το κάνετε σε λίγο. Υποθέτω ότι γνωρίζετε την έκθεση του Συμβουλίου Ανταγωνιστικότητας και υποθέτω επίσης ότι γνωρίζετε ότι αυτό προεδρεύεται από τον Υπουργό, τον κ. Σιούφα. Εάν λοιπόν κοιτάξετε την ετήσια έκθεση του 2004, η έκθεση του Συμβουλίου Ανταγωνιστικότητας διαψεύδει όλα τα επιχειρήματά σας για τη δήθεν οριζόντια, κάθετη και ολοκληρωμένη πολιτική σας γύρω από τα θέματα ανταγωνιστικότητας.
	Θα σας δώσω ορισμένα παραδείγματα, τα οποία έδωσα και κατά τη συζήτηση προ ολίγων ημερών για την παροχή ψήφου εμπιστοσύνης στην Κυβέρνησή σας. Με βάση το δείκτη ανταγωνιστικότητας, οπισθοχώρησε εντός του 2004 η χώρα μας δύο θέσεις συγκριτικά με το 2003. Ο δείκτης αναπτυξιακής ανταγωνιστικότητας οδηγεί επίσης δύο θέσεις πίσω εντός του 2004 τη χώρα μας συγκριτικά με τη θέση που κατείχε το 2003. Ο δείκτης διαφάνειας της κυβερνητικής πολιτικής οδηγεί τη χώρα μας σε μια τρομακτική οπισθοχώρηση πολλών θέσεων από το 2001-2004.
	Άρα, λοιπόν, θα έπρεπε να υπάρχει μεγαλύτερη σεμνότητα και ταπεινότητα, σύμφωνα με την ανακοίνωση του Πρωθυπουργού, για τα αποτελέσματα της πολιτικής σας, για την ανταγωνιστικότητα και επομένως στη διάθεσή σας να παράσχετε συμβουλές.
	Επίσης, πρέπει να σας πω, κύριε Πρόεδρε, ότι δεν κατανόησα γιατί αυτή η επίθεση για τα θέματα τα οποία έθιξαν συνάδελφοι και αφορούσαν την περίπτωση συγκεκριμένης βιομηχανίας. Αναφέρθηκε ο κ. Παπαθανασίου σε περιστατικό το οποίο συνέβη πριν από δύο χρόνια και το οποίο σύμφωνα με κάποιον Γεωργιάδη...
	ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Παπαγεωργίου. Υπάρχει και στα Πρακτικά.
	ΧΑΡΑΛΑΜΠΟΣ ΚΑΣΤΑΝΙΔΗΣ: ...-μετά το διορθώσατε και είπατε Παπαγεωργίου, ο οποίος βεβαίως δεν βρίσκεται εδώ- «κουκουλώθηκε». 
    Ακούστε να δείτε, κύριε Υφυπουργέ. Όταν η μνήμη είναι ασθενική, προϊδεάζει και για κρίση που είναι ασθενική. Εάν είσαστε απολύτως βέβαιος γι’ αυτά τα οποία επικαλείσθε, θα σας προσκαλούσα να καταθέσετε μέχρι τη λήξη αυτής της συζήτησης –πολύ ευχαρίστως να γίνει σήμερα, διαφορετικά κάντε το έστω στο Θερινό Τμήμα- τα Πρακτικά, τα οποία επικαλεσθήκατε για να αποδείξετε τον ισχυρισμό σας ότι «κουκουλώθηκε» μια υπόθεση. 
    Επαναλαμβάνω: Ένδειξη ασθενούς μνήμης σημαίνει και ασθενής κρίση. Γι’ αυτό αν δεν είστε βέβαιος, μην επικαλείσθε ούτε ονόματα ούτε γεγονότα ούτε περιστατικά. Μου θυμίζει την περίφημη θεωρία που αναπτύξατε με το Χρηματιστήριο: Ότι η Κυβέρνηση του ΠΑΣΟΚ παγίδευσε στο Χρηματιστήριο τον ελληνικό λαό. Αλλά η εισηγητική έκθεση της τροπολογίας που κατέθεσε ο Υπουργός σας επί της οικονομίας, ο κ. Αλογοσκούφης, μαζί με τον συνάδελφό σας Υπουργό Μεταφορών και που αφορά τη ρύθμιση της εθελουσίας εξόδου στον ΟΤΕ, διακηρύσσει ότι η συμμετοχή του Δημοσίου στο σχετικό πρόγραμμα είναι χρήσιμη, διότι θα κερδίσει από την εικαζόμενη αύξηση της τιμής του ΟΤΕ στο Χρηματιστήριο. Πώς το ξέρετε; Ποιούς καλείτε να παίξουν και πώς; 
    Επειδή, λοιπόν, είναι πάρα πολύ εύκολο να διατυπώνονται κατηγορίες αστόχαστα –κάτι στο οποίο είσαστε επιρρεπείς- αλλά δεν αποδεικνύονται, σας καλώ να ξανασκεφθείτε τέτοιου είδους επιχειρήματα.
    Τώρα, σε ό,τι αφορά τα υπόλοιπα, μου έκανε εντύπωση γιατί προσπεράσατε επιχειρήματα συναδέλφων σχετικά με την ακρίβεια. Το προσπεράσατε πολύ εύκολα. Είπατε ότι δεν θα απαντήσετε. 
    Σε ό,τι αφορά το ερώτημά σας ποια συμφέροντα μπορεί να ώθησαν τον άλφα ή τον δείνα σε επιμέρους ρυθμίσεις του ωραρίου, έχω να σας απαντήσω το εξής: 
    Πρώτον, κανείς εξ αυτών που υπαινιχθήκατε δεν έθεσε θέμα γενικότερης ανατροπής του ωραρίου. Και δεύτερον, γιατί ενοχληθήκατε από ένα προφανές ερώτημα, που σας απηύθυνε ο συνάδελφός μου ο κ. Πρωτόπαπας;  
    Σας ερώτησε: Το θέμα της αλλαγής του ωραρίου ετέθη από τους καταναλωτές; Θα προσκομίσετε, φαντάζομαι, τη σχετική αλληλογραφία. Σας ετέθη από τους ιδιωτικούς υπαλλήλους; Υποθέτω και πάλι ότι θα μπορούσατε να προσκομίσετε τη σχετική αλληλογραφία. Σας ετέθη από τις μικρομεσαίες επιχειρήσεις; Υποθέτω ότι θα προσκομίσετε τη σχετική αλληλογραφία. Τότε, από ποιον σας ετέθη το θέμα; 
    Επ’ αυτού οφείλατε να απαντήσετε αντί να μιλάτε πάλι, κατά τη συνήθη τακτική σας, για συμφέροντα. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Καστανίδη.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Κύριε Πρόεδρε, το λόγο παρακαλώ.
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχετε το λόγο για μία παρέμβαση, σύντομη προφανώς.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Για την υπόθεση αυτή για τα γιαούρτια της ΦΑΓΕ, πρώτον, θα σας στείλω τα Πρακτικά, διότι έγινε η συζήτηση στην Επιτροπή ...
    ΧΑΡΑΛΑΜΠΟΣ ΚΑΣΤΑΝΙΔΗΣ: Να τα καταθέσετε.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): ... όπου ο προτελευταίος ομιλητής, ο κ. Παπαγεωργίου ομίλησε περί υποθέσεως ΦΑΓΕ πριν από δύο χρόνια, η οποία ουδέποτε είδε το φως της δημοσιότητας. 
    Δεύτερον, θα σας καταθέσω αλληλογραφία του ΕΦΕΤ με την εταιρεία ΦΑΓΕ που αναφέρεται σε προηγούμενο περιστατικό, το οποίο όμως ουδέποτε ανακοινώθηκε.
    Όσον αφορά αυτό που είπατε, τώρα στο τέλος, περί συμφερόντων, εγώ απάντησα στον κ. Πρωτόπαπα, ο οποίος πιστεύει ότι είναι εύρημα και το αναφέρει συνεχώς ότι η συγκεκριμένη πρότασή μας για το ωράριο εξυπηρετεί τα συμφέροντα της Carrefour. Το έχει πει επανειλημμένως ... 
    ΧΡΗΣΤΟΣ ΠΡΩΤΟΠΑΠΑΣ: Να το διευρύνω. Και άλλων πολυεθνικών εταιρειών. 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Και ξαναρώτησα, λοιπόν: Αφού για σας είναι αυταπόδεικτο, ποιο συμφέρον σας ώθησε να βάλετε σε νόμο φωτογραφική διάταξη για το στάδιο Καραϊσκάκη; 
    ΧΡΗΣΤΟΣ ΠΡΩΤΟΠΑΠΑΣ: Το ίδιο είναι οι φανέλες του Ολυμπιακού και το ίδιο είναι η αγορά; 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Αφού είναι αυταπόδεικτο, ποιο συμφέρον ώθησε τον κ. Βενιζέλο να εισηγηθεί απελευθέρωση του ωραρίου την Κυριακή; Αφού είναι αυταπόδεικτο και ποιο συμφέρον ...
    ΧΡΗΣΤΟΣ ΠΡΩΤΟΠΑΠΑΣ: Το ίδιο είναι, κύριε Υφυπουργέ, η αγορά ... 
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριε Πρωτόπαπα.
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ρωτάω, διότι εγώ δεν σας κατηγόρησα για συμφέροντα. Αλλά αφού αρέσκεστε τόσο εύκολα να κατηγορείτε τους άλλους για συμφέροντα, οφείλετε να απαντήσετε και στα δικά μου ερωτήματα. 
    ΧΡΗΣΤΟΣ ΠΡΩΤΟΠΑΠΑΣ: Το ίδιο είναι οι φανέλες του Ολυμπιακού και η αγορά ... 
    ΠΡΟΕΔΡΕΥΩΝ (Γεώργιος Σούρλας):  Παρακαλώ. Αφήστε να ακουστεί ο Υπουργός και μπορεί να πάρει το λόγο ο κ. Καστανίδης, μια και ετέθησαν σοβαρά ζητήματα. 
    Παρακαλώ έχετε το λόγο, αλλά σύντομα, κύριε Κοινοβουλευτικέ Εκπρόσωπε.
    ΧΑΡΑΛΑΜΠΟΣ ΚΑΣΤΑΝΙΔΗΣ: Ήμουν ήδη σύντομος ... 
    ΠΡΟΕΔΡΕΥΩΝ (Γεώργιος Σούρλας): Το ξέρω. Το εκτιμάμε ιδιαίτερα αυτό.
    ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Υφυπουργέ και πάλι θα σας θέσω προ των ευθυνών σας. Εάν έχετε αλληλογραφία, παρακαλώ πολύ να την καταθέσετε ... 
    ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας είπα ότι θα την καταθέσω.
    ΧΑΡΑΛΑΜΠΟΣ ΚΑΣΤΑΝΙΔΗΣ: Αλλά μέχρις ότου να την καταθέσετε, σας εφιστώ και πάλι την προσοχή να είσαστε προσεκτικός. 
    Δεύτερον, η ευθύνη ενός Υπουργού, που ανακαλύπτει ότι προ δύο ετών συνέβη κάτι, δεν είναι να συντηρεί το υποτιθέμενο κουκούλωμα, αλλά να αναζητήσει πολιτικές και ποινικές ευθύνες. Δεν μπορείτε γενικώς να αφήνετε υπονοούμενα στην περιρρέουσα ατμόσφαιρα, γιατί αυτό είναι επικίνδυνη και ανεύθυνη στάση.
     ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Σας είπα συγκεκριμένα ότι θα καταθέσω στοιχεία.
     ΧΑΡΑΛΑΜΠΟΣ ΚΑΣΤΑΝΙΔΗΣ: Δεν μπορείτε να μην εξατομικεύετε και να εξαπολύετε συνέχεια μύδρους. Επαναλαμβάνω ότι είναι χαρακτηριστικό της παράταξής σας. 
     Σας εφιστώ για άλλη μία φορά την προσοχή να χειριστείτε το θέμα με τη γνώση ανδρός που επειδή έχει μάθει, πράττει τα δέοντα. 
     Εμείς σας προσκαλούμε να τα αναδείξετε.
     ΑΓΓΕΛΟΣ ΤΖΕΚΗΣ: Κύριε Πρόεδρε, θα ήθελα το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Τζέκη, προφανώς θέλετε το λόγο για να δευτερολογήσετε, γιατί συμμετέχετε ως Κοινοβουλευτικός Εκπρόσωπος.
     ΑΓΓΕΛΟΣ ΤΖΕΚΗΣ: Μάλιστα, κύριε Πρόεδρε.
     ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο για επτά λεπτά.
     ΑΓΓΕΛΟΣ ΤΖΕΚΗΣ: Κύριε Πρόεδρε, άκουσα με ιδιαίτερη προσοχή τον κύριο Υφυπουργό, αλλά και τις τοποθετήσεις των συναδέλφων της Αξιωματικής Αντιπολίτευσης.
     Ο κύριος Υφυπουργός ήταν πολύ προσεκτικός. Ήταν πολύ προσεκτικός με άλλες περιπτώσεις που πραγματικά έβαζαν και ορισμένα ερωτήματα. Εγώ αποκόμισα το εξής: Κουκουλώνετε εσείς, κουκουλώνουμε και εμείς. Στη ζυγαριά, δηλαδή, μπαίνει το κουκούλωμα. Η μονοπωλιακή κατάσταση δηλαδή σ’ έναν κλάδο, όπως είναι η γαλακτοβιομηχανία, έχει επιφέρει αυτές τις συνέπειες τόσο για τον παραγωγό του γάλακτος, αλλά και για τον καταναλωτή και για τους εργαζομένους. Και εσείς μιλάτε για κουκούλωμα. 
     Όποιες υποθέσεις υπάρχουν, εδώ μπροστά να «ξεκουκουλωθούν», για να μπορέσει πραγματικά ο ελληνικός λαός να βγάλει τα συμπεράσματά του. Εμείς πιστεύουμε ότι βγάζει συμπεράσματα.
     Έτσι, λοιπόν, το ζήτημα που βάλαμε ως Κομμουνιστικό Κόμμα Ελλάδας ήταν να απαντήσει η Κυβέρνηση αν αυτή η Επιτροπή Ανταγωνισμού μπορεί πραγματικά να κανονίσει την ελεύθερη αγορά και τον ελεύθερο ανταγωνισμό. Και δεν είναι ζήτημα πολιτικής βούλησης. Είναι ζήτημα πολιτικής και ιδεολογικής τοποθέτησης. Εάν αποδέχεσαι την ελεύθερη αγορά και τον ελεύθερο ανταγωνισμό, είναι επόμενο ότι μέσω του ανταγωνισμού θα οδηγηθεί ο κάθε τομέας και το σύνολο της οικονομίας σε συγκέντρωση παραγωγής κεφαλαίου και συγκεντροποίησης. Αυτό ισχύει για κάθε τομέα.
     Κύριε Πρόεδρε, αναφερθήκαμε αναλυτικά σε πολλούς τομείς, αλλά πάνω σ’ αυτό δεν είδαμε καμία αναφορά από τη σημερινή Κυβέρνηση, τι έκανε δηλαδή στον τομέα του πετρελαίου, τι έκανε στον τομέα του φαρμάκου, τι έχει κάνει στον τομέα της βιομηχανίας, στον τομέα του σούπερ μάρκετ και τι έχει κάνει τελικά και στον πρωτογενή τομέα. 
     Κύριε Υπουργέ, στο Υπουργείο Αγροτικής Ανάπτυξης έχει φθάσει υπόμνημα από το Σύλλογο Αγελαδοτρόφων Μακεδονίας-Θράκης ότι αυτοί οι παραγωγοί αντιμετωπίζουν πλέον ενιαία συμπεριφορά από τις γαλακτοβιομηχανίες ως προς την τιμή του παραγωγού. Αυτό σημαίνει ότι υπάρχει συνεννόηση σ’ αυτόν τον τομέα.
     Το ζήτημα είναι πώς απαντάει η Κυβέρνηση. Ποιον έλεγχο κάνει;
     Άρα, και κάτω από την απειλή της γαλακτοβιομηχανίας και λόγω της μη ύπαρξης πλέον των συνεταιριστικών οργανώσεων, βλέπουμε πώς λειτουργεί ο ελεύθερος ανταγωνισμός. Φθηνή πρώτη ύλη από το γαλακτοπαραγωγό, ακριβό το γάλα και τα παράγωγά του στην κατανάλωση για τα λαϊκά στρώματα.
     Αναφερθήκατε βέβαια και στο ότι ενδιαφέρεστε για την προστασία της μικρομεσαίας επιχείρησης.
     Μα, κύριε Υπουργέ, δεν ξέρετε ότι μπαίνει λουκέτο κάθε χρόνο σε χιλιάδες μαγαζιά; Δεν ξέρετε ότι όλες οι επιδοτήσεις, είτε εθνικές είτε κοινοτικές, οδηγούνται στις μεγάλες επιχειρήσεις για τα ελληνικά δεδομένα; Έχει πλέον αποδειχθεί αυτό. Δεν ξέρετε σε ποιες επιχειρήσεις πηγαίνουν τα κονδύλια; Δεν ξέρετε ότι οι μικρές επιχειρήσεις είναι καταχρεωμένες μέχρι το λαιμό στην τραπεζική αγορά, με τα υψηλά επιτόκια χορήγησης των δανείων; Αυτή η τοκογλυφική πολιτική, δηλαδή, των τραπεζών δεν σας ενδιαφέρει; Κανένας έλεγχος!
     Βέβαια, είπατε κάτι πολύ σωστό. Αυτή η μονοπωλιακή αγορά δεν έγινε μέσα σ’ ενάμισι χρόνο. Έγινε εδώ και πολλά χρόνια και οδηγήθηκε στο σημερινό σημείο. Και εσείς όμως σε ενάμιση χρόνο θα έπρεπε να έχετε δώσει δείγματα, εάν έχετε τη θέληση για αντιμονοπωλιακή πολιτική. Όμως, δεν την έχετε και είναι προς τιμή σας όταν λέτε «εμείς ήμασταν και είμαστε υπέρ της ελεύθερης αγοράς, υπέρ της ελεύθερης οικονομίας, υπέρ του ελεύθερου ανταγωνισμού», δηλαδή το μικρό ψάρι θα φάει το μικρό. 
     Αυτό το αποδέχεστε και είναι πραγματικά προς τιμή σας. Όμως, όχι ότι το ωράριο ευνοεί τις μικρομεσαίες επιχειρήσεις. Εμείς τουλάχιστον ως κόμμα, έχουμε δεχθεί δεκάδες υπομνήματα από εμπορικούς συλλόγους, αλλά και από βιοτεχνίες –αντίστοιχα δηλαδή συλλογικά όργανα- που λένε ότι είναι αντίθετα στην απελευθέρωση του ωραρίου και της κυριακάτικης αργίας. 
     Έχουμε δεχθεί τα υπομνήματα των εμποροϋπαλλήλων, έχουμε δεχθεί δηλαδή όλα αυτά τα μηνύματα της κοινωνίας, των λαϊκών στρωμάτων. Αλλά, η Κυβέρνηση δεν δίνει προσοχή. Τα ώτα δεν τα έχει στραμμένα προς τα εκεί. Τα ώτα τα έχει στραμμένα προς το μεγάλο κεφάλαιο, στις μεγάλες επιχειρήσεις του κλάδου, εκεί που λένε: «Θέλουμε να λειτουργούμε πραγματικά 24 ώρες το 24ωρο και όποιος αντέξει». 
     Και σας το τονίσαμε και φέραμε και παραδείγματα στην Επιτροπή, κύριε Πρόεδρε, ότι μπορεί να δημιουργεί κάποιες θέσεις εργασίας μια μεγάλη επιχείρηση, αλλά όπου αυτή στήνεται, εκεί έχουμε και λουκέτο χιλιάδων μικρομεσαίων επιχειρήσεων και βέβαια χιλιάδες απολύσεις εργαζομένων. Αυτά λένε τα επίσημα νούμερα. 
     Αναφερθήκαμε και σε ορισμένα άλλα σημεία -και δεν πήραμε απάντηση- για τις προσλήψεις, όχι μόνο γενικού διευθυντή και διευθυντών, αλλά ακόμη και προϊσταμένων τμημάτων και γραφείων. Ακούσαμε ότι θα γίνονται μέσω προεδρικού διατάγματος και η επιλογή σε αυτές τις θέσεις, ως προς τα προσόντα, θα γίνεται μέσω προεδρικού διατάγματος. Ο κώδικας των δημοσίων υπαλλήλων τι θα γίνει; Τον γράφουμε και αυτόν στα παλιά μας τα παπούτσια; Άρα, πιστεύουμε ότι είναι συνολικό το ζήτημα του ελέγχου της Κυβέρνησης απέναντι σε αυτή την Επιτροπή και από το διορισμό της Επιτροπής, αλλά και από τον πλήρη έλεγχο της υπηρεσιακής κατάστασης αυτής της Επιτροπής για να μην ξεφύγει τίποτα. 
     Έρχομαι, κύριε Πρόεδρε, τώρα σε ορισμένα που άκουσα εδώ. Άκουσα ότι ο ανταγωνισμός έχει πρόβλημα, γιατί το εργατικό δυναμικό της χώρας είναι χαμηλό. Άκουσα ότι είναι χαμηλή και η παραγωγικότητα του εργατικού δυναμικού. Μα, αυτό δεν ανταποκρίνεται στην πραγματικότητα. 
     ΑΠΟΣΤΟΛΟΣ ΚΑΚΛΑΜΑΝΗΣ: Ο ΟΟΣΑ λέει το αντίθετο. 
     ΑΓΓΕΛΟΣ ΤΖΕΚΗΣ: Τα στοιχεία του ΟΟΣΑ, αλλά και της Ευρωπαϊκής Ένωσης, μέσω της στατιστικής υπηρεσίας, αποδεικνύουν ακριβώς το αντίθετο. Μάλιστα το εργατικό τίμημα στο συνολικό παραγωγικό κόστος είναι το πιο χαμηλό μέσα στην Ευρωπαϊκή Ένωση. 
     Δεν μπορούμε, λοιπόν –και κλείνω κύριε Πρόεδρε- να λέμε αυτά τα λόγια, από τη μια ότι υπάρχει προστασία της εργασίας και από την άλλη να έχουμε ολομέτωπη επίθεση της Κυβέρνησης προς τα εργασιακά και ασφαλιστικά δικαιώματα. Αυτό λένε οι δυο τροπολογίες που έχουν κατατεθεί στη Βουλή και συζητούνται στην Επιτροπή Οικονομικών και Κοινωνικών Υποθέσεων. 
     Μάλιστα μου έκανε εντύπωση ο κ. Λυκουρέντζος που είπε ότι πρέπει να γίνει ολική επίθεση, δηλαδή να γίνουν όλες οι μεταρρυθμίσεις εδώ και τώρα και να μην υπολογίσει η Κυβέρνηση και το πολιτικό κόστος. Δηλαδή ισοπέδωση των πάντων; Δεν ξέρετε ότι η εργασία είναι η βασική παραγωγική δύναμη σε όλο το κύκλωμα της παραγωγής; Δεν ξέρετε ότι το εργατικό κόστος είναι το χαμηλότερο μέσα στην Ευρωπαϊκή Ένωση.; 
     ΑΝΔΡΕΑΣ ΛΥΚΟΥΡΕΝΤΖΟΣ: Τα είπα…
     ΑΓΓΕΛΟΣ ΤΖΕΚΗΣ: Τα είπατε αλλιώς, κύριε Λυκουρέντζο. 
     Εμείς, κύριε Πρόεδρε, λέμε ναι στις μεταρρυθμίσεις, αλλά το ζήτημα είναι ποιες μεταρρυθμίσεις. Αν λέτε μεταρρύθμιση ότι θα πρέπει να είναι 1200 ευρώ ο κατώτερος μισθός, λέμε ναι σε αυτή τη μεταρρύθμιση. Αν υπολογίσουμε όλη την επανάσταση της τεχνολογίας που επιτρέπει στον εργαζόμενο να δουλέψει λιγότερες ώρες γιατί αυξάνεται η παραγωγικότητα, λέμε ναι. Αλλά λέμε όχι στην αύξηση των 65 ωρών της εβδομάδας. Λέμε όχι στα 70 χρόνια για κοινωνική ασφάλιση, για σύνταξη. Αυτός είναι ο εργασιακός μεσαίωνας που υπήρχε τον 19ο αιώνα. Ακριβώς αυτός προϋπήρχε και μέσα από τους αγώνες, το εργατικό κίνημα μπόρεσε να φθάσει στο σημερινό επίπεδο. Αυτά όλα αναθεωρούνται όχι μόνο μέσα εδώ, αλλά και στην Ευρώπη και παγκόσμια. Γι’ αυτό λέμε και εμείς ότι αυτές δεν είναι μεταρρυθμίσεις προς όφελος των εργαζομένων. Είναι μεταρρυθμίσεις προς όφελος των μεγάλων επιχειρηματικών ομίλων. 
     Εξ άλλου ο κ. Κυριακόπουλος ήταν αποκαλυπτικός, ότι πρέπει να πάμε στον 21ο αιώνα με τα δικαιώματα που υπήρχαν για τους εργαζόμενους στον 19ο αιώνα. Εσείς επιλέγετε τον 21ο αιώνα με τα εργασιακά και ασφαλιστικά δικαιώματα των εργαζομένων του 19ου αιώνα. Αυτά τα είπε ο κ. Κυριακόπουλος μέσα στη γενική συνέλευση παρόντος του κυρίου Πρωθυπουργού και του Προέδρου του ΠΑΣΟΚ. 
     ΠΡΟΕΔΡΕΥΩΝ (Γεώργιος Σούρλας): Ευχαριστώ κ. Τζέκη.
     Η συνάδελφος κ. Χριστιάνα Καλογήρου έχει το λόγο. 
     ΧΡΙΣΤΙΑΝΑ ΚΑΛΟΓΗΡΟΥ: Ευχαριστώ, κύριε Πρόεδρε.
     Θα ξεκινήσω από την τελευταία παρατήρηση του προλαλήσαντα συναδέλφου κ. Τζέκη.
      Βεβαίως, η χώρα χρειάζεται μεταρρυθμίσεις, γιατί πρέπει επιτέλους να πάμε μπροστά, γιατί είναι απόλυτη η ανάγκη να γυρίσει ο τροχός προς όφελος των Ελλήνων πολιτών, προς όφελος όλων, καταναλωτών, εργαζομένων, επιχειρήσεων. Γιατί έχει ανάγκη η χώρα μας από επιχειρήσεις, οι οποίες να είναι βιώσιμες και ανταγωνιστικές σε ένα διεθνές περιβάλλον. Μόνο κάτω από αυτές τις συνθήκες μπορούμε να προχωρήσουμε μπροστά. 
      Κυρίες και κύριοι συνάδελφοι, έχουμε στα χέρια μας ένα νομοσχέδιο το οποίο έρχεται με συγκεκριμένες διατάξεις περί ελέγχου μονοπωλίων, ολιγοπωλίων και προστασίας του ελεύθερου ανταγωνισμού να κάνει ακριβώς αυτό το πράγμα. Γιατί; Γιατί όλοι ξέρουμε πάρα πολύ καλά ότι η έλλειψη του ανταγωνισμού οδηγεί σε δύο συγκεκριμένα αποτελέσματα: Πρώτον, στην αύξηση των τιμών και, δεύτερον, στη μείωση της ποιότητας. Αυτό είναι κάτι στο οποίο είναι βέβαιο ότι συμφωνούμε όλοι σ’ αυτήν εδώ την Αίθουσα, όπως είναι βέβαιο ότι όλοι συμφωνούμε πως οι συνθήκες του ελεύθερου ανταγωνισμού είναι αυτές που δημιουργούν ένα υγιές οικονομικό περιβάλλον, για να μπορέσουν να προστατευθούν ποιοι; Κυρίως οι μικρές και οι μεσαίες επιχειρήσεις που είναι η ραχοκοκαλιά της ελληνικής οικονομίας, που με αυτές θα προχωρήσουμε μπροστά και θα χτίσουμε μία οικονομία που δικαιούνται όλοι οι Έλληνες πολίτες. 
      Αυτό, λοιπόν, έρχεται να κάνει το παρόν νομοσχέδιο που είναι απαίτηση των καιρών. Με πολύ συγκεκριμένες διατάξεις, με ένα θεσμικό πλαίσιο που είναι απολύτως εναρμονισμένο με το ευρωπαϊκό κοινοτικό δίκαιο, με συγκεκριμένες παρεμβάσεις οι οποίες δημιουργούν εκείνο το περιβάλλον το οποίο ενθαρρύνει τις παραγωγικές, τις καινοτόμες, τις βιώσιμες μικρές επιχειρήσεις. Δίνει προστασία στους μικρούς έναντι των ισχυρότερων. Ποιος μέσα σε αυτήν την Αίθουσα διαφωνεί με αυτήν τη φιλοσοφία; Νομίζω ουδείς. Άρα, μάλλον εδώ ψάχνουμε να βρούμε σήμερα το απόγευμα διαφωνία για τη διαφωνία.
      Τα φαινόμενα της στρέβλωσης του ελεύθερου ανταγωνισμού είναι φαινόμενα που δημιουργούν προβλήματα, τα οποία σαφώς θα πρέπει να αρθούν και να αντιμετωπισθούν. Μόνο η παρέμβαση του κράτους μπορεί να τα αντιμετωπίσει. Αυτό ακριβώς κάνει το νομοσχέδιο. Όπου χρειάζεται αυστηρότητα, βεβαίως και θα έχουμε αυστηρά μέτρα προστασίας, γιατί ακριβώς είναι μέτρα προστασίας. 
      Αυτό εδώ το νομοσχέδιο με συγκεκριμένες παρεμβάσεις παρεμβαίνει και προληπτικά, για να μη φθάνουμε σε φαινόμενα στρέβλωσης του ελεύθερου και υγιούς ανταγωνισμού. Αυτό είναι πολύ σημαντικό, για να έχουν ίσες ευκαιρίες οι επιχειρήσεις, ανεξάρτητα αν είναι μικρές ή μεγάλες σ’ αυτήν την εποχή, που όλοι γνωρίζουμε ότι είναι η εποχή των συγχωνεύσεων, των συνενώσεων μεταξύ εταιρειών και έχουμε γιγαντωμένες νέες επιχειρηματικές μονάδες, δημιουργούνται τέτοιες προϋποθέσεις, ώστε να αρχίζουν να χτυπούν καμπανάκια εναντίον του ελεύθερου ανταγωνισμού. Έτσι λοιπόν επαναλαμβάνω και τονίζω ότι αυτό το νομοσχέδιο έρχεται ακριβώς σε μία εποχή που το έχουν ανάγκη οι ελληνικές επιχειρήσεις και ιδίως οι μικρομεσαίες επιχειρήσεις.
      Θα ήθελα να χαιρετίσω ιδιαίτερα την επαναφορά του άρθρου 2α του ν. 703/1977 με το οποίο παρέχεται η αναγκαία προστασία στις μικρές και μεσαίες επιχειρήσεις της ελληνικής βιομηχανίας, βιοτεχνίας και του εμπορίου από τις καταχρηστικές πρακτικές των ισχυρότερων επιχειρήσεων είτε αυτές είναι ελληνικές είτε αλλοδαπές. Για την ιστορία θα ήθελα να θυμίσω ότι το συγκεκριμένο άρθρο του ν. 703/1977 καταργήθηκε με το ν. 2837/2000 του ΠΑΣΟΚ. Το ΠΑΣΟΚ μιλούσε και μιλά περί δήθεν εκσυγχρονισμού, αλλά τότε είχε καταδικάσει –και αυτό αποδείχθηκε στην πράξη- σε μαρασμό τις μικρομεσαίες επιχειρήσεις. Περίτρανη απόδειξη είναι το κλείσιμο των μικρομεσαίων επιχειρήσεων που είχαμε επί τόσα χρόνια. Αυτό το αναφέρω για την ιστορία του πράγματος. 
      Χαιρετίζοντας ιδιαίτερα την επαναφορά αυτού του άρθρου, έρχομαι να πω ότι το νομοσχέδιο έχει απλές διατάξεις, μη γραφειοκρατικές και έχει ως στόχο να προλαμβάνει και να καταστέλλει, όπου χρειάζεται, με αυστηρότητα. Θα μεταφρασθεί σε όλες τις γλώσσες των είκοσι πέντε χωρών-μελών της Ευρωπαϊκής Ένωσης για να αποτελέσει κτήμα μελέτης όλων των Ευρωπαϊκών Επιτροπών.
    Επίσης πολύ σημαντικό είναι ότι με Προεδρικό Διάταγμα, όπως δεσμεύθηκε προηγουμένως ο Υπουργός, θα προχωρήσει στην κωδικοποίηση του συγκεκριμένου νομοθετήματος εντός 60 ημερών από την δημοσίευση. Και όλοι γνωρίζουμε πόσο σημαντικό είναι να έχουμε κωδικοποιημένες όλες τις διατάξεις.
    Τελειώνοντας, λέω ένα πολύ μεγάλο ναι, κύριε Υπουργέ, σ’ αυτό το νομοσχέδιο, λέω ένα πολύ μεγάλο μπράβο γιατί αυτό εδώ το νομοσχέδιο προστατεύει τους μικρούς προς όφελος τελικά των καταναλωτών.
    Ευχαριστώ πολύ.
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ο κ. Αλιβιζάτος.
    ΠΕΤΡΟΣ-ΠΑΥΛΟΣ ΑΛΙΒΙΖΑΤΟΣ: Κύριε Πρόεδρε  και κύριοι συνάδελφοι, η ενίσχυση του ανταγωνισμού αποτελεί μία από τις βασικές προτεραιότητες της οικονομικής πολιτικής της Κυβέρνησης της Νέας Δημοκρατίας. Θεωρούμε τον ανταγωνισμό ως βασική προϋπόθεση τόσο για τη βελτίωση της λειτουργίας της αγοράς όσο και για την καλύτερη προστασία των καταναλωτών.
    Το νομοσχέδιο που συζητούμε σήμερα είναι ένα σημαντικό βήμα ως προς την ενίσχυση της λειτουργίας του ανταγωνισμού στη χώρα μας. Δημιουργούμε ένα σύγχρονο και ισχυρό πλαίσιο που διασφαλίζει αφενός την απρόσκοπτη λειτουργία της ελεύθερης αγοράς και αφετέρου την αποτελεσματική εποπτεία της έτσι ώστε να προλαμβάνονται και να διορθώνονται οι πιθανές αδυναμίες της.
    Στα πλαίσια αυτής της φιλοσοφίας στο νομοσχέδιο που ψηφίζουμε σήμερα προβλέπεται η ουσιαστική ενίσχυση των θεσμών που εξασφαλίζουν την ομαλή λειτουργία του ελεύθερου ανταγωνισμού. Η Επιτροπή Ανταγωνισμού καθίσταται μία πραγματικά ανεξάρτητη αρχή, επεκτείνονται οι αρμοδιότητές της, ενισχύεται με επιστημονικό προσωπικό και μέσα, ώστε να είναι πραγματικά αποτελεσματική στα νέα, αυξημένα της καθήκοντα.
    Για την ενημέρωση της Επιτροπής Ανταγωνισμού αυξάνεται σε έντεκα από εννέα που ήταν μέχρι σήμερα, ο αριθμός των μελών της. Με την ηυξημένη αυτή σύνθεση εξασφαλίζουμε ότι η Επιτροπή θα μπορεί πλέον να λειτουργεί ταυτόχρονα σε δύο πενταμελή τμήματα για λόγους επιτάχυνσης των διαδικασιών εξέτασης των υποθέσεων.
    Βέβαια, σε θέματα μείζονος σημασίας θα είναι απαραίτητη η συμμετοχή της Ολομέλειας της Επιτροπής;
    Επίσης, διπλασιάζεται και ο αριθμός των οργανικών θέσεων του προσωπικού της Γραμματείας της Επιτροπής από ογδόντα σε εκατόν πενήντα στελέχη. Παράλληλα, δημιουργείται αυτοτελής νομική υπηρεσία, η οποία θα υποστηρίζει όλες τις υποθέσεις με νομική ανάλυση εξειδικευμένη και τεκμηριωμένη σε κάθε περίπτωση, όπως συμβαίνει άλλωστε και σε άλλες ευρωπαϊκές χώρες.
    Με τη δημιουργία και λειτουργία της νομικής υπηρεσίας εντός της Επιτροπής θα πετύχουμε την καλύτερη νομική υποστήριξη των εισηγήσεων της Γραμματείας της επιτροπής, ώστε στη συνέχεια οι αποφάσεις της να είναι από κάθε άποψη νομικά τεκμηριωμένες.
    Όπως, όμως, τόνισα κατά τη διάρκεια των συζητήσεων στην αρμόδια επιτροπή, θα πρέπει να ληφθεί μέριμνα στο υπό συζήτηση νομοσχέδιο ώστε, πρώτον, να μην απασχολείται η επιτροπή με τον έλεγχο και την εξέταση περιπτώσεων, οι οποίες είναι καθ’ εαυτές ανούσιες, αλλά και κυρίως υποθέσεων, οι οποίες φέρεται ότι πηγάζουν από συμβατικές υποχρεώσεις που έχουν αναληφθεί και υπογραφεί πριν από την έναρξη λειτουργίας της συμφωνίας.
    Δεύτερον, στην περίπτωση αιφνίδιας διακοπής μακροχρόνιων εμπορικών σχέσεων, να μην εξετάζει η επιτροπή περιπτώσεις οι οποίες σαφώς καλύπτονται από το π.δ. 213/31 σε εφαρμογή της υπ’ αριθμόν 86653 οδηγίας της Ευρωπαϊκής Ένωσης.
    Και, τρίτον, προς αποφυγήν συγκεντρώσεως μεγάλου όγκου υποθέσεων θα πρέπει να καθοριστούν τα όρια αυτά, πέραν των οποίων η υπόθεση θα θεωρείται αστικής φύσεως διαφορά και δεν θα υπάγεται στη δικαιοδοσία της επιτροπής.
    Καταλαβαίνω αυτό το οποίο είπε ο κύριος Υπουργός, ότι δηλαδή επιλέγεται η αυστηρότερη εφαρμογή και τα λοιπά, αλλά θα τον παραπέμψω στην έκθεση της Νομικής Υπηρεσίας της Βουλής, όπου εκεί μιλάει αφ’ ενός μεν για το τι λέει και το τι δέχεται η νομολογία και το τι δέχεται η θεωρία.
     Και νομίζω ότι ως άνθρωπος της αγοράς εκείνος αλλά και εγώ θα πρέπει μάλλον να πάμε στην πράξη, δηλαδή στο τι είναι αυτό που ακολουθεί η αγορά σ’ αυτές τις περιπτώσεις.
     Κυρίες και κύριοι συνάδελφοι, το νομοσχέδιο που συζητάμε προωθεί και άλλες σημαντικές αλλαγές. Αναφέρω χαρακτηριστικά τη θεσμοθέτηση μηχανισμών με τους οποίους επιτυγχάνεται η χαρτογράφηση των αγορών, κάτι που έλειπε μέχρι σήμερα από την πατρίδα μας και η έλλειψη αυτή είχε σαν αποτέλεσμα να μη μπορεί να ασκηθεί έγκαιρα και αποτελεσματικά ο προληπτικός έλεγχος, που θα αντιμετώπιζε πριν την εμφάνισή τους φαινόμενα που οδηγούν στην κατάχρηση της δεσπόζουσας θέσης των επιχειρήσεων σε βάρος των συμφερόντων των καταναλωτών και του υγιούς ανταγωνισμού. 
     Ιδιαίτερο ενδιαφέρον παρουσιάζει η ρύθμιση που παροτρύνει και επιβραβεύει τις επιχειρήσεις να καταγγέλλουν παράτυπες συμφωνίες, στις οποίες συμμετέχουν και οι ίδιες, με αντάλλαγμα την ένταξή τους σε πρόγραμμα επιείκειας, βάσει του οποίου δεν θα αποκαλυφθούν και δεν θα υποστούν κυρώσεις. Η παροχή κινήτρων για την καταγγελία συμπράξεων, συμφωνιών και, γενικά, κάθε πρακτικής μεταξύ επιχειρήσεων που εμποδίζει τη λειτουργία του ανταγωνισμού, εφαρμόζεται σε πάρα πολλές ευρωπαϊκές χώρες και έχει αποδειχθεί πολύ αποτελεσματικό όπλο στα χέρια των επιτροπών ανταγωνισμού.
     Θεωρώ επίσης πολύ σημαντική τη ρύθμιση που δίνει τη δυνατότητα και τις αρμοδιότητες στην Επιτροπή Ανταγωνισμού να καθορίζει όρους και να θέτει πλαφόν στις τιμές προϊόντων και υπηρεσιών όταν αυτό κρίνεται αναγκαίο για την προστασία των καταναλωτών και τη διασφάλιση του ανταγωνισμού, σε περιπτώσεις βέβαια που λόγω ιδιαιτέρων συνθηκών δεν μπορεί να λειτουργήσει ομαλά. 
     Σημαντικό βήμα για την καταπολέμηση της γραφειοκρατίας είναι οι διαδικασίες εξπρές που προβλέπονται για την έγκριση των συγχωνεύσεων που γνωστοποιούνται στην επιτροπή για όλες τις περιπτώσεις που είναι εμφανές ότι δεν περιορίζεται ο ανταγωνισμός. Πλέον οι εγκρίσεις θα δίδονται μέσα σε ένα μήνα, ενώ ακόμα και σε περίπτωση που χρειάζονται ιδιαίτερη εξέταση, το ανωτέρω όριο για να δοθεί μια απάντηση θα είναι οι τρεις μήνες από την ημέρα της γνωστοποιήσεώς τους. 
     Σημαντική επίσης παρέμβαση είναι η απαγόρευση της καταχρηστικής εκμετάλλευσης πελατών ή προμηθευτών από τις μεγάλες και ισχυρές επιχειρήσεις της αγοράς. 
     Υπάρχουν και άλλες προβλέψεις σε αυτό το νομοσχέδιο. Η κατάργηση του μερίδιου αγοράς ως κριτήριο για την έγκριση μιας συγχώνευσης μεταξύ επιχειρήσεων, η καθιέρωση της προκαταβολής, υπό μορφήν παραβόλου, του 20% επί του προστίμου ή της χρηματικής ποινής που επιβάλλονται από την επιτροπή, προκειμένου να συζητηθεί η τυχόν προσφυγή κατά των αποφάσεων της επιτροπής.
     Κυρίες και κύριοι συνάδελφοι, δημιουργούμε -με το νομοσχέδιο που ψηφίζουμε- συνθήκες ουσιαστικής ενίσχυσης της λειτουργίας του ανταγωνισμού και στην ελληνική αγορά.  Όλοι γνωρίζουμε ότι όταν οι ανταγωνιστικές αγορές λειτουργούν ομαλά, δημιουργούνται κίνητρα για τις επιχειρήσεις, κίνητρα τα οποία βελτιώνουν την παραγωγικότητά τους και υιοθετούν καινοτόμες λύσεις στην παραγωγική τους διαδικασία. Με τον τρόπο αυτόν οι καταναλωτές θα έχουν τη δυνατότητα να απολαμβάνουν προϊόντα και υπηρεσίες σε χαμηλές τιμές, περισσότερο ποιοτικά, ενώ η βελτίωση της παραγωγικότητας θα οδηγήσει στην ενίσχυσή της. 
     Σας ευχαριστώ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Βεργίνης.
     ΞΕΝΟΦΩΝ ΒΕΡΓΙΝΗΣ: Κυρίες και κύριοι συνάδελφοι, συζητούμε απόψε ένα σχέδιο νόμου που έχει σχέση με το μονοπώλιο, ολιγοπώλιο και τον πλήρη ανταγωνισμό. Νομίζω ότι είναι ένα από τα σοβαρότερα νομοσχέδια, διότι αυτό το νομοσχέδιο, κύριε Υπουργέ, δεν είναι αυτοσκοπός. Αυτό το νομοσχέδιο αναφέρεται στη γενικότερη λειτουργία της αγοράς και επομένως  διαμορφώνει δυνατότητες και ευκαιρίες ομαλής λειτουργίας, όχι μονάχα υπέρ του καταναλωτή αλλά υπέρ όλων εκείνων των παραγωγικών δυνάμεων, προκειμένου όχι απλά να λειτουργεί η αγορά αλλά και να αποδίδει τα μέγιστα υπέρ της ευημερίας του ελληνικού λαού, των καταναλωτών και των παραγωγικών τάξεων. 
      Συνεπώς σε αυτό το νομοσχέδιο πρέπει κανείς να δώσει μεγάλη σημασία, τι είναι ο ανταγωνισμός και πώς μπορεί να τον διασφαλίζει, ποιες είναι οι ανταγωνιστικές συνθήκες και πώς μπορεί να τις διασφαλίσει. Δεν αρκούν, λοιπόν, οι θεσμοί και οι νόμοι, αλλά πρέπει οι θεσμοί να είναι πρακτικοί, έτσι ώστε να είναι εφαρμόσιμοι και κυρίως να είναι ελεγχόμενα τα αποτελέσματα εκ της εφαρμογής των νόμων. Εάν δεν κατορθώσουμε να λειτουργεί η αγορά σύμφωνα με το θεσμικό πλαίσιο, τότε δεν πετυχαίνουμε το στόχο μας. Αλλά για να επιτευχθεί αυτό δεν αρκεί το θεσμικό πλαίσιο. Χρειάζεται επίσης να μπορούμε να εξαρθρώσουμε όλους εκείνους τους μηχανισμούς που πάνε ενάντια στον ανταγωνισμό και ενάντια στην ίση μεταχείριση έναντι των παραγωγών, αλλά και των καταναλωτών. 
      Άρα, λοιπόν, θεσμικά εμπόδια, τεχνικά εμπόδια, διοικητικά εμπόδια, εμπόδια νομισματικής πολιτικής, εμπόδια διοικητικών μέτρων, μέγεθος, εάν θέλετε, επιχειρήσεων και αγορών και κυρίως καταπολέμηση της απομονωμένης αγοράς. Γιατί; Γιατί ο ανταγωνισμός δεν είναι μόνο ένα σύνολο πωλητών και αγοραστών, όπως, τουλάχιστον, πολλοί πιστεύουν ότι έτσι εξασφαλίζονται οι όροι ανταγωνισμού, αλλά προϋποθέτει κυρίως πρόσβαση στην πληροφόρηση. Και πρόσβαση στην πληροφόρηση ίσου κόστους. 
      Άρα λοιπόν, εάν δεν έχουμε αυτήν την πρόσβαση πληροφόρησης και δεν την εξασφαλίσουμε σε όλες τις παραγωγικές τάξεις, αλλά και τους καταναλωτές ιδιαίτερα, τότε δεν μιλάμε για ίσους όρους ανταγωνισμούς και επομένως για μια ανταγωνιστική αγορά. 
      Άρα λοιπόν, σε μία ανταγωνιστική αγορά καθ’ υπόθεση είναι δυνατό να λειτουργούν και μονοπώλια και ολιγοπώλια. Άλλωστε συνήθως τα ολιγοπώλια μετατρέπονται πολύ εύκολα σε μονοπώλια. Δηλαδή, πρέπει να εξασφαλίσουμε στον κόσμο της αγοράς άμεση πρόσβαση, μία πρόσβαση η οποία θα είναι ίσου κόστους, ίσων ευκαιριών και κυρίως να δημιουργήσουμε τις συνθήκες εκείνες ανάπτυξης του ανταγωνισμού. Αλλά ανάπτυξης του ανταγωνισμού με εξασφάλιση ποιας κυρίως παραμέτρου; Της παραμέτρου της αύξησης της ανταγωνιστικότητας. 
      Εάν δεν έχουμε εξασφαλίσει τους όρους ανταγωνιστικότητας, άρα όρους πρόσβασης στην αγορά της ανάπτυξης, τότε και πάλι δεν λειτουργεί ή δεν μπορεί να λειτουργήσει η αγορά του ανταγωνισμού. 
      Πρέπει να πούμε ξεκάθαρα ότι το μονοπώλιο πολλές φορές εξασφαλίζει ακόμα και καλύτερες τιμές στους καταναλωτές απ’ ότι ο πλήρης ανταγωνισμός, τον οποίο έχουμε στο μυαλό μας. Γιατί; Διότι το μονοπώλιο σε ορισμένες περιπτώσεις έχει κάθε συμφέρον να μειώσει τις τιμές έτσι, ώστε, να μην επιτρέψει την εισαγωγή νέων επιχειρήσεων και συνεπώς να χάσει μερίδιο της αγοράς. Γι’ αυτό πολλές φορές τα μονοπώλια εξασφαλίζουν χαμηλές τιμές. Αλλά βρίσκουν τις ευκαιρίες κάθε φορά να υψώνουν τις τιμές και κυρίως να κυριαρχούν στα μέσα παραγωγής, έτσι κατ’ αυτόν τον τρόπο να κυριαρχούν στην αγορά. 
      Άρα, λοιπόν, σε αυτήν την περίπτωση δεν αρκεί μονάχα να ονομάζουμε τον πλήρη ανταγωνισμό, αλλά να εξασφαλίζουμε τις συνθήκες. Και συνεπώς το κράτος έρχεται να διασφαλίσει αυτές τις συνθήκες. Δεν έρχεται να παρεμβαίνει στην αγορά, απλά για να διορθώνει τάχα τις συνθήκες ανταγωνισμού. Άρα, σε αυτήν την περίπτωση, το κράτος πολλές φορές, κύριοι συνάδελφοι, παίζει το ρόλο του μονοπωλίου. Και μην ξεχνάτε ότι αν το κράτος, ως αγοραστής ή ως πωλητής, κατέχει τα μέσα της παραγωγής, πολλές φορές αντιμετωπίζει τουλάχιστον το 60%-70% της παροχής των υπηρεσιών, αλλά και προϊόντων, σε επίπεδο μονοπωλίου. Εάν δε εξεταστεί αυτή η περίπτωση σε όλα τα κράτη-μέλη της Ευρώπης, θα δείτε ότι κάθε φορά που παρεμβαίνει το κράτος σε αγορές, το 50% τουλάχιστον γίνεται μέσα από τις κρατικές μονοπωλιακές δυνάμεις. Συνεπώς, λοιπόν, πρέπει να είμαστε προσεκτικοί για ποια οικονομία μιλάμε και ποιες συνθήκες δημιουργούμε στην αγορά. Άρα με τι λοιπόν πρέπει, πέρα από το θεσμικό πλαίσιο, να ασχοληθούμε; Κυρίως με τους εποπτικούς και ελεγκτικούς μηχανισμούς. Εκεί είναι το κλειδί της επιτυχίας. Εάν δεν έχουμε τους αναγκαίους και απαραίτητους εποπτικούς και ελεγκτικούς μηχανισμούς, τότε δεν πετυχαίνουμε στο στόχο τον οποίο βάζουμε, δηλαδή, την ομαλή λειτουργία της αγοράς με ίσες ευκαιρίες, με ίσους όρους. 
      Συνεπώς, όχι μονάχα εμποδίζουμε τη συγκρότηση μονοπωλιακών καταστάσεων, αλλά, αντιθέτως, ως κράτος τις καλλιεργούμε. Απ’ αυτήν την πλευρά, θέλετε να αναφέρω ορισμένα παραδείγματα για το τι κάναμε στην περίπτωση της πρώτης τετραετίας 1981-1985; Όταν κρατούσαν την πράσινη ισοτιμία ανατιμημένη –να σας θυμίσω μερικά πράγματα- καθιστούσαμε τα ελληνικά γεωργικά προϊόντα πολύ πιο ακριβά από τα «εισαγόμενα» κοινοτικά, γιατί είναι ελεύθερη η διακίνηση των αγροτικών προϊόντων στην κοινοτική αγορά. Καθιστούσαμε σε δυσμενείς όρους ανταγωνισμού χειρότερα τα ελληνικά προϊόντα απ’ ό,τι τα κοινοτικά, με αποτέλεσμα αύξηση των εισαγωγών και μείωση των εξαγωγών. Και όταν μάλιστα προσπαθούσαμε να προστατέψουμε τάχα την αγορά τότε με τη μη ελευθερία εφαρμογής κίνησης των κεφαλαίων, δεν κάναμε τίποτε άλλο τότε παρά να προστατεύουμε τη διαφυγή των κεφαλαίων παράνομα από την Ελλάδα στο εξωτερικό. Αυτό ήταν μια απαράδεκτη κατάσταση, διότι επιτρέπαμε την εισαγωγή κεφαλαίων αλλά με μονοπωλιακή εκμετάλλευση τότε. Αυτά ήταν, δυστυχώς, τα αποτελέσματα της εποχής εκείνης.
      Προχωράμε όμως και με την πολιτική που ακολουθήσαμε με την ΟΝΕ. Και τότε κρατήσαμε και σήμερα κρατάμε ανατιμημένη τη δραχμή και, αφού κλειδώθηκε η δραχμή εκεί ως ανατιμημένη, συνεχίζουμε όχι τους ίσους όρους ανταγωνισμού αλλά εις βάρος των ελληνικών προϊόντων και της ελληνικής παραγωγικότητας και υπέρ της ξένης παραγωγής είτε από  κράτη - μέλη της Ευρωπαϊκής Ένωσης είτε από άλλα τρίτα κράτη - μέλη της διεθνούς αγοράς. 
      Πρέπει δε να τονίσω εδώ ότι  το νομοσχέδιο πράγματι εισάγει, θα έλεγα, καινοτομίες. Αλλά οι καινοτομίες αυτές, κύριε Υπουργέ, πρέπει πραγματικά να εφαρμοστούν και για να εφαρμοστούν πρέπει να προσέξετε το συγκεκριμένο όργανο το οποίο εντέλλεται όχι απλά μονάχα να εφαρμόσει το νόμο αλλά να παρακολουθήσει την αγορά, να παρεμβαίνει εγκαίρως εκεί που πραγματικά βλέπουμε ότι υπάρχουν όχι από την ίδια την αγορά δυσκολίες, αλλά που διαμορφώνονται από τους ίδιους τους ενδιαφερόμενους -και γνωρίζουμε ποιοι είναι αυτοί- για να μπορέσουν να καταστρατηγούν την αγορά. 
      Άρα θα πρέπει να προσέξετε εκεί, στη λειτουργία της Επιτροπής Ανταγωνισμού, όχι μονάχα πόσα μέλη θα διοριστούν, αλλά ποια μέλη θα διοριστούν, ώστε να είναι ικανά, να γνωρίζουν την αγορά, να μπορούν να γνωρίζουν μέσα από τις διάφορες διαμορφούμενες καταστάσεις στην αγορά ποιοι την καταστρατηγούν και να υπάρχουν έγκαιρες παρεμβάσεις. Δεν αρκεί απλά η πληροφόρηση σύμφωνα με το άρθρο 9 το οποίο έχετε. Πρέπει εκ των προτέρων να γνωρίζουμε και να λαμβάνονται προληπτικά μέτρα. 
      Συνεπώς η καταπολέμηση καταστρατήγησης των όρων ανταγωνισμού στην αγορά, πρέπει κατά βάση, να γίνεται με προληπτικά μέτρα και λιγότερο με κατασταλτικά. Συνήθως, δε –και πρέπει αυτό να ειπωθεί από την εμπειρία μας- τα κατασταλτικά μέτρα καταστρατηγούνται εκ των υστέρων. Και είναι γνωστό πόσες ποινές έχουν επιβληθεί και καμία δεν έχει εκτελεστεί. Συνεπώς τι να το κάνουμε εκ των υστέρων, κύριε Υπουργέ; 
      Ποιος είναι ο προληπτικός έλεγχος; Όχι καθορισμός επιπέδου τιμών, αλλά κυρίως να παρακολουθούμε αν λειτουργούν ή όχι οι όροι ανταγωνισμού στην αγορά. Αν αυτό το προφθάσουμε, τότε πράγματι μπορούμε να θεωρούμε ότι το παρόν σχέδιο νόμου πραγματικά παρεμβαίνει στην αγορά όχι μονάχα προληπτικά ή κατασταλτικά, αλλά και επωφελώς για τον καταναλωτή και για τις παραγωγικές επιχειρήσεις. 
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βεργίνη.
      Το λόγο έχει ο κύριος Υπουργός. Πόσα λεπτά θέλετε, κύριε Υπουργέ, περίπου;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οκτώ - εννέα λεπτά περίπου. Μια μικρή παρέμβαση θα κάνω. 
      Κυρίες και κύριοι συνάδελφοι, συζητούμε ένα εξαιρετικά σοβαρό νομοσχέδιο, που αφορά τον τρόπο λειτουργίας του ανταγωνισμού στην πατρίδα μας, για να λειτουργεί με τρόπο υγιή και νόμιμο παρακολουθώντας τις εξελίξεις στον κόσμο και ιδιαίτερα στην Ευρώπη. Και το πιο σημαντικό είναι ότι ενσωματώνουμε τις τελευταίες οδηγίες της Ευρωπαϊκής Ένωσης σε ό,τι αφορά τα ζητήματα του ανταγωνισμού. 
	Όπως είπα και πριν, αυτό το νομοθέτημα δεν θα έχει καμία τροπολογία αλλά μόνο διατάξεις περί ανταγωνισμού, γιατί θα είναι νομοθέτημα και συνεπώς νόμος του κράτους, ο οποίος θα κυκλοφορεί σε όλες τις χώρες της Ευρωπαϊκής Ένωσης και κατά συνέπεια θα πρέπει να έχει μόνο διατάξεις που αφορούν τον ανταγωνισμό.
	Οι ρυθμίσεις του είναι σημαντικές, παρά το γεγονός ότι ορισμένοι συνάδελφοι από την Αντιπολίτευση μιλούν για μικρά βήματα. Την ίδια ώρα δεν μας λένε ποια θα ήταν τα μεγάλα βήματα τα οποία θα έπρεπε να έχει αυτό το νομοθέτημα και γιατί τα μεγάλα βήματα δεν έγιναν την περίοδο που εκείνοι κυβερνούσαν. 
      Εν πάση περιπτώσει, μικρά ή μεγάλα τα βήματα, η ουσία είναι ότι μπαίνει ένα πλαίσιο κανόνων και αρχών, ώστε να προστατεύεται πραγματικά ο ελεύθερος ανταγωνισμός και κατά συνέπεια να προστατεύεται ο ίδιος ο πολίτης-καταναλωτής. 
	Η λειτουργία του ανταγωνισμού πρέπει να έχει κανόνες και κυρίως πρέπει να είναι έντιμη. Ανοικτές αγορές και ελεύθερος ανταγωνισμός δεν σημαίνει σε καμία περίπτωση και ασυδοσία. Θεματοφύλακας αυτών των κανόνων είναι η Επιτροπή Ανταγωνισμού, την οποία αναβαθμίζουμε σε έναν ισχυρό και αποτελεσματικό θεσμό της οικονομίας μας.
	Με τις ρυθμίσεις που εισάγουμε και που προστίθενται στις ρυθμίσεις του Κανονισμού 1 του 2003 διαμορφώνεται ένα νέο πλαίσιο κανόνων και αρχών περί ανταγωνισμού. Τον ενισχύουμε με τέτοιον τρόπο, ώστε να αποτελεί βασικό «μοχλό» ανάπτυξης που είναι ο μόνος που μπορεί να εγγυηθεί και την οικονομική ανάπτυξη αλλά και προπάντων την κοινωνική ευημερία.
	Ποιες είναι οι σημαντικότερες αλλαγές που έρχονται μ’ αυτό το νομοθέτημα; Πρώτον –και αυτό το χαρακτηρίζω ως πρώτο άξονα- η αναβάθμιση της Επιτροπής Ανταγωνισμού σε επίπεδο θεσμού, αρμοδιοτήτων, ελεγκτικών εξουσιών και κανονιστικών παρεμβάσεων. Ο πρόεδρος της Επιτροπής Ανταγωνισμού διορίζεται από το υπουργικό συμβούλιο ύστερα από πρόταση του Υπουργού Ανάπτυξης και βεβαίως αφού προηγηθεί γνώμη της Επιτροπής Θεσμών και Διαφάνειας της Βουλής. Αυξάνουμε τα μέλη της επιτροπής κατά δύο, αυξάνουμε στο διπλάσιο τον αριθμό των θέσεων του προσωπικού της Επιτροπής Ανταγωνισμού με ειδικότητες που είναι αναγκαίες και βεβαίως ενισχύουμε τις προληπτικές και κατασταλτικές αρμοδιότητες και τους ελέγχους, ώστε να υπάρχουν μέτρα και συμπεριφορές διαρθρωτικού χαρακτήρα κατά το πρότυπο που έχει η Επιτροπή Ανταγωνισμού της Ευρωπαϊκής Ένωσης.
	Ο δεύτερος άξονας είναι ότι δημιουργείται ένα πλαίσιο μόνιμης και ουσιαστικής συνεργασίας της Επιτροπής Ανταγωνισμού, τόσο με την Ευρωπαϊκή Επιτροπή Ανταγωνισμού όσο και με τις αρχές ανταγωνισμού των άλλων κρατών-μελών της Ευρωπαϊκής Ένωσης. 
	Ο τρίτος άξονας είναι ότι εισάγονται κανόνες και θεσμοθετούνται μηχανισμοί με τους οποίους επιτυγχάνεται η καταγραφή και η χαρτογράφηση της αγοράς, ασκείται αποτελεσματικά ο προληπτικός έλεγχος και αντιμετωπίζονται έγκαιρα φαινόμενα τα οποία οδηγούν στην κατάχρηση της δεσπόζουσας θέσης των επιχειρήσεων, στη στρέβλωση των μηχανισμών της οικονομίας της αγοράς και στον περιορισμό και τη νόθευση του υγιούς ανταγωνισμού.
	Βεβαίως, κάνουμε μία σημαντική παρέμβαση που ενισχύει κυρίως τις μικρομεσαίες επιχειρήσεις που είναι ευάλωτες στις σχέσεις εξάρτησης από επιχειρήσεις, οι οποίες εξαιτίας του επιχειρηματικού τους εύρους, αλλά και της δυναμικότητάς τους μπορούν να επιβάλουν καταχρηστικούς όρους στις συναλλαγές. Τέτοιοι όροι μπορούν να οδηγήσουν στην εξουθένωση ή και στον εξαφανισμό των μικρομεσαίων επιχειρήσεων, διότι η κατάχρηση της δεσπόζουσας θέσης οδηγεί στην αλλοίωση των κανόνων του υγιούς ανταγωνισμού. 
	Ο τέταρτος άξονας αυτής μας της παρέμβασης είναι ότι αλλάζει εντελώς με πνεύμα καινοτομίας ο τρόπος που η Επιτροπή Ανταγωνισμού προσεγγίζει τα θέματα της συγκέντρωσης των επιχειρήσεων. Είναι από τα σημαντικά κεφάλαια όπου στην ήδη κτηθείσα εμπειρία προστίθεται ό,τι καλύτερο θα μπορούσε να έχει αυτήν την ώρα η πείρα και των άλλων κρατών - μελών της Ευρωπαϊκής Ένωσης και των αρχών ανταγωνισμού και κυρίως η εμπειρία που έχει η Ευρωπαϊκή Επιτροπή Ανταγωνισμού, με την οποία συνεργαστήκαμε περισσότερο από τρεις μήνες βλέποντας λέξη-λέξη και κόμμα - κόμμα τις διατάξεις που περιλαμβάνει αυτό το νομοθέτημα.
     Η Επιτροπή με το καθιερωμένο απλό και αντι-γραφειοκρατικό έντυπο γνωστοποίησης ενημερώνεται έγκαιρα για κάθε συγκέντρωση. Μπορεί έτσι χωρίς να αποσπάται από το κύριο έργο της να αξιολογεί τα δεδομένα κάθε συγκέντρωσης και να ασκεί όπου απαιτείται, τον επιβαλλόμενο προληπτικό έλεγχο. 
     Ο πέμπτος άξονας είναι ότι θεσμοθετούνται κανονιστικές αρμοδιότητες της Επιτροπής Ανταγωνισμού με το πρότυπο των αρμοδιοτήτων που έχει η Ευρωπαϊκή Επιτροπή Ανταγωνισμού. 
     Ο έκτος άξονας είναι η δικονομική ρύθμιση προκαταβολής του 20% των επιβαλλομένων χρηματικών προστίμων και εκδίκαση των υποθέσεων με ειδική και χωρίς αναβολές διαδικασία. Γιατί γνωρίζω, κυρίες και κύριοι συνάδελφοι -και έχει αποδειχθεί διαχρονικά, δεν αναφέρομαι μόνο στις προηγούμενες της σημερινής διακυβέρνησης- τα διαδικαστικά και δικονομικά τερτίπια ότι όποιο πρόστιμο επιβαλλόταν  αυτό κατεβάλλετο μετά από πέντε ως και επτά χρόνια και ουσιαστικά ο παραβαίνων και συνεπώς πλουτίζων ακύρωνε μ’ αυτόν τον τρόπο το επιβαλλόμενο πρόστιμο. Αυτό εδώ και είναι το δεύτερο νομοθέτημα με το οποίο επιβάλλουμε την προκαταβολή του 20% του επιβαλλομένου προστίμου –το κάναμε και σε προηγούμενο νομοσχέδιο πριν από δυο μήνες- στα πρόστιμα που επιβάλλονται από τα ΚΕΔΑ που ελέγχουν την ποιότητα των καυσίμων. 
     Και σε άλλο νομοσχέδιο το οποίο θα έρθει για το εμπόριο θα υπάρχει η ίδια ρύθμιση για τα πρόστιμα που επιβάλλονται είτε από το Υπουργείο είτε από τις νομαρχιακές αυτοδιοικήσεις για παράβαση κανόνων της αγοράς, ώστε να υπάρχει ένας σχετικός φραγμός σε ό,τι αφορά στην αξιοποίηση των δικονομικών δυνατοτήτων και συνεπώς να καταβάλλονται τα όποια πρόστιμα μετά από παρέλευση τεσσάρων, πέντε ή ακόμα και επτά ετών. 
     Όταν, κυρίες και κύριοι συνάδελφοι, η αγορά λειτουργεί σε συνθήκες ελεύθερου ανταγωνισμού, ο μεγάλος κερδισμένος είναι ο καταναλωτής. Αυτή είναι η πυξίδα της πολιτικής μας. Το συμφέρον των καταναλωτών. Ενισχύοντας τον ελεύθερο και τον υγιή ανταγωνισμό προστατεύουμε τους καταναλωτές. Όταν ο ανταγωνισμός είναι υγιής, όταν λειτουργεί βάσει κανόνων και αρχών, η τήρηση των οποίων παρακολουθείται και ελέγχεται αυστηρά, τότε το όφελος είναι για όλους. 
     Και είναι όφελος γιατί χαμηλότερες τιμές και καλύτερη ποιότητα προϊόντων εξυπηρετεί τους ίδιους τους καταναλωτές, τους πολίτες. Εξυπηρετεί το θετικό επιχειρηματικό κλίμα και το γόνιμο έδαφος για την ανάπτυξη της επιχειρηματικότητας, προωθεί τις παραγωγικές επενδύσεις, ενισχύει την ανταγωνιστικότητα και την οικονομική ανάπτυξη και όλα αυτά τείνουν στο να υπάρχει ευημερία για όλους τους πολίτες και ανάπτυξη παντού. 
     Και κλείνω αυτήν την τοποθέτηση, κυρίες και κύριοι συνάδελφοι, με τρεις επισημάνσεις. Ακούω τον τελευταίο καιρό και το άκουσα από πολλούς αγορητές -ιδιαίτερα από το κόμμα της Αξιωματικής Αντιπολίτευσης- ότι εδώ αυτούς τους δεκαπέντε μήνες έγινε υπερσυγκέντρωση των αγορών, τώρα ήρθαν τα μεγάλα πολυκαταστήματα στην Ελλάδα, τα σούπερ μάρκετ, τα οποία εξαφανίζουν τους μικρομεσαίους. Όλα τα προηγούμενα χρόνια δεν γίνονταν αυτά; Αυτούς τους δεκαπέντε μήνες έγιναν; 
     Και ορισμένοι το συνδύασαν και με το ωράριο λειτουργίας των εμπορικών καταστημάτων. Βλέπω πολύ μεγάλη ευαισθησία από ορισμένους από τους αγορητές. Όταν καθιέρωναν, παραδείγματος χάριν, εβδομήντα μια ώρες λειτουργίας των πολυκαταστημάτων και εξήντα εννιά ώρες λειτουργίας των σούπερ μάρκετ, τότε δεν σκέφτονταν την εξουθένωση των μικρομεσαίων; Τα κάνει η σημερινή Κυβέρνηση αυτά; Και στρέφονται τώρα λάβροι εναντίον της διεύρυνσης του ωραρίου. Μιλούν για απελευθέρωση του ωραρίου. Κανείς δεν μίλησε από εμάς για απελευθέρωση ωραρίου. Απελευθέρωση ωραρίου σημαίνει ασυδοσία.
Εμείς μιλάμε για διεύρυνση τέτοια που την έχει ανάγκη η ίδια η κοινωνία, η ίδια η αγορά. 
      Γιατί το λέω αυτό, κυρίες και κύριοι συνάδελφοι; Γιατί μια κυβέρνηση δεν νομοθετεί μόνο για λογαριασμό του εμπορίου. Μια κυβέρνηση πρέπει να συνθέτει απόψεις, διότι δεν έχει να κάνει μόνο με τους εμπόρους. Έχει τους καταναλωτές, έχει τα εκατομμύρια των τουριστών και όσο περισσότερο χρόνο λειτουργούν οι επιχειρήσεις τόσο το καλύτερο και για τις ίδιες και για την απασχόληση και για τη δυνατότητα την οποία θα έχουν οι τουρίστες να αγοράζουν και όχι, για παράδειγμα, να βρίσκουν κλειστά τα μαγαζιά και στην Ελλάδα να υπάρχουν πενήντα τέσσερα ωράρια λειτουργίας των εμπορικών καταστημάτων, όσοι είναι και οι νομοί της χώρας. Μάλιστα, σε ορισμένους νομούς κλείνουν όλα τα μαγαζιά υποχρεωτικά και τα Σαββατοκύριακα και όταν ο κόσμος από τα αστικά κέντρα βγαίνει στην ελληνική περιφέρεια, τα μαγαζιά είναι κλειστά.
      ΑΓΓΕΛΟΣ ΤΖΕΚΗΣ: Ανοιχτά είναι τα μαγαζιά στις τουριστικές περιοχές.
      ΡΟΔΟΥΛΑ ΖΗΣΗ: Ποια μελέτη σάς έδειξε ότι έτσι θα αυξηθεί ο τουρισμός;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ο τουρισμός είναι δεδομένος, κυρία συνάδελφε, όπως ήταν δεδομένο και το θέμα της επίσκεψης των τουριστών στα μουσεία, τα οποία έκλειναν σε μια χώρα που σεμνύνεται για τον πολιτισμό της στις τρεις η ώρα το μεσημέρι.
      (Χειροκροτήματα από την πτέρυγα της Νέας Δημοκρατίας)
      Δηλαδή, τα μουσεία έπρεπε να είναι ανοιχτά τους χρόνους που δουλεύουν οι υπάλληλοι. Αλλά τον πολιτισμό, τον πλούτο που έχουμε, τα αγαθά τα οποία παράγουμε, δεν τα παράγουμε μόνο για τους εαυτούς μας, τα παράγουμε και για τους άλλους. Και ήταν σωστή η απόφαση του Πρωθυπουργού να ανοίγουν τα μουσεία μέχρι τις επτά η ώρα το βράδυ, όπως γίνεται σε όλον τον κόσμο.
      Και αυτό κακό είναι, κυρία συνάδελφε;
      ΡΟΔΟΥΛΑ ΖΗΣΗ: Όχι, κύριε Υπουργέ. Να μην απαξιώνετε, όμως, τα έργα του μουσειακού πλούτου της χώρας.
      ΠΡΟΕΔΡΕΥΩΝ (Γεώργιος Σούρλας): Μην κάνετε διάλογο, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν θα δημιουργηθούν νέες θέσεις εργασίας με το να είναι ανοιχτά τα μουσεία της χώρας και οι πολιτιστικοί χώροι; 
      Αλλά μια και μου δίνετε αυτήν την ευκαιρία, θα πω ότι τα τελευταία δεκαπέντε χρόνια η κοινωνική δομή της χώρας έχει αλλάξει. Οι εργαζόμενες γυναίκες είναι πολύ περισσότερες από αυτές που ήταν πριν από δεκαπέντε χρόνια. Και θα μπορούσε να θεωρήσει κανείς ότι η οικογένεια εξυπηρετείται από τη σύζυγο, η οποία δεν εργάζεται και τώρα εργάζεται για να εξυπηρετήσει το οικογενειακό εισόδημα.
      Συνεπώς, όταν συμπίπτουν οι ώρες εργασίας των εργαζομένων, είτε στο δημόσιο είτε στον ιδιωτικό τομέα, με τις ώρες λειτουργίας των εμπορικών καταστημάτων, τι συμβαίνει, κυρία συνάδελφε, όπως ξέρουμε όλοι; Κάποιοι θα φεύγουν την ώρα της δουλειάς για να πάνε να ψωνίσουν, δηλαδή με λίγα λόγια την κοπανάνε, για να πούμε και τα πράγματα με το όνομά τους. 
      Ποιοι είναι οι κερδισμένοι από αυτόν το χρόνο, τον οποίο αξιοποιεί ο εργαζόμενος για να πάει να ψωνίσει; Είναι το μικρό κατάστημα ή το πολυκατάστημα; Πού θα πάει ένας εργαζόμενος που φεύγει για μια ώρα; Εγώ σας λέω ότι δεν την κοπανάει, αλλά παίρνει άδεια από τον προϊστάμενο για να πάει να ψωνίσει. Θα πάει στο μικρό κατάστημα ή θα πάει σε ένα πολυκατάστημα, όπου συγκεντρωμένα μέσα σε ένα χώρο θα τα βρει όλα και θα ψωνίσει; 
      Αυτές τις αλήθειες καταθέτουμε εμείς. Και τις καταθέτουμε κοιτώντας στα μάτια και την Εθνική Αντιπροσωπεία και τον ελληνικό λαό. Εάν υπάρχουν αντεπιχειρήματα, να μας τα πουν οι συνάδελφοι της Αξιωματικής Αντιπολίτευσης, που μίλησαν πριν για χαριστικές διατάξεις υπέρ ορισμένων. 
      Δεν έφερε καμία χαριστική διάταξη η σημερινή Κυβέρνηση, όπως έφερε η προηγούμενη για συγκεκριμένο χώρο, που κατά τη διάρκεια των Ολυμπιακών Αγώνων θα μας τίναζε στον αέρα η εφαρμογή αυτού του πλήρους απελευθερωμένου ωραρίου εδώ στην Αθήνα, σε ένα συγκεκριμένο χώρο, εάν δεν πειθόταν ο επιχειρηματικός όμιλος να στείλει γράμμα και να πει ότι εγώ θα εφαρμόζω το ίδιο ωράριο που εφαρμόζουν τα εμπορικά καταστήματα στην περιοχή και όχι τη δυνατότητα την οποία μου δίνει ο νόμος. 
      ΑΓΓΕΛΟΣ ΤΖΕΚΗΣ: Ποιος είναι ο όμιλος, κύριε Υπουργέ; Κατονομάστε τον. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεύτερον, πότε έχετε δει πρόστιμα εκατομμυρίων να επιβάλλονται χωρίς καμία αναστολή; Εάν υπήρχαν το προηγούμενο διάστημα να μας το πείτε. 
      ΑΠΟΣΤΟΛΟΣ ΚΑΚΛΑΜΑΝΗΣ: Πείτε το, κύριε Υπουργέ. Για ποιο χώρο μιλάτε; 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αναφέρομαι στη διάταξη που υπάρχει για το γήπεδο «Καραϊσκάκη». Νομίζω ότι πριν από λίγο ο συνάδελφος κ. Παπαθανασίου σάς ανέφερε τη συγκεκριμένη ρύθμιση, η οποία ψηφίστηκε από την προηγούμενη κυβέρνηση.
      ΑΓΓΕΛΟΣ ΤΖΕΚΗΣ: Αυτό το είχαμε επισημάνει στο νομοσχέδιο για το οποίο η Νέα Δημοκρατία δεν είχε φέρει αντίρρηση.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κλείνω με την εξής παρατήρηση. Έχω πει και άλλες φορές απ’ αυτήν την Αίθουσα ότι προσπαθούμε να προσθέσουμε σε ό,τι καλό βρήκαμε από την προηγούμενη κυβέρνηση. Το είπα και άλλη φορά: Δεν ξεκινάει η ιστορία από τις 7 Μαρτίου. Έγιναν σημαντικά πράγματα και από τις προηγούμενες κυβερνήσεις, δεν έγιναν όλα και κυρίως δεν έγιναν οι επιβαλλόμενες διαρθρωτικές αλλαγές που έχει ανάγκη η χώρα για να παρακολουθήσει τις εξελίξεις και στην περιοχή και στον κόσμο. Αυτό κάνουμε σήμερα και βεβαίως εφαρμόζουμε το κυβερνητικό πρόγραμμα που ενέκρινε ο ελληνικός λαός στις 7 Μαρτίου.
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας):  Το λόγο έχει ο κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριοι συνάδελφοι, καλή η απόφαση του Πρωθυπουργού να ανοίξει τα μουσεία μέχρι τις εννέα το βράδυ για να μπορούν να τα επισκέπτονται οι τουρίστες, αλλά είναι η μοναδική απόφαση του Πρωθυπουργού ως Υπουργού Πολιτισμού, καμία άλλη απόφαση. 
      Θα μπορούσε να προχωρήσει και σε μια άλλη γενναία απόφαση, τις ολυμπιακές εγκαταστάσεις να τις έχει ανοικτές για να τις επισκέπτονται και οι τουρίστες αλλά και οι Έλληνες που επισκέπτονται την Αθήνα, για να ζήσουν από κοντά το μεγάλο γεγονός των Ολυμπιακών Αγώνων, να το αναβιώσουν στη μνήμη τους, αλλά παράλληλα να κρατήσουν ζωντανές την Αθήνα οι εγκαταστάσεις αυτές. Σας πληροφορώ ότι σήμερα η Αθήνα έχει το λιγότερο τουρισμό από τις άλλες πρωτεύουσες.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Περισσότερο όμως από την περιφέρεια.
      ΠΑΝΑΓΙΩΤΗΣ ΣΓΟΥΡΙΔΗΣ: Στην Ελλάδα, λοιπόν, των τομών και των μεταρρυθμίσεων της Νέας Δημοκρατίας, όπως υποστηρίζουν οι Βουλευτές της, κοινή διαπίστωση είναι ότι δεν ελέγχονται οι αγορές, δεν λειτουργεί ο ανταγωνισμός και υπάρχει μία ιδιόρρυθμη συμφωνία μέσα από μία αόρατη συνεννόηση μεταξύ των επιχειρήσεων. 
      Το αποτέλεσμα ποιο είναι, κύριοι συνάδελφοι; Ακρίβεια σε υπέρτατο βαθμό. Η ακρίβεια καλπάζει. Σας μεταφέρω τη συζήτηση που γίνεται στα καφενεία των χωριών. Κάποτε -λένε- είχαμε 5.000 δραχμές στην τσέπη μας και θεωρούσαμε ότι είχαμε ένα ποσό για να μπορέσουμε να βγούμε έξω. Σήμερα τα 15 ευρώ δεν μετράνε. Αυτή είναι η ακρίβεια. 
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Μπήκαμε στην ΟΝΕ.
      ΠΑΝΑΓΙΩΤΗΣ ΣΓΟΥΡΙΔΗΣ: Είχαμε κάποτε –λέει- 17.500 δραχμές στην τσέπη και είχαμε λεφτά. Σήμερα με 50 ευρώ δεν τολμάς να βγεις έξω στην αγορά.
      Σ’ αυτήν την κοινή διαπίστωση όμως δεν υπάρχει εύκολη απάντηση. Κάποιοι λένε ότι ίσως φταίει το ότι δεν είχαμε χάρτινα νομίσματα για το 1 ευρώ και τα 2 ευρώ. Ίσως φταίει το μικρό μέγεθος της χώρας μας. Μικρή η οικονομία, αλλά όμως βλέπουμε ότι κάτι παρόμοιο υπάρχει και σε αντίστοιχου μεγέθους χώρες, όπως είναι το Βέλγιο. 
      Με τη διαφορά όμως, κύριε συνάδελφε, που συμφωνείτε ότι στο Βέλγιο βρίσκουν δίοδο για να μπορούν να ρίχνουν τον ανταγωνισμό πηγαίνοντας και αγοράζοντας στη Γαλλία ή στη Γερμανία, γιατί τα σύνορα είναι ανοικτά. 
      ΑΓΓΕΛΟΣ ΤΖΕΚΗΣ: Και από εδώ πάνε στη Βουλγαρία. 
      ΠΑΝΑΓΙΩΤΗΣ ΣΓΟΥΡΙΔΗΣ: Δυστυχώς, αγαπητέ κύριε συνάδελφε, δεν μπορείς να πας στη Βουλγαρία ούτε στην Τουρκία, γιατί δεν υπάρχει η ποιότητα των προϊόντων και δεν είναι εύκολο να περάσεις γιατί δεν υπάρχουν οι δίοδοι, γιατί δεν είναι οι χώρες στην Ευρωπαϊκή Ένωση. 
      ΑΓΓΕΛΟΣ ΤΖΕΚΗΣ: Πηγαίνουν. Από την Ξάνθη δεν πηγαίνουν; Και από το Σουφλί. Χαμός γίνεται! 
      ΠΑΝΑΓΙΩΤΗΣ ΣΓΟΥΡΙΔΗΣ:  Δεν πηγαίνουν. Και αν πηγαίνουν κάποιοι από το Σουφλί ή από το Διδυμότειχο, σας πληροφορώ ότι είναι πολύ περιορισμένες οι περιπτώσεις αυτές. Αυτό είναι ένα θέμα μιας άλλης ανάλυσης που αν θέλετε μπορούμε να το κάνουμε, κύριε συνάδελφε. 
      Κάποιοι λένε ότι ίσως υπάρχει έλλειψη καταναλωτικής συνείδησης ή ανταγωνιστικότητας. Είχα προτείνει στο νομοσχέδιο της διά βίου εκπαίδευσης, ανεξάρτητα σε ποιο επίπεδο γίνεται αυτή, να υπάρχουν υποχρεωτικές ώρες και για την ανταγωνιστικότητα αλλά και για την καταναλωτική συνείδηση. Θεωρώ ότι πρέπει να γίνει αυτό το πράγμα. Δυστυχώς δεν πέρασε ως πρόταση να μπει στο άρθρο της διά βίου εκπαίδευσης. Κάποιοι λένε ότι είναι ίσως η παραοικονομία που δημιουργεί την ακρίβεια.
    Έχουν δίκιο σ’ αυτό. Κάποιοι άλλοι λένε ότι ίσως είναι η αβεβαιότητα και η αστάθεια της οικονομίας που μετακυλίουν το ρίσκο των επιχειρήσεων στον καταναλωτή. Ίσως είναι λίγο απ’ όλα αυτό που δημιουργεί το ζήτημα της ακρίβειας. 
    Όμως, κύριοι συνάδελφοι, η συνεχής στρέβλωση του ανταγωνισμού για τον οποίο κοπτόμεθα εδώ και ονομάσαμε το έτος 2005 ως έτος της ανταγωνιστικότητας, που είναι λόγω ακρίβειας και πληθωρισμού και στο εμπόριο και στις υπηρεσίες επηρεάζουν άμεσα την εθνική ανταγωνιστικότητα. 
    Βασικές πολιτικές για την ανταγωνιστικότητα πρέπει να είναι: Πρώτον, η βελτίωση του μακροοικονομικού περιβάλλοντος, δηλαδή ο ρόλος του κράτους. Και σ’ αυτό θα πρέπει να δούμε τον εκσυγχρονισμό του πλαισίου αδειοδότησης και χωροθέτησης, για τα οποία εσείς δεν κάνετε τίποτε προς αυτήν την κατεύθυνση, η αξιοποίηση των δημοσίων υποδομών και η δημιουργία κινήτρων επιβράβευσης. Αυτά ως προς τις πολιτικές του κράτους. 
    Δεύτερον, είναι η βελτίωση του μικροοικονομικού περιβάλλοντος, δηλαδή ο ρόλος της επιχείρησης. Εδώ η επιχείρηση πρέπει να δώσει τη μάχη της ποιότητας, του κόστους, να χρησιμοποιήσει οικονομίες κλίμακος, δηλαδή συγχωνεύσεις, κοινοπραξίες, κοινές δράσεις και να αναζητήσει επώνυμα και μη ανταλλάξιμα προϊόντα. 
    Εδώ, όμως, έρχεται η αντίφαση στο νομοσχέδιο. Ποια είναι αυτή; Ανάμεσα στη συγχώνευση και στη συγκέντρωση και τη δεσπόζουσα θέση, άρθρο 4 του νομοσχεδίου. Επ’ αυτού έρχεται ο ΣΕΒ και τι λέει; Λέει τα εξής: Η νομοθεσία περί συγκεντρώσεων παρουσιάζει ιδιότυπη συγγένεια με τον ανταγωνισμό, δεν αποτελεί όμως γνήσιο περιεχόμενό του. Οι συγκεντρώσεις δεν αποτελούν ιδιαίτερο πρόβλημα για μία χώρα όπως η Ελλάδα, της οποίας η αγορά χαρακτηρίζεται από μικρό μέγεθος των επιχειρήσεων. Είναι χαρακτηριστικό ότι πολλές από τις ποικίλες διατάξεις παλαιών και νέων νόμων καθιερώνουν κίνητρα για διευκολύνσεις για τη διενέργεια συγκεντρώσεων. Η επιβολή εκτεταμένων ελέγχων θα αποτελούσε αντίφαση αυτής της υπάρχουσας νομοθεσίας. 
    Σε αυτό το σημείο, αγαπητοί συνάδελφοι, εμμέσως πλην σαφώς έρχεται να διατυπώσει την ίδια άποψη και  η Επιστημονική Επιτροπή της Βουλής. Έρχεται και η οικονομική και κοινωνική επιτροπή, η ΟΚΕ, η οποία λέει ότι η διασφάλιση της ελευθερίας του ανταγωνισμού και ελέγχου των μονοπωλίων και ολιγοπωλίων πρέπει να βρει το σωστό σημείο ισορροπίας, με στόχο την ενίσχυση της ανταγωνιστικότητας των επιχειρήσεων διεθνώς και τη δημιουργία μεγαλυτέρων και ισχυροτέρων επιχειρηματικών μονάδων, με στόχο την προσέλκυση επενδύσεων στη χώρα μας. Και συνεχίζει: Οι διατάξεις που αφορούν τον έλεγχο των συμπράξεων και των καταχρηστικών πρακτικών πρέπει να διέπονται από τη μεγαλύτερη δυνατή σαφήνεια, ώστε να μη δημιουργείται ανασφάλεια δικαίου και αδιαφάνειας στην αγορά. Αυτά λέει η ΟΚΕ. 
    Κατά τη δική μου άποψη, κύριοι συνάδελφοι, εσείς στο σημείο αυτό δημιουργείτε μία σύγχυση. Από τη μία μεριά θέλουμε να ενισχύσουμε τις επιχειρήσεις για να αποκτήσουν μέγεθος και όγκο και από την άλλη μεριά έρχεται η Επιτροπή Ανταγωνισμού χωρίς να ξεκαθαρίζει τι σημαίνει δεσπόζουσα θέση και τι σημαίνει συγκέντρωση. Θα έλεγα ότι υπάρχουν εδώ κάποια σημεία, τα οποία θα πρέπει να τα δούμε. 
    Το πρώτο σημείο είναι ότι οι χρήσεις γης και η υπεραξία που δημιουργείται από τις χρήσεις γης. Αυτό δημιουργεί στρέβλωση στην αγορά. Οι άδειες των σούπερμάρκετ δεν δίνονται με δικλίδες ασφαλείας, για να μη δημιουργούν σημεία έλλειψης ανταγωνισμού. Επίσης, εφόσον κοπτόμεθα και για τις μικρές επιχειρήσεις, θα πρέπει να δούμε τα δημοτικά τέλη τα οποία είναι υπέρογκα. 
    Κύριοι συνάδελφοι, είχαμε μία λαμπρή ευκαιρία στο έτος της ανταγωνιστικότητας, όπως το ονομάσατε, το 2005, να δούμε πώς θα μπορέσουμε πράγματι από κοινού να βρούμε διατάξεις που να βοηθήσουν τον ανταγωνισμό. Δυστυχώς το νομοσχέδιο το οποίο φέρνετε είναι ένα νομοσχέδιο διαχειριστικού χαρακτήρα και παρεμβατικού τύπου, γραφειοκρατικό. 
    Εμείς, έστω και αυτά τα δειλά βήματα, τα ψηφίζουμε επί της αρχής, όμως επισημαίνουμε ότι χάνουμε ως χώρα μία ευκαιρία. Η Κυβέρνηση θα πρέπει να αποφασίσει επί της ουσίας του ανταγωνισμού και όχι απλώς να υπερθεματίζει με τίτλους ότι το 2005 είναι έτος ανταγωνιστικότητας. 
        Κύριε Υπουργέ, είχατε πει απαντώντας στον κ. Μάνο ότι όσες διατάξεις δεν αναφέρονται ρητώς καταργούνται κι αυτές.
        ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Διάβασα το άρθρο 34.
        ΠΑΝΑΓΙΩΤΗΣ ΣΓΟΥΡΙΔΗΣ: Η διάταξη του ν. 1542, ΦΕΚ 72Α, 26.4.1985 άρθρο 11 που λέει «οι διατάξεις του ν. 703/1977 δεν εφαρμόζονται στις κάθε μορφής υπηρεσίες που παρέχουν με αμοιβή οι εκδοτικές επιχειρήσεις μέσω των εφημερίδων ή των περιοδικών που εκδίδουν» καταργείται; Την καταθέτω στα Πρακτικά.
        (Στο σημείο αυτό ο Βουλευτής κ. Παναγιώτης Σγουρίδης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Αν ναι, να μας το πείτε. Θα περιμένω την απάντησή σας.
        Σας ευχαριστώ.
        (Χειροκροτήματα από την πτέρυγα του ΠΑΣΟΚ)
        ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σγουρίδη.
        Το λόγο έχει ο συνάδελφος κ. Αγγελής.
        ΑΝΕΣΤΗΣ ΑΓΓΕΛΗΣ: Αγαπητοί συνάδελφοι, δεν συνηθίζω σε καμία περίπτωση να σχολιάζω τοποθετήσεις συναδέλφων, αλλά όταν οι τοποθετήσεις αφορούν τον Πρωθυπουργό και λέγεται ότι η μόνη προσφορά του στο Υπουργείο Πολιτισμού είναι ότι άφησε ανοιχτά τα μουσεία, σαφέστατα μπορούμε να πούμε και να το πούμε ευθαρσώς ότι ο Πρωθυπουργός διδάσκει πολιτισμό σ’ αυτήν τη χώρα. 
        Βεβαίως υπάρχουν και άλλες τοποθετήσεις, οι οποίες χρησιμοποιούν φράσεις σε μια ανταγωνιστική κοινωνία γενικότερα ότι δήθεν η Κυβέρνηση μέσω των νομοσχεδίων εισάγει φοβικά σύνδρομα. 
        Επιτέλους ας σταματήσουμε τις αρνητικές σκέψεις και ας εισαγάγουμε θετικό προβληματισμό, διότι με αυτόν τον τρόπο θα ανταποκριθούμε στις μεγάλες απαιτήσεις πραγματικά μιας παγκόσμιας ανταγωνιστικής κοινωνίας. 
        Με το παρόν νομοσχέδιο περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού ουσιαστικά η Κυβέρνηση συντονίζει, εναρμονίζει, θα λέγαμε, την εθνική νομοθεσία με την κοινοτική και έμμεσα ενισχύει την αντίληψη περί υγιούς ανταγωνισμού. Παραμένουν, οριοθετούνται οι στόχοι που ουσιαστικά αποτελούν τον πυρήνα του δικαίου της αγοράς και της κοινωνίας. Ποιοι στόχοι; Το όφελος της εθνικής οικονομίας, η προστασία του πολίτη- καταναλωτή, η προστασία της δημιουργικότητας και της καινοτομίας, ο περιορισμός των μονοπωλίων και η κατάργησή τους και ο ουσιαστικός προσανατολισμός προς την κατεύθυνση του κράτους πρόνοιας. 
        Το δίκαιο του ελεύθερου ανταγωνισμού από τον κανονισμό 17 του 1962 έως και την αρχή εφαρμογής του με την υιοθέτηση του κανονισμού του 2003 απέδειξε, αγαπητοί συνάδελφοι, ότι ο δρόμος είναι ιδιαίτερα μακρύς, με το δεδομένο ότι όχι μόνο ο έλεγχος των μονοπωλίων και ολιγοπωλίων υπήρχε αλλά το αντίθετο ακριβώς. Τα μονοπώλια ήλεγχαν και πολύ φοβούμαι ελέγχουν τον ανταγωνισμό και κατά συνέπεια την έννοια του κράτους. Αποτέλεσμα αυτής της λανθάνουσας κατάστασης που παρήγαγε κοινωνικά αδιέξοδα ήταν να ανδρωθεί η σχέση μονοπωλίων και κράτους και το κράτος να αναπαράγει αυτό που ζήσαμε ελλείμματα, χρέη, πληθωρισμό, ανεργία, γραφειοκρατία και φτώχεια.  
        Ζούμε όσο κι αν δεν θέλουμε να το παραδεχτούμε κάτω από μία εξουσιαστική αγορά. Συνυπάρχουν κράτος και ολιγοπώλια. Η ρητορική πολλών πολιτικών εκφράσεων συντήρησε και συντηρεί την πολιτική αγορά που σε καμία περίπτωση δεν είναι πιο δίκαιη, πιο ηθική ή πιο ανθρωπιστική από την οικονομική αγορά. Είναι προτιμότερη η ελευθερία στη συναλλαγή με βάση την επιλογή και την ανάγκη από την επιβολή των μονοπωλίων.
    Αγαπητοί συνάδελφοι, το γενικό συμφέρον είναι κάτι που δεν υπάρχει. Είναι μια ιδέα που διαμορφώνουν μερικοί άνθρωποι για το πώς αυτοί βλέπουν το καλύτερο για τους άλλους που είναι οι περισσότεροι. Το πραγματικό γενικό συμφέρον θα το προσεγγίζαμε όταν πετύχουμε την τέλεια συναλλαγή. Η τέλεια κατανομή είναι αδύνατη. ‘Εχει έρθει η ώρα το μεν κράτος να είναι δίπλα στους ανήμπορους και να εγγυάται στους πολίτες τα αυτονόητα αγαθά όπως την ασφάλεια, την υγεία, την παιδεία, τον πολιτισμό, η δε αγορά να αναδείξει τις αστείρευτες δυνάμεις της καταργώντας η ίδια αγκυλώσεις και στρεβλώσεις του παρελθόντος. Οι πολίτες προσεγγίζουν πλέον τη ζωή με βάση την οικονομική προσέγγιση και την οικονομική επιστήμη και όχι με βάση τη ρητορική δεινότητα με διακηρύξεις και προθέσεις χωρίς ουσιαστικό αποτέλεσμα.
    Η Κυβέρνηση χωρίς περιστροφές μέσα από διαδικασίες αναγκαίας κοινωνικής προσαρμογής και με βάση το συμφέρον των πολλών προσδιορίζει τις αναγκαίες κοινωνικές μεταρρυθμίσεις και αναδεικνύει την έννοια της ανταγωνιστικότητας ως κυρίαρχης χαρακτηρίζοντας το 2005 ως έτος ανταγωνιστικότητας. 
    Το παρόν νομοσχέδιο ενισχύει την έννοια της ανταγωνιστικότητας, διότι οι εθνικές αρχές ανταγωνισμού αποκτούν τις αρμοδιότητες της ευρωπαϊκής αρχής ανταγωνισμού. Θεσμοθετούνται ελεγκτικές εξουσίες της ευρωπαϊκής επιτροπής ανταγωνισμού που ασκούνται στο έδαφος των κρατών-μελών. Επιτυγχάνεται ο συντονισμός των ευρωπαϊκών και των εθνικών επιτροπών και δημιουργείται δίκτυο δημοσίων αρχών. Θεσπίζονται κανόνες εφαρμογής της κοινοτικής νομοθεσίας ανταγωνισμού από τα εθνικά δικαστήρια. Δημιουργούνται νέες διευθύνσεις και προσλαμβάνεται επιστημονικό προσωπικό με υψηλό επίπεδο γνώσεων, στατιστικολόγοι, οικονομολόγοι, νομικοί. Εισαγάγονται κανόνες και μηχανισμοί καταγραφής και χαρτογράφησης της αγοράς. Επαναφέρεται το άρθρο 2α του ν. 703/1977 και παρέχεται προστασίας στις μικρές και μεσαίες επιχειρήσεις από καταχρηστικές πρακτικές των ισχυρών επιχειρήσεων.
    Είναι καιρός να παραδεχθούμε ότι τα μεγαλύτερα εμπόδια προς τις ελεύθερες συναλλαγές και προς τον υγιή ανταγωνισμό είναι η συντεχνιακή οργάνωση ομάδων με ειδικά συμφέροντα που αποσπά πόρους εις βάρος του κοινωνικού συνόλου και τελικά δυσφημεί και την έννοια του κράτους. Η Κυβέρνηση ταυτιζόμενη με το συμφέρον των πολλών έχει αναλάβει πρωτοβουλίες απελευθέρωσης των δημιουργικών δυνάμεων με στόχο την οικονομική και κοινωνική ελευθερία. Εργαζόμαστε για να μεταμορφώσουμε το σημερινό συντεχνιακό κράτος, σε ένα κράτος, που δεν θα είναι όργανο των δυνατών και των εκμεταλλευτών. Σίγουρα αυτό θα αργήσει. Αξίζει όμως να προσπαθήσουμε και ήδη έχουμε θέσει «τον δάκτυλον επί τον τύπον των ήλων». ΄Οσο η πληροφόρηση προχωρεί, όσο απομυθοποιούν οι πολίτες αυτά που σερβίρονται, τόσο περισσότερο θα καταρρέουν τα μονοπώλια και τα ολιγοπώλια και τόσο πιο βέβαιοι μπορούμε να είμαστε ότι η ελευθερία των συναλλαγών και ο ανταγωνισμός θα οδηγούν σε μια πραγματική δημοκρατία. 
    Η ρητορική που αναπτύσσει η Αντιπολίτευση σε μια προσπάθεια άρθρωσης σύγχρονου πολιτικού λόγου βρίσκει αδιάφορους τους πολίτες με το δεδομένο ότι ως κυβέρνηση απέδειξε ότι φέρει την κύρια ευθύνη των οξυμένων κοινωνικών προβλημάτων. 
    (Χειροκροτήματα από την πτέρυγα της Νέας Δημοκρατίας)
    ΠΡΟΕΔΡΕΥΩΝ (Γεώργιος Σούρλας): Ο κ. Χριστοδουλάκης έχει το λόγο.
    ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κυρίες και κύριοι συνάδελφοι, συζητάμε ένα νομοσχέδιο για τον ανταγωνισμό σε ένα περιβάλλον ιδιαίτερα κρίσιμο, μέσα σε συνθήκες αυξανόμενης και εντεινόμενης ακρίβειας, ένα φαινόμενο το οποίο υπήρχε μεν, αλλά επιτάθηκε ιδιαίτερα τον τελευταίο χρόνο εξαιτίας μιας σειράς παραλείψεων αλλά και λανθασμένων ενεργειών που έκανε η Κυβέρνηση της Νέας Δημοκρατίας.
      Πρώτα από όλα αδιαφόρησε για τους ελέγχους στην αγορά και όταν ανακάλυψε την χρησιμότητά τους είχε πια παρέλθει ένα κρίσιμο χρονικό διάστημα όπου οι τιμές σε πολλά είδη και μάλιστα καθημερινής χρήσης είχαν ανέβει. Οφείλεται επίσης στην ιδεολογική κομπορρημοσύνη που έδειξε η Κυβέρνηση της Νέας Δημοκρατίας λέγοντας ότι όλα θα λυθούν αυτόματα με την έλευση του μεσσία του ελεύθερου ανταγωνισμού. 
      Από τη Δευτέρα των εκλογών, έλεγε η Νέα Δημοκρατία, όταν ήταν αντιπολίτευση, θα πνεύσει ο άνεμος του ανταγωνισμού θα πέσουν οι τιμές και θα εξαφανιστεί η ακρίβεια. Αυτές οι ιδεολογικές αναφορές την ώθησαν να αδιαφορήσει για την καθημερινότητα τους πρώτους κρίσιμους μήνες και όταν πια κατάλαβε πού βρίσκεται και τι έπρεπε να κάνει ήταν πλέον αργά. Οφείλεται βέβαια και στην αύξηση των τιμών του πετρελαίου πράγμα για το οποίο δεν μπορεί κανείς να κατηγορήσει τη Νέα Δημοκρατία, αλλά και σε εκείνο τον τομέα πάλι αδιαφόρησε να πετύχει ένα έστω και πρόσκαιρο κατευνασμό των τιμών του πετρελαίου, με αποτέλεσμα σήμερα να αντιμετωπίζουμε ένα φαινόμενο ακρίβειας πολύ πιο ισχυρό, απειλητικό και επικίνδυνο από αυτό που υπήρχε πριν από ένα χρόνο.
      Θα περίμενε λοιπόν κανείς ότι το νομοσχέδιο για τον ανταγωνισμό θα αποτελεί ένα σημείο συνάντησης, συναίνεσης και συνεννόησης ανάμεσα στις πολιτικές δυνάμεις ως ελάχιστη υποχρέωση απέναντι στον καταναλωτή και τον πολίτη αυτής της χώρας. 
      Όμως η Κυβέρνηση έφερε ένα νομοσχέδιο που παρά την ύπαρξη αρκετών θετικών διατάξεων, είναι και πάλι ένα νομοσχέδιο με πολλές παραλείψεις και εμφορείται σε μεγάλο βαθμό από τον κομματισμό της Νέας Δημοκρατίας όπως μας έχει δείξει σε πολλές άλλες περιπτώσεις.
      Πρώτα από όλα κάνει τη ριζική ανατροπή να θέλει να διορίζει το υπουργικό συμβούλιο τον Πρόεδρο και τα μέλη της Επιτροπής Ανταγωνισμού. Πιστεύω ότι η Επιτροπή Ανταγωνισμού είναι ένα εθνικό εργαλείο. Δεν είναι ένα σώμα το οποίο ασκεί κυβερνητική πολιτική. Εκεί θα μπορούσα να δεχθώ την αρχή να διορίζεται από την κυβέρνηση ο επικεφαλής σε έναν οργανισμό παραγωγής και εφαρμογής πολιτικής. Η αρχή ανταγωνισμού εφαρμόζει κοινοτικές οδηγίες και ευρύτερους νόμους της αγοράς και πρέπει όχι μόνο να είναι αλλά και να δίνει την εντύπωση της παντελώς ακομμάτιστης και ακαθοδήγητης συμπεριφοράς ακριβώς για να είναι αποτελεσματική. 
      Σας θυμίζω, κύριε Υπουργέ, ότι και σεις ο ίδιος όταν εμείς φέραμε το νομοσχέδιο για την ενίσχυση της Επιτροπής Ανταγωνισμού το καλοκαίρι του 2000, το είχατε ψηφίσει ως αντιπολίτευση και αυτό είναι προς τιμή σας, Επίσης είχατε συμφωνήσει στην επιλογή του προέδρου της Επιτροπής Ανταγωνισμού, γιατί είχαμε φροντίσει να είναι άτομα ευρύτερης αποδοχής. Και έρχεστε τώρα και ανατρέπετε τη δική σας τότε πρακτική; 
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ποιος τον επέλεγε; Δεν ήταν απόφαση του Υπουργού Ανάπτυξης;
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Προφανώς η Κυβέρνηση, ερχόμενη στη Βουλή, κάνει προτάσεις που όμως ήταν τέτοιας ποιότητας που γίνονταν αποδεκτές και από σας, προς τιμή σας λέω και πάλι, που ξεχνούσατε προς στιγμή την αντιπαλότητα που είχατε με κάθε άλλη επιλογή της Κυβέρνησης. Δεν κάνετε το ίδιο τώρα, θέλετε να τοποθετήσετε κομματικές σας επιλογές έτσι ώστε να κάνουν όχι αυτό που πρέπει, αλλά αυτό που τους λέτε εσείς ότι πρέπει. 
      Σήμερα, κύριε Υπουργέ, πρέπει να αντιμετωπίσουμε όλοι μαζί ενωμένοι χωρίς κομματικές παρωπίδες και κορώνες το πρόβλημα της ακρίβειας, γιατί αυτός που πληρώνει την ακρίβεια δεν είναι ο νεοδημοκράτης, ή ο φίλος του ΠΑΣΟΚ ή ο κομμουνιστής ή οποιοσδήποτε άλλος, αλλά είναι ο Έλληνας πολίτης αδιακρίτως πολιτικών προτιμήσεων. 
      Χρειάζεται λοιπόν όλοι μαζί να δουλέψουμε συναινετικά και αποτελεσματικά για να σπάσουμε τα καρτέλ που δρουν στις αγορές και υψώνουν τις τιμές. Τέσσερις είναι οι κύριοι λόγοι που προκαλούν την άνοδο των τιμών. Πρώτα από όλα είναι η συγκέντρωση των επιχειρήσεων. Πιστεύουμε πολλές φορές ότι η συγκέντρωση επιχειρήσεων έχουμε μόνο αν έχουμε μεγάλες επιχειρήσεις σε μια αγορά. Αυτό δεν είναι πάντα σωστό.
      Προφανώς οι μεγάλες επιχειρήσεις κάνουν ευκολότερα συγκέντρωση μονοπωλιακού ή ολιγοπωλιακού χαρακτήρα. Υπάρχουν όμως περιπτώσεις που και μία μικρή επιχείρηση αν δρα σε μία στενή τοπική κλίμακα, έχει μεγάλη συγκέντρωση. Για παράδειγμα, ένα κυλικείο στο μουσείο είναι συγκέντρωση 100%.
      Εάν ένας νομός της χώρας δεν έχει πυκνή οδική επικοινωνία με το κέντρο, με τα βασικά κέντρα τροφοδοσίας καυσίμων, αλλά έχει μόνο μερικές μικρές δεξαμενές και λίγα βενζινάδικα, τότε αυτή είναι μία συγκέντρωση τοπικής επιχειρηματικής ισχύος, η οποία ωθεί τις τιμές προς τα πάνω. 
      Γι’ αυτό πιστεύω ότι ο νόμος πρέπει να προβλέπει όχι μόνο την απαγόρευση συγκεντρώσεων και τον έλεγχό τους σε εθνική κλίμακα, αλλά να προβλέπει και τον έλεγχο συγκέντρωσης σε τοπική κλίμακα, όταν δεν υπάρχει επαρκές δίκτυο τροφοδοσίας και συνθήκες διαμόρφωσης ανταγωνιστικής συμπεριφοράς. Κλασικό παράδειγμα αποτελούν τα νησιά. 
      Το δεύτερο το οποίο πρέπει να προσέξουμε είναι ότι οι τιμές ανεβαίνουν από τα καρτέλ όταν συνεννοούνται οι πωλητές. Γι’ αυτό, κύριε Υπουργέ, βλέπω με μεγάλη επιφύλαξη τις διατάξεις που έχει το άρθρο 9 και το άρθρο 11, όπου λέει ότι όταν η Επιτροπή Ανταγωνισμού κρίνει ότι υπάρχουν κάποιες ιδιομορφίες σε μία αγορά, μπορείτε να προβαίνετε σε θέσπιση κανονιστικών μέτρων. 
      Το πιο πιθανό που φαντάζομαι να εννοείται ως κανονιστικό μέτρο είναι η επιβολή ενιαίων και καθολικών τιμών ή ενιαίων εκπτώσεων. Μα, έτσι νοθεύεται ο ανταγωνισμός, διότι η ενιαία τιμολόγηση ουσιαστικά είναι μία de facto διατίμηση του προϊόντος και η διατίμηση οδηγεί αναπόφευκτα στην απόκρυψη και η απόκρυψη με τη σειρά της οδηγεί σε αύξηση των τιμών.
      Πιστεύω ότι χρειάζεται διαφάνεια και ανταγωνισμός στις εμπορικές σχέσεις, έτσι ώστε να μην τους δίνεται η ευκαιρία να ακολουθούν ενιαία τιμολόγια, ενιαίες πρακτικές και ενιαίες εκπτώσεις.
      Το τρίτο είναι η υπερτιμολόγηση που βάζουν στα προϊόντα και τις υπηρεσίες σε σχέση με το κόστος παραγωγής. Ένας τρόπος για να το αποφύγει κανείς αυτό είναι να συγκρίνει τα ποσοστά κέρδους των ελληνικών επιχειρήσεων με τα αντίστοιχα ποσοστά κέρδους της Ευρωπαϊκής Ένωσης. Αυτό δεν μπορεί εύκολα να το κάνει η Επιτροπή Ανταγωνισμού. Θα μπορούσε όμως να το κάνει πολύ πιο αποτελεσματικά το κατασυκοφαντημένο ΣΔΟΕ. Γι’ αυτό προτείνω ο έλεγχος που γίνεται στις επιχειρήσεις να περιλαμβάνει και το φορολογικό έλεγχο, για να διαπιστωθεί εάν μία επιχείρηση έχει μεγάλο ποσοστό κέρδους, οπότε φυσικά θα έχουμε έντονο το φαινόμενο της ακρίβειας.
      Τέλος -και κλείνω με αυτό, κύριε Πρόεδρε- ένα άλλο φαινόμενο το οποίο βλέπουμε ότι όχι μόνο δεν ρίχνει τις τιμές, αλλά καμιά φορά τις ωθεί και προς τα πάνω, είναι το φαινόμενο των ανεξέλεγκτων εισαγωγών.
      Εδώ βέβαια είναι δύσκολο να εφαρμοστεί αυτό το οποίο θα προτείνω, πιστεύω όμως ότι όλοι πρέπει να εξετάσουμε τη δυνατότητα να δίνονται οι άδειες εισαγωγών σε περίπτωση που διαπιστώνεται άνοδος των τιμών σε έναν τομέα με την προϋπόθεση ότι η τελική τιμή πώλησης των εισαγομένων ειδών προς τον καταναλωτή θα είναι αισθητά χαμηλότερη της επικρατούσας. Αυτό μπορεί να έχει διοικητικές δυσκολίες για να εφαρμοστεί, αλλά μπορούμε να ξεκινήσουμε πιλοτικά. 
      ΑΓΓΕΛΟΣ ΤΖΕΚΗΣ: Πώς μπορεί να γίνει αυτό; Ελεύθερη αγορά υπάρχει! Μας δουλεύετε; 
      ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Γίνεται αυτό!
      Πιστεύω όμως ότι όσο δύσκολο και να είναι βρίσκεται σε μία κατεύθυνση την οποία πρέπει να επιδιώξουμε εάν θέλουμε πράγματι το νομοσχέδιο το οποίο συζητάμε να αυξήσει τα θετικά σημεία που έχει και να αποτελέσει πράγματι ένα όπλο ενάντια στην ακρίβεια και όχι απλώς μία αφορμή για να διορίσετε εσείς τους «εκλεκτούς» σας και να αφήσετε την ακρίβεια να αλωνίζει ανεξέλεγκτη.
      Σας ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χριστοδουλάκη.
      Κύριε Υπουργέ, έχετε το λόγο για δύο λεπτά.
      ΙΩΑΝΝΗΣ ΠΑΠΑΘΑΝΑΣΙΟΥ (Υφυπουργός Ανάπτυξης): Ούτε δύο λεπτά, κύριε Πρόεδρε. Μισό λεπτό μόνο, γιατί εδώ θα τρελαθούμε τελείως με αυτά που ακούμε! Ο κ. Χριστοδουλάκης μας κατηγόρησε ότι ανατρέπουμε το ισχύον καθεστώς και επιβάλλουμε κομματισμό, διότι η επιλογή του πρόεδρου της Επιτροπής Ανταγωνισμού γίνεται από το υπουργικό συμβούλιο.
      Κύριε 	Χριστοδουλάκη, εσείς ψηφίσατε τον προηγούμενο νόμο ο οποίος –σας ρώτησα και πριν- προέβλεπε ότι τον πρόεδρο της Επιτροπής Ανταγωνισμού τον επέλεγε ο Υπουργός, εσείς ή ο οποιοσδήποτε Υπουργός. Ήταν επιλογή του Υπουργού. 
      Τώρα περνάει από την επιτροπή της Βουλής και τον επιλέγει το υπουργικό συμβούλιο. Άρα, κατά τεκμήριο, πρέπει να είναι πολύ ευρύτερης αποδοχής και πρέπει η επιλογή να είναι πολύ ορθότερη, όταν το σύνολο του υπουργικού συμβουλίου συμφωνεί σε ένα άτομο και όχι ο εκάστοτε Υπουργός.
     Τα λέω αυτά, γιατί δεκτές οι κριτικές, αλλά μην τρελαθούμε και τελείως. Μη μιλάτε για κομματισμό, όταν και ο νυν πρόεδρος της επιτροπής είναι αυτός που επιλέξατε εσείς και ο προηγούμενος και τα μέλη και δεν πειράξαμε κανέναν. 
     Εγώ τελείωσα, κύριε Χριστοδουλάκη. Δεν έχω να πω τίποτε άλλο, νομίζω ότι καταλαβαίνει ο κόσμος που ακούει. 
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, παρακαλώ, το λόγο. 
     ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Εδώ είναι το παράλογο και ειλικρινά λυπάμαι, κύριε Χριστουλάκη. Αντί να συγχαρείτε και την Κυβέρνηση και το Υπουργείο Ανάπτυξης που αυτήν την επιτροπή δεν την έθιξε στο ελάχιστο και είναι η επιτροπή την οποία η κυβέρνησή σας διόρισε και έρχεστε και λέτε ότι το κάνουμε για κομματικούς φίλους; Θα πρέπει να ξανασκεφθώ, με την πρόκληση την οποία κάνατε, αν ενήργησα ή όχι σωστά. 
     Λυπάμαι πάρα πολύ. 
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Πρόεδρε, παρακαλώ το λόγο.
     ΠΡΟΕΔΡΕΥΩΝ (Γεώργιος Σούρλας): Κύριε Χριστοδουλάκη, επειδή και οι δύο Υπουργοί σάς απάντησαν, πιστεύω ότι πρέπει να πάρετε το λόγο.
     Ορίστε, παρακαλώ, έχετε το λόγο.
     ΝΙΚΟΛΑΟΣ ΧΡΙΣΤΟΔΟΥΛΑΚΗΣ: Κύριε Σιούφα, παρεξηγήσατε αυτά που είπα και πιστεύω ότι δεν το κάνατε σκόπιμα. Ίσα – ίσα –δεν ήσασταν παρών στην ομιλία μου- σας έδωσα συγχαρητήρια που τότε, προς τιμήν σας, συμφωνήσατε στην επιλογή των προσώπων που στελέχωσαν την Επιτροπή Ανταγωνισμού. Αυτό είπα. Και προφανώς το ίδιο ισχύει και που τη διατηρήσατε. Γιατί έγινε αυτό; Διότι εμείς φέρναμε εδώ τα πρόσωπα αυτά, κάνοντας επιλογές ευρύτατης αποδοχής από την αγορά, από την κοινή γνώμη, από τα επικρατούντα κριτήρια κ.ο.κ..  Αυτό είπα. Κατά συνέπεια, βλέπω ότι η αλλαγή που κάνετε, μπορεί να σας οδηγήσει σε επιλογές, οι οποίες δεν έχουν την ίδια ευρεία αποδοχή που είχαν οι δικές μας. Αυτό, βέβαια, θα βάλει υποχρεωτικά την Επιτροπή Ανταγωνισμού σε μία λογική πιο στενή από αυτήν, την οποία έχει μέχρι τώρα. 
     Σας ευχαριστώ πολύ. 
     ΠΡΟΕΔΡΕΥΩΝ (Γεώργιος Σούρλας): Δόθηκαν οι απαραίτητες διευκρινίσεις και εξηγήσεις.
     Η κ. Ροδούλα Ζήση έχει το λόγο.
     ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έχετε και αλληλεγγύη, λόγω του ίδιου νομού.
    ΠΡΟΕΔΡΕΥΩΝ (Γεώργιος Σούρλας): Είμαστε συντοπίτες και καλά συνεργαζόμενοι για τα θέματα και του νομού και της Ελλάδας.
    Ορίστε, κυρία Ζήση, έχετε το λόγο.
    ΡΟΔΟΥΛΑ ΖΗΣΗ: Ευχαριστώ πολύ, κύριε Πρόεδρε.
    Νομίζω, κύριε Υπουργέ, ότι δεν ήρθαμε εδώ για να παινέψουμε την Κυβέρνηση, ούτε εσείς βέβαια, ως Κυβέρνηση που πρέπει να λύσετε προβλήματα, είστε εδώ για να συνεχίσετε το ίδιο τροπάριο που δεκαπέντε μήνες τώρα ακούμε μέσα στη Βουλή ότι για όλα φταίνε οι κυβερνήσεις του ΠΑΣΟΚ και το τι κάνατε εσείς. Νομίζω ότι είμαστε εδώ για να εμπλουτίσουμε –μάλιστα ο εισηγητής μας είπε ότι εμείς επί της αρχής στηρίζουμε αυτό το νομοσχέδιο- με τις απόψεις μας αυτές τις διατάξεις και τις κατευθύνσεις, να σας πούμε τα ερωτηματικά μας, τις ανησυχίες μας και αυτό που μεταφέρουμε από το λαό. Άρα, λοιπόν, δεν χρειάζεται να μας μαλώνετε συνεχώς και μην κάνετε και κατάχρηση του ρόλου. Έχετε μιλήσει πάρα πολλές φορές για το παραμικρό θέμα.
    Θέλω να πω, κύριε Υπουργέ, ότι παρακολούθησα φέτος ιδιαίτερα με μεγάλη προσοχή όλες τις εκδηλώσεις που έκανε το Υπουργείο Ανάπτυξης για την ανταγωνιστικότητα, για τους δείκτες της ανταγωνιστικότητας, όπως επίσης και για τις δηλώσεις για την «επανάσταση», δηλαδή, που πρεσβεύετε για το 2005. 
    Κύριε Υπουργέ, δεν τα καταφέρατε και λυπάμαι που το λέω αυτό. Δεν υπάρχει μέχρι σήμερα τίποτα που να δείχνει όλες τις καλές σας προθέσεις και πολλές φορές οι τυμπανοκρουσίες σας δεν έχουν μια αντιστοίχιση. Δεν έχουμε καν ένα σχέδιο, μια στρατηγική, ένα πρόγραμμα ή αν θέλετε μια επένδυση κάτι που να δείχνει ότι έστω και το καλό κλίμα που δημιουργήσατε, δημιουργεί ένα πολιτικό, κοινωνικό και οικονομικό περιβάλλον τέτοιο που να ενισχύσει την επενδυτική δραστηριότητα και τον ανταγωνισμό. 
    Δεν πιστεύω βεβαίως να θεωρείτε μεταρρύθμιση αυτό το νομοθέτημα. Είναι μια τροποποίηση του υπάρχοντος νόμου, αλλά για να είναι αποτελεσματικές οι νομοθετικές μεταρρυθμίσεις, πρέπει να αποτελούν καθοριστικούς παράγοντες στην οικονομία και στην ανάπτυξη, κύριε Υπουργέ. Και οι επιχειρήσεις πρέπει να παράγουν, να υπάρχει παραγωγικότητα, ανάπτυξη και παραγωγή πλούτου για να μπορέσουμε έτσι να μιλήσουμε και για κανόνες στον ανταγωνισμό. Αυτό για να το κάνουν χρειάζονται δομημένες αγορές. Εδώ δεν έχουμε ούτε ανάλυση των αγορών, ούτε των τάσεων, ούτε αποτίμηση και αναλύσεις του μέχρι σήμερα πλαισίου, έτσι ώστε να δούμε πώς προχωράμε και πού. 
Δεν το λέω αυτό με καμία κακή διάθεση, αλλά νομίζω ότι και οι επιπτώσεις των νομοθετημάτων πρέπει και αυτές να αναλύονται, να γνωστοποιούνται, για να μπορέσουμε να κάνουμε τις διορθωτικές κινήσεις.
      Και εσείς και ο Υφυπουργός αναφερθήκατε στην εποχή του ΠΑΣΟΚ και μάλιστα μιλήσατε για τροπολογίες, για παραβιάσεις των κανόνων κλπ., χωρίς να ονοματίσετε και χωρίς, αν θέλετε, να δώσετε εκείνα τα στοιχεία που συνιστούν την παρανομία. Γιατί μιλήσατε γι’ αυτό;
      Θέλω, όμως, να σας πω κάτι, κύριε Υπουργέ. Έχετε βάλει και τον Πρωθυπουργό να λέει πάρα πολλές φορές ότι θα κάνετε καινούργια χωροταξικά για όλα, για την ενέργεια, για τον τουρισμό, για τα πάντα, αλλά δεν λέτε ότι υπάρχουν χωροταξικά πλαίσια, υπάρχουν περιφερειακά χωροταξικά και δεν προχωράτε ούτε τις μεταφορές ούτε την ενέργεια.
      Επιλεκτικά, όμως –γιατί το χωροταξικό είναι οικονομία και ανάπτυξη- θα χωροθετήσετε οικονομική ανάπτυξη –να, και το ωράριο, να, και το εμπόριο- θα χωροθετήσετε μεταξύ πόλεων, αστικών κέντρων, σε περιοχές τέτοιες, που θα αποδυναμώσετε τη μικρομεσαία επιχείρηση, τον εμπορικό κόσμο, την ποιότητα της ζωής του, αλλά και το οικονομικό του εισόδημα, για να κάνετε τα χατίρια κάποιων.
      Αυτή είναι η αλήθεια. Το ξέρει η αγορά, το ξέρει ο κόσμος όλος και αναρωτιούνται γιατί. Πώς δηλαδή εσείς επικαλεστήκατε –και παίρνω αυτή την ευκαιρία- ότι θα διευρύνετε το ωράριο, όταν δεν έχετε δείκτες για την αγορά και τις τάσεις της, όταν η αγοραστική δύναμη έχει μειωθεί, όταν η ακρίβεια, η αισχροκέρδεια δεν μπορούν τελικά να λείψουν σε μια εποχή, που εσείς μιλάτε για ελέγχους και ελεγκτικούς μηχανισμούς;
      Άρα υπάρχουν τέτοια στοιχεία, τα οποία μας καλούν και μας προκαλούν, εμάς και την Κυβέρνηση ιδιαίτερα, να κάνει ένα σχέδιο, μια στρατηγική και βάσει αυτής, όταν την υιοθετήσει, να προχωρήσει σε πολιτικές πράξεις, που σήμερα με αυτό το νομοσχέδιο δεν θεωρούνται καθόλου, μα, καθόλου –κατά την άποψή μου- ρυθμιστικές των κανόνων της αγοράς, αλλά θα έλεγα ότι σε πάρα πολλές περιπτώσεις δεν είναι τολμηρές και δημιουργούν και σύγχυση και ανασφάλεια.
      Κύριε Υπουργέ, θεωρώ ότι δεν έχετε την πολιτική βούληση και την ικανότητα να θωρακίσετε τον ανταγωνισμό μέσα από αυτό το νομοθέτημα. Δεν διασφαλίζεται, δηλαδή, η ασφάλεια, η διαφάνεια, η νομιμότητα, η αποδοτικότητα, η εξειδίκευση και η γνώση των αγορών.
      Και να σας πω και κάτι άλλο; Ο κ. Βεργίνης είπε πριν ότι δεν φαίνεται η πολιτική της Κυβέρνησης να δίνει ίσες ευκαιρίες, ίσες δυνατότητες για πρόσβαση σε αυτή τη γνώση της αγοράς, ώστε να μπορέσουμε πραγματικά να πετύχουμε τους στόχους του ελεύθερου ανταγωνισμού. Για να πετύχει ο ανταγωνισμός και το θεσμικό πλαίσιο χρειάζεται η ύπαρξη αυτής της στρατηγικής.
      Πώς θα αποφευχθούν –γιατί αναφερθήκατε εσείς και μου δώσατε αυτήν την ευκαιρία- οι επιβαρύνσεις στις μικρομεσαίες επιχειρήσεις ή πώς θα περιοριστούν από τις στρεβλώσεις της γραφειοκρατικής διοίκησης ή και της αγοράς, όπως αυτή η διοίκηση και όλες οι παρεμβάσεις και ο παρεμβατισμός γενικότερα την έχουν καταστήσει;
      Ο κόσμος του επιχειρείν, κύριε Υπουργέ, είναι πάρα πολύ διστακτικός, γιατί σας φοβάται. Φοβάται αυτήν την Κυβέρνηση. Έχει δυσπιστία, γιατί είναι σπασμωδικές και αποσπασματικές, αντιδιαρθρωτικές, θα έλεγα, όλες οι κινήσεις. Είναι χύδην αλλαγές. Και ξέρετε, κύριε Υπουργέ, ότι υπάρχει και κάτι που λένε πάρα πολλοί άνθρωποι και στην εκλογική σας περιφέρεια, ότι δηλαδή πάρα πολλές φορές είστε πολύ κρατικιστής, αλλά κατά το δοκούν. Εφαρμόζετε, δηλαδή, τον κρατικισμό, όπως εσείς θεωρείτε ότι μπορείτε να τον εφαρμόσετε για τις επιλογές σας.
      Το νομοσχέδιο –δεν θέλω να κάνω στείρα αντιπολίτευση - θα μπορούσε να κριθεί σαν μια καλή προσπάθεια για την καλύτερη λειτουργία της επιτροπής και την επιτάχυνση των ρυθμών της λειτουργίας της, αν πράγματι εξυπηρετούσε τους στόχους, τους οποίους καθόριζε ο νόμος του 1977 και τους οποίους η τροποποίηση θα έπρεπε να διευρύνει, δηλαδή της αναβάθμισης της επιτροπής.
      Και βεβαίως υπάρχουν θετικά –τα είπε ο εισηγητής μας, δεν έχω το χρόνο να τα επαναλάβω- τα οποία μπορούν πραγματικά να βοηθήσουν, με κάποιες βελτιώσεις. Και εννοώ την εξέλιξη που καταργεί το μερίδιο της αγοράς, σαν κριτήριο στον προληπτικό έλεγχο, τη θέσπιση των δύο σταδίων στη διαδικασία των ελέγχων των συγκεντρώσεων. Δεν είμαι, όμως, πάρα πολύ σίγουρη ακόμη και για εκεί που επιταχύνονται οι συναλλαγές, ακυρώνοντας τις αγκυλώσεις και έχω επιφυλάξεις για το αν θα τηρηθούν, αν στο πεδίο της εφαρμογής τους θα λειτουργήσουν στο ακέραιο.
      Βοηθηθήκατε πάρα πολύ από την εναρμόνιση της ελληνικής νομοθεσίας στον κοινοτικό κανονισμό, γιατί είναι επιταγή, ο οποίος κανονισμός διευρύνει το ρόλο της Επιτροπής Ανταγωνισμού στην έρευνα, στους ελέγχους και βεβαίως μπορεί πια αυτοτελώς να παρίσταται στα δικαστήρια, όταν υπάρχουν προσφυγές εναντίον των αποφάσεών της και βεβαίως να δημιουργεί και τα προγράμματα επιείκειας που εφαρμόζονται για επιχειρήσεις, που συνεργάζονται μαζί της. 
      Νομίζω ότι το νομοσχέδιο παρουσιάζει έλλειμμα σε διατάξεις, κύριε Υπουργέ, που διασφαλίζουν τους θιγόμενους από συμπεριφορές επιχειρήσεων, που δεν είναι ανταγωνιστικές, όσον αφορά στη διεκδίκηση των αποζημιώσεων. Και βέβαια, δεν καθορίζονται επαρκώς παράγοντες, που μπορούν να επιβάλλουν αποτελεσματικά τη νομοθεσία ανταγωνισμού. Εγώ θα επιμείνω σε αυτό που ειπώθηκε. Μπορεί να τρέξουν στην Επιτροπή Ανταγωνισμού κάποια επιμελητήρια, αλλά δεν μπορούν, όμως, μεμονωμένοι καταναλωτές ή ενώσεις καταναλωτών να προσφύγουν –δεν διασαφηνίζεται αυτό- στην Επιτροπή Ανταγωνισμού για να βρουν το δίκιο τους. Υπάρχουν δηλαδή ρυθμίσεις, που μπορεί να θεωρηθούν προβληματικές, που παρουσιάζουν αμφίβολη νομιμότητα από την οπτική γωνία του Κοινοτικού Δικαίου και του κοινοτικού κεκτημένου ή είναι αδύναμες στο να πετύχουν το στόχο της ενίσχυσης του ανταγωνισμού στη χώρα μας.
      Ειπώθηκε για τη χαρτογράφηση της ελληνικής αγοράς και ο Υπουργός αναφέρθηκε στην επικαιροποίηση. Εύχομαι να γίνουν όλα αυτά, κύριε Πρόεδρε. Οι δεκαπέντε μήνες είναι πολύ μεγάλη καθυστέρηση και οι δεκαπέντε μήνες κατέδειξαν και πολιτικές, αλλά και παραλείψεις, οι οποίες δεν ενισχύουν την καταπάτηση, αν θέλετε, της διαφθοράς, της διαπλοκής των μονοπωλίων και των ολιγοπωλίων. 
      Άρα λοιπόν, αυτήν τη στιγμή η Κυβέρνηση και ο Υπουργός Ανάπτυξης κρίνονται και για την εφαρμογή, αλλά κυρίως για τη σύλληψη, για τη σωστή εναρμόνιση, και βεβαίως για τους ελεγκτικούς μηχανισμούς. Τώρα, το ότι ο Υπουργός επέλεξε τον εαυτό του για να έχει τον αδιαμφισβήτητο ρόλο του ελέγχου και των επιλογών, είναι και αυτό ένα σημείο, στο οποίο κρίνεται η Κυβέρνηση για τη σεμνότητα, την ταπεινότητα ή ακόμη και τη νόθευση και τη νοθεία, αν θέλετε, στο ίδιο πεδίο της πολιτικής, αλλά και της οικονομίας. Εκεί, νομίζω, η κρίση και η κριτική ανήκει στον ελληνικό λαό.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κ. Ανδριανόπουλος Ανδρέας. Απών, διαγράφεται.
      Ο συνάδελφος κ. Κωνσταντίνος Μπαντουβάς έχει το λόγο.
      ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, συζητάμε σήμερα ένα σπουδαίο νομοσχέδιο, ένα νομοσχέδιο που σίγουρα θα ανασύρει από τον κάλαθο των αχρήστων και θα αναδείξει την ανταγωνιστικότητα που έλειπε όλα αυτά τα χρόνια από την πατρίδα μας, ένα νομοσχέδιο που θα βάλει τάξη στην αγορά και σίγουρα θα κτυπήσει και την αισχροκέρδεια, το εθνικό μας σπορ των τελευταίων ετών και σίγουρα όλα αυτά θα είναι προς όφελος των Ελλήνων καταναλωτών.
      Το εν λόγω νομοσχέδιο εισάγει στο εθνικό δίκαιο τις τελευταίες ρυθμίσεις που έχουν γίνει πρόσφατα στο Ευρωπαϊκό Δίκαιο για τον ανταγωνισμό με την υιοθέτηση νέων κανονισμών. Το Ευρωπαϊκό Δίκαιο για τον ανταγωνισμό βασίζεται σε δύο θεμελιώδεις διατάξεις της Συνθήκης για την ίδρυση της Ευρωπαϊκής Κοινότητας, δηλαδή στα άρθρα 81 και 82. Τα συγκεκριμένα άρθρα θέτουν τα όρια εντός των οποίων οφείλουν οι επιχειρήσεις να κινούνται, ώστε να λειτουργεί εύρυθμα η αγορά προς όφελος, κατ’ αρχάς, του υγιούς ανταγωνισμού και συνεπακόλουθο του καταναλωτή. Ουσιαστικά, αυτά τα δύο άρθρα απαγορεύουν, πρώτον, την όποια εναρμονισμένη πρακτική μεταξύ επιχειρήσεων, που μπορεί να βλάψει την αγορά. 
Βλέπετε πρόσφατο παράδειγμα με τα σούπερ μάρκετ και τα πρόστιμα που τους επέβαλε το Υπουργείο Ανάπτυξης. Δεύτερον, την εις βάρος των μικροτέρων επιχειρήσεων κατάχρηση της λεγόμενης δεσπόζουσας θέσης, την οποία κατέχει μια επιχείρηση στην αγορά, ευρωπαϊκή ή εθνική. 
    Οι νέοι κανονισμοί -και κατ’ επέκταση το εν λόγω νομοσχέδιο- επιχειρούν να αποκεντρώσουν το σύστημα ελέγχου και εφαρμογής του ανταγωνισμού στην αγορά. Η είσοδος δέκα νέων κρατών μελών στην Ευρωπαϊκή Ένωση καθιστά πλέον αδύνατη την υλοποίηση αυτής της πολιτικής από το μέχρι πρότινος μόνο αρμόδιο όργανο, την ευρωπαϊκή Επιτροπή Ανταγωνισμού, η οποία είχε ταυτόχρονα αρμοδιότητες εποπτικές, ελεγκτικές, κυρωτικές και παρεμβατικές.
    Σκοπός, λοιπόν, της Ευρωπαϊκής Ένωσης ήταν να αποκεντρώσει όλες αυτές τις αρμοδιότητες και να ενισχύσει το ρόλο των εθνικών επιτροπών ανταγωνισμού, αλλά ταυτόχρονα τη μεταξύ τους συνεργασία και τον μεταξύ αυτών και της ευρωπαϊκής Επιτροπής Ανταγωνισμού συντονισμό, όπως επίσης και τη συνεργασία των εθνικών δικαστηρίων με την ευρωπαϊκή Επιτροπή Ανταγωνισμού. 
    Στα πλαίσια αυτά υιοθετήθηκαν και εισήχθησαν και νέες πρακτικές ελέγχου και διασφάλισης του ανταγωνισμού. Όμως, το νομοσχέδιο αυτό δεν αποτελεί μια απλή αντιγραφή των διατάξεων των νέων ευρωπαϊκών κανονισμών. Εισάγονται, ασφαλώς, διατάξεις που εναρμονίζουν το εθνικό μας δίκαιο με το Ευρωπαϊκό Δίκαιο για τον ανταγωνισμό, ταυτόχρονα, όμως, εισάγονται και διατάξεις που, σαφώς, ενισχύουν θεσμικά και πρακτικά το νομικό και θεσμικό οπλοστάσιο στον τομέα αυτό. 
    Σημαντικότατη είναι η ουσιαστική αναβάθμιση και ενίσχυση του ρόλου της Επιτροπής Ανταγωνισμού, βασική  εξαγγελία της Κυβερνήσεώς μας. Η επιλογή του προέδρου γίνεται πλέον από το Υπουργικό Συμβούλιο, κατόπιν πρότασης του Υπουργού Ανάπτυξης και έκφρασης γνώμης της Επιτροπής Θεσμών και Διαφάνειας της Βουλής, ενώ μέχρι τώρα, όπως ξέρετε, ο πρόεδρος διοριζόταν από τον Υπουργό Ανάπτυξης και σίγουρα, κύριε Χριστοδουλάκη –έφυγε ο κ. Χριστοδουλάκης- θα κάνει αυτά που ο νόμος και η συνείδησή του υπαγορεύουν και όχι ό,τι θα του λέει ίσως -κατ’ εσάς- ο Υπουργός να κάνει. 
    Αυξάνονται από εννέα σε έντεκα τα μέλη του διοικητικού συμβουλίου. Ιδρύεται γραφείο του Νομικού Συμβουλίου του Κράτους, προκειμένου να διασφαλιστεί η ανεξαρτησία της επιτροπής και των μελών της στο έργο τους. Διπλασιάζονται οι οργανικές θέσεις προσωπικού, από ογδόντα γίνονται έως και εκατόν πενήντα. Εξορθολογίζεται η εσωτερική της διάρθρωση με βάση τα σύγχρονα στάνταρντ λειτουργικότητας, νέες διευθύνσεις, επιστημονικό προσωπικό κλπ..
    Σημαντική κρίνεται επίσης και η επαναφορά, με τις αναγκαίες αναπροσαρμογές, του άρθρου 2 α΄ του ν. 703/77, που είχε καταργηθεί το 2000 με το ν. 2837. Κατ’ ουσίαν η διάταξη αυτή αποτελεί μια ειδικότερη μορφή εκμετάλλευσης δεσπόζουσας θέσης στην αγορά. Κύρια αποστολή της διάταξης είναι να προστατεύσει τα «μικρά ψάρια» της αγοράς, δηλαδή τις μικρομεσαίες επιχειρήσεις, από τους μεγαλοκαρχαρίες, εγχώριους ή πολυεθνικούς.
    Κυρίες και κύριοι συνάδελφοι, το παρόν νομοσχέδιο έρχεται να προστεθεί στις συντονισμένες κινήσεις και πρωτοβουλίες της Κυβέρνησης που στοχεύουν στη στήριξη της επιχειρηματικότητας, την ενίσχυση της ανταγωνιστικότητας και τη βελτίωση της ανάπτυξης στη χώρα μας. 
    Θα σας θυμίσω το ν. 3279/2004, με τον οποίο συστήθηκε το Εθνικό Συμβούλιο Ανταγωνιστικότητας ως ανώτατο γνωμοδοτικό όργανο του Υπουργείου Ανάπτυξης για την ενίσχυση της ανταγωνιστικότητας. Θα σας θυμίσω το ν. 3299/2004, το νέο δηλαδή αναπτυξιακό νόμο, ο οποίος παρέχει τα ισχυρότερα κίνητρα που ίσχυσαν ποτέ στην Ελλάδα για την ανάπτυξη της εγχώριας επιχειρηματικότητας, της βιομηχανίας, αλλά και προπαντός για την αύξηση των επενδύσεων είτε σε τομείς που η χώρα μας επενδύει παραδοσιακά, όπως ο τουρισμός είτε σε τομείς στους οποίους αυτήν τη στιγμή υπολειπόμαστε σε επενδύσεις και κρίνεται επιβεβλημένη η περαιτέρω ανάπτυξη, όπως είναι οι νέες τεχνολογίες, οι εναλλακτικές μορφές ενέργειας και οι ερευνητικές δραστηριότητες.
    Να σας θυμίσω επίσης το νέο φορολογικό ν. 3296/2004, με τον οποίο μειώνεται δραστικά μέσα στα επόμενα τρία χρόνια η φορολόγηση των επιχειρήσεων από 35% στο 25%, ενώ παρέχονται και φορολογικά κίνητρα και ελαφρύνσεις για τις νεοϊδρυθείσες επιχειρήσεις, καθώς και κίνητρα για συγχωνεύσεις μικρομεσαίων επιχειρήσεων. 
    Και να μην ξεχνάμε τις επερχόμενες ρυθμίσεις για τη διεύρυνση του ωραρίου των καταστημάτων, που θα λειτουργήσει προς όφελος και των επιχειρήσεων και των εργαζομένων και των καταναλωτών και συνολικά προς όφελος της οικονομίας και της ανταγωνιστικότητας.
    Η Κυβέρνηση, κυρίες και κύριοι συνάδελφοι, έχει δώσει το στίγμα της, το οποίο συνοψίζεται στο τρίπτυχο στήριξη της επιχειρηματικότητας, ενίσχυση της ανταγωνιστικότητας, διασφάλιση των κανόνων δικαίου στη λειτουργία της αγοράς. Ο νόμος είναι νόμος και πρέπει να εφαρμόζεται. Το δε κράτος οφείλει να είναι θεματοφύλακας του νόμου και να μη φοβάται να συγκρουσθεί με τα μεγάλα συμφέροντα. Τούτο έχει γίνει απολύτως κατανοητό από την Κυβέρνηση και η ηγεσία του Υπουργείου Ανάπτυξης έχει αποδείξει περίτρανα πως δεν ανέχεται δυσλειτουργίες και εναρμονισμένες πρακτικές από τα συμφέροντα εκείνα, που επιχειρούν να ποδηγετήσουν την ελεύθερη αγορά σε βάρος του υγιούς ανταγωνισμού και εν τέλει σε βάρος του καταναλωτή.
    Κυρίες και κύριοι συνάδελφοι, κύριοι Υπουργοί, ήμουν και είμαι της άποψης ότι πρέπει να προχωρήσουμε το ταχύτερο στην αποκρατικοποίηση όλων των ΔΕΚΟ, όλων των τραπεζών και ό,τι άλλο έχει, μέχρι σήμερα, υπό την προστασία του το κράτος. Το μοντέλο του κρατικισμού απέτυχε, πάει τέρμα, τελείωσε. Ναι, να το εμπεδώσουμε επιτέλους όλοι. Ο ελληνικός λαός δεν μπορεί πλέον να πληρώνει με τον ιδρώτα του τις ορδές των αργόμισθων ή αργόσχολων υποαπασχολούμενων στις ΔΕΚΟ, οι οποίοι πολλάκις προσλαμβάνονταν ίσως και με κομματικά κριτήρια, με το χαρτί της κλαδικής. Σταθείτε, κυρίες και κύριοι συνάδελφοι έξω από τις ΔΕΚΟ και θα δείτε πότε προσέρχεται και πότε αποχωρεί η πλειοψηφία του προσωπικού. Μπείτε σ’ ένα γραφείο να δείτε ότι ένας δουλεύει και τρεις κάθονται, όχι απαραίτητα επειδή είναι τεμπέληδες, αλλά επειδή δεν έχουν αντικείμενο εργασίας. Έτσι θα ανταγωνιστούμε τους γείτονές μας; 
    Δεν μπορεί από τη μια η Κρήτη, το Ηράκλειο, να μην έχει δρόμους, να μη διαθέτει ένα αεροδρόμιο διεθνών προδιαγραφών και γενικά να στερείται στοιχειώδεις υποδομές και από την άλλη το κράτος να σπαταλά δισεκατομμύρια ευρώ για να βουλώνει τις μαύρες τρύπες των ΔΕΚΟ. Εμείς, ο λαός της Κρήτης, διαμαρτυρόμεθα και σας λέμε, όχι άλλο! 
    Μα, είναι ανταγωνιστικό περιβάλλον αυτό; Γιατί πρέπει, για παράδειγμα, ο ελληνικός λαός να πληρώνει τις χασούρες-ελλείμματα της Ολυμπιακής Αεροπορίας και τα κεκτημένα δικαιώματα των υπαλλήλων της, όταν την ίδια στιγμή η «Aegean» δρα και επιχειρεί με ιδιωτικοοικονομικά μέσα, χωρίς να έχει τον κρατικό κορβανά να τη συνδράμει και να έχει και κέρδη από πάνω; 
    Όμως, κύριε Υπουργέ, χρειάζεται και ένα ξεκάθαρο εργασιακό περιβάλλον, συμμάζεμα της πανσπερμίας που υπάρχει στην εργατική νομοθεσία, ξεκάθαρη θεσμοθέτηση υποχρεώσεων και δικαιωμάτων των εργαζομένων και των εργοδοτών, ξεκάθαρη εργασιακή πολιτική από το κράτος, για να γνωρίζει ο κάθε επενδυτής εξαρχής τους όρους του παιχνιδιού. Δεν μπορεί π.χ το κράτος να λέει, όπως γινόταν στο παρελθόν, τον Ιούλιο μήνα, δώστε αύξηση αναδρομικά από τον Ιανουάριο, όταν ο επιχειρηματίας έχει κάνει τον προϋπολογισμό του ένα χρόνο πριν. Αντιλαμβάνεστε την οικονομική αναστάτωσή του, αλλά και την ανταγωνιστική καθήλωσή του σε σχέση με όλους τους εταίρους μας στην Ευρωπαϊκή Ένωση και όχι μόνο.
    ΑΓΓΕΛΟΣ ΤΖΕΚΗΣ: Δώστε ένα κομμάτι ψωμί να ζήσει και ο εργάτης!
    ΚΩΝΣΤΑΝΤΙΝΟΣ ΜΠΑΝΤΟΥΒΑΣ: Εγώ προσωπικά δεν συμφωνώ σ’ αυτό. Το έχω πει και άλλη φορά, κύριε Τζέκη, γιατί με τον τρόπο σας, έξω οι πολυεθνικές, έξω το ένα, έξω το άλλο…
    ΠΡΟΕΔΡΕΥΩΝ (Γεώργιος Σούρλας): Να μη συνεχίσουμε άλλο.
      Το λόγο έχει ο συνάδελφος κ. Κωνσταντίνος Καϊσερλής.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Κύριε Πρόεδρε, ζήτησα να μιλήσω γιατί ήθελα, σε σας προσωπικά, αλλά και στους κυρίους Υπουργούς, να μεταφέρω την αντίληψή μου που προσλαμβάνω από τις επισκέψεις μου στην εκλογική μου περιφέρεια, για το πώς νιώθουν και τι αισθάνονται οι ιδιοκτήτες των μικρών και οικογενειακών επιχειρήσεων, αλλά και οι πολίτες, που είναι οι τελικοί αποδέκτες των προϊόντων και των υπηρεσιών της διεθνούς αγοράς.
Αισθάνονται, κύριοι Υπουργοί, φόβο και ανασφάλεια και μάλιστα κάθε μέρα που περνά αυτός ο φόβος μεγαλώνει ακόμα περισσότερο. 
      Η λέξη «ανταγωνισμός» και η λέξη «ανταγωνιστικότητα»: Αυτή η λέξη στους νησιώτες, κύριε Υπουργέ, είναι η πλέον μισητή λέξη. Σας μιλάω ειδικά για τα νησιά. Είναι βέβαιο ότι τα τελευταία χρόνια με την πολιτική της διεθνούς αγοράς και του ελεύθερου ανταγωνισμού η επέλαση των πολυεθνικών του εμπορίου και η δημιουργία των υπεραγορών στα νησιά συντρίβει τη ραχοκοκαλιά του κοινωνικού και οικονομικού ιστού των νησιωτικών κοινωνιών μας. 
      Τα τεράστια ξενοδοχεία και οι πολιτικές ανάπτυξης, υποστήριξης και λειτουργίας τους με τις πολυεθνικές του κατευθυνόμενου τουρισμού συνθλίβουν τις μικρές και οικογενειακές τουριστικές επιχειρήσεις στα νησιά μας και αυτές είναι χιλιάδες. Αυτά τα δύο τραγικά γεγονότα, αυτές οι εξελίξεις επιτείνονται ακόμα περισσότερο εξαιτίας του τεράστιου προβλήματος των ακτοπλοϊκών συγκοινωνιών, που ειδικά τον τελευταίο χρόνο έχει κορυφωθεί.
      Κύριε Υπουργέ, η κατάργηση μ’ έναν άμεσο νόμο της Κυβέρνησης της Νέας Δημοκρατίας της ρυθμιστικής αρχής των θαλασσίων ενδομεταφορών, που ήταν μία πρώτη ενέργεια της Νέας Δημοκρατίας, στην ουσία χτύπησε τον απαραίτητο έλεγχο μιας ανεξάρτητης αρχής, που έπρεπε να υπάρχει για την προστασία του δημοσίου συμφέροντος και της ίσης μεταχείρισης των επιχειρήσεων του νησιωτικού χώρου με τις επιχειρήσεις του ηπειρωτικού χώρου.
      Συζητάμε, κύριε Πρόεδρε, για τον έλεγχο των μονοπωλίων και ολιγοπωλίων και την προστασία του ελεύθερου ανταγωνισμού. Συζητάμε επίσης για τις εγγυήσεις που πρέπει να έχουν οι καταναλωτές, ώστε να επιλέγουν τα προϊόντα και τις υπηρεσίες με τα κριτήρια της ποιότητας και των χαμηλών τιμών. 
      Για ποιον έλεγχο της ποιότητας μιλάμε; Ποιοι φορείς κάνουν ή θα κάνουν τον έλεγχο της ποιότητας σε όλη την έκταση της χώρας; Για ποιες χαμηλές τιμές μιλάμε, όταν σήμερα, αυτήν την περίοδο, συνθλίβονται οι μισθωτοί και οι μικρομεσαίες επιχειρήσεις από την επέλαση, κύριε Υπουργέ –προσέξτε το αυτό- του ΣΔΟΕ και των τμημάτων των εφοριών που πηγαίνουν μόνο στις μικρές και οικογενειακές ξενοδοχειακές και εξωξενοδοχειακές επιχειρήσεις; Ενώ αντίθετα ξέρουμε πάρα πολύ καλά ότι στις πολύ μεγάλες επιχειρήσεις με τις φοροαποφυγές και τις φοροδιαφυγές έλεγχος δεν υπάρχει, που σημαίνει ότι οι τιμές είναι και εδώ ανεξέλεγκτες και πολύ χαμηλότερες σε αυτούς που φοροαποφεύγουν.
      Για ποια ισότητα στον ανταγωνισμό μιλάμε, όταν βάζουμε, κύριε Υπουργέ, τους φτωχούς να ανταγωνιστούν με τους πλούσιους, τους δυνατούς με τους αδύνατους, τους έχοντες τα προνόμια της απόκτησης γνώσης με την πλειοψηφία των πολιτών, ειδικά όλων αυτών των τάξεων των γεωργών, των κτηνοτρόφων, των αλιέων- ψαράδων, των μικρών που δεν έχουν γνώση, που έχουν πλήρη άγνοια, που δε γνωρίζουν;
      Και βέβαια δεν διαφωνώ με το σχέδιο που καταθέσατε –όπως είπε και ο εισηγητής μας- αλλά θα επιτύχουν οι φιλοδοξίες του, όταν, κύριε Υπουργέ, δεν προηγούνται κανόνες και αρχές για τη διαφανή και ανάλογα με τα βάρη εκάστου φορολόγηση;
Όταν δεν προηγούνται οι κανόνες και οι δράσεις μιας ισότιμης περιφερειακής ανάπτυξης; Όταν δεν παίρνουμε μέτρα για την άρση των περιφερειακών και ενδοπεριφερειακών ανισοτήτων; Όταν οι φορείς του δημοσίου, που είναι επιφορτισμένοι για τον έλεγχο της ποιότητας των προϊόντων, των ποτών, των τροφίμων κλπ. λειτουργούν υποτυπωδώς και εσείς, με τη λογική της επανίδρυσης του κράτους, τους έχετε πλέον εξασθενήσει πλήρως; Όταν οι δομές επιμόρφωσης και κατάρτισης –το πιο σοβαρό εργαλείο για να μπορέσουν οι φτωχοί να αποκτήσουν γνώση για να ανταγωνιστούν- είναι εντελώς διαλυμένες και διαλύονται ακόμα περισσότερο με τις δικές σας πολιτικές στο Υπουργείο Παιδείας;
      Αυτά, κύριε Υπουργέ –και τα λέω σε σας με όλο το σεβασμό, γιατί είστε ένα από τα πιο μεγάλα και υψηλά στελέχη αυτής της Κυβέρνησης- είναι ερωτήματα στα οποία η Κυβέρνηση της Νέας Δημοκρατίας δεν απαντά. Και πολύ φοβάμαι ότι δεν απαντά, όχι γιατί δεν ξέρει –πολύ καλά ξέρει- αλλά γιατί δεν θέλει.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Μου επιτρέπετε, κύριε Πρόεδρε; 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Υπουργέ. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, είμαστε στο τέλος της συζήτησης και θα μου επιτρέψετε για τρία λεπτά …
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, εξαντλήθηκε ο κατάλογος των πρωτολογιών και είναι να δευτερολογήσουν –απ’ ό,τι φαίνεται- οι εισηγητές της Νέας Δημοκρατίας και του ΠΑΣΟΚ και θα τριτολογήσει ο εκπρόσωπος του Κομμουνιστικού Κόμματος Ελλάδος. 
      Υπάρχει κάποιος εκ των συναδέλφων που να θέλει να δευτερολογήσει; Κανείς. 
      Κύριε Υπουργέ, θέλετε να μιλήσετε τώρα ή να ακούσετε και τις δευτερολογίες των εισηγητών; Όπως θέλετε. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Να μιλήσουν, κύριε Πρόεδρε. 
      ΠΡΟΕΔΡΕΥΩΝ (Γεώργιος Σούρλας): Ο εισηγητής της Νέας Δημοκρατίας, κ. Βαρβιτσιώτης, έχει το λόγο. 
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Κύριε Πρόεδρε, δεν θα έπαιρνα το λόγο αν δεν άκουγα τόσα πολλά, τόσο εξωφρενικά ιδιαίτερα από τον τελευταίο ομιλητή.
      Εγκαλείται η Κυβέρνηση της Νέας Δημοκρατίας, γιατί; Γιατί εφαρμόζει το νόμο του ΠΑΣΟΚ στην ακτοπλοΐα; Γιατί εγκαλείται; Κατ’ εμέ λάθος τον εφαρμόζει. Θα έπρεπε να τον έχει καταργήσει. Είναι στρεβλωτικός, αντιανταγωνιστικός. Είναι μονοπωλιακός σε πάρα πολλές περιπτώσεις, αλλά αυτόν το νόμο εφαρμόζει και γι’ αυτό εγκαλείται. 
      Ξεχνάει ότι την πρώτη στιγμή εφαρμογής του νόμου στην ακτοπλοΐα οι αυξήσεις στα εισιτήρια το 2002 ήταν 16% και προέρχεται και από νησιωτική περιοχή; Και φέτος, όταν έχουν εκτιναχθεί οι τιμές του πετρελαίου –προχθές έκλεισε στα 60 δολάρια το βαρέλι- οι αυξήσεις κυμάνθηκαν στα επίπεδα του πληθωρισμού; Για όνομα του Θεού! 
      Μιλάει για ενίσχυση της περιφέρειας, όταν το ίδιο του το κόμμα έχει επιβάλει ένα επαίσχυντο επίναυλο 3% πάνω στο ακτοπλοϊκό εισιτήριο, δημιουργώντας ανισότητα στη νησιωτική Ελλάδα σε σχέση με την ηπειρωτική.
      ΚΩΝΣΤΑΝΤΙΝΟΣ ΚΑΙΣΕΡΛΗΣ: Κύριε Πρόεδρε, με προκαλεί, όμως, και θέλω να απαντήσω. 
      ΠΡΟΕΔΡΕΥΩΝ (Γεώργιος Σούρλας): Παρακαλώ, κύριε Καΐσερλη. Έχει δικαίωμα να εκφράζετε ελεύθερα.
      ΜΙΛΤΙΑΔΗΣ ΒΑΡΒΙΤΣΙΩΤΗΣ: Πραγματικά από την όλη συζήτηση η εικόνα, σε σχέση με το τι θέλει και το τι πιστεύει το ΠΑΣΟΚ, είναι πολύ συγκεχυμένη. 
      Και αυτό, κύριε Πρόεδρε, γιατί από τη μία η κριτική από τον εισηγητή προς το νομοσχέδιο είναι ταυτόσημη με την κριτική του ΣΕΒ. Αντιδρά στα ίδια ακριβώς άρθρα στα οποία ο ΣΕΒ κάνει τις παρατηρήσεις του και λέει ότι αυτά δεν τα θέλει. Ξεκάθαρα. Και από την άλλη έρχεται και μας μιλάει για το πώς προστατεύουμε εμείς τα μεγάλα μονοπώλια και πώς κάνουμε εμείς την παραχώρηση στο μεγάλο κεφάλαιο. Μία λαϊκίστικη, αριστερίστικη γλώσσα την οποία είχε αποβάλει ως κυβέρνηση το ΠΑΣΟΚ. Σήμερα τη θυμάται έχοντας το ένα πόδι βεβαίως προς αυτά τα οποία προτείνει ο ΣΕΒ και από την άλλη κοιτώντας με το άλλο μάτι αυτούς που είναι ενάντια στην παγκοσμιοποίηση, αυτούς που βρίσκονται απέναντι στην Ευρωπαϊκή Ένωση, αυτούς που δεν θέλουν να ψηφίσουν το Σύνταγμα της Ευρώπης. Διότι ακούσαμε και αυτά. 
      Χειροκρότησαν κάποιοι συνάδελφοι της Αντιπολίτευσης αυτούς που καταψήφισαν το Ευρωσύνταγμα το οποίο, αν θυμάμαι καλά, ήταν το μεγαλύτερο κατόρθωμα της Ελληνικής Προεδρίας, επί Κώστα Σημίτη και κυβερνήσεως ΠΑΣΟΚ, στα πλαίσια της εξωτερικής πολιτικής. 
      Κύριε Πρόεδρε, κλείνοντας θα ήθελα να θέσω μόνο ένα ζήτημα. Θα ήθελα να πω ότι όταν κάνουμε ένα ουσιαστικό βήμα, ένα βήμα απτό, ένα βήμα το οποίο πάει παρακάτω την Επιτροπή Ανταγωνισμού –που μέχρι τώρα δεν έχει αποδώσει αυτά που θα έπρεπε- και της δίνει τις δυνατότητες να προχωρήσει και να ρυθμίσει θέματα στην αγορά, αντί να προσπαθούμε να βρούμε στοιχεία κριτικής μέσα σε μια γενικότερη οικονομική κρίση, που μαστίζει και τον τόπο και την Ευρώπη, θα έπρεπε να το επικροτούμε και να κοιτάζουμε στο παρελθόν, γιατί εμείς οι ίδιοι δεν κάναμε αυτά τα βήματα. 
      Αναφέρομαι στους συναδέλφους της Αντιπολίτευσης, οι οποίοι, δυστυχώς, ακόμα δεν έχουν ξεκαθαρίσει ποια είναι η εναλλακτική τους πρόταση, τι έχουν να προτείνουν σε σχέση με αυτά τα πολύ συγκεκριμένα, τα πολύ ουσιαστικά και τα πολύ γενναία που προτείνει η Κυβέρνηση σήμερα. 
      Ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Βαρβιτσιώτη. 
      Το λόγο έχει ο εισηγητής του ΠΑΣΟΚ κ. Κατσιφάρας.
      ΑΠΟΣΤΟΛΟΣ ΚΑΤΣΙΦΑΡΑΣ: Αγαπητέ Πρόεδρε, οι προκλήσεις είναι ευχάριστες, γιατί ζωντανεύουν την κουβέντα...
      ΠΡΟΕΔΡΕΥΩΝ (Γεώργιος Σούρλας): Μόνο να μην την «παραζωντανεύουν»!
      ΑΠΟΣΤΟΛΟΣ ΚΑΤΣΙΦΑΡΑΣ: Όχι, όχι. Πρέπει να θυμόμαστε και λίγο κάποιες διαδρομές και κάποιες στρατηγικές επιλογές. 
      Και ερωτώ. Όλο το σχέδιο που εσείς το βαπτίζετε ως μεταρρυθμιστικό, δεν είναι μια πολιτική υπέρ των ολίγων, των συγκεκριμένων;
      ΙΩΑΝΝΗΣ ΒΑΡΒΙΤΣΙΩΤΗΣ: Ποιοι είναι αυτοί; 
      ΑΠΟΣΤΟΛΟΣ ΚΑΤΣΙΦΑΡΑΣ: Ποιοι είναι αυτοί; Έχουν και ονοματεπώνυμο και το ξέρετε πολύ καλά. 
      ΠΡΟΕΔΡΕΥΩΝ (Γεώργιος Σούρλας): Ένα λεπτό, κύριε Κατσιφάρα. 
      Κύριε Βαρβιτσιώτη, ο κ. Κατσιφάρας δεν διέκοψε κανέναν και αυτό είναι πάρα πολύ σημαντικό. Παρακαλώ, λοιπόν, να τον αφήσετε να ολοκληρώσει και να πει αυτά που θέλει, να τα πει ελεύθερα και χωρίς καμία διακοπή. 
      Μηδενίζω το χρόνο και τον μετρώ πάλι από την αρχή, κύριε Κατσιφάρα. 
      ΑΠΟΣΤΟΛΟΣ ΚΑΤΣΙΦΑΡΑΣ: Όλη η πολιτική των συγκεκριμένων μεταρρυθμίσεων –ή όπως βαπτίστηκαν «μεταρρυθμίσεις», γιατί δεν έχουν καμία σχέση με την ιστορική έννοια των μεταρρυθμίσεων- έτσι όπως έχουν ακριβώς εφαρμοστεί συνολικά στη χώρα μας, είναι υπέρ πολύ συγκεκριμένων και ολίγων ατόμων και υπέρ των μεγάλων, των εχόντων και των κατεχόντων, γιατί στο σύνολό τους υπονομεύουν ό,τι έχει κερδίσει ο ελληνικός λαός, ο εργαζόμενος και ο συνταξιούχος όλα αυτά τα χρόνια. 
      Αίρονται όλα αυτά. 
      Τώρα, σε σχέση με το συγκεκριμένο νομοσχέδιο, κύριε εισηγητά της Πλειοψηφίας, ξεχάσατε τη θέση της ΓΙΣΕΒΕΕ, των εργαζομένων στην Επιτροπή Ανταγωνισμού, της ΟΚΕ και για το 2α και για το 4α και για το 5; Γιατί τα αγνοείτε αυτά και θυμόσαστε μόνο το ΣΕΒ; Είναι σκόπιμη η συγκεκριμένη αγνόηση των άλλων κλάδων, γιατί είναι μικρομεσαίες επιχειρήσεις. 
      Κύριε Παπαθανασίου, θα κάνω τώρα μια αναφορά στην ακρίβεια, που είναι ένα μείζον θέμα και αφορά πολύ και το συγκεκριμένο νομοσχέδιο, αλλά και συνολικά την αγορά, καθώς μας είπατε ότι έχετε κάνει πολλούς ελέγχους. 
      Εμείς δεν αμφισβητήσαμε –και εγώ προσωπικά- ότι κάνατε ελέγχους. Εγώ είπα ότι κάνετε ελέγχους, αλλά είναι αναποτελεσματικοί και ή δεν έχετε συγκεκριμένο σχέδιο ή αυτό που έχετε δεν μπορείτε να το υλοποιήσετε ή είναι σε λάθος κατεύθυνση. Ένα από τα τρία μπορεί να συμβαίνει. 
      Ελέγχους κάνετε και θα συνεχίσετε να κάνετε, αλλά η ακρίβεια έχει φτάσει στα ύψη, το εισόδημα χάνει την αξία του και, βεβαίως, υπάρχουν και στιγμές κερδοσκοπίας σε πολύ επικίνδυνο βαθμό. Άρα, εκεί δεν λειτουργούν καν οι όροι του ανταγωνισμού για το πολύ συγκεκριμένο θέμα που μιλάμε σήμερα. 
      Σε ό,τι αφορά βεβαίως τα ζητήματα, στα οποία μας κάνατε κριτική –γιατί πρέπει να τα θυμίσουμε λίγο- για το 2α εμείς δεν εστιάσαμε την κριτική μας στο ότι δεν συνάδει στον κοινοτικό κανονισμό. Κάθε άλλο! Ούτε καν αναφορά κάναμε γι’ αυτό. Απλώς για εσάς ήταν εύκολη υπόθεση να αναφερθείτε σ’ αυτό. 
      Εμείς είπαμε ότι είναι μια διάταξη που δεν θα προσφέρει τίποτα στον ελεύθερο ανταγωνισμό. Είναι γραφειοκρατική και θα μπλοκάρει την ίδια την επιτροπή, γιατί θα υπάρχουν περιπτώσεις, οι οποίες θα μπορούν να λυθούν κάλλιστα με μια σειρά από άλλες θεσμικές διαδικασίες. 
    Το ίδιο είπαμε και για το άρθρο 4α που επαναφέρετε. Εμείς δεν είπαμε ότι μεταφέρεται το κόστος στις επιχειρήσεις και άρα πήγαμε να προστατεύσουμε τις επιχειρήσεις. Κάθε άλλο. Εμείς είπαμε ότι αυτό που λέτε ότι μπορείτε να κάνετε σε σχέση με τη χαρτογράφηση δεν θα το πετύχετε, γιατί είναι αναποτελεσματικό.
    Εν πάση περιπτώσει, επιμένουμε, κύριε Υπουργέ, για το άρθρο 9 παράγραφος 6. Επειδή είπατε εδώ ότι εσείς ενισχύετε την επιτροπή και όχι το ρόλο του Υπουργού, θέλω, για την αξία της κουβέντας, να πω κάποια πράγματα. Ας διαβάσω, από μέσα, για να μην κάνουμε και λάθη.  Λέει: «Η απόφαση της Επιτροπής Ανταγωνισμού κοινοποιείται αμελλητί στον Υπουργό Ανάπτυξης ο οποίος, μέσα σε αποκλειστική προθεσμία τριάντα (30) ημερών, μπορεί, με αιτιολογημένη απόφασή του» -δική του, ούτε ενός εισηγητή- «να άρει την εφαρμογή των μέτρων που επέβαλε η Επιτροπή Ανταγωνισμού ή να τροποποιήσει αυτά, εφόσον αυτό δικαιολογείται από λόγους κοινωνικής πολιτικής ή εθνικής οικονομίας ή δημοσίου συμφέροντος…».
    Μα, ποιος θα τα καθορίσει αυτά; Μονομερώς ο Υπουργός; Να λέμε ακριβώς το τι συμβαίνει. ΄Αρα, λοιπόν, ενισχύει το ρόλο του προσώπου του Υπουργού. Πείτε την αλήθεια τουλάχιστον.
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
    Κύριε Πρόεδρε, μισό λεπτό ακόμα παρακαλώ.
    Κύριε Υπουργέ, το είπαμε και στην αρχή ότι υπάρχουν θετικές διατάξεις. Εμείς τολμήσαμε αυτές τις θετικές διατάξεις να τις στηρίξουμε και θα συνεχίσουμε να το κάνουμε. Το θέμα δεν είναι να στηρίξουμε ή όχι την Κυβέρνηση. Εμάς μας ενδιαφέρει να στηρίξουμε την επιχειρηματική δραστηριότητα, να διαμορφώσουμε όρους υγιούς και αποτελεσματικού ανταγωνισμού και να προστατεύσουμε τον πολίτη καταναλωτή. Αυτή είναι και πολιτική μας θέση, αλλά και εθνική μας θέση. Και αυτή πρέπει να είναι και η θέση της χώρας σε μια δύσκολη οικονομική συγκυρία και στη ζούγκλα της παγκόσμιας αγοράς και του ανταγωνισμού. Ταυτόχρονα επαναλαμβάνουμε ότι τα τέσσερα σημεία, τα οποία πραγματικά θεωρούμε ότι δεν προσθέτουν τίποτα, είναι αρνητικές παρεμβάσεις και εμείς τα καταψηφίζουμε.
    Και κάτι ακόμη. Νομίζουμε ότι συνολικά η πολιτική, σε ό,τι αφορά την ανταγωνιστικότητα και τον ανταγωνισμό, είναι σε λάθος κατεύθυνση. Απλά έχουμε βαφτίσει το 2005 ως έτος ανταγωνιστικότητας, χωρίς σχέδιο, χωρίς πρόγραμμα, χωρίς παρεμβατικές πολιτικές. Απλά βάλαμε μια ετικέτα έτος ανταγωνιστικότητας. Και μπορεί πραγματικά ο κ. Σιούφας -τον οποίο εκτιμώ ιδιαίτερα- να έχει καλή πρόθεση. Εδώ όμως, κύριε Υπουργέ, δεν κρινόμαστε από τις προθέσεις μας. Κρινόμαστε από τα αποτελέσματα. Και εσείς δεν παρεμβαίνετε για να διαμορφώσετε προϋποθέσεις στην ανταγωνιστικότητα, που έχει να κάνει με την ποιότητα, έχει να κάνει με το κόστος παραγωγής, έχει να κάνει με όλους τους συντελεστές. Καταπιάνεστε μόνο από ένα. Αυτό που έχει να κάνει με την εργασία και τον εργαζόμενο, γιατί αυτό σας είναι εύκολο και μπορείτε να το αντιμετωπίσετε. Γι’ αυτό θεωρούμε ότι η πολιτική σας σ’ αυτήν την κατεύθυνση είναι εντελώς αναποτελεσματική και ταυτόχρονα σκληρά συντηρητική.
    (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κατσιφάρα.
Το λόγο έχει ο Κοινοβουλευτικός Εκπρόσωπος του  Κομμουνιστικού Κόμματος Ελλάδας κ. Τζέκης.
    ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
    ΄Εχουμε μια εμπειρία είκοσι οκτώ ετών από το ν. 703/1977 και επειδή έχω και τα Πρακτικά της τότε συζήτησης στα χέρια μου, ήθελα να πω το εξής:
    Κύριε Υπουργέ, το συμπέρασμα που βγάζω εγώ είναι ότι η σημερινή Κυβέρνηση λέει ακριβώς τα ίδια που έλεγε και η τότε κυβέρνηση. Αλλά πρέπει να κάνουμε και έναν απολογισμό. Όλα αυτά τα είκοσι οκτώ χρόνια πώς προχώρησε ο ανταγωνισμός, προς όφελος ποιανού και ποιανού τα συμφέροντα εξυπηρέτησε. Γιατί πραγματικά τότε, ο Υπουργός Συντονισμού κ. Παπαληγούρας και ο Υπουργός Εμπορίου κ. Ιωάννης Βαρβιτσιώτης τα ίδια επιχειρήματα, που ακούσαμε σήμερα, είχαν και τότε. 
    Θέλω να πω με αυτό και να ισχυροποιήσω το επιχείρημά μας ότι ο ανταγωνισμός στα πλαίσια του κοινωνικοπολιτικού συστήματος θα ευνοήσει τη συγκέντρωση και τη συγκεντροποίηση της παραγωγής και του κεφαλαίου. Είναι αναπόφευκτο, όσο και αν προσπαθούν, με καλή προσπάθεια, οι δύο Υπουργοί να μας πείσουν ότι αυτό θα γίνει προς όφελος του πολίτη -καταναλωτή, αλλά και του γενικότερου συμφέροντος.
      Ναι, αν το γενικότερο συμφέρον είναι το συμφέρον των κερδών των επιχειρηματικών ομίλων, αυτό γίνεται. Αν είναι, όμως, για τα δικαιώματα του καταναλωτή-πολίτη και του εργαζόμενου λαού, τότε βλέπουμε ακριβώς το αντίθετο από άποψη τιμών, εργατικού κόστους και της εργατικής δύναμης, δηλαδή αυτά που ακούσαμε εδώ να σας καλούν οι Βουλευτές της Πλειοψηφίας και να σας λένε να προχωρήσετε. 
      Κύριε Υπουργέ, θέλω να πω το εξής: Ακούσαμε πολλά για τον κρατισμό. Το κράτος ήλθε από το πουθενά; Δεν έχει δημιουργηθεί από τις μέχρι τώρα κυβερνήσεις; Δηλαδή ο Κωνσταντίνος Καραμανλής ήταν σοσιαλιστής, όταν κρατικοποιούσε ιδιωτικές επιχειρήσεις; 
      Ο συνάδελφος κ. Μπαντουβάς αναφέρθηκε στην Ολυμπιακή. Δεν γνωρίζουμε όλοι ότι αυτή ήλθε από τον επιχειρηματία Ωνάση, ο οποίος τη χρησιμοποίησε, δεν την ήθελε και βρήκε το κράτος για να τη φορτώσει, παίρνοντας καλό τίμημα εξαγοράς; Θέλετε να αναφέρω τράπεζες; Δεν πήρε το κράτος την Εμπορική Τράπεζα από τον κ. Ανδρεάδη, με καλό τίμημα για τον επιχειρηματία; Δεν κρατικοποίησε τα ναυπηγεία, γιατί δεν ήθελε ο ίδιος ο επιχειρηματίας να τα έχει πλέον;
      Άρα πρέπει πολύ προσεκτικά να αντιμετωπίζουμε το ζήτημα του κράτους. Εμείς δεν υποστηρίζουμε αυτό το κράτος, γιατί το κράτος με τα χαρακτηριστικά που έχει βοηθάει και εξυπηρετεί τους επιχειρηματίες, είτε διευρύνοντας το κράτος οι κυβερνήσεις είτε το στενό κράτος, όπως έκαναν οι κυβερνήσεις που πέρασαν, αλλά και η σημερινή Κυβέρνηση. 
      Τώρα θέλουν οι επιχειρηματικοί όμιλοι να εξαγοράσουν όλη τη λαϊκή περιουσία, είτε είναι η ΔΕΗ, είτε είναι ο ΟΤΕ, είτε είναι τράπεζες, είτε είναι λιμάνια, είτε είναι σύνορα, γιατί και τα λιμάνια είναι σύνορα. Τι σημαίνει αυτό; Σημαίνει ότι το συσσωρευμένο πλέον κεφάλαιο θέλει να διοχετεύσει τα κέρδη του. Ε, θα εξαγοράσει αυτά που έχει μπροστά του και οι κυβερνήσεις είναι που τα ιδιωτικοποιούν με το επιχείρημα ότι δήθεν αυτό θα φέρει ανάπτυξη, ενώ αυτό συμβαίνει, μόνο και μόνο, για το έλλειμμα και το δημόσιο χρέος. Όσο και να μπουκώνεις το δημόσιο χρέος, το δημόσιο έλλειμμα, αυτό αυξάνει. Μπορείτε να το αιτιολογήσετε;
      Άρα, λοιπόν, πιστεύω ότι το ζήτημα του ανταγωνισμού δεν μπορεί να λυθεί ούτε με έναν καλό ούτε με έναν κακό νόμο, διότι δεν μπορούν αυτές οι επιχειρήσεις να μπουν μέσα σε συγκεκριμένα καλούπια. Μπορείτε να βάλλετε συνεχώς προς την πλευρά της εργασίας; Μπορείτε δηλαδή να παίρνετε μέτρα ενάντια στην εργατική δύναμη; Και για τα κέρδη πότε θα μιλήσουμε, για τα υπέρογκα κέρδη; 
      Οι συνάδελφοι της Αξιωματικής Αντιπολίτευσης, αλλά κυρίως της Συμπολίτευσης αναφέρθηκαν στους δείκτες. Ναι, αλλά για το δείκτη της κερδοφορίας μέσα στην Ευρωπαϊκή Ένωση που είμαστε πρώτοι, γι΄ αυτό δεν θα μιλήσουμε; Δηλαδή το κέρδος δεν θα πρέπει να πάει στον παραγωγό, που είναι ο εργαζόμενος; Γιατί να πηγαίνει μόνο στον εργοδότη, ο οποίος δεν είναι παραγωγός και τελικά δεν βάζει και χρήματα από την τσέπη του; Γιατί μέσα από τις υπερτιμολογήσεις γνωρίζουμε καλά πώς λειτουργεί το σύστημα; Άρα έρχεται αφειδώς το κράτος και του δίνει επιδοτήσεις, επιχορηγήσεις και μεγάλες φοροαπαλλαγές. 
      Έτσι τα βλέπουμε εμείς τα πράγματα και εδώ είναι καθαρά ιδεολογικά και πολιτικά. Εμείς έτσι αντιπαλεύουμε και την πολιτική της Κυβέρνησης. Είπα στη δευτερολογία μου ότι «Ναι, η Νέα Δημοκρατία έχει μία αξιοπιστία. Σου λέει αυτή είναι η πολιτική μου, έτσι πηγαίνω». 
      Επίσης θα πρέπει να κάνει την αυτοκριτική του και το ΠΑΣΟΚ. Τελικά, δεν έχουμε συγκέντρωση και συγκεντροποίηση, μονοπωλιακές και ολιγοπωλιακές καταστάσεις σε όλους τους τομείς; Ποιος τη δημιούργησε αυτή; Δεν τη δημιούργησε το συγκεκριμένο πλαίσιο, πολιτικό, συνταγματικό και νομοθετικό; 
      Κύριε Πρόεδρε, κλείνω με το εξής: Αντιμονοπωλιακή πολιτική μπορεί να επέλθει μόνο με τη λαϊκή επέμβαση. Η λαϊκή επέμβαση μπορεί πραγματικά να καθορίσει τις εξελίξεις προς φιλολαϊκές κατευθύνσεις. Διαφορετικά, θα έχουμε μία χειροτέρευση για τον εργαζόμενο λαό και παράλληλα μία πολύ μεγάλη αύξηση των κερδών των επιχειρηματικών ομίλων. 
      Κλείνω με το εξής για τον πολιτισμό: Είναι σημαντικό αυτό που είπε ο κύριος Υπουργός για τα μουσεία. Τον πολιτισμό όμως θα πρέπει να τον βλέπουμε γενικότερα, γιατί για εμάς δεν είναι πολιτισμός να δίνεις την Ακρόπολη σε πολυεθνική εταιρεία με το επιχείρημα ότι αυτή η πολυεθνική εταιρεία θα αναλάβει το φωτισμό της Ακρόπολης.
      Δηλαδή δεν μπορεί από τον κρατικό προϋπολογισμό να δοθούν τα κονδύλια γι’ αυτό το μεγάλο ζήτημα και αναθέτουμε σε μια πολυεθνική να διαφημίσει τα προϊόντα της, δίνοντας κονδύλια πενιχρά για την Ακρόπολη ή για άλλους πολιτιστικούς χώρους; Αυτά δεν είναι ζητήματα που πρέπει να απασχολήσουν τη Βουλή; 
      ΠΡΟΕΔΡΕΥΩΝ (Γεώργιος Σούρλας):  Ο κύριος Υπουργός έχει το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Νομίζω, κύριοι συνάδελφοι, ότι παρ’ όλες τις εντάσεις η συζήτηση ήταν δημιουργική και πιστεύω ότι ολοκληρώνοντας τη συζήτηση για την ψήφιση επί της αρχής αυτού του σχεδίου νόμου, η Εθνική Αντιπροσωπεία κάνει ένα πολύ σοβαρό βήμα για να υπάρξει μία ακόμα διαρθρωτική αλλαγή και παρέμβαση στα ζητήματα λειτουργίας με υγιή τρόπο της αγοράς και του ανταγωνισμού.
      Άκουσα βέβαια με θλίψη τον δωδεκανήσιο συνάδελφο κ. Καΐσερλη, για τις λέξεις και το περιεχόμενό τους «ανταγωνισμός και ανταγωνιστικότητα» που προκαλούν φόβο.
       Έχω πει και πάλι στην Αίθουσα αυτή ενθυμούμενος το των Λατίνων omnius definitio periculosa est, δηλαδή τίποτα πιο δύσκολο από τον ορισμό. Αλλά θα μου επιτρέψετε με απλά λόγια να σας πω ότι στην οικονομία, την οποία ζούμε και την οποία έχει η πατρίδα μας, δεν είναι στοιχεία εις βάρος του Έλληνα πολίτη όταν λειτουργούμε με υγιή τρόπο, με κανόνες και με αρχές. Αλλά είναι υπέρ του πολίτη. Ανταγωνισμός σημαίνει ότι ο ένας συναγωνίζεται με τον άλλο ποιος θα κερδίσει ένα μερίδιο της αγοράς και πώς θα του  παρέχει καλύτερες υπηρεσίες και προϊόντα. Και μέσα απ’ αυτό προκύπτουν καλύτερες τιμές. 
      Ανταγωνιστικότητα, που είναι επίσης ένας δύσκολος ορισμός, είναι να μπορείς να πωλείς τα προϊόντα και τις υπηρεσίες σε τιμές καλύτερες από εκείνες που κάνει ο ανταγωνιστής σου ή η άλλη χώρα, να κρατάς τη θέση της αγοράς είτε στο εσωτερικό είτε στο εξωτερικό και μ’ αυτόν τον τρόπο να διευρύνεις τη θέση σου, να αυξάνεις την απασχόληση και να συνεχίζεις να προσφέρεις ποιοτικά καλύτερα και φθηνότερα προϊόντα απ’ ό,τι οι ανταγωνιστές σου. Με άλλα λόγια εκείνοι που παράγουν τα ίδια προϊόντα μ’ εσένα. 
      Δεν ζούμε μπροστά σ’ έναν ωκεανό που είμαστε μόνοι εμείς. Είμαστε μια ανοικτή αγορά, δεχόμεθα εισαγωγές προϊόντων και εξάγουμε προϊόντα και υπηρεσίες. Μια κοινωνία και μια αγορά λειτουργεί σωστά, όταν όλα αυτά γίνονται με κανόνες και με τήρηση αυτών των κανόνων. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Με ίσες ευκαιρίες….
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Αυτές οι ίσες ευκαιρίες ανετράπησαν μέσα στους δεκαπέντε μήνες απ’ αυτήν την Κυβέρνηση; Εσείς ήσασταν και μέλος της προηγούμενης κυβέρνησης….
      ΚΩΝΣΤΑΝΤΙΝΟΣ ΚΑΪΣΕΡΛΗΣ:  Είπα ότι διπλασιάζονται ραγδαία….
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ο νομός Δωδεκανήσου που είναι εκτεθειμένος έντονα σ’ έναν τέτοιο ανταγωνισμό τι ανάπτυξη είχε; Και όλα αυτά έγιναν μέσα απ’ αυτές τις συνθήκες και μέσα απ’ αυτόν τον ανταγωνισμό που δεν είναι μόνο η ωραία θάλασσα, το ωραίο κλίμα ή τα πολιτιστικά, τα οποία κουβαλά μαζί της η περιοχή της Δωδεκανήσου. 
      Αυτές οι πολυεθνικές, που τις πυροβολούμε σήμερα, τώρα ήρθαν με τη νέα διακυβέρνηση και μάλιστα ήρθαν στα νησιά τα δικά σας για να ταλαιπωρήσουν τους μικρομεσαίους επιχειρηματίες, τους ξενοδόχους κλπ.; 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Εγώ τα λέω καλοπροαίρετα.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, σας άκουσα με προσοχή για δικαίους και αδίκους, για φτωχούς και πλούσιους, τα ανακατέψατε όλα μαζί. Και να συζητούσαμε όλα αυτά τα πράγματα μαζί δεν θα καταλήγαμε πουθενά από την προσέγγιση και την οπτική γωνία, διότι αυτό θα μου θύμιζε τις συζητήσεις που γινόταν επί Βυζαντίου, που κρατούσαν δεκαετίες ολόκληρες αν οι άγγελοι είναι γένους αρσενικού ή θηλυκού ή πόσοι άγγελοι μπορούν να καθίσουν στην κορυφή μιας καρφίτσας! Αν αρχίσουμε όλα αυτά τα πράγματα τώρα και τα αναλύουμε και πώς ξαναανακαλύπεττε τις ρίζες σας και επιστρέφετε στην αφετηρία και τις μαρξιστικές σας καταβολές, εγώ δεν μπορώ να καταλάβω ακούγοντας αρκετούς από τους συναδέλφους της Αξιωματικής Αντιπολίτευσης, αν είναι με την πλευρά της σοσιαλδημοκρατίας, αν είναι με την πλευρά του σοσιαλισμού, αν είναι puri φιλελεύθεροι ή νεοφιλελεύθεροι, διότι έχετε και σεις ανάμεσά σας ορισμένους που τους δανειστήκατε από εμάς και οι οποίοι τώρα σας κάνουν μαθήματα νεοφιλελευθερισμού μέσα από τις γραμμές σας, που άλλοτε ανήκουν στο χώρο σας, συμμετέχουν στις κοινοβουλευτικές σας ομάδες, αλλά είναι και εκτός διότι είναι ανεξάρτητοι! Όταν σας συμφέρει παίρνετε τη μία πλευρά. Όταν δεν σας συμφέρει παίρνει την άλλη. 
    Έρχομαι τώρα –και κλείνω μ’ αυτό- να πω τούτο. Είπατε ορισμένα πράγματα για τη Ρυθμιστική Αρχή Θαλασσίων Επικοινωνιών. Ουσιαστικά την είχατε αφήσει και είχε νεκρωθεί. Μάλιστα την περίοδο που πήρατε τον Πρόεδρο της ΡΑΘΕ, τον κ. Ζησιμόπουλο και τον μετακινήσατε στην Επιτροπή Ανταγωνισμού, ουσιαστικά δεν υπήρχε. Θα είχαμε δυο ανεξάρτητες αρχές την ώρα που σε καμία άλλη ευρωπαϊκή χώρα δεν υπάρχει αυτό και που το έργο της μπορούσε να το επιτελεί, ελάχιστα στελεχωμένη. Μάλιστα, αυτούς τους πέντε, που είχαν προσληφθεί και με διαδικασίες του ΑΣΕΠ, αυτή η «ανάλγητη» νέα διακυβέρνηση φρόντισε να ψηφίσει διάταξη με τον ίδιο νόμο και τους πήραμε όλους αυτούς τους ανθρώπους, ενώ θα μπορούσαμε να κάνουμε ότι δεν καταλαβαίνουμε και τους μεταφέραμε στην Επιτροπή Ανταγωνισμού. 
    ΑΠΟΣΤΟΛΟΣ ΚΑΤΣΙΦΑΡΑΣ: Στο αντικείμενο, κύριε Υπουργέ. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Κατσιφάρα, εγώ πριν πήγα να σας ρωτήσω κάτι και με διακόψατε ότι σας ενοχλώ. Όμως σας ακούω, γιατί τιμώ το λόγο σας, αν φυσικά το επιτρέπει ο κύριος Πρόεδρος.
    ΠΡΟΕΔΡΕΥΩΝ (Γεώργιος Σούρλας): Θέλετε να παρέμβετε, κύριε Κατσιφάρα;
    ΑΠΟΣΤΟΛΟΣ ΚΑΤΣΙΦΑΡΑΣ: Όχι, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Συνεχίστε, κύριε Υπουργέ. 
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κλείνω, κύριε Πρόεδρε. 
    Απουσιάζει η εκ Μαγνησίας κυρία συνάδελφος, η οποία είπα, αν κατάλαβα καλά, ότι με κατηγορούν στην περιοχή μου για κρατιστή! 
    Κύριοι συνάδελφοι, εγώ δεν αρνήθηκα ποτέ ότι είμαι γιος αγρότη και αγρότισσας και μεγάλωσα σε μια αγροτική περιοχή. Υπηρετώ, όμως, τις ιδέες του φιλελευθερισμού μέσα από τις γραμμές της Νέας Δημοκρατίας διαχρονικά. Είμαι από εκείνους που υποστηρίζουν αυτό το οποίο ο Πρωθυπουργός το έχει ονομάσει -και το έχουμε όλοι ενστερνιστεί- το μεσαίο χώρο και βεβαίως το κοινωνικό κέντρο. Και αν αυτό ενοχλεί ορισμένους, έτερον εκάτερον. Αλλά η ιδεολογική μας ταυτότητα και το ιδεολογικό μας στίγμα είναι σαφώς και επακριβώς προσδιορισμένα. Δεν αφήνει περιθώρια για παρανοήσεις. 
    Ήθελα, όμως, να απαντήσω στην κυρία συνάδελφο και να γραφτεί στα Πρακτικά. Προφανώς θα το είπε αυτό για ένα λόγο, διότι ακούγοντας την εισήγηση και της ίδιας και του συναδέλφου επίσης εκ Μαγνησίας του κ. Γκατζή και του υπάρχοντος στην Έδρα Προεδρεύοντος, του Αντιπροέδρου κ. Σούρλα, αλλά και των δύο άλλων Βουλευτών της Μαγνησίας, θα σας πω το εξής: 
    Πηγαίνοντας στο Υπουργείο Ανάπτυξης βρήκα μία αποκρατικοποίηση, η οποία είχε προκηρυχθεί από την προηγούμενη κυβέρνηση, για την ΕΒΕΤΑΜ, μια εταιρεία η οποία ανήκει στο Υπουργείο Ανάπτυξης και εποπτεύεται από τη Γενική Γραμματεία Έρευνας και Τεχνολογίας. Κάλεσα όλους τους συναδέλφους –θα το ενθυμείστε, κύριε Πρόεδρε, ένας διαγωνισμός ο οποίος είχε ολοκληρωθεί και υπήρχε αξιολόγηση από την Επιτροπή Αποκρατικοποιήσεων, στην οποία συμμετέχω ως Αντιπρόεδρος- για να έχω την άποψή τους γι’ αυτήν την αποκρατικοποίηση. 
      Κατέθεσα την άποψή μου, ότι έβρισκα το τίμημα ουσιαστικά απαράδεκτο και ζήτησα τη γνώμη τους για το αν, σε περίπτωση που αυτή η εταιρεία εξακολουθούσε να λειτουργεί στο δημόσιο, θα μπορούσε να συνεισφέρει στην τοπική ανάπτυξη, να αποτελέσει τη βάση του τεχνολογικού πάρκου Θεσσαλίας και του πόλου καινοτομίας, που πρόκειται να υποβληθεί πρόταση με τα καινούργια προγράμματα του ΕΠΑΝ. Και εισηγήθηκα στην Επιτροπή Αποκρατικοποιήσεων να ματαιωθεί η αποκρατικοποίηση της συγκεκριμένης εταιρείας και να παραμείνει υπό την εποπτεία, γιατί είναι σημαντικό τεχνολογικό κέντρο, και το έκανα με την πεποίθηση ότι προσφέρω και στην έρευνα και στην τεχνολογία και στο Νομό Μαγνησίας και γενικότερα στη Θεσσαλία. Εκτός αν με κατηγορεί γι΄ αυτό, ότι εγώ, ως Υπουργός της νέας διακυβέρνησης, ματαίωσα μια αποκρατικοποίηση, η οποία είχε ξεκινήσει με συμμετέχουσα στην κυβέρνηση την ίδια την κ. Ροδούλα Ζήση, η οποία προφανώς τώρα τα βλέπει υπό διαφορετική οπτική γωνία, ενώ τότε κάνοντας μια φιλελεύθερη πολιτική να περιοριστεί το κράτος ήθελε να φύγει από τα χέρια του κράτους η ΕΒΕΤΑΜ. Αν γι αυτό το πράγμα με κατηγορεί για κρατικιστή, εγώ αποδέχομαι αυτήν την κατηγορία.
      ΑΓΓΕΛΟΣ ΤΖΕΚΗΣ: Γιατί απολογείστε;
      ΠΡΟΕΔΡΕΥΩΝ (Γεώργιος Σούρλας): Επειδή αναφέρθηκε και σε μένα ο κύριος Υπουργός, θέλω να πω ότι ήταν μια καθολική απαίτηση όλων των Βουλευτών και των παραγωγικών τάξεων του νομού.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τώρα, όμως, με τη νέα διακυβέρνηση, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας):  Και είναι προς έπαινο του κ. Σιούφα, ο οποίος με ρεαλισμό αντιμετώπισε το θέμα και απομάκρυνε την οποιαδήποτε σκιά που υπήρχε περί διαβλητών διαδικασιών. Εγώ, λοιπόν, δράττομαι της ευκαιρίας και από τη θέση αυτή που κατέχω να τον συγχαρώ και να εξάρω την πολιτική για τη συγκεκριμένη περίπτωση.
      ΑΓΓΕΛΟΣ ΤΖΕΚΗΣ: Ας αποτελέσει πιλότο για…
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της αρχής του νομοσχεδίου του Υπουργείου Ανάπτυξης: «Τροποποίηση, αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού (ΦΕΚ 278 Α΄)».
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΑΓΓΕΛΟΣ ΤΖΕΚΗΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το σχέδιο νόμου του Υπουργείου Ανάπτυξης: «Τροποποίηση, αντικατάσταση και συμπλήρωση του ν. 703/1977 «Περί ελέγχου μονοπωλίων και ολιγοπωλίων και προστασίας του ελεύθερου ανταγωνισμού» (ΦΕΚ 278 Α΄) έγινε δεκτό επί της αρχής κατά πλειοψηφία.
     Κύριοι συνάδελφοι, έχουν διανεμηθεί τα Πρακτικά της Παρασκευής 10 Ιουνίου 2005 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Συνεπώς τα Πρακτικά της συνεδρίασης της Παρασκευής 10 Ιουνίου 2005 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 00.18΄ λύεται η συνεδρίαση για σήμερα ημέρα Τετάρτη 22 Ιουνίου 2005 και ώρα 10.30΄ με αντικείμενο εργασιών του Σώματος: συζήτηση προ ημερησίας διατάξεως σύμφωνα με το άρθρο 143 του Κανονισμού της Βουλής, με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας, κ. Αλέκας Παπαρήγα, με θέμα την πολιτική της Κυβέρνησης στον τομέα της απασχόλησης των γυναικών, σύμφωνα με την ειδική ημερήσια διάταξη που έχει διανεμηθεί.
     Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ 21-6-05		ΣΕΛ. -3-

