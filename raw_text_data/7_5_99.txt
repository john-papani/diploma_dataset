Π Ρ Α Κ Τ Ι Κ Α  Β Ο Υ Λ Η Σ

 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ ΡKA'

Παρασκευή 7 Μαΐου 1999

 

 

Αθήνα, σήμερα στις 7 Μαΐου 1999, ημέρα Παρασκευή και ώρα 10.19' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Παρακαλείται η κυρία Γραμματέας να ανακοινώσει τις αναφορές προς το Σώμα. 

(Ανακοινώνονται προς το Σώμα από την κ. Μαρία Μπόσκου, Βουλευτή Ημαθίας, τα ακόλουθα: 

Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η Νομαρχιακή Αυτοδιοίκηση Κυκλάδων ζητεί την πύκνωση των αεροπορικών δρομολογίων του Νομού Κυκλάδων. 

2) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Πάρου Κυκλάδων ζητεί να μη ληφθεί απόφαση για προκήρυξη διαγωνισμού πώλησης του "ΞΕΝΙΑ". 

3) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία η Ομοσπονδία Νεφροπαθών Θράκης - Μακεδονίας - Ηπείρου - Θεσσαλίας ζητεί να λειτουργήσει το Νοσοκομείο Παπαγεωργίου Δυτικής Θεσ/νίκης για την υγειονομική κάλυψη κυρίως των νεφροπαθών - καρκινοπαθών της χώρας. 

4) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία το Δημοτικό Ωδείο Καβάλας ζητεί την έγκριση 61 θέσεων διδακτικού προσωπικού του Ωδείου με συμβάσεις μίσθωσης έργου για το 1999. 

5) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία το Εργατοϋπαλληλικό Κέντρο Βόλου Μαγνησίας διαμαρτύρεται για τις αλλεπάλληλες απολύσεις εργαζομένων στις βιομηχανίες "ΒΙΣ Βόλου" και "ΙΜΑΣ". 

6) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορές με τις οποίες το Εργατοϋπαλληλικό Κέντρο Αλμυρού ζητεί από την κοινοπραξία που έχει αναλάβει την κατασκευή μέρους της εθνικής οδού στην επαρχία Αλμυρού να ακυρώσει τις ομαδικές απολύσεις. 

7) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Ανεξάρτητος Αγροτικός Σύλλογος Επαρχίας Αλμυρού ζητεί την ικανοποίηση οικονομικών αιτημάτων. 

8) Ο Βουλευτής Μαγνησίας κ. ΑΘΑΝΑΣΙΟΣ ΝΑΚΟΣ κατέθεσε αναφορά με την οποία ο Ανεξάρτητος Αγροτικός Σύλλογος Επαρχίας Αλμυρού ζητεί την ικανοποίηση οικονομικών αιτημάτων. 

9) Ο Βουλευτής Σάμου κ. ΚΩΝ/ΝΟΣ ΚΑΡΑΜΗΝΑΣ κατέθεσε αναφορά με την οποία η Πανελλήνια Ομοσπονδία Υπαλληλικού Προσωπικού Αυτοκινήτων ζητεί να ληφθούν μέτρα για την έναρξη της σταδιακής εξίσωσης των βασικών μισθών των εργαζομένων στο ΚΤΕΛ με τις αποδοχές των εργαζομένων των ΗΛΠΑΠ, ΗΣΑΠ. 

10) Οι Βουλευτές κύριοι ΣΤΡΑΤΗΣ ΚΟΡΑΚΑΣ και ΧΑΡΑΛΑΜΠΟΣ ΑΓΓΟΥΡΑΚΗΣ κατέθεσαν αναφορά με την οποία η Συντονιστική Επιτροπή Πρωτοβουλίας των Οργανώσεων των Τυφλών κατά του Πολέμου στη Γιουγκοσλαβία καταδικάζει τις ΝΑΤΟϊκές επιθέσεις στην Γιουγκοσλαβία. 

11) Οι Βουλευτές κύριοι ΣΤΑΥΡΟΣ ΠΑΝΑΓΙΩΤΟΥ και ΜΑΡΙΑ ΜΠΟΣΚΟΥ κατέθεσαν αναφορά με την οποία η Πανελλήνια 'Ενωση Προσωπικού Λιμενικού Σώματος υποβάλλει προτάσεις για την ανάπτυξη των υπηρεσιών του Λιμενικού Σώματος στη Βόρεια Ελλάδα. 

12) Ο Βουλευτής Χανίων κ. ΕΜΜΑΝΟΥΗΛ ΣΚΟΥΛΑΚΗΣ κατέθεσε αναφορά με την οποία ο Δήμος Βουκολίων Χανίων διαμαρτύρεται για τον τρόπο διανομής των προμηθειών στους Δήμους βάσει του "Ι.Καποδίστριας". 

13) Ο Βουλευτής Ροδόπης κ. ΜΟΥΣΤΑΦΑ ΜΟΥΣΤΑΦΑ κατέθεσε αναφορά με την οποία το Εργατοϋπαλληλικό Κέντρο Κομοτηνής ζητεί τη θεσμοθέτηση του 35ώρου ωραρίου εργασίας χωρίς τη μείωση των αποδοχών. 

14) Οι Βουλευτές κύριοι ΠΕΤΡΟΣ ΚΟΥΝΑΛΑΚΗΣ, ΕΥΑΓΓΕΛΟΣ ΑΠΟΣΤΟΛΟΥ και ΑΝΔΡΙΑΝΗ ΛΟΥΛΕ κατέθεσαν αναφορά με την οποία η Παναιτωλοακαρνανική Συνομοσπονδία ζητεί την ικανοποίηση αιτημάτων για την αναβάθμιση του Νομού Αιτωλ/νίας. 

15) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο Εκπολιτιστικός Εξωραϊστικός Σύλλογος "Η Ρόκα" Καστελίου ζητεί οικονομική ενίσχυση. 

16) Ο Βουλευτής Χανίων κ. ΙΩΣΗΦ ΒΑΛΥΡΑΚΗΣ κατέθεσε αναφορά με την οποία η Νομαρχιακή Αυτοδιοίκηση Χανίων ζητεί τα Χανιά να είναι η έδρα της Γενικής Αστυνομικής Διεύθυνσης της Κρήτης. 

17) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία το Γενικό Νομαρχιακό Νοσοκομείο Αγρινίου ζητεί την προκήρυξη θέσεων ιατρικού και παραϊατρικού προσωπικού για τη λειτουργία του Αξονικού Τομογράφου του Νοσοκομείου. 

18) Ο Βουλευτής Φθιώτιδας κ. ΑΘΑΝΑΣΙΟΣ ΧΕΙΜΑΡΑΣ κατέθεσε αναφορά με την οποία ο Δήμος Αγίου Νικολάου Κρήτης ζητεί την έκδοση του προεδρικού διατάγματος που αφορά στη λειτουργία του ιδιωτικού αεροδρομίου "Ξένιος Ζεύς" καθώς και τη λειτουργία των πέντε προτεινόμενων ιδρυμάτων τριτοβάθμιας εκπαίδευσης στο Νομό Λασιθίου. 

19) Η Βουλευτής Μαγνησίας κ. ΡΟΔΟΥΛΑ ΖΗΣΗ κατέθεσε αναφορά με την οποία η Ιερά Μητρόπολη Δημητριάδος Ιερά Μονή Τιμίου Προδρόμου Συκής Πηλίου ζητεί οικονομική ενίσχυση για την αποπεράτωση των οικοδομικών εργασιών ανέγερσης νέας πτέρυγας της Μονής. 

20) Ο Δ' Αντιπρόεδρος της Βουλής και Βουλευτής Λάρισας κ. ΝΙΚΟΛΑΟΣ ΚΑΤΣΑΡΟΣ κατέθεσε αναφορά με την οποία η Ομοσπονδία Εργαζομένων Οργανισμών Τοπικής Αυτοδιοίκησης ζητεί τη νομοθετική ρύθμιση για τη μετατροπή της εργασιακής σχέσης του προσωπικού του Δημοσίου, των Νομικών Προσώπων Δημοσίου Δικαίου και Οργανισμών Τοπικής Αυτοδιοίκησης σε αορίστου χρόνου. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 6852/15.2.99 ερώτηση δόθηκε με το υπ'αριθμ. 163/4.3.99 έγγραφο από τον Υφυπουργό Ανάπτυξης η ακόλουθη απάντηση: 

"Απαντώντας στην ερώτηση 6852/15.2.99 των Βουλευτών κυρίων Μπ. Αγγουράκη και Α. Τασούλα, αναφερόμενη σε επιστημονική έκθεση ου δόθηκε στη δημοσιότητα στις 12.2.99 και στην οποία αναφέρθηκε εκτενώς ο Τύπος στις 13.2.1999, σχετικά με την ασφάλεια των γενετικά τροποποιημένων τροφίμων, σας γνωρίζουμε τα ακόλουθα: 

Η προστασία του καταναλωτή από το γενετικά τροποποιημένα ποροϊόντα, πράγματι είναι ένα σοβαρό ζήτημα που αυτήν την περίοδο απασχολεί και όπως φαίνεται και μελλοντικά θα απασχολήσει την κοινωνία μας όχι μονάχα τοπικά, αλλά σε παγκόσμιο επίπεδο. 

'Ηδη, σε κοινοτικό και σε εθνικό επίπεδο, έχουν ληφθεί μετρα προστασίας της ανθρώπινης υγείας από τα γενετικά τροποποιημένα τρόφιμα. Από την Επιτροπή της Ευρωπαϊκής 'Ενωσης επιβάλλεται έλεγχος στην κυκλοφορία αυτών των τροφίμων και χορηγούνται σχετικά πιστοποιητικά, κατά τη διαδικασία της οδηγίας 90/220/ΕΟΚ. Ενώ η χώρα μας έχει έγκαιρα εναρμονιστεί με την οδηγία αυτή και υπάρχει σε λειτουργία μία εθνική επιτροπή με συντονισμό του ΥΠΕΧΩΔΕ και των συναρμοδίων Υπουργείων. 

Επίσης ισχύει ο κοινοτικός Κανονισμός 258/97 που αφορά τα "νέα τρόφιμα" (NOVEL FOOD), βάσει του οποίου είναι υποχρεωτική η αναγραφή στη συσκευασία των τροφίμων τυχόν ύπαρξη γενετικά τροοποιημένων οργανισμών. 

Το Υπουργείο Ανάπτυξης, μέσα από τη Γενική Γραμματεία Καταναλωτή, παρακολουθεί από πάρα πολύ κοντα μαζί με το γενικό Χημείο του Κράτους την εφαρμογή των διατάξεων αυτών, έτσι ώστε να αντιμετωπίζεται κάθε περίπτωση καταστρατήγησής τους. 

Βέβαια, δεν θεωρούμε ότι αυτό το μείζον θέμα έχει κλείσει με τα μέτρα αυτά ου έχουν παρθεί. Το Υπουργείο μας θα προχωρήσει και είναι ήδη έτοιμο το σχέδιο δημιουργίας Ενιαίου Φορέα Ελέγχου Τροφίμων, ώστε οι διάσπαρτες υπηρεσίες οι οποίες ελέγχουν τα τρόφιμα, τα ποτά και τα πάσης φύσεως προϊόντα να μπορούν, μέσα από ένα κεντρικό φορέα, να ανταποκριθούν στις σύγχρονες ανάγκες προστασίας του καταναλωτή, από τις εξελίξεις της επιστήμης και από τις αδυναμίες που στην πορεία παρουσιάζονται. 

Βρισκόμαστε μπροστά σε προόδους της επιστήμης πρωτόγνωρες, οι οποίες αλλάζουν τη φυσιογνωμία της ανθρωπότητας σε επίπεδο διατροφής. Η πρόοδος αυτή πρέπει να παραδεχθούμε ότι έχει ανεβάσει τον μέσο όρο ζωής και το βιοτικό επίπεδο, με τις συνέπειες της όμως. Γι' αυτό και δεν μπορούμε να την αντιμετωπίσουμε με συντηρητισμό, αλλά με εγρήγορση, ώστε να κρατήσουμε όλα τα θετικά, προσέχοντας παράλληλα τις παραμέτρους εκείνες που μπορούν να μας διαφύγουν κα ινα δημιουργήσουν προβλήματα, ιδιαίτερα στον ευαίσθητο τομεά της δημόσιας υγείας. 

Ο Υφυπουργός 

ΓΙΑΝΝΗΣ ΧΑΡΑΛΑΜΠΟΥΣ" 

2. Στην με αριθμό 6751/11.2.99 ερώτηση δόθηκε με το υπ'αριθμ. 158/4.3.99 έγγραφο από τον Υφυπουργό Ανάπτυξης η ακόλουθη απάντηση: 

"Απαντώντας στην ερώτηση 6751/11.2.99 του Βουλευτή κ. Παναγιώτη Ψωμιάδη, αναφερόμενη στην αποζημίωση του Προέδρου και των μελών του Δ.Σ. του Ταμείου Λαϊκών Αγορών (ΤΛΑ) καθώς και σε άλλα θέματα λετιουργίας του, σας γνωρίζουμε ότι απευθυνθήκαμε στο εν λόγω Ταμείο και φωτοαντίγραφο της με αριθμ.2547/24.2.99 απάντησής του, επισυνάπτεται προς ενημέρωσή σας. 

Ειδικότερα για το θέμα της αποζημίωσης του Προέδρου και των μελών του ΔΣ του ΤΛΑ, σημειώνεται ότι πράγματι, όπως αναφέρεται και στο πιο πάνω έγγραφό του, το Ταμείο στα πλαίσια του ν.2470/97 ζήτησε την αναπροσαρμογή της αποζημίωσης του Προέδρου και των μελών του Διοικητικού του Συμβουλίου και η σχετική εισήγησή του έγινε αποδεκτή από την Πολιτική ηγεσία. 

Κατόπιν αυτού προχωρησαν οι διαδικασίες έκδοσης της Κοινής Υπουργικής Απόφασης των Υπουργών Ανάπτυξης και Οικονομικών 2039452/4056/002/18.6.98 αντίγραφο της οποίας επίσης επισυνάπτεται, με την οποία καθορίζονται και οι όροι-προϋποθέσεις για την καταβολή της αποζημίωσης αυτής (παρ.3 της ΚΥΑ). 

Η τήρηση των προϋποθέσεων αυτών ελέγχεται από την Υπηρεσία Εντελλομένων Εξόδων του Υπουργείου μας και σε συνέχεια από την αρμόδια Υπηρεσία του Ελεγκτικού Συνεδρίου. 

Ο Υφυπουργός 

ΓΙΑΝΝΗΣ ΧΑΡΑΛΑΜΠΟΥΣ" 

Σημ.: Τα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων). 

3. Στην με αριθμό 6815/522/12-2-99 ερώτηση/AKE δόθηκε με το υπ' αριθμ. 3271/26-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης και ΑΚΕ 6815/522/12-2-99 που κατέθεσαν οι Βουλετές κύριοι Σ. Σπηλιωτόπουλος, Α. Παπαδόγγονας, Ε. Χαϊτίδης, Θ. Δημοσχάκης, Γ. Καλαντζής, Π. Καμμένος, Α. Καραμανλής, Λ. Λυμπερακίδης και Ι. Λαμπρόπουλος, σας γνωρίζονται τα ακόλουθα: 

Το Υπουργείο Εθνικής 'Αμυνας, στα πλαίσια της καλής συνεργασίας τους με άλλους κλάδους των Ε.Δ. και φορείς του ευρύτερου Δημοσίου Τομέα, ανταποκρίνεται στα διάφορα αιτήματα για διάθεση εμπειρογνωμώνων σε επιτροπές που συγκροτούνται με ευθύνη τους. 

Παρ' όλα αυτά, όμως, τα συμμετέχοντα σε μεικτές επιτροπές φορέων στελέχη των Ε.Δ. εκφράζουν αποκλειστικά τις προσωπικές τους απόψεις πάνω στα κάθε φορά συζητούμενα θέματα, οι οποίες προέρχονται από τις γνώσεις και την εμπειρία τους επί των συγκεκριμένων γνωστικών αντικειμένων. Το ίδιο, κατ' επέκταση, ισχύει και για την από την Π.Α. προερχόμενους εμπειρογνώμωνες που έχουν διατεθεί ως μέλη της επιτροπής για την απόκτηση Α/Φ Προστασίας Αλιευτικών Πόρων του Λ.Σ. Οι συγκεκριμένοι αξιωματικοί δεν εκφράζουν σε καμιά περίπτωση τις απόψεις της Π.Α., και οι όποιες απόψεις και επισημάνσεις τους είναι καθαρά προσωπικές. 

Ο Υπουργός 

ΑΠ.- ΑΘ. ΤΣΟΧΑΤΖΟΠΟΥΛΟΣ" 

4. Στην με αριθμό 6809/12-2-99 ερώτηση/AKE δόθηκε με το υπ' αριθμ. 3272/26-2-99 έγγραφο από τον Υπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 6809/12-2-99 που κατέθεσαν οι Βουλετές κύριοι Σ. Σπηλιωτόπουλος, Α. Παπαδόγγονας, Θ. Δημοσχάκης, Γ. Καλαντζής, Π. Καμμένος, Ε. Χαϊτίδης, Ι. Λαμπρόπουλος, Λ. Λυμπερακίδης και Α. Καραμανλής, σας γνωρίζονται τα εξής: 

'Οσον αφορά στο θέμα της ύδρευσης του ΟΣΜΑΕΣ, κατόπιν δύο επιτυχών γεωτρήσεων στα όρια της κοινότητας Μαρτίνου, εντοπίσθηκε το απαραίτητο νερό. Ωστόσο, η μεταφορά του νερού, με τη διάνοιξη όδευσης του αγωγού προς τον οικισμό, προσκρούει στην άρνηση του τοπικού Κοινοτικού Συμβουλίου. Για το λόγο αυτό, ο συνεταιρισμός κατέθεσε έγγραφη προσφυγή στη Περιφερειακή Διοίκηση του Νομού Φθιώτιδας, μέσω του Υπουργείου Εσωτερικών, για να δοθεί έγκριση άντλησης και κυρίως μεταφοράς νερού. Σημειωτέο ότι οι ανωτέρω ενέργειες του ΟΣΜΑΕΣ προβλέπονται από το καταστατικό του, έχουν επικυρωθεί από το ΔΣ, έχουν ελεγχθεί από το Εποπτικό του Συμβούλιο και τέλος έχουν υποβληθεί για έγκριση στο Ανώτατο Στρατιωτικό Συμβούλιο (ΑΣΣ). 

Στη συνέχεια πρέπει να τονιστεί ότι όλες οι οικονομικές και διαχειριστικές ενέργειες και δραστηριότητες του συνεταιρισμού, ελέγχονται από ανώτερο Αξκό του Ελεγκτικού Σώματος, τα αποτελέσματα του οποίου τίθενται υπόψη της ιεραρχίας του ΓΕΣ. Ο εν λόγω καθολικός έλεγχος της νομιμότητας των πράξεων του ΔΣ, πιστοποιεί τη συμφωνία των ενεργειών προς τους κανόνες του καταστατικού του ΟΣΜΑΕΣ και εγγυάται της εύρυθμη λειτουργία του Νομικού Προσώπου. Ειδικότερα, και σε ότι αφορά το θέμα περί ενημέρωσης επί των προϋπολογισμών του Συνεταιρισμού, γίνεται γνωστό πως με την Γενική Διαταγή του ΟΣΜΑΕΣ (Φ.956.2/160/625459/Σ.6202/28-12-98/ΓΕΣ/ΔΟΙ/1γ) έχουν ήδη κοινοποιηθεί για ενημέρωση των συνεταίρων, οι προϋπολογισμοί οικονομικών ετών 1998-99, καθώς και ο απολογισμός-ισολογισμός 1997. 

Επίσης, αναφορικά με το αίτημα των συνεταίρων για την ανά εξάμηνο ενημέρωση τους από το Ελεγκτικό Σώμα, επί των αποτελεσμάτων των τακτικών επιθεωρήσεων της διοίκησης του Συνεταιρισμού (διάταξη παρ. 3 του άρθρου 17 του καταστατικού του ΟΣΜΑΕΣ), αυτή θα γίνεται κατ' έτος με την αποστελλόμενη σε όλους τους συνεταίρους Γενική Διαταγή, καθώς και από τον ίδιο το Συνεταιρισμό στους επιθυμούντες πληρέστερη ενημέρωση. 

Σε σχέση με τις αυξήσεις στις αποδοχές των νομικών συμβούλων του Συνεταιρισμού, η αναφορά ποσοστού της τάξης του 41% δεν ανταποκρίνεται στη πραγματικότητα. Ο μεν κ. Συγγούρης έλαβε αύξηση 2%, ο δε κ. Βουτσινάς 3%, ενώ οι όποιες διαφορές μεταξύ αποδοχών των ετών 1997 και 1998 είναι αυξημένες κατά 40%0, αποκλειστικά λόγω εφαρμογής του νέου μισθολογίου των Δημοσίων Υπαλλήλων. 

Τέλος, σε ότι αφορά στο θέμα της συμμετοχής των συνεταίρων του προγράμματος Μαλεσίνας στο Δ.Σ. του ΟΣΜΑΕΣ, έχει εκφρασθεί έντονη αντίθεση των ιδιωτών ιδιοκτητών για τη μη συμμετοχή αποστράτων στρατιωτικών. 

Ο Υπουργός 

ΑΠ.- ΑΘ. ΤΣΟΧΑΤΖΟΠΟΥΛΟΣ" 

5. Στην με αριθμό 6722/10-2-99 ερώτηση δόθηκε με το υπ'αριθμ. 737/5-3-99 έγγραφο από τον Υπουργό Εργασίας και Κοινωνικών Ασφαλίσεων η ακόλουθη απάντηση: 

"Απαντώντας στην 6722/10-2-99 ερώτηση, που κατατέθηκε στη Βουλή από το Βουλευτή κ. Λ. Ν. Παπαγεωργόπουλο, σχετικά με καταγγελίες σε βάρος Διευθυντή ΚΕΤΕΚ ΟΑΕΔ, σας πληροφορούμε τα εξής: 

Η ποινική υπόθεση κατά του Ιωακείμ Νικολάου βρίσκεται στην Εισαγγελία Πλημ/κών Χαλκίδας, οπού έχει σχηματιστεί η αριθμ. 2619/ΞΑ/298/342 δικογραφία και έχει ανατεθεί στον εισαγγελέα κ. Παπαθανασόπουλο ο οποίος σύμφωνα με πληροφορίες έχει περατώσει την προκαταρκτική εξέταση. Καμία σκοπιμότητα παραγραφής των αξιόποινων πράξεων δεν υπάρχει δεδομένου ότι η υπόθεση βρίσκεται στα αρμόδια δικαστήρια. όπως αναφέρθηκε παραπάνω 'Οσον αφορά τις επιλογές και κρίσεις των διευθυντών των ΚΕΤΕΚ του ΟΑΕΔ σας γνωρίζουμε τα εξής: Το αρμόδιο Α' Υπηρεσιακό Συμβούλιο κατά τη συνεδρίαση του στις 23-1 1-98 επέλεξε και τοποθέτησε Διευθυντές σε 15 ΚΕΤΕΚ (Σχολές Μαθητείας) του Οργανισμού και ανέβαλε την επιλογή και τοποθέτηση των Διευθυντών στα υπόλοιπα 38 ΚΕΤΕΚ για επόμενη συνεδρίαση. Δεν έχει όμως έως σήμερα συνεδριάσει ξανά, δεδομένου ότι την 31-12-98 έληξε η θητεία των μελών του. Και δεν έχει συγκροτηθεί ακόμα το νέο Υπηρεσιακό Συμβούλιο. 

Για το σχηματισμό της κρίσης του το Συμβούλιο αναφορικά με τον εκπαιδευτικό Ιωακείμ Νικόλαο θα λάβει υπόψη του σύμφωνα με τις ισχύουσες διατάξεις τόσο την πειθαρχική όσο και την ποινική του υπόθεση. 

Ο Υπουργός 

ΜΙΛΤΙΑΔΗΣ ΠΑΠΑΪΩΑΝΝΟΥ"). 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Δευτέρας 10 Μαϊου 1999: 

A. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (άρθρο 130 παρ.4 Καν.Βουλής) 

1. Η με αριθμό 984/4.5.99 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Ανουσάκη προς τον Υπουργό Εθνικής Παιδείας και Θρησκευμάτων σχετικά με τις προθέσεις του Υπουργείου για μεταγραφή των Ελλήνων φοιτητών, που σπουδάζουν στη Γιουγκοσλαβία. 

2. Η με αριθμό 986/4.5.99 επίκαιρη ερώτηση του Βουλευτή της Νέας Δημοκρατίας κ. Πέτρου Τατούλη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την έγκριση των περιβαλλοντικών όρων για ολοκλήρωση των έργων στο "Ελος Κανδήλας" Νομού Αρκαδίας. 

3. Η με αριθμό 998/5.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Εθνικής 'Αμυνας, σχετικά με τα επιχειρησιακά σχέδια του ΝΑΤΟ για τις χερσαίες επιχειρήσεις στη Γιουγκοσλαβία κλπ. 

4. Η με αριθμό 994/5.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τους Υπουργούς Δημόσιας Τάξης, Γεωργίας, σχετικά με την έγκαιρη λήψη των αναγκαίων μέτρων πρόληψης και καταστολής των πυρκαγιών, τη συμμετοχή των δασικών υπαλλήλων κλπ. 

5. Η με αριθμό 988/5.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με την επίσπευση των διαδικασιών διευθέτησης του ρυμοτομικού σχεδίου του Δήμου Βούλας. 

Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (άρθρο 130 παρ. 4 Καν.Βουλής) 

1. Η με αριθμό 991/5.5.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την οδηγία της Γαλλικής Εθνικής Υπηρεσίας προς τους Γάλλους καταναλωτές, για την αποφυγή σπαραγγιών προερχομένων από την Ελλάδα, λόγω πιθανής μόλυνσης από τους βομβαρδισμούς της Γιουγκοσλαβίας. 

2. Η με αριθμό 996/5.5.99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Χαράλαμπου Αγγουράκη προς τον Υπουργό Εθνικής 'Αμυνας σχετικά με τη συμμετοχή ελληνικών πληρωμάτων στα αεροπλάνα ΑΒΑΚΣ, στις επιχειρήσεις κατά της Γιουγκοσλαβίας κλπ. 

3. Η με αριθμό 993/5.5.99 επίκαιρη ερώτηση της Βουλευτή του Συνασπισμού της Αριστεράς και της Προόδου κ. Μαρίας Δαμανάκη προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις περιβαλλοντικές επιπτώσεις στη χώρα μας από τις πολεμικές επιχειρήσεις στη Γιουγκοσλαβία κλπ. 

4. Η με αριθμό 987/5.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ.Γεωργίου Τσαφούλια προς τον Υπουργό Τύπου και Μέσων Μαζικής Ενημέρωσης, σχετικά με τη δυνατότητα χρησιμοποίησης των κρατικών τηλεοπτικών καναλιών από τα κόμματα και τους Βουλευτές. 

Κύριοι συνάδελφοι, έχω την τιμή να προτείνω στη Βουλή, έπειτα από ομόφωνη απόφαση στη Διάσκεψη των Προέδρων, τη μετάθεση του Κοινοβουλευτικού Ελέγχου της Δευτέρας 10 Μαϊου 1999, για την επόμενη εβδομάδα. Τη Δευτέρα θα έχουμε συζήτηση επικαίρων ερωτήσεων και στη συνέχεια νομοθετική εργασία. 

Συμφωνεί η Βουλή; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΟΣ (Απόστολος Κακλαμάνης): Συνεπώς, η Βουλή συμφώνησε ομοφώνως. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 985/4.5.99 επίκαιρη ερώτηση του Βουλευτή της Νέας Δημοκρατίας κ. Δημητρίου Σιούφα, προς την Υπουργό Εσωτερικών, Δημόσιας Διοίκησης και Αποκέντρωσης, σχετικά με την επίσκεψη κλιμακίου επιθεωρητών του ΟΟΣΑ για τον έλεγχο του τρόπου που νομοθετεί η χώρα μας, τη θεσμοθέτηση συντονιστικού οργάνου παραγωγής του νομοθετικού έργου κλπ. 

Η επίκαιρη ερώτηση του κ. Σιούφα έχει ως εξής: 

"Σύμφωνα με τα αποτελέσματα μελέτης του ΟΟΣΑ η οποία στηρίχθηκε σε απαντήσεις που έδωσαν σε ερωτήσεις του Οργανισμού 'Ελληνες υπηρεσιακοί παράγοντες, η χώρα μας βρίσκεται παγκοσμίως σε μια από τις τελευταίες θέσεις στον πίνακα κατάταξης με βάση τον τρόπο που νομοθετεί. 

Από τις απαντήσεις που έδωσαν τα Υπουργεία Εθνικής Οικονομίας, Ανάπτυξης, ΠΕΧΩΔΕ, Μεταφορών και Δημόσιας Διοίκησης προκύπτει ότι: 

1. Από απόψεως ποιότητας κανονιστικών ρυθμίσεων η Ελλάδα βρίσκεται στην τρίτη ταχύτητα χωρών μαζί με το Μεξικό, την Ισπανία, την Πορτογαλία και την Ελβετία. 

2. Η Ελλάδα είναι τελευταία στον πίνακα κατάταξης των χωρών, οι οποίοι μετρούν τις επιπτώσεις εφαρμογής ενός νόμου στη ζωή των πολιτών πριν αυτός τεθεί σε εφαρμογή. 

3. Η Ελλάδα κατατάσσεται επίσης στις τελευταίες θέσεις μεταξύ των χωρών που νομοθετούν με αδιαφάνεια χωρίς διάλογο με τους κοινωνικούς εταίρους. 

Με δεδομένο ότι το πρώτο εξάμηνο του 2000 θα επισκεφθούν την Ελλάδα επιθεωρητές του ΟΟΣΑ για να ελέγξουν τον τρόπο που νομοθετούμε (requla tory reform) βάσει συγκεκριμένων κριτηρίων; 

Ερωτάται ο κύριος Υπουργός: 

Σε ποιο βαθμό έχουν φθάσει οι προετοιμασίες της χώρας, ώστε να αποφύγουμε τυχόν αρνητική έκθεση η δημοσιοποίηση της οποίας θα είχε δυσμενείς επιπτώσεις στο επενδυτικό κλίμα; 

Σκέπτεται η Κυβέρνηση να αναθέσει στο Υπουργείο Εσωτερικών, Δημόσιας Διοίκησης και Αποκέντρωσης το συντονισμό της παραγωγής του νομοθετικού έργου ώστε να νομοθετούν οι Υπουργοί βάσει αρχών και όχι στο "πόδι". 

Γιατί δεν έγινε αυτό μέχρι σήμερα και ποιοι είναι εκείνοι οι οποίοι αντιδρούν για τη θεσμοθέτηση ενός τέτοιου συντονισμού." 

Ο Υφυπουργός Εσωτερικών, Δημόσιας Διοίκησης και Αποκέντρωσης έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Πρόεδρε, κύριοι συνάδελφοι, το θέμα που τίθεται με την ερώτηση του αγαπητού συναδέλφου, κ. Σιούφα, είναι εξαιρετικά σοβαρό. Πρόκειται για το θέμα του ελέγχου της ποιότητας των κανονιστικών ρυθμίσεων, γνωστό και ως requlatory reform. Η ποιότητα των κανονιστικών ρυθμίσεων και παρεμβάσεων συνδέεται ευθέως με την ποιότητα της διοίκησης και του κράτους. Το φαινόμενο της υπερπληθώρας, της υπερπαραγωγής κανονιστικών ρυθμίσεων είναι ένα φαινόμενο που συνοδεύει ολόκληρη τη μεταπολεμική περίοδο και δεν αφορά μόνο τη χώρα μας. Είναι χαρακτηριστικό -και θα το αναφέρω ως χαρακτηριστικό- ότι στις ΗΠΑ, όπου το δικαιϊκό καθεστώς είναι ανοιχτό ο γενικός κώδικας των κανονιστικών ρυθμίσεων εξαπλασιάστηκε σε σχέση με το 1960. Ενώ το 1960 είχε είκοσι χιλιάδες φύλλα, το 1990 είχε εκατόν είκοσι χιλιάδες φύλλα. Ανάλογα προβλήματα παρουσιάστηκαν και στη Σουηδία, όπου η Κυβέρνηση διακήρυξε το 1985 ότι έπρεπε και να μειωθεί ο αριθμός και να απλουστευθούν οι κανονιστικές ρυθμίσεις. Θα αναφέρω χαρακτηριστικά τη ρήση του πρωθυπουργού της Γαλλίας το 1988. "Φαίνεται ότι ορισμένοι δημόσιοι υπάλληλοι πιστεύουν ότι δεν υπάρχουν περιπτώσεις που δεν είναι αναγκαίο να υπαχθούν σε κανόνες". Αυτά σε ό,τι αφορά το φαινόμενο. 

Το πρόγραμμα της κανονιστικής μεταρρύθμισης του ΟΟΣΑ, στο οποίο αναφέρεται ο κύριος συνάδελφος, ξεκίνησε το 1995 κατόπιν εντολής των Υπουργών των είκοσι εννέα κρατών-μελών του ΟΟΣΑ κατά την ετήσια σύνοδό του. Η διενέργεια των αμοιβαίων αξιολογήσεων της κανονιστικής μεταρρύθμισης των κρατών-μελών του ΟΟΣΑ περιλαμβάνει τις εξής θεματικές ενότητες: 

Πρώτον, ποιότητα ρυθμίσεων της Δημόσιας Διοίκησης. 

Δεύτερον, πολιτική ανταγωνισμού. 

Τρίτον, άνοιγμα αγορών. 

Τέταρτον, τηλεπικοινωνίες. 

Πέμπτον, ηλεκτρισμός. 

Στο πλαίσιο των εργασιών του ΟΟΣΑ για την ανάπτυξη της ικανότητας των κρατών-μελών για κανονιστική μεταρρύθμιση καταρτίστηκε ερωτηματολόγιο όπου διαμοιράστηκε για συμπλήρωση στα κράτη-μέλη. Το κείμενο στο οποίο περιλαμβάνονται τα αποτελέσματα της επεξεργασίας των ερωτηματολογίων που προφανώς αναφέρεται ο κ. Σιούφας, αποδείχθηκε ότι δεν απεικόνιζε σε πολλά σημεία την πραγματική εικόνα λόγω μη σαφήνειας των σχετικών ερωτήσεων. Κι' αυτό αποδείχθηκε από τις σοβαρές ενστάσεις που υπέβαλαν πολλά κράτη-μέλη μεταξύ των οποίων και το Βέλγιο. Για το λόγο αυτό -και σ' αυτό το σημείο θα ήθελα να με προσέξει ο κ. Σιούφας- ο ΟΟΣΑ απέστειλε εκ νέου συμπληρωματικά ερωτηματολόγια για να καταρτιστεί το τελικό κείμενο. Συνεπώς οι παρατηρήσεις του συναδέλφου ως προς τη χαμηλή θέση που κατέχει η Ελλάδα στους διαπραγματευτικούς πίνακες είναι πρόωρες και αναφέρονται σε συμπεράσματα τα οποία ακυρώθηκαν ύστερα από ενστάσεις των ίδιων των κρατών-μελών του ΟΟΣΑ. 

Σε ό,τι αφορά την αξιολόγηση της Ελλάδας το 2000, στην οποία επίσης αναφέρεται και την οποία ζήτησε η ίδια η χώρα μας, οι προπαρασκευαστικές εργασίες, αποστολές εμπειρογνωμόνων του ΟΟΣΑ στην Αθήνα θα αρχίσουν το φθινόπωρο του έτους αυτού. Για το σκοπό αυτό ήδη έχει ξεκινήσει διυπουργική συνεργασία και συγκροτείται διυπουργική επιτροπή στο Υπουργείο Εσωτερικών, Δημόσιας Διοίκησης και Αποκέντρωσης που θα οργανώσει και θα υποστηρίξει την αξιολόγηση της χώρας μας στην πολιτική της κανονιστικής μεταρρύθμισης και σας διαβεβαιώνω ότι δεν υπάρχει καμία διένεξη και καμία αντίρρηση από πουθενά προς το σκοπό αυτό. 

ΠΡΟΕΔΡΟΣ (Απόστολος Κακλαμάνης): Ο κ. Σιούφας έχει το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, χαίρομαι που βρίσκεστε εσείς στην 'Εδρα στη συζήτηση αυτής της ερώτησης και θέλω να σημειώσω ότι οι λόγοι για τους οποίους η ποιότητα του νομοθετικού έργου παίρνει λίαν κακώς ευτυχώς που δεν αφορά κύρια τη Βουλή, αλλά αφορά τον τρόπο με τον οποίο νομοθετεί η Κυβέρνηση και αυτό το υφιστάμεθα όλοι. 

'Ερχονται απροετοίμαστα τα νομοσχέδια και οι διατάξεις και είναι γνωστή η επίδοση την οποία έχει η Κυβέρνηση στη γονατογραφία. Νόμοι τροποποιούνται μέσα σε βδομάδες, αν όχι σε μήνες, δύο και τρεις φορές. Είναι σαν να αλλάζει κανείς πουκάμισα. 

Και πέρα από αυτό, θα σας αναφέρω το χαρακτηριστικότερο των παραδειγμάτων το ν. 2190 που έχει τροποποιηθεί μέχρι στιγμής δέκα φορές και υπάρχει πληροφορία ότι πρόκειται να τροποποιηθεί εκ νέου. 

Η πολυνομία έχει γίνει ο βραχνάς και των πολιτών και των επιχειρήσεων. Αυτή συνδυαζόμενη με τη γραφειοκρατία και με το γεγονός ότι δεν υπάρχει συστηματική κωδικοποίηση, αντιλαμβάνεσθε τι είδους προβλήματα δημιουργεί στην εξυπηρέτηση των πολιτών, αλλά και κύρια στη λειτουργία των επιχειρήσεων και στην ύπαρξη σωστού επενδυτικού κλίματος. 

Δεν είχε βέβαια άδικο, όταν το 1880 ο Ροϊδης έλεγε ότι δεν χρειάζονται άλλοι νόμοι παρά μόνο ένας για να εφαρμόζονται οι νόμοι. 

Γιατί παρατηρείται και τούτο, κύριε Πρόεδρε. Ψηφίζονται νόμοι που δεν εφαρμόζονται ή προβλέπεται η έκδοση προεδρικών διαταγμάτων και υπουργικών αποφάσεων και αυτές δεν εκδίδονται ποτέ. Και ένα από τα σημεία που επισημαίνει ο διεθνής οργανισμός είναι και αυτό. 

Εκείνο το οποίο είναι ιδιαίτερα σημαντικό, είναι το εξής: 'Οταν ομιλεί για διαφάνεια ο ΟΟΣΑ, εννοεί την προετοιμασία και τη συνεννόηση με τους κοινωνικούς εταίρους, ώστε το νομοσχέδιο που θα έρθει στη Βουλή -θα ψηφισθεί από τη Βουλή και στη συνέχεια θα αρχίζει να εφαρμόζεται- να έχει ήδη προετοιμασμένη την κοινωνία για την καλύτερη αποδοχή αυτού του νόμου. Και εδώ οι επιδόσεις της Κυβέρνησης την εμφανίζουν τελευταία. 

Θέλω επίσης να σημειώσω και κάτι ακόμα και το κάνω αυτό προς την Κυβέρνηση, κύριε Πρόεδρε, εν όψει της τελικής έκθεσης που πρόκειται να κάνει ο ΟΟΣΑ για τη χώρα μας το 2000. Tις παρατηρήσεις και τις επισημάνσεις τις οποίες κάνει για το πώς θα μπορούσε να οργανωθεί πολύ καλύτερα και αποτελεσματικότερα η όλη προσπάθεια, πρέπει να τις λάβει σοβαρά υπόψη της η Κυβέρνηση. 

Αυτό το οποίο είπατε πριν, για τη διάλυση του κράτους, χαίρομαι γιατί το συνομολογείται. 'Αλλωστε το είπαν προχθές και οι ελεγκτές Δημόσιας Διοίκησης. Το είπε πριν από δύο μήνες ο τέως Υπουργός Εξωτερικών ο κ. Πάγκαλος, όταν είπε ότι τελωνεία, αεροδρόμια, λοιπές υπηρεσίες, Αστυνομία δεν δουλεύει τίποτα. Αυτά έχουν ως συνέπεια να μην υπάρχει και σοβαρή προετοιμασία των νομοθετικών παρεμβάσεων που κάνετε. 

Εκείνο που έχει σημασία, κύριε Υπουργέ, είναι ότι αυτά σας επισημαίνονται εδώ και πάρα πολύ καιρό, εμείς προσπαθούμε με τον κοινοβουλευτικό έλεγχο να σας ξυπνήσουμε, δεν ξυπνάτε. 

Η διαπίστωση είναι μία. 'Οτι το ΠΑΣΟΚ δεν μπορεί και τελικά στις εκλογές που θα έρθουν θα πάρετε την απάντηση από τον ελληνικό λαό. 

ΠΡΟΕΔΡΟΣ (Απόστολος Κακλαμάνης): Ο κύριος Υπουργός έχει το λόγο. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Εχω την αίσθηση ότι το τελευταίο σκέλος της απάντησής σας, κύριε Σιούφα, χαρακτηρίζεται ως υπερβολικά αισιόδοξο. Ας αφήσουμε το λαό να κρίνει, σύντομα θα το κάνει. 

Εκείνο που θέλω να πω, απαντώντας και πάλι στην ερώτησή σας, είναι ότι συμφωνώ μαζί σας. 'Αλλωστε το επεσήμανα, όμως δεν μίλησα για φαινόμενα διάλυσης του κράτους. Αν παρουσιάζονται κάποια συμπτώματα δημιουργίας σύγχρονου κράτους, αυτά τα συμπτώματα και αυτά τα βήματα είναι βήματα που πραγματοποιούνται από τις Κυβερνήσεις του ΠΑΣΟΚ. 

Αναφερθήκατε ήδη στο Σώμα Ελεγκτών Επιθεωρητών Δημόσιας Διοίκησης. Εμείς είμαστε υπερήφανοι για την καταγραφή της πραγματικότητας, όχι για την πραγματικότητα. 

'Εχουμε τονίσει επανειλημμένα ότι γνωρίζουμε την κατάσταση στη Δημόσια Διοίκηση. Είναι μία κατάσταση που χρειάζεται βαθιές τομές. Βαθιές τομές λοιπόν, είναι το Σώμα Επιθεωρητών Δημόσιας Διοίκησης, ο Συνήγορος του Πολίτη, το Σώμα Δίωξης Οικονομικού Εγκλήματος που εμείς καταρτίσαμε και επιτέλους δεν είναι σύμπτωση ότι όλες αυτές οι δομές έγιναν από τις Κυβερνήσεις του ΠΑΣΟΚ. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Το δεύτερο που έχω να τονίσω, απαντώντας στο θέμα για το οποίο ερωτάται η Κυβέρνηση, είναι ότι με σταθερά βήματα και με ιδιαίτερη σοβαρότητα βαδίζει η Κυβέρνηση, ώστε η Δημόσια Διοίκηση να είναι το πρώτο μέλημά της για τις από εδώ και πέρα παρεμβάσεις της. 

Πέρα από τις παρεμβάσεις που έγιναν, έχουμε μπροστά μας την κατάρτιση του σχεδίου μας εν όψει του τρίτου Κοινοτικού Πλαισίου Στήριξης. Σας διαβεβαιώνω ότι θεωρούμε θέμα μέγιστης προτεραιότητας την αντιμετώπιση των προβλημάτων της Δημόσιας Διοίκησης, τη μηχανοργάνωση του δημόσιου τομέα, την οργάνωση συστήματος παροχής υπηρεσιών για τον πολίτη και ελέγχου της ποιότητας των παρεχόμενων υπηρεσιών. 

Σας θυμίζω τέλος ότι ήδη είναι σε εξέλιξη ένα πολύ καλό πρόγραμμα βελτίωσης της ποιότητας των παρεχόμενων υπηρεσιών προς τον πολίτη με τον τίτλο "Ποιότητα για τον πολίτη". Μέρος του προγράμματος αυτού είναι η δημιουργία υπηρεσιών μιας τάσης η λεγόμενη οne stop shop, η δημιουργία κέντρων διοικητικών πληροφοριών. 

Προκηρύξαμε διαγωνισμό για τριάντα τέτοια κέντρα διοικητικών πληροφοριών στις νομαρχίες της χώρας και μία σειρά από άλλα βήματα που ευχαρίστως σε ειδική ερώτησή σας να απαντηθούν. 

ΠΡΟΕΔΡΕΥΩΝ (Παναγιώτης Σγουρίδης): Και ας προχωρήσουμε και στη συνολική κωδικοποίηση της νομοθεσίας μας, κύριε Υπουργέ. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Είχα πολλά να πω, κύριε Πρόεδρε, και γι'αυτό. 

ΠΡΟΕΔΡΕΥΩΝ (Παναγιώτης Σγουρίδης): Το "one shop stop" να συνοδεύεται και με αυτό. 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): 'Ηδη σε πέντε Υπουργεία, κύριε Πρόεδρε, βρίσκεται σε εξέλιξη η κωδικοποίηση της νομοθεσίας. 

ΠΡΟΕΔΡΕΥΩΝ (Παναγιώτης Σγουρίδης): Επόμενη είναι η υπ'αριθμ. 997/5-5-99 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τις περιβαλλοντικές επιπτώσεις από τους βομβαρδισμούς του ΝΑΤΟ στη Γιουγκοσλαβία. 

Η επίκαιρη ερώτηση της κ. Μπόσκου είναι η εξής: 

"Οι περιβαλλοντικές επιπτώσεις από τους βομβαρδισμούς του ΝΑΤΟ στη Γιουγκοσλαβία που γίνονται με συνευθύνη και της ελληνικής κυβέρνησης, θα είναι σοβαρότατες και ανυπολόγιστες και για τη χώρα μας. Αυτό επιβεβαιώνεται από τις μετρήσεις και εργαστηριακές αναλύσεις ξένων εργαστηρίων στα οποία έχουν σταλεί δείγματα από την ατμόσφαιρα της βόρειας Ελλάδας. Τα πρώτα αποτελέσματα από τις δειγματοληψίες που έγιναν στις 7 και 8 Απρίλη στην Ξάνθη, δείχνουν ανεβασμένες τις τιμές στις καρκινογόνες διοξίνες και στο κλοφέν. 

Οι εξελίξεις αυτές, όπως είναι φυσικό, έχουν προκαλέσει έντονη αναστάτωση στον κόσμο και οι καθησυχαστικές δηλώσεις των διαφόρων κυβερνητικών παραγόντων που έχουν γίνει μέχρι σήμερα δεν αρκούν. 

Ερωτώνται οι κύριοι Υπουργοί, εάν η Κυβέρνηση θα προχωρήσει σε αναλυτική και πλήρη ενημέρωση του ελληνικού λαού και της διεθνούς κοινής γνώμης, για τους κινδύνους που εγκυμονούν οι βομβαρδισμοί για την υγεία και τη ζωή των κατοίκων της χώρας μας και το περιβάλλον της ευρύτερης περιοχής, χωρίς προσπάθεια εφησυχασμού και συγκάλυψης της κατάστασης;". 

Ο κύριος Υπουργός έχει το λόγο για τρία λεπτά να πρωτολογήσει. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, κατ'αρχήν η κυρία συνάδελφος μιλάει για συνευθύνη της ελληνικής Κυβέρνησης. Πιστεύω ότι και η κυρία συνάδελφος, όπως και όλοι, ασφαλώς γνωρίζουν ότι η ελληνική Κυβέρνηση έχει πάρει μια πολλή καθαρή θέση ως προς τη στάση της Ελλάδας. Η Ελλάδα δεν συμμετέχει στις επιχειρήσεις που εδώ και ορισμένες εβδομάδες γίνονται με βομβαρδισμούς στη Γιουγκοσλαβία. 

Επίσης, έχουμε πει ότι η Ελλάδα δεν πρόκειται να έχει συμμετοχή σε χερσαίες επιχειρήσεις. 

Δεύτερον: Από την πρώτη στιγμή το Υπουργείο ΠΕΧΩΔΕ μαζί με τα συναρμόδια Υπουργεία, το Υπουργείο Υγείας-Πρόνοιας και το Υπουργείο Ανάπτυξης έχουν θέσει σε κίνηση όλες τις υπηρεσίες της ελληνικής πολιτείας για να μετρούν και να ελέγχουν τις οποιεσδήποτε ρυπογόνες ή τοξικές ουσίες που μπορούν να μεταφερθούν από την περιοχή των επιχειρήσεων. 'Εχουμε πει ότι υπήρξε άμεση κινητοποίηση -και το έχουμε αποδείξει- εγρήγορση, αλλά και παρέμβαση. Επίσης έχουμε πει ότι η βασική μας αρχή ήταν, είναι και θα είναι η διαφάνεια στην πληροφόρηση, γιατί δεν έχουμε τίποτα να κρύψουμε, κανένα στοιχείο και δεν θέλουμε σε καμία περίπτωση να συσκοτίσουμε την αλήθεια. 

'Αρα αυτά που έχουμε πει μέχρι τώρα είναι η αλήθεια χωρίς κινδυνολογίες και χωρίς πανικούς. 'Αλλωστε όλα τα στοιχεία τα οποία είχαμε, τα έχουμε καταθέσει στους κοινωνικούς και στους επιστημονικούς φορείς. 

Κύριε Πρόεδρε, είναι γνωστό ότι πριν από δύο εβδομάδες πήρα την πρωτοβουλία να καλέσω τους εκπροσώπους των επιστημονικών οργανώσεων που αποτελούν από της συγκρότησή τους, από την καθιέρωσή τους τους θεσμοθετημένους συμβούλους της πολιτείας, όπως είναι το Τεχνικό Επιμελητήριο, η 'Ενωση Ελλήνων Χημικών ή και άλλοι οργανισμοί επιστημονικοί και ερευνητικά ινστιτούτα πανεπιστημιακά ή αυτόνομα, όπως είναι τα πανεπιστήμια Αθήνας, το Μετσόβειο Πολυτεχνείο, ο Δημόκριτος, η Ελληνική Εταιρεία Ατομικής Ενέργειας. 

Τα στοιχεία που είχαμε κάθε φορά, τα καταθέταμε και στους επιστημονικούς φορείς, αλλά και στις οικολογικές οργανώσεις και στους δημοσιογράφους, για να υπάρχει πλήρης και αντικειμενική ενημέρωση των πολιτών. 

Είχαμε πει και επαναλαμβάνουμε ότι κάνουμε μετρήσεις μέσα από το δίκτυο των δειγματοληψιών και των ελέγχων για τριάντα πέντε ρυπογόνες ουσίες σε είκοσι πέντε σημεία του βορειοελλαδικού χώρου. 'Εχουμε πει ότι δεν υπάρχει κανένα πρόβλημα ως προς τους ρύπους αυτούς. 'Εχουμε πει ποιοι είναι, είναι τριάντα πέντε ρυπογόνες και τοξικές ουσίες. 

Επίσης η Ελληνική Εταιρεία Ατομικής Ενέργειας έχει πει με κατηγορηματικότητα ότι σύμφωνα με τις μετρήσεις, που κάνουν με τα ινστιτούτα, δεν έχει παρατηρηθεί κανένα πρόβλημα, που να σχετίζεται με αύξηση της ραδιενέργειας. 

Τρίτον, είχαμε πει ότι αυτό που προσμετρούμε με δειγματοληψίες -και πρέπει να αξιολογηθούν τα δείγματα- αφορά τις διοξίνες και το κλοφέν. Εδώ έχουμε δύο διαφορετικές προκαταρκτικές επιστημονικές εκθέσεις, με διαφορετικά συμπεράσματα. 

Η μία είναι του Εργαστηρίου Ελέγχου Ρύπανσης, που έχει ως έδρα το Αριστοτέλειο Πανεπιστήμιο Θεσσαλονίκης και που συνεργάζεται με το ΥΠΕΧΩΔΕ από το 1997, για να κάνει τις μετρήσεις για το βορειοελλαδικό χώρο. Η άλλη προκαταρκτική έκθεση είναι η έκθεση του Δημοκριτείου, που έχει κάνει μετρήσεις και βρήκε αυξημένες τιμές στις διοξίνες στην Ξάνθη. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού.) 

'Ομως εδώ πρέπει να πούμε ότι είναι σωστό να υπάρχει σύγκριση με τις προηγούμενες τιμές και δεύτερο, να υπάρχει σαφής αναφορά με τα όρια που θέτουν οι διεθνείς οργανισμοί, η Παγκόσμια Οργάνωση Υγείας, η Ευρωπαϊκή 'Ενωση ή η διεθνής βιβλιογραφία. Οι ίδιοι επιστήμονες, που έκαναν αυτές τις έρευνες, είπαν ότι δεν υπάρχει κίνδυνος, γιατί ήταν καταμέτρηση και δειγματοληψία για μία ή δύο μέρες. Αυτή είναι η αλήθεια και θα ήθελα να καταθέσω και τις σχετικές εκθέσεις. 

(Στο σημείο αυτό ο κύριος Υπουργός καταθέτει για τα Πρακτικά τις προαναφερθείσες εκθέσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής.) 

Τελειώνοντας επειδή δεν θα κάνω χρήση της δευτερολογίας μου, κύριε Πρόεδρε, θα ήθελα να πω ότι χθες συνήλθε το Ανώτατο Ειδικό Επιστημονικό Συμβούλιο Υγείας, υπό την προεδρία του κ. Τριχόπουλου και εξέτασε μεταξύ άλλων -και αυτή είναι η ανακοίνωση- το ζήτημα των ενδεχόμενων επιπτώσεων στην υγεία του ελληνικού λαού, του ελληνικού πληθυσμού από τα επίπεδα των αλογονομένων αρωματικών υδρογονανθράκων, στους οποίους περιλαμβάνονται οι διοξίνες και τα πολυχλωριωμένα διφαινύλια, αυτά τα PCΒ's που λέμε. 

ΠΡΟΕΔΡΕΥΩΝ (Παναγιώτης Σγουρίδης): Συντομεύετε σας παρακαλώ, κύριε Υπουργέ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Μετά από προσεκτική εξέταση της διεθνούς βιβλιογραφίας και των δεδομένων, που έχουν γίνει γνωστά για τη χώρα μας, το Ανώτατο Ειδικό Επιστημονικό Συμβούλιο Υγείας έκρινε ομόφωνα ότι οι συγκεντρώσεις των ουσιών αυτών στον ελληνικό χώρο, όπως έχουν προσδιοριστεί ως τώρα από όλους τους επιστήμονες και τα εργαστήρια, δεν αποτελούν πρόβλημα υγείας για τον ελληνικό πληθυσμό. Στο Ανώτατο Ειδικό Επιστημονικό Συμβούλιο είχαμε καταθέσει τις δύο προκαταρκτικές εκθέσεις. 

ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, σας παρακαλώ. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Αφού θέλετε να μην απαντάμε, να μην απαντάμε. 

ΠΡΟΕΔΡΕΥΩΝ (Παναγιώτης Σγουρίδης): Να είστε μέσα στο χρόνο σας, σας παρακαλώ. 

Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Η αλήθεια είναι ότι ο κύριος Υπουργός για άλλη μία φορά επιχείρησε να καθησυχάσει τον ελληνικό λαό, που ιδιαίτερα ανησυχεί για τις περιβαλλοντικές επιπτώσεις, χωρίς βέβαια να προσπαθεί να μας πείσει ότι το έκανε κιόλας. 

'Οσο για την καθαρή θέση της ελληνικής Κυβέρνησης γι' αυτόν τον πόλεμο, εμείς δεν κατηγορούμε την Κυβέρνηση ότι δεν έχει καθαρή θέση. 'Εχει και παραέχει. Υπέγραψε τους βομβαρδισμούς, υπέγραψε το εμπάργκο, δίνει οποιαδήποτε διευκόλυνση της ζητά η ΝΑΤΟϊκή Συμμαχία, αεροδρόμια, λιμάνια, δρόμους κλπ. Αυτά τα έχουμε πει επανειλημμένα εδώ και δεν χρειάζεται να φάω το χρόνο μου μ' αυτά. 

Βεβαίως και με τη σημερινή στάση του ο κύριος Υπουργός παρέχει μία ακόμη καλή υπηρεσία προς τον εκπρόσωπο του ΝΑΤΟ, ο οποίος λέει ότι δεν υπάρχουν περιβαλλοντικές επιπτώσεις, επειδή καμία από τις χώρες των Βαλκανίων δεν έχει διαμαρτυρηθεί. 

Αυτή ακριβώς την υπηρεσία του παρέχετε εσείς και σήμερα, αφού επιστημονικοί φορείς της χώρας μας έγκαιρα σας έχουν προειδοποιήσει για τις τεράστιες περιβαλλοντικές επιπτώσεις που υπάρχουν και στο χώρο της Γιουγκοσλαβίας, με ευθύνη δική σας, επειδή συνυπογράψατε τους βομβαρδισμούς, αλλά και στο χώρο των υπόλοιπων Βαλκανίων. 

Βεβαίως το Δημοκρίτειο Πανεπιστήμιο της Θράκης, σας έχει δώσει περίληψη της έκθεσης, την οποία προλάβατε, χωρίς να την πάρετε ολόκληρη, να την κατηγορήσετε ότι είναι ανακριβής, με την έννοια ότι δεν δίνει ανώτατα όρια, γνωρίζοντας και εσείς ο ίδιος ότι ανώτερα όρια, ανώτερα στάνταρτς, για παράδειγμα για τις διοξίνες, δεν υπάρχουν. 

Αυτό δεν σημαίνει ότι αυτή η αύξηση των διοξινών δεν είναι και επικίνδυνη για την υγεία, όχι μόνο του ελληνικού λαού, αλλά και των λαών των Βαλκανίων. 

Επίσης, έχετε υπόψη σας ότι έχει δοθεί εντολή από το Πεντάγωνο να χρησιμοποιηθούν στη Γιουγκοσλαβία οι βόμβες "γουορθ χοκ" των Α10, οι οποίες χρησιμοποιήθηκαν στον πόλεμο του Ιράκ, προκαλώντας το γνωστό σύνδρομο του Κόλπου. 

Δεν με παίρνει ο χρόνος να αναλύσω τα χίλια τόσα προβλήματα που δημιουργήθηκαν. Το πρόβλημα είναι μεγάλο, η Κυβέρνηση για άλλη μια φορά σιωπά. Εμείς σας το επισημαίνουμε και δεν θα σταματήσουμε να φέρνουμε τέτοιου είδους ερωτήσεις, για να πάρουμε τη θέση της Κυβέρνησης. 

ΠΡΟΕΔΡΕΥΩΝ (Παναγιώτης Σγουρίδης): Θα προηγηθεί η συζήτηση της τρίτης επίκαιρης ερώτησης δευτέρου κύκλου με αριθμό 982/3-5-99 του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με τη λήψη μέτρων αντιμετώπισης των κατολισθητικών φαινομένων στη Κοινότητα Βιτάλων του Νομού Εύβοιας. 

Η επίκαιρη ερώτηση του κ. Αποστόλου είναι η ακόλουθη: 

"Απαντώντας στην υπ' αρ.1254/1.4.98 επίκαρη ερώτησή μου για την αντιμετώπιση των κατολισθητικών φαινομένων στην Κοινότητα Βιτάλων Ν. Εύβοιας, ο Υπουργός ΠΕΧΩΔΕ, κ. Λαλιώτης, υποσχέθηκε τη λήψη συγκεκριμένων μέτρων. Δυστυχώς ένα χρόνο μετά και οι υποσχέσεις παραμένουν απραγματοποίητες αφού καμιά βοήθεια δεν δόθηκε στους πληγέντες κατοίκους του χωριού, που εξακολουθούν να μένουν στα χαρακτηρισθέντα ακατάλληλα για διαμονή σπίτια τους. 

Επειδή μετά από έλεγχο της Νομαρχιακής Αυτοδιοίκησης τα σπίτια οκτώ οικογεινειών πρέπει να εκκενωθούν άμεσα για λόγους ασφαλείας,0 αλλά οι συγκεκριμένοι ένοικοι δεν έχουν άλλη επιλογή. 

Ερωτάται ο κύριος Υπουργός: 

1. Γιατί δεν έχει προβεί ακόμη στην εφαρμογή των εξαγγελθέντων μέτρων αντιμετώπισης των επιπτώσεων από τις κατολισθήσεις στην Κοινότητα Βιτάλων Ν. Εύβοιας και 

2. Πότε θα ολοκληρωθούν οι γεωτεχνικές μελέτες που θα επιτρέψουν την ασφαλή μετεγκατάσταση των πληγέντων". 

Ο Υπουργός Περιβάλλοντος, Χωροταξίας και Δημοσίων 'Εργων κ. Κωνσταντίνος Λαλιώτης, έχει το λόγο για τρία λεπτά, για να πρωτολογήσει. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, ο κ. Αποστόλου είχε καταθέσει πριν από ορισμένους μήνες μια ερώτηση πάλι για τα Βίταλα και για τις κατολισθήσεις. 

Του είχα απαντήσει ότι η πολιτεία όχι μόνο κατανοεί το πρόβλημα που υπάρχει, αλλά και οφείλει να συμπαρασταθεί. Είχα πει -και αυτό ισχύει και σήμερα- ότι η συμπαράσταση της πολιτείας θα έχει αντιστοιχία με εκείνη που δίδει η πολιτεία προς τους σεισμόπληκτους. 

Τότε είχα αναφέρει ότι πρέπει να προωθηθεί η γεωτεχνική έρευνα από το ΙΓΜΕ, έτσι ώστε να ξέρουμε ακριβώς τι συμβαίνει και τι πρέπει να γίνει. Είναι γεγονός ότι δόθηκε η εντολή να γίνει η έρευνα προς το ΙΓΜΕ και έχει εγκριθεί η διάθεση τεσσεράμισι εκατομμυρίων (4.500.000) που είναι το κόστος αυτής της έρευνας που πρέπει να διεξαγάγει το ΙΓΜΕ. 

Για λόγους γραφειοκρατικούς που δεν αφορούν το ΥΠΕΧΩΔΕ -εν πάση περιπτώσει, αυτό δεν έχει σημασία- η προβλεπόμενη χρηματοδότηση που είχαμε ζητήσει από το Υπουργείο Εθνικής Οικονομίας δεν πιστώθηκε στον συγκεκριμένο λογαριασμό της ΣΑΕ. 

'Υστερα απ' αυτό, επανήλθαμε προς το Υπουργείο Εθνικής Οικονομίας για την εγγραφή αυτής της πίστωσης. Το ΙΓΜΕ, μετά από τις συνεννοήσεις που έχουμε κάνει, έχει προχωρήσει τις εργασίες υπαίθρου και θα συντάξει τη γεωτεχνική μελέτη, την οποία βεβαίως θα καταθέσει με την παραλαβή και του αντίστοιχου ποσού που έχει εγκριθεί. 

Σε ό,τι αφορά τις παρεμβάσεις που πρέπει να γίνουν, αλλά και τα μέτρα προστασίας και συμπαράστασης, είπε ότι θα υπάρχει αυτή η αντιστοιχία με εκείνα τα μέτρα που αναφέρονται στις σεισμόπληκτες περιοχές και αυτό θα γίνει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, το θέμα είναι ότι κάνατε την κρίσιμη εκείνη περίοδο εξαγγελίες και υποσχέσεις συγκεκριμένων μέτρων. Φαίνεται ότι ήταν ανέξοδες, ξεπέρασαν την κρίσιμη ώρα το πρόβλημα, αλλά δυστυχώς, ερχόμαστε ένα χρόνο μετά και βρισκόμαστε ακριβώς στην ίδια κατάσταση. 

Το θέμα είναι ότι γνωρίζατε το συγκεκριμένο πρόβλημα, πριν δημιουργήσει αυτά τα ξεσπιτώματα σε πάρα πολύ κόσμο. 

Είναι δυνατόν σήμερα, ένα χρόνο μετά, να αφήνουμε αυτούς τους ανθρώπους να ρισκάρουν τη ζωή τους, μένοντας μέσα σε σπίτια ακατάλληλα, γιατί δεν έχουν άλλη επιλογή; Και δεν είναι μόνον οι οκτώ οικογένειες που αναφέρω στην ερώτησή μου. Είναι όλοι οι κάτοικοι του οικισμού, οι οποίοι πέρασαν ένα χειμώνα με το φόβο των συγκεκριμένων φαινομένων, γιατί το πρόβλημα είναι σε όλον τον οικισμό. 

Μάλιστα, στην πρόσφατη περίοδο των βροχοπτώσεων, υπήρξαν απεικονίσεις ανάλογες αυτών που υπήρχαν την προηγούμενη χρονιά. 

Το θέμα είναι, κύριε Υπουργέ, πρώτον, τι γίνεται άμεσα γι'αυτούς οι οποίοι μένουν σε σπίτια ακατάλληλα και δεύτερον, πότε επιτέλους, θα ολοκληρωθούν αυτές οι μελέτες, ώστε να βρεθεί ο κατάλληλος χώρος για μετεγκατάσταση, όχι μόνον αυτών των οικογενειών που έχουν πληγεί, αλλά και όλου του οικισμού. 

Μας είπατε ότι δεν υιοθετήθηκε από το Υπουργείο Εθνικής Οικονομίας η πρόταση που κάνατε πέρυσι. Τώρα υποσχεθήκατε ότι έχετε εγκρίνει ένα σχετικό κονδύλιο ότι έχει αναλάβει το Ι.Γ.Μ.Ε. την εκπόνηση συγκεκριμένης μελέτης. Πότε, κύριε Υπουργέ; Πείτε μας συγκεκριμένη ημερομηνία. Θα πάμε δηλαδή και στον ερχόμενο χειμώνα με την ίδια αγωνία και τον ίδιο φόβο; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΚΩΝΣΤΑΝΤΙΝΟΣ ΛΑΛΙΩΤΗΣ (Υπουργός Χωροταξίας, Περιβάλλοντος και Δημοσίων 'Εργων): Κύριε Πρόεδρε, εγώ θέλω να είμαι ειλικρινής. Είναι γεγονός ότι δεν υπήρχε ανταπόκριση σύμφωνα με το χρονοδιάγραμμα που είχαμε θέσει και που αποτελεί αίτημα των Βουλευτών όλων των κομμάτων της περιοχής -και του κ. Αποστόλου και των Βουλευτών των κομμάτων- αλλά και επιθυμία και ανάγκη των κατοίκων. 

Προσωπικά σας διαβεβαιώνω ότι θα επιταχυνθούν οι ρυθμοί για την ολοκλήρωση και την παράδοση της γεωτεχνικής μελέτης που εκπονεί το Ι.Γ.Μ.Ε. και βεβαίως, θα υπάρξει αρωγή με τη μεταφορά λυόμενων σπιτιών, έτσι ώστε να νιώθουν πιο ασφαλείς και να είναι με παρουσία συγκεκριμένη της πολιτείας, ώστε να εκφράσει τη συμπαράστασή της εμπράκτως και όχι στα λόγια. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κ. Λαλιώτη. 

Επανερχόμεθα στις επίκαιρες ερωτήσεις πρώτου κύκλου. 

Τρίτη είναι η με αριθμό 992/5.5.99 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Πέτρου Κουναλάκη προς τους Υπουργούς Εργασίας και Κοινωνικών Ασφαλίσεων, Δημόσιας Τάξης, σχετικά με τη διαδικασία νομιμοποίησης των μεταναστών που ζουν και εργάζονται στη χώρα μας. 

Η επίκαιρη ερώτηση του κ. Κουναλάκη είναι η ακόλουθη: 

"Η έλλειψη συντονισμού των αρμοδίων Υπουργείων και των δημοσίων υπηρεσιών, η ελλιπής ενημέρωση του κοινού και το γεγονός ότι η διαδικασία χορήγησης της πράσινης κάρτας προχωρά με εξαιρετικά αργούς ρυθμούς, έχει ως αποτέλεσμα τη νομιμοποίηση μικρού αριθμού μεταναστών που ζουν στη χώρα μας, ενώ στις 31.4.99 έληξε η προθεσμία υποβολής δικαιολογητικών για την απόκτησή της. 

Ερωτώνται οι κ.κ. Υπουργοί: 

1. Αν προτίθενται να παρατείνουν την προθεσμία για τη συμμετοχή στη διαδικασία νομιμοποίησης όσων πληρούν τα κριτήρια; 

2. Αν σκοπεύουν να αναθεωρήσουν τα κριτήρια νομιμοποίησης που εμποδίζουν τη διαδικασία καταγραφής και ωθούν στο περιθώριο περισσότερους απ'αυτούς που νομιμοποιούν". 

Ο κ. Πρωτόπαπας έχει το λόγο για τρία λεπτά να πρωτολογήσει. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Κύριε Πρόεδρε, δεν νομίζω ότι τα πράγματα είναι έτσι όπως τα λέει ο κύριος συνάδελφος. 

Κατ'αρχήν, θέλω να θυμίσω ότι μέχρι τον περασμένο Μάϊο που έληξε η προθεσμία για την υποβολή των δικαιολογητικών για την απόκτηση λευκής κάρτας, την καταγραφή ουσιαστικά των ανέργων μεταναστών που βρίσκονται στη χώρα μας, υπήρξαν τριακόσιες εβδομήντα πέντε χιλιάδες άνθρωποι, οι οποίοι υπέβαλαν αίτηση και οι οποίοι ζήτησαν την καταγραφή τους. 

Αυτοί οι άνθρωποι υπέβαλαν κάποια δικαιολογητικά στην αρχή, ουσιαστικά δικαιολογητικά αναγνώρισης της ταυτότητας και δήλωσης παρουσίας στην Ελλάδα και τους εδόθη μια μεγάλη προθεσμία η οποία παρετάθη κατ'επανάληψη, έφθασε περίπου σε ένα χρόνο από εκείνη τη στιγμή μέχρι σήμερα ακριβώς για να μπορέσουν να μαζέψουν τα ελάχιστα που απαιτούνται για τη δυνατότητα υποβολής των δικαιολογητικών για την πράσινη κάρτα. 

Θέλω να θυμίσω ότι ανάμεσα σ' αυτά ήταν κάποια αναγκαία χαρτιά όπως έχει να κάνει με το ποινικό μητρώο κάποια πιστοποιητικά και βέβαια μόνο σαράντα ασφαλιστικά ένσημα, που βέβαια μέσα σε ένα τόσο χρονικό διάστημα πιστεύω ότι είναι πολύ εύκολο κάποιος ο οποίος πραγματικά θέλει να εργασθεί στην Ελλάδα να αποκτήσει. Πράγματι μέχρι αυτή τη στιγμή -μόλις πριν από λίγες μέρες έληξε η προθεσμία- είχαν υποβληθεί διακόσιες δεκαπέντε χιλιάδες αιτήσεις για την πράσινη κάρτα. Υπήρχαν διακόσιοι δεκαπέντε χιλιάδες άνθρωποι -πιθανόν να είναι παραπάνω, γιατί δεν είχαμε τα στοιχεία μέχρι 30 Απριλίου- οι οποίοι υπέβαλαν πλήρη δικαιολογητικά, πλήρη φάκελλο προκειμένου να αποκτήσουν την πράσινη κάρτα, όπως ακριβώς προβλέπει ο νόμος. Και μάλιστα είκοσι χιλιάδες από αυτούς την έχουν πάρει ήδη, την έχουν αυτήν τη στιγμή στα χέρια τους. 

Θεωρώ ότι δεν πρέπει να πηγαίνουμε συνεχώς με παρατάσεις. Δεν είναι ο χρόνος που δημιούργησε την τυχόν άρνηση ορισμένων να υποβάλουν τα δικαιολογητικά τους. Το πρόβλημα δεν είναι ότι δεν είχαν τη δυνατότητα να τα μαζέψουν. Θεωρώ ότι υπήρχαν άλλες αιτίες. Και θα ήθελα πραγματικά να ακούσω προτάσεις. Ποια διαδικασία καταγραφής πρέπει να αναθεωρήσουμε; Ποια είναι εκείνα τα κριτήρια που εμπόδισαν αυτήν την καταγραφή, τα οποία βάλαμε και τα οποία τόσο δυσμενώς επέδρασαν σε αυτούς τους ανθρώπους; Και σε τελική ανάλυση θεωρώ ότι εάν κάποιοι δεν καταγράφηκαν, είχαν λόγο να μην καταγραφούν. Και ο λόγος αυτός δεν έχει να κάνει με το θέμα της εργασίας. 'Η ήθελαν να πάρουν κάποια μεροκάματα στην Ελλάδα και να πάνε στην πατρίδα τους ή είχαν κάτι να κρύψουν. Δεν είχαν στόχο να δουλέψουν και να δουλέψουν με ίσους όρους ανταγωνισμού με τον 'Ελληνα εργάτη, όπως προσπαθήσαμε να επιβάλουμε. 

Η τομή αυτή που κάναμε δεν είχε μια λογική ότι μονίμως θα είμαστε ανοικτοί, ότι μονίμως θα έρχονται οικονομικοί μετανάστες, μονίμως θα τους νομιμοποιούμε και θα έχουμε μια αγορά εργασίας όπου όποιος θέλει μπαίνει, όποιος θέλει θα βγαίνει και θα υπάρχει μια συνεχής ασυδοσία. Η τομή αυτή που κάναμε είχε ως στόχο την ομαλοποίηση της αγοράς εργασίας. Αναγνωρίσαμε μια πραγματικότητα ότι υπάρχουν τριακόσιες χιλιάδες - τετρακόσιες χιλιάδες άνθρωποι για τους οποίους πρέπει να ρυθμισθούν οι εργασιακές σχέσεις, τα ασφαλιστικά και εργασιακά δικαιώματα. Κάναμε με σοβαρές αντιδράσεις αυτήν την παρέμβαση, αλλά την κάναμε άπαξ για να ρυθμισθεί το πρόβλημα. Δεν μπορεί να γίνεται συνεχώς. 

Θα μου επιτρέψετε στη δευτερολογία να πω ποια θα είναι τα επόμενα βήματα. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Κουναλάκης έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κύριε Πρόεδρε, εγώ θέλω να τονίσω το εξής ότι κατ'αρχήν η ιδέα της νομιμοποίησης των μεταναστών ήταν σαφώς θετική για να σταματήσει η παρανομία και όλα αυτά τα οποία συνέβαιναν στο παρελθόν. 'Ομως, φοβούμαι ότι απέτυχε αυτή η προσπάθεια τουλάχιστον σ'αυτό το στάδιο. Προσέξτε. Υπολογίζεται ότι επτακόσιες χιλιάδες ξένοι εργάτες είναι στην Ελλάδα. 'Εκαναν την αίτηση τριακόσιες ογδόντα έξι χιλιάδες και μόνο διακόσιες δεκαπέντε χιλιάδες προχώρησαν στο δεύτερο στάδιο, κύριε Υπουργέ. Δηλαδή έχουμε περίπου πεντακόσιες χιλιάδες από τις επτακόσιες χιλιάδες που είναι πάλι εκτός νομιμότητας. 

Νομίζετε ότι ισχύουν αυτά τα οποία είπατε ότι οι ίδιοι δεν θέλουν; Εγώ σας πληροφορώ και ξέρω περιπτώσεις, όπου πάρα πολλοί προσπάθησαν να μαζέψουν αυτά τα σαράντα ένσημα, τα οποία εσείς λέτε ότι είναι λίγα -και είναι λίγα- αλλά αρνήθηκαν οι εργοδότες τους να τους τα δώσουν, με αποτέλεσμα πάνω από εκατό χιλιάδες άνθρωποι να σταματήσουν τις προσπάθειες από την πρώτη στη δεύτερη φάση. 

Λέγεται δε ότι με τις διαδικασίες που σήμερα υπάρχουν θα χρειασθούν ογδόντα ολόκληρα χρόνια προκειμένου να τακτοποιηθούν και να νομιμοποιηθούν και οι τελευταίοι από τις διακόσιες χιλιάδες που έχουν προχωρήσει σε αυτήν τη δεύτερη φάση. Επομένως κάτι πρέπει να γίνει γιατί με τις διαδικασίες που ακολουθούνται δεν πρόκειται να υπάρξει λύση του προβλήματος παρά μόνο σε έναν εξαιρετικά μικρό βαθμό. 

Εγώ έχω να σας κάνω μερικές προτάσεις. Πρώτα-πρώτα μία νέα παράταση. Δεύτερον, μία αναθεώρηση των κριτηρίων, κυρίως σε σχέση με αυτά τα ένσημα, διότι αποδεικνύεται ότι αυτό αποτελεί ένα μεγάλο εμπόδιο για τη νομιμοποίηση των ανθρώπων αυτών. 

Τρίτον, περισσότερες ελεγκτικές επιτροπές για να επιταχυνθούν οι διαδικασίες. 

Τέταρτον, μια ευκινησία της γραφειοκρατίας, η οποία είναι δυσκίνητη. Και πρέπει να ξέρετε ότι αυτή η δυσκινησία της γραφειοκρατίας, οδήγησε σε σοβαρά προβλήματα. Και ξέρετε πάρα πολύ καλά πόσα λεφτά πλήρωσαν πολλές χιλιάδες από αυτούς τους μετανάστες σε διάφορες επιτροπές που λειτουργούσαν έξω απο τα αρμόδια γραφεία, για να τους τακτοποιήσουν. Διότι οι ίδιοι οι άνθρωποι δεν μπορούσαν μόνοι τους να τακτοποιηθούν. 

Και τέλος, εδώ θα έλεγα ότι θα πρέπει να υπάρξουν ανθρωπιστικά κριτήρια γι' αυτούς οι οποίοι τώρα είναι παράνομοι. 

Για το μισό εκατομμύριο τι σκοπεύετε να κάνετε; Τι θα αρχίσουν; Συλλήψεις; Ομαδικές απελάσεις; Σηκώνει το σημερινό κλίμα στα Βαλκάνια τέτοιου είδους αντιμετώπιση αυτών; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Με το να πούμε ότι κατεβάζουμε τα σαράντα ημερομίσθια, δεν θα λύσουμε το πρόβλημα. Διότι η λογική μας δεν ήταν λογική να καλύψουμε πρόσφυγες. Αυτό είναι μια άλλη πολιτική υπόθεση που είναι μια από τις δεδομένες στάσεις της ελληνικής Κυβέρνησης και ελπίζω σε λίγο με την προώθηση των ειρηνευτικών διαδικασιών που προδιαγράφονται στον ορίζοντα, να μην υπάρχει καν πρόβλημα. 

Η πρόθεσή μας ήταν να αντιμετωπίσουμε το θέμα οικονομικών μεταναστών. Ανθρώπων δηλαδή που ζουν και δουλεύουν στη χώρα μας -πιθανώς όχι γιατί τους αρέσει, αλλά γιατί αναγκάστηκαν να το κάνουν οι περισσότεροι- και που δεν έφυγαν εξαιτίας κάποιου πολέμου ή κάποιου άλλου έκτακτου γεγονότος και αύριο θα γυρίσουν στα σπίτια τους. 

Δεν ξέρουμε πόσοι είναι αυτοί, κύριε Κουναλάκη. Δεν ξέρουμε αν είναι επτακόσιες χιλιάδες ή τετρακόσιες χιλιάδες. Δεν υπάρχει κανένα αποδεικτικό στοιχείο που να λέει πόσοι ακριβώς είναι. Η πρόβλεψη της Αστυνομίας ήταν πως ο αριθμός των τριακοσίων εβδομήντα πέντε χιλιάδων που δηλώθηκαν είναι πολύ ικανοποιητικός και πολύ κοντά στην πραγματικότητα. Αναμφίβολα μπορεί να υπήρχαν και πενήντα-εξήντα χιλιάδες άλλοι, που δεν δηλώθηκαν. Αυτό αφορά αυτούς, δεν αφορά εμάς. Εμείς τους δώσαμε όλη την ενημέρωση και όλες τις ευκαιρίες. Από τη στιγμή που δεν το έκαναν σήμαινε ή ότι δεν τους ενδιέφερε ή ότι είχαν κάτι να κρύψουν. Διότι υπάρχουν και τέτοια στοιχεία, όπως ξέρετε. 

Προχωρήσαμε σε διαδικασίες "πράσινης κάρτας", με έναν ελάχιστο αριθμό ενσήμων. Να δεχθώ πλήρως τις προτάσεις σας και για τη γραφειοκρατία και για την επιτάχυνση των διαδικασιών, και για την επιτάχυνση των διαδικασιών της "πράσινης κάρτας" κλπ. Αλλά μπορούμε να αλλάξουμε τα ένσημα αυτήν τη στιγμή; Σαράντα ένσημα μέσα σε ένα διάστημα περίπου ενός έτους; Σημαίνει ότι αυτοί δεν δουλεύουν. Σας πληροφορώ ότι λάβαμε όλα τα αναγκαία μέτρα, ώστε όποιος εργοδότης παρανομούσε, να μπορούσαμε με την παραμικρή καταγγελία να υποστεί δρακόντειες συνέπειες. Ξέρετε καλά τις διατάξεις που περιλαμβάνει ρητά ο νόμος και το προεδρικό διάταγμα που έχει εκδοθεί σε περίπτωση παρανομίας. Γι' αυτό και βάλαμε έναν πολύ μικρό αριθμό. 

ΠΕΤΡΟΣ ΚΟΥΝΑΛΑΚΗΣ: Πόσοι εργοδότες πιάστηκαν να παρανομούν; 

ΧΡΗΣΤΟΣ ΠΡΩΤΟΠΑΠΑΣ (Υφυπουργός Εργασίας και Κοινωνικών Ασφαλίσεων): Από τις επιθεωρήσεις εργασίας έχουν υποβληθεί μέχρι τώρα χιλιάδες μηνύσεις και σας πληροφορώ ότι ειδικά με την αναβάθμιση των επιθεωρήσεων εργασίας που κάναμε τώρα, αυτό το πράγμα θα μπορέσει να αποκτήσει και ένα ουσιαστικό περιεχόμενο. 

Δεν μπορούμε να αλλάξουμε τα κριτήρια. Αν το κάνουμε, θα σημαίνει ότι αρχίζουμε από την αρχή. Και αν γίνει αυτό σημαίνει ότι ανοίγουμε μία πληγή χωρίς τέλος. Αυτή είναι η διαδικασία. Η διαδικασία έχει αποδώσει. Θα αποδώσει αρκετά. Από κει και πέρα θα πάμε στις διακρατικές συμφωνίες που ρυθμίζουν πόσοι χρειάζονται, πού χρειάζονται και με ποιον τρόπο θα έχουν δουλέψει. Και χαίρομαι διότι τέτοιες διακρατικές συμφωνίες έχουν υπογραφεί ήδη και με την Αλβανία και με τη Βουλγαρία. 

ΠΡΟΕΔΡΕΥΩΝ (Παναγιώτης Σγουρίδης): 'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" ενενήντα έξι μαθητές και έξι καθηγητές απο το Γυμνάσιο Μηχανιώνας Θεσσαλονίκης. 

Η Βουλή τους καλωσορίζει. 

(Χειροκροτήματα) 

Τέταρτη είναι η με αριθμό 989/5.5.99 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Καρατάσου προς τον Υπουργό Ανάπτυξης σχετικά με τις επιπτώσεις στο περιβάλλον και την υγεία των κατοίκων στο Δήμο Βάρης από τη λειτουργία του λατομείου "ΑΜΜΟΣ ΑΕ". 

Η επίκαιρη ερώτηση έχει ως εξής: 

"Στο Δήμο Βάρης λειτουργούν τα λατομεία "ΑΜΜΟΣ ΑΕ" με πολλές και σοβαρές επιπτώσεις στο περιβάλλον, στην υγεία των κατοίκων και στην τουριστική και οικονομική ανάπτυξη του τόπου. 

Το Υπουργείο προβαίνει σε ενέργειες για νομοθετική ρύθμιση που θα επιτρέπει την παράταση λειτουργίας του λατομείου. 

Επειδή η λειτουργία του λατομείου "ΑΜΜΟΣ ΑΕ" δεν πληροί τις προϋποθέσεις του ν.2115/93. 

Επειδή οι επιπτώσεις από τη λειτουργία του επηρεάζουν την υγεία των κατοίκων, το περιβάλλον και την τουριστική κίνηση του Δήμου Βάρης και 

Επειδή σύμφωνα με το Δασαρχείο Πεντέλης το λατομείο επεκτείνεται σε βάρος δασικής και αναδασωτέας έκτασης. 

Ερωτάται ο κύρος Υπουργός: 

Τι προτίθεται να πράξει, ώστε να αποτραπεί η επαναλειτουργία του λατομείου "ΑΜΜΟΣ ΑΕ"." 

Η Υφυπουργός Ανάπτυξης κ. Διαμαντοπούλου έχει το λόγο. 

ΑΝΝΑ ΔΙΑΜΑΝΤΟΠΟΥΛΟΥ (Υφυπουργός Ανάπτυξης): Πρέπει να καταστήσω σαφές και να απαντήσω στην ουσία του ερωτήματος του κυρίου συναδέλφου ότι το Υπουργείο Ανάπτυξης ούτε προέβη ούτε προβαίνει ούτε έχει κανένα σχεδιασμό για να προχωρήσει σε νομοθετική ρύθμιση που θα βοηθήσει στην παράταση της λειτουργίας του λατομείου. Και αν υπάρχουν τέτοια στοιχεία, παρακαλώ να τα καταθέσετε. Δεν υπάρχει καμία πρόθεση ούτε έχει διατυπωθεί θετική άποψη -έχει διατυπωθεί το ακριβώς αντίθετο- και θα σας καταθέσω το αντίστοιχο έγγραφο, για τη λειτουργία αυτού του λατομείου. 

Το λατομείο αυτό λειτούργησε με βάση το γνωστό νόμο 2115 άρθρο 20, με στόχο την ολοκλήρωση της αποκατάστασης του περιβάλλοντος. Τα χρονικά περιθώρια που είχε, ήταν μέχρι τον Αύγουστο του 1998 οι εξορύξεις και μέχρι το Φεβρουάριο του 1999 η λειτουργία της εγκατάστασης των σπαστιροτριβείων. 

Μετά από τη διαδικασία αυτή, το λατομείο έπρεπε να κλείσει. Σε όλη αυτή τη διάρκεια της τελικής φάσης της λειτουργίας του, υπήρχαν έλεγχοι από το Υπουργείο. Μετά τον Αύγουστο που έπρεπε να μη γίνεται εξόρυξη έγιναν έλεγχοι από το Υπουργείο και προέκυψε ότι λειτουργούσε. Επιβλήθηκαν πολύ αυστηρά πρόστιμα και από τον τελευταίο έλεγχο που έγινε τον Απρίλιο διαπιστώθηκε ότι το λατομείο ήταν κλειστό. 

Πρέπει να πούμε ότι το Υπουργείο Ανάπτυξης απέρριψε προσφυγή αίτημα επαναλειτουργίας της συγκεκριμένης εταιρείας κατά της απόφασης του Γενικού Γραμματέα της Περιφέρειας. Απορρίφθηκε το αίτημα επαναλειτουργίας, δεν επετράπη η παράταση της άδειάς του και βεβαίως ισχύει αυτό που σας είπα ότι δεν υπάρχει καμία περίπτωση να υπάρξει νομοθετική ρύθμιση γι' αυτό το θέμα. 

Παραπέρα θέλω να καταθέσω μία επιστολή του Γενικού Γραμματέα προς τον Δήμαρχο Βάρης, όπου του εφιστά την προσοχή για ελέγχους για το συγκεκριμένο λατομείο και κάνει σαφές ότι η πρόθεση της Κυβέρνησης δεν είναι να συνεχισθεί η λειτουργία του. 

(Στο σημείο αυτό η Υφυπουργός Ανάπτυξης κ. Διαμαντοπούλου καταθέτει για τα Πρακτικά τη σχετική επιστολή, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καρατάσος έχει το λόγο. 

ΓΕΩΡΓΙΟΣ ΚΑΡΑΤΑΣΟΣ: Κύριε Πρόεδρε, μετά την επεξήγηση της κυρίας Υφυπουργού, δεν υπάρχει λόγος να επεκταθεί η ερώτηση, αλλά επειδή οι πληροφορίες του Δήμου Βάρης ήταν τέτοιες, μας ανάγκασαν να κάνουμε αυτήν την ερώτηση. Χαίρομαι που βεβαιώνονται παλαιότερες αποφάσεις σας. 

ΠΡΟΕΔΡΕΥΩΝ (Παναγιώτης Σγουρίδης): Πράγματι υπάρχει μία αναγνώριση εκ μέρους του κ. Καρατάσου, ο οποίος το έχει ξανακάνει και αυτό τον τιμά. 

Επίκαιρες Ερωτήσεις δεύτερου κύκλου: 

Πρώτη είναι η με αριθμό 983/3.5.99 επίκαιρη ερώτηση του Βουλευτή της Νέας Δημοκρατίας κ. Αθανασίου Γιαννόπουλου προς τον Υπουργό Υγείας και Πρόνοιας, σχετικά με τη δαπάνη της διαφημιστικής καμπάνιας για τα επιτεύγματα στο χώρο της Υγείας και Πρόνοιας κλπ. 

Η επίκαιρη ερώτηση του κυρίου συναδέλφου έχει ως εξής: 

"Το Υπουργείο Υγείας στην προσπάθεια που καταβάλλει να ωραιοποιήσει το έργο του εν όψει Ευρωεκλογών, καταφεύγει σε μια διαφημιστική καμπάνια, κακόγουστη και πανάκριβη που προσβάλλει την νοημοσύνη του ελληνικού λαού και παραβιάζει τις αρχές της υπεύθυνης ενημέρωσης. 

'Ετσι, με πολυτελή φυλλάδια η Κυβέρνηση θέλει να παρουσιάσει επιτεύγματα στο χώρο της υγείας και πρόνοιας όπως για το ΕΚΑΒ, για την αιμοδοσία, για τα ΑΜΕΑ κλπ., ενώ από στοιχεία που κατατέθηκαν στη Βουλή προκύπτει ότι οι απορροφήσεις από το Εθνικό Σκέλος για την Υγεία και πρόνοιας από το 2ο Κ.Π.Σ. ανέρχονται μόνο στο 22%. 

Θα ήταν φρονιμότερο η Κυβέρνηση διά του Υπουργού της να ζητήσει και πάλι συγγνώμη για την ολιγωρία και ανικανότητα να απορροφήσει κοινοτικούς πόρους, παρά να παρουσιάζει κάποια φανταστικά έργα. 

Ερωτάται ο κύριος Υπουργός: 

Πότε πρόκειται να ολοκληρωθεί η διαδικασία προμήθειας των πέντε ασθενοφόρων ελικοπτέρων και των δύο αεροσκαφών του ΕΚΑΒ; 

Πότε θα ξεκινήσει η ανέγερση του Κέντρου Αυτιστικών Ατόμων και του Εθνικού Κέντρου Αιμοδοσίας; 

Πόσα εκατομμύρια δαπάνησε και απο ποιους πόρους γι' αυτήν τη διαφημιστική καμπάνια που μόνο τη νοημοσύνη του ελληνικού λαού προσβάλλει, ενώ τα χρήματα της δαπάνης αυτής θα μπορούσαν να διατεθούν για την αγορά μερικών αναπνευστήρων για τις ΜΕΘ;" 

Ο Υφυπουργός Υγείας και Πρόνοιας κ. Φαρμάκης έχει το λόγο για τρία λεπτά να πρωτολογήσει. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, η διαφημιστική καμπάνια στην οποία κατά βάση αναφέρεται ο συνάδελφος κ. Γιαννόπουλος στην επίκαιρη ερώτησή του δεν έχει σχέση με τις ευρωεκλογές. 'Εχει σκοπό να ενημερώσει τον ελληνικό λαό για τα προγραμματισμένα, ενταγμένα στο Β' Κοινοτικό Πλαίσιο Στήριξης έργα, σε όποιο στάδιο ή εξέλιξη και αν βρίσκονται. Οι ενέργειες δημοσιότητας που αυτές τις μέρες βρίσκονται σε εξέλιξη από το Υπουργείο Υγείας, είναι συμβατική υποχρέωση της χώρας προς την Ευρωπαϊκή 'Ενωση για το σύνολο των έργων του Β' Κοινοτικού Πλαισίου Στήριξης και επομένως και για το Υπουργείο Υγείας και Πρόνοιας. Κινήθηκε μέσω κεντρικής διαδικασίας από το Υπουργείο Εθνικής Οικονομίας και ένα κομμάτι αυτής της ενημέρωσης, της υποχρέωσης που έχουμε προς την Ευρωπαϊκή 'Ενωση, η οποία πληρώνει για το 75% αυτών των δαπανών, αναφέρεται στο χώρο της υγείας. Το συνολικό κόστος για το οποίο ερωτά ο κύριος συνάδελφος είναι τετρακόσια εκατομμύρια περίπου, για το κομμάτι το δικό μας, από το οποίο 75% χρηματοδοτείται από την Κοινότητα και είναι μέρος των δαπανών του προγράμματος που αφορά το Υπουργείο μας. 

Σε ό,τι αφορά τα αεροπορικά μέσα για τα οποία συζητούμε χρόνια, που θα υποστηρίξουν τις αερομεταφορές επειγόντων περιστατικών από τη νησιωτική κυρίως Ελλάδα, αλλά και την άλλη Ελλάδα, δηλαδή τα αεροπορικά μέσα μεταφοράς του ΕΚΑΒ, θέλω να πληροφορήσω το συνάδελφο ότι για μεν τα ελικόπτερα οι διαδικασίες έχουν ολοκληρωθεί και υπεγράφη προ τριημέρου και η οριστική σύμβαση με την ανάδοχο εταιρεία με χρόνο παράδοσης επτά μήνες, όπως προβλέπεται στη διακήρυξη από της υπογραφής της συμβάσεως για το πρώτο ελικόπτερο και κατά μήνα παράδοση και των υπολοίπων. Δηλαδή σε ένα χρόνο θα έχουμε πέντε ελικόπτερα, το πρώτο επτά μήνες από τώρα. Και για τα δύο αεροπλάνα που προβλέπονται από το ίδιο πρόγραμμα η διαδικασία θα έχει ολοκληρωθεί στο επόμενο δίμηνο. Η προθεσμία λήξης των προσφορών είναι αρχές Ιουλίου, θα έχει υπογραφεί μέχρι τότε και η σύμβαση, ώστε επαναλαμβάνω σε ένα χρόνο περίπου από σήμερα το ΕΚΑΒ και η χώρα και οι πολίτες της θα έχουν αποκτήσει τα αεροπορικά μέσα μεταφοράς ασθενών, πέντε ελικόπτερα και δύο αεροπλάνα αξίας εννέα δισεκατομμυρίων δραχμών. 

Προσθέτω και για το τρίτο σκέλος της ερώτησης ότι το Εθνικό Κέντρο Αιμοδοσίας δεν έχει ακόμα ξεκινήσει παρά το γεγονός ότι υπεγράφη η σύμβαση με την ανάδοχο εταιρεία. Αυτό το έργο είναι αξίας 4,7 δισεκατομμυρίων. Υπάρχουν κάποια προβλήματα του χώρου από την πλευρά του δασαρχείου, τα οποία τελειώνουν αυτές τις ημέρες θετικά και θα ξεκινήσει η ανέγερσή του ώστε να ολοκληρωθεί μέσα στα πλαίσια της εξέλιξης του Β' Κοινοτικού Πλαισίου Στήριξης. 

Σε ό,τι αφορά δε τα τρία κέντρα για αυτιστικά παιδιά, που είχαν προγραμματιστεί (Αθήνα, Θεσσαλονίκη και Μαγνησία), δυστυχώς για Αθήνα και Θεσσαλονίκη υπάρχουν προβλήματα στους εκλεγέντες χώρους και οι διαδικασίες δεν προχωρούν, ενώ το κέντρο της Μαγνησίας έχει απεμπλακεί. Θα αναφερθώ λίγο περισσότερο σ' αυτό στη δευτερολογία μου. 

ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 

Ορίστε, κύριε Γιαννόπουλε, έχετε το λόγο για δύο λεπτά. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Χαίρομαι για την ειλικρινή απάντηση του κυρίου Υπουργού πάνω στα ερωτήματά μου, αλλά θα ήθελα να πω ότι αυτά τα πολύ ωραία φυλλάδια με τα γραμμικά, τα γραφικά, τα ωραία, τα χρώματα τα ωραία προκαλούν μία αισθητική εντύπωση σ' αυτούς που δεν ξέρουν την πραγματικότητα. 

Είναι γεγονός, κύριε Υπουργέ, ότι θα έπρεπε εκτός από αυτά τα οποία δεν έχετε κάνει και αναφέρεστε ότι γίνονται ή θα γίνουν -και ομολογήσετε την ολιγωρία η οποία υπάρχει και την καθυστέρηση στα κέντρα- να πείτε και αυτά που δεν έχουν γίνει, καίτοι θα έπρεπε να είχαν γίνει. Διότι μη μου πείτε ότι μετά από έξι χρόνια υπογράψατε προχθές τη σύμβαση για τα ελικόπτερα, την οποία ακούσαμε. Δεν μας έχετε, όμως, πει μετά από επτά μήνες που θα πάρετε το πρώτο ελικόπτερο, πώς θα πετάξει το ελικόπτερο αυτό και με ποιους θα πετάξει. Πρώτον. 

Δεύτερον: Τα αεροπλάνα ακόμα καθυστερούν. Το Νοσοκομείο του "ΠΑΠΑΓΕΩΡΓΙΟΥ" μπορείτε να μας πείτε γιατί δεν λειτουργεί; Της Λιβαδειάς το Νοσοκομείο γιατί υπολειτουργεί; Της 'Αρτας το Νοσοκομείο γιατί υπολειτουργεί; Τα τρία περιφερειακά πανεπιστημιακά νοσοκομεία, γιατί δεν λειτουργούν επαρκώς; Μπορείτε να μας πείτε γιατί οι ΜΕΘ δεν λειτουργούν σωστά και έχουμε έλλειψη τόσο κλινών ΜΕΘ, όσο και ΜΑΦ; Μπορείτε να μας πείτε ο χρόνος προεγχειρητικής αναμονής που βρίσκεται; Μπορείτε να μας πείτε για τις δαπάνες που έχουν εκτιναχθεί και ξεπερνούν τα εκατό δισεκατομμύρια μετά την τελευταία ρύθμιση που έγινε επί κυβερνήσεως δικής σας; Μπορείτε να μας πείτε για τη μηχανογράφηση των δώδεκα πιλοτικών νοσοκομείων που άρχισε από το 1989 και ακόμα μοιάζει σαν της 'Αρτας το γεφύρι; 

Αυτά, λοιπόν, θα έπρεπε με συνέπεια και σαφήνεια να τα έχετε περιγράψει μέσα στα φυλλάδια σας για να δει ο ελληνικός λαός και να μάθει ότι αυτά τα οποία λέτε είναι απλώς και μόνο κάποια έργα τα οποία έχετε προγραμματίσει. Eίχαν προγραμματιστεί, δεν έχουν γίνει, ΘΑ γίνουν κλπ. 

Να πούμε και το άλλο: Είσαστε υπερήφανος για τα νοσοκομεία τα οποία κτίζετε τώρα. Μάλιστα, πολύ καλά. Μπορείτε να μας πείτε πως θα λειτουργήσουν αυτά τα νοσοκομεία τη στιγμή που δεν προβλέπονται πόροι στους προϋπολογισμούς και δαπάνες για να λειτουργήσουν; Διότι όπως σας προανέφερα τα νοσοκομεία που ήδη έχουν γίνει δεν μπορούν να λειτουργήσουν. Το Nοσοκομείο δε της Λαμίας, η τραγική αυτή κατάσταση, με μία ανάδοχο εταιρεία με πολύ χαμηλή πιστοληπτική επιφάνεια, δεν πρόκειται να γίνει ούτε μετά από μία δεκαετία. 

Αυτά, λοιπόν, θα έπρεπε να τα περιγράψετε και επειδή δεν σας έφθανε ο χώρος σε αυτά τα δύο φυλλάδια, να βγάλετε και ένα άλλο τρίτο φυλλάδιο ενημερωτικό για αυτά που έπρεπε να κάνετε και δεν τα κάνατε, ώστε να ενημερωθεί ο ελληνικός λαός υπεύθυνα, ο οποίος καθημερινά βιώνει όλες αυτές τις ανακολουθίες στο χώρο της υγείας. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε Πρόεδρε, συνηθίζουν οι συνάδελφοι της Νέας Δημοκρατίας -και είναι κατανοητό αυτό βέβαια, αντιπολίτευση κάνουν. Εν όψει των ευρωεκλογών να επεκτείνουν τα θέματα στα οποία αναφέρονται με τις επίκαιρες ερωτήσεις τους σε όλο το φάσμα των πολιτικών του Υπουργείου. Αυτό έκανε και σήμερα ο συνάδελφος κ. Γιαννόπουλος. Τηλεγραφικά αναφέρθηκε σε όσα πραγματικά ή και μη πραγματικά, αλλά κατ' αυτόν προβλήματα του χώρου της υγείας, του Υπουργείου της Υγείας. 

Μία επερώτηση -έχετε κάνει τρεις, τέσσερις μέχρι τώρα- κύριε συνάδελφε, θα μας δώσει τη δυνατότητα να απαντήσουμε σε όλα αυτά. 

Φαίνεται, όμως, ότι δεν με ακούγατε την ώρα που μιλούσα. Το φυλλάδιο αυτό είναι υποχρεωτικό, είναι υποχρέωσή μας -και χαίρομαι που παρίσταται και ο αρμόδιος Υφυπουργός που χειρίζεται τα θέματα του Κοινοτικού Πλαισίου Στήριξης- απέναντι στην Κοινότητα. Σε αυτό το φυλλάδιο δεν έχουμε καμία δυνατότητα να περιλάβουμε αυτού του είδους την ενημέρωση την οποία μας προτείνετε, τις αδυναμίες δηλαδή του ελληνικού συστήματος υγείας, το τι έγινε ή δεν έγινε και γιατί δεν έγινε έτσι και έγινε αλλιώς, γιατί υπήρξαν καθυστερήσεις κλπ. Οι οδηγίες του, τι πρέπει να περιέχει αυτή η διαφημιστική -η υποχρεωτική επαναλαμβάνω από την Ευρωπαϊκή 'Ενωση-καμπάνια, οι υποχρεώσεις, είναι γνωστές. Περιλαμβάνει τα ενταγμένα στο πρόγραμμα έργα, τα συγχρηματοδοτούμενα, τα οποία επιθυμεί η Κοινότητα να γίνουν γνωστά στον ελληνικό λαό. 

Εάν ολοκληρωθούν ή υπάρξουν καθυστερήσεις, διαφοροποιήσεις και οτιδήποτε άλλο, εμείς ενημερώνουμε συνεχώς την Κοινότητα και ο ελληνικός λαός ασφαλώς θα γνωρίζει αν έχει γίνει ένα νοσοκομείο για παράδειγμα ή δεν έχει γίνει. Αυτό, όμως, δεν έχει καμία σχέση με όλα όσα είπατε. Γιατί δεν λειτουργεί το Νοσοκομείο "ΠΑΠΑΓΕΩΡΓΙΟΥ" -δεν έχει καμία σχέση με αυτό το πρόγραμμα και το Β' Κοινοτικό Πλαίσιο Στήριξης- γιατί δεν λειτουργεί το Νοσοκομείο της Λάρισας -δεν έχει καμία σχέση και αυτό- πώς θα λειτουργήσουν τα άλλα νοσοκομεία. Δεν έχουν σχέση με τα φυλλάδια. 

Εν όψει, των εκλογών το διαφημιστικό φυλλάδιο του ΠΑ.ΣΟ.Κ. θα αναφέρεται και σε αυτά που αναφέρατε. Εάν εσείς, όμως, θέλετε ειδικότερες απαντήσεις υπάρχει η διαδικασία του κοινοβουλευτικού ελέγχου μέσα από μία επερώτηση για να τα ξαναπούμε. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Να κάνετε ένα φυλλάδιο για να ενημερώσετε τον ελληνικό λαό. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Θα βγάλουμε και καινούρια τώρα για τις ευρωεκλογές, που θα είναι του ΠΑ.ΣΟ.Κ. Αυτά δεν είναι του ΠΑ.ΣΟ.Κ. 

ΑΘΑΝΑΣΙΟΣ ΓΙΑΝΝΟΠΟΥΛΟΣ: Είναι πολλά που δεν έχετε κάνει. 

ΠΡΟΕΔΡΕΥΩΝ (Παναγιώτης Σγουρίδης): Η δεύτερη, η με αριθμό 999/5.5.99 επίκαιρη ερώτηση της Βουλευτού του Κομμουνιστικού Κόμματος Ελλάδος κ. Μαρίας Μπόσκου προς τον Υπουργό Περιβάλλοντος, Χωροταξίας και Δημοσίων 'Εργων, σχετικά με το πρόσφατο πολύνεκρο ατύχημα στα Καμένα Βούρλα, την εφαρμογή των διεθνών και κοινοτικών κανονισμών που αφορούν τη μεταφορά τοξικών και εύφλεκτων υλικών κλπ., διαγράφεται λόγω κωλύματος του κυρίου Υπουργού. 

Η τέταρτη επίκαιρη ερώτηση με αριθμό 990/5-5-99 της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη προς τον Υφυπουργό Πολιτισμού (Aρμόδιο για θέματα Aθλητισμού), σχετικά με την οικονομική ενίσχυση των ερασιτεχνικών σωματείων ποδοσφαίρου, διαγράφεται επίσης κατόπιν συνεννόησης του Υπουργού και της Βουλευτού. 

Ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η με αριθμό 39/1-4-99 επερώτηση των Βουλευτών της Νέας Δημοκρατίας κυρίων Νικολάου Παπαφιλίππου, Κωνσταντίνου Σημαιοφορίδη, Νικολάου Τσιαρτσιώνη, Χαράλαμπου Παπαθανασίου και Θεόδωρου Σκρέκα, προς τους Υπουργούς Εθνικής Οικονομίας, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, Ανάπτυξης και Γεωργίας, σχετικά με την πολιτική της Κυβέρνησης για την οικονομική ανάπτυξη της Δυτικής Μακεδονίας. 

Ο Πρόεδρος του Συνασπισμού της Αριστεράς και της Προόδου με επιστολή του προς το Προεδρείο ορίζει Κοινοβουλευτικό Εκπρόσωπο στη συζήτηση αυτής της επερώτησης το Βουλευτή κ. Ευάγγελο Αποστόλου. 

Ο πρώτος επερωτών κ. Νικόλαος Παπαφιλίππου έχει το λόγο για είκοσι λεπτά. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, με την επερώτηση που συζητούμε σήμερα, η Νέα Δημοκρατία, με τους Βουλευτές της, που εκπροσωπούν το λαό της δυτικής Μακεδονίας στην Εθνική Αντιπροσωπεία, ελέγχει την Κυβέρνηση, γιατί με την πολιτική που εφαρμόζει και τις παραλείψεις της, οδήγησε τη δυτική Μακεδονία σε τραγικά αδιέξοδα. 

Πέραν αυτού, κάνουμε προτάσεις στην Κυβέρνηση, για άμεσες, αλλά και μεσοπρόθεσμες παρεμβάσεις που απαιτούνται για να στηριχθεί η οικονομία της παραμεθόριας αυτής περιοχής που, όπως φαίνεται, με τις εξελίξεις, τα τραγικά γεγονότα στη Γιουγκοσλαβία, σύντομα θα κληθεί να παίξει έναν ιδιαίτερο ρόλο για τη διασφάλιση των συμφερόντων της πατρίδας μας. 

Κυρίες και κύριοι συνάδελφοι, η παραμεθόρια δυτική Μακεδονία, είναι μία περιφέρεια με τεράστια εθνική προσφορά. Οι κάτοικοί της πάντοτε προέταξαν τα στήθη τους, για να υπερασπιστούν την πατρίδα μας. Δεν αναφέρομαι στους μεγάλους αγώνες για την απελευθέρωσή μας από τους Τούρκους, αλλά στο γεγονός ότι στον Αλβανικό πόλεμο του 1940 είχαμε τα περισσότερα θύματα και τους περισσότερους τραυματίες σε σχέση με όλη τη χώρα. Οι συμφορές αυτές ολοκληρώθηκαν και με άλλα τόσα θύματα και με πολλούς τραυματίες, καθώς και την ολοκλήρωση της καταστροφής των υποδομών μας κατά την περίοδο 1946-1949. 

Χωρίς ουσιαστική βοήθεια από το κράτος, αλλά με μεγάλη προσπάθεια των κατοίκων της, επιβίωσε η περιοχή, χάνοντας όμως ένα αξιόλογο τμήμα του πληθυσμού που μετανάστευσε στα μεγάλα αστικά κέντρα της χώρας και κυρίως στο εξωτερικό. 

Η πολιτεία μένει και σήμερα με το χρέος της προς αυτούς τους ακρίτες της χώρας, που την υπερασπίζονται πάντοτε και ιδιαίτερα στους δύσκολους καιρούς με πλήρη αυτοθυσία. 

Η προσφορά όμως της περιοχής αυτής προς το έθνος, κύριε Υπουργέ, είναι μεγάλη και κατά την ειρηνική περίοδο, δίνοντας τα σπλάχνα της για την στήριξη της εθνικής μας οικονομίας, με την παραγωγή φθηνής ηλεκτρικής ενέργειας, αλλά και το πολύτιμο συνάλλαγμα από ιδιωτικές παραγωγές, όπως τα γουναρικά της, τα μάρμαρα και τα αγροτικά προϊόντα. 

Η πολιτεία αυτά που έκανε στη δυτική Μακεδονία είναι κυρίως επενδύσεις για το κοινό όφελος των Ελλήνων. Οι επενδύσεις αυτές έδωσαν βέβαια τη δυνατότητα απασχόλησης στον κόσμό μας. 'Αφησαν όμως αθεράπευτες πληγές με τα δυσεπίλυτα προβλήματα στο περιβάλλον μας. 

Από το ευνοϊκό αυτό αποτέλεσμα που προέκυψε, τίποτε το ουσιαστικό δεν επέστρεψε στην περιοχή μας. 

Οι δημόσιες αυτές επενδύσεις όμως στραγγάλισαν ακόμη και τις αναλογικές με άλλες περιοχές της χώρας εισροές κρατικών, αλλά και της Ευρωπαϊκής 'Ενωσης επιχορηγήσεων για την πραγματική ανάπτυξη της Δυτικής Μακεδονίας. 

'Εγιναν κρατικά εργοστάσια στην περιοχή μας για τη στήριξη της εθνικής οικονομίας και μείναμε χωρίς δρόμους, χωρίς υποδομές για τον τουρισμό, χωρίς υποδομές για τη γεωργία και γενικά με μια οικονομία που καταρρέει, σήμερα. 

Εάν κάποιος δει τη γεωγραφική, κατά περιοχές, κατανομή των πόρων από το δεύτερο Πακέτο Ντελόρ, αμέσως θα εντοπίσει πόσο αδικήθηκε η μεγάλη περιφέρειά μας με τα τόσα προβλήματα. Με εξαίρεση τη μικρή περιοχή των νησιών στο ανατολικό Αιγαίο και το Ιόνιο, η δυτική Μακεδονία είναι η τελευταία με 5,5% επί του συνόλου των πόρων της Ευρωπαϊκής 'Ενωσης, έναντι 12,5% της Θράκης που έχει τον ίδιο πληθυσμό. 

Δυστυχώς, η δυσμενής αυτή μεταχείριση της περιφέρειάς μας έχει γενικευθεί- σαφώς και τίθενται με τις κρατικές επενδύσεις που έγιναν στην περιοχή μας. Οι εκάστοτε καθησυχαστικές εξαγγελίες της Κυβέρνησης ακόμα και δια στόματος του κυρίου Πρωθυπουργού αποδείχθηκαν περίτρανα αναξιόπιστες. 

Η ωμή πραγματικότητα, κύριοι συνάδελφοι, είναι ότι τα τελευταία τέσσερα χρόνια το ακαθάριστο κατά κεφαλήν εισόδημα στη δυτική Μακεδονία, μειώθηκε τραγικά και έπεσε κατά 20% και πλέον. 

Ο Νομός Καστοριάς έχασε πάνω από 25%. Η Κοζάνη έχει μείωση 18% τουλάχιστον, ενώ οι άλλοι δύο Νομοί Φλώρινας και Γρεβενών, βρίσκονται πολύ χαμηλά, ιδιαίτερα ο Νομός Γρεβενών που χαρακτηρίστηκε νομός υπό ερήμωση. 

Η οδυνηρή αυτή κατάσταση φαίνεται και από την έξαρση της ανεργίας που ξεπερνάει το 20%. Αιτία της κατάστασης αυτής είναι η δυσμενής μεταχείριση της περιοχής από την Κυβέρνηση. 

Κραυγαλέα είναι τα εξής συγκεκριμένα παραδείγματα: 1) Η ΑΕΒΑΛ έκλεισε οριστικά, και παρά το γεγονός ότι ήταν βιώσιμη και χωρίς χρέη, μια που είχε εξυγιανθεί από τη Νέα Δημοκρατία. Η ακατανόητη αυτή ενέργεια της Κυβέρνησης ήταν ολέθρια για το Νομό Κοζάνης, αφού αφήρεσε από την οικονομία της περιοχής μας πάνω από διακόσια πενήντα εκατομμύρια (250.000.000) δραχμές μηνιαίο τζίρο. Η Κυβέρνηση του ΠΑ.ΣΟ.Κ. την έκλεισε για να μη θίξει την επίσης κρατική, αλλά έντονα προβληματική λιπασματοβιομηχανία της Δραπετσώνας, που είναι όμως στην εκλογική περιοχή του Πρωθυπουργού, κ. Σημίτη. 

Το ίδιο φαινόμενο είχαμε και με τα ΜΑΒΕ που έκλεισαν για μεγάλα χρονικά διαστήματα τον τελευταίο καιρό. Το κακό όμως δεν σταμάτησε εδώ, γιατί η Κυβέρνηση έκλεισε το ΕΛΚΕΠΑ της Κοζάνης, το ΚΤΕΣΚ, το εργοστάσιο επεξεργασίας της τέφρας. Εξήγγειλε το κλείσιμο του παραρτήματος ΙΓΜΕ που τελικά παραμένει ως γραφείο με συρρίκνωση της δραστηριότητας και του προσωπικού κ.α. 

2) Η μεγάλη κρίση στον τομέα της γουνοποιϊας και της εμπορίας της. Η κρίση αυτή έχει σχέση βέβαια με τις διεθνείς συγκυρίες, όπως είναι οι κοσμογονικές αλλαγές στο χώρο της τέως Σοβιετικής 'Ενωσης, αλλά και οι διακυμάνσεις στην οικονομία του υπόλοιπου κόσμου. 

Η Κυβέρνηση παρά το ότι διαπίστωσε τις συνέπειες στην οικονομία της περιοχής μας, έμεινε απλός θεατής χωρίς καμία πρωτοβουλία για αναζήτηση έστω κάποιων λύσεων. Δυνατότητες υπάρχουν ακόμα και μέσω διακρατικών συμφωνιών με τα κράτη αυτά, μια που η γούνα που παράγουμε είναι πρώτης ανάγκης για τις χώρες αυτές που επικρατούν πολύ χαμηλές θερμοκρασίες το χειμώνα. 

Υπάρχουν συμβάσεις με τη Ρωσία από όπου παίρνουμε φυσικό αέριο και άλλα προϊόντα και γίνεται διακανονισμός πληρωμών με ανταλλαγή προϊόντων, κύριοι συνάδελφοι. 

Στο sos που εκπέμπουν οι γουνοποιοί και οι έμποροι της γούνας, η Κυβέρνηση απαντά με φειδωλά ημίμετρα που έχουν σχέση μόνο με ρυθμίσεις δανείων από τις τράπεζες για να μην τους κατασχέσουν τα σπίτια και να μην οδηγηθούν στη φυλακή λόγω χρεών. 

3) Υπάρχουν δυσχέρειες στις συναλλαγές με τη Δημοκρατία των Σκοπίων και το εμπάργκο προς τη Γιουγκοσλαβία. 

'Οπως είναι γνωστό, οι οικονομικές συνέπειες στην περιοχή από το μακροχρόνιο εμπάργκο προς τη Γιουγκοσλαβία αλλά και τις δυσχερείς συναλλαγές με τη Δημοκρατία των Σκοπίων και την Αλβανία είναι άμεσες και σημαντικές. 

Εδώ και χρόνια έχει νεκρώσει η αγορά της Φλώρινας καθώς και πολλών άλλων πόλεων της Μακεδονίας από την ουσιαστική διακοπή των συναλλαγών μας με τις χώρες αυτές. 

Πλέον αυτών, ο πόλεμος στη Βοσνία και στο Κόσοβο έχουν παγώσει το εμπόριο και μηδένισαν τον τουρισμό. 

Κάποτε η περιοχή μας αποτελούσε είσοδο και έξοδο των τουριστών από τη Δυτική και Κεντρική Ευρώπη, που έρχονταν προς τη χώρα μας, αλλά και οι μεταφορές από και προς τη Δύση πραγματαποιούνταν μέσω της δυτικής Μακεδονίας. Εδώ και χρόνια έχει νεκρώσει αυτή η κίνηση, με σημαντικές συνέπειες στην οικονομία μας. 

Η Κυβέρνηση και εδώ μένει θεατής, αδιαφορώντας και γι'αυτό, ενώ θα μπορούσε να ενισχύσει την περιοχή, καλύπτοντας τη ζημιά που υφίσταται από αυτήν την αιτία. 

'Αλλους πόρους εκτός από αυτούς δεν έχει η περιοχή μας, διότι η πολιτική που άσκησε η Κυβέρνηση σε όλους τους τομείς της οικονομίας δεν έφερε αποτέλεσμα α) Για τις μικρομεσαίες επιχειρήσεις ήταν αρνητική η πολιτική και δημιούργησε μεγάλα προβλήματα. Κατέστησε τις περισσότερες επιχειρήσεις προβληματικές, ενώ τις υπόλοιπες τις οδήγησε στο κλείσιμο. 

Με τους όρους και τα μέτρα που επέβαλε δεν κατάφερε να απορροφήσει ούτε το 5% από τις προβλεπόμενες επιχορηγήσεις της Ευρωπαϊκής 'Ενωσης. Επισημαίνω ότι η Κυβέρνηση καθόρισε το σχετικό πρόγραμμα για τις μικρομεσαίες επιχειρήσεις, που είναι ενταγμένο στο επιχειρησιακό πρόγραμμα βιομηχανίας του δεύτερου Πακέτου Ντελόρ. Ο όρος του υποχρεωτικού ετήσιου τζίρου ύψους εβδομήντα εκατομμυρίων (70.000.000) δραχμών τα τελευταία τρία χρόνια εξαίρεσε το 95% έως 98% των μικρομεσαίων επιχειρήσεων της χώρας και τις στέρησε από κάθε εκσυγχρονισμό και ανάπτυξη. 

Αγωνιστήκαμε τρία ολόκληρα χρόνια για να πείσουμε την Κυβέρνηση ότι έκανε λάθος. 'Εστω και αργά το αντελήφθη επιτέλους και πριν λίγους μήνες μείωσε τον όρο αυτό στα τριάντα εκατομμύρια (30.000.000) το χρόνο, αλλά ο χρόνος πέρασε για το δεύτερο Πακέτο Ντελόρ και συνεπώς ελάχιστα θα μπορέσει να βοηθήσει τις μικρομεσαίες επιχειρήσεις η αναθεωρημένη αυτή απόφαση. 

Β) Στον αγροτικό τομέα και στην κτηνοτροφία, κύριε Υπουργέ, η πολιτική της Κυβέρνησης επέφερε μείωση του εισοδήματος και αυτό το ξέρει όλος ο κόσμος. Οι αγρότες και οι ακρίτες της περιοχής μας φεύγουν από τα χωριά, αναζητώντας αλλού την τύχη τους. 

Η δυτική Μακεδονία, κύριε Υπουργέ, έχει πολλές δασικές εκτάσεις. Συνεπώς, είναι μικρή η ορεινή και η ημιορεινή έκταση που καλλιεργείται. Γι'αυτήν την περιοχή με την εθνική της σημασία, θα περίμενε κανείς να εκδηλώνεται το ενδιαφέρον της πολιτείας με αυξημένες ποσοστώσεις, τουλάχιστον στα καπνά και στο γάλα, για να δώσει στους αγρότες τη δυνατότητα επιβίωσης και παραμονής στις εστίες τους. Για μας δεν νοείται μία ίση μεταχείριση των αγροτών στις πεδιάδες της Θεσσαλίας, της Θεσσαλονίκης και αλλού, με τους αγρότες της περιοχής μας. 

Επισημαίνουμε επίσης ότι στη δυτική Μακεδονία δεν προχώρησαν επαρκώς οι αναγκαίες υποδομές σε αναδασμούς και αρδευτικά έργα για τη στήριξη της αγροτικής παραγωγής. Ούτε έγιναν έργα για την αξιοποίηση των επιφανειακών νερών, που διαθέτει η περιοχή μας. 

γ) Στον τομέα του τουρισμού η δυτική Μακεδονία βρίσκεται πολύ πίσω σε σχέση με άλλες περιοχές της χώρας και αυτό παρά τις φυσικές ομορφιές της και την ύπαρξη σημαντικών αρχαιοτήτων, που δυστυχώς ενώ πολλές από αυτές έχουν εντοπισθεί και διαπιστωθεί, είναι ακόμα θαμένες. 

Η Κυβέρνηση της Νέας Δημοκρατίας θεμελίωσε το 1991 το αρχαιολογικό μουσείο της Αιανής για να στεγαστούν και να προβληθούν τα αξιόλογα αρχαιολογικά ευρήματα της περιοχής αυτής. Πέρασαν τόσα χρόνια, κύριε Υπουργέ, και όμως δεν ολοκληρώθηκε, με συνέπεια να κινδυνεύουν από καταστροφή τα μεγάλης ιστορικής και πολιτισμικής αξίας ευρήματα που αναδεικνύουν την ελληνικότητα της δυτικής Μακεδονίας από αρχαιοτάτων χρόνων. 

Επίσης πρέπει να πούμε ότι δεν διατίθενται επαρκή χρήματα για τις ανασκαφές σε εντοπισμένους αρχαιολογικούς χώρους της δυτικής Μακεδονίας, ούτε και το αναγκαίο εξειδικευμένο επιστημονικό προσωπικό για την επίβλεψη των εργασιών. 

Στην περιοχή μας είναι εμφανής η αδυναμία, θα έλεγα και η αδιαφορία της Κυβέρνησης, από το γεγονός ότι σχεδόν όλα τα αξιόλογα βυζαντινά και μεταβυζαντινά μνημεία που υπέστησαν μεγάλες ζημιές από το σεισμό του Μαϊου του 1985, βρίσκονται ακόμα με τα προσωρινά ξύλινα στηρίγματα και καταστρέφονται περαιτέρω από τις καιρικές συνθήκες. 

Αποτελέσμα όλων αυτών είναι η αδυναμία προαγωγής του τουρισμού μας που τόσο ανάγκη τον έχουμε για την υποστήριξη της οικονομίας μας. 

δ) Στον κοινωνικό τομέα, στην εκπαίδευση και στον αθλητισμό υστερεί επίσης η περιοχή μας. Η Κυβέρνηση και ο ίδιος ο Πρωθυπουργός διαψεύσθηκαν και φάνηκαν αναξιόπιστοι σε σχέση με τις εξαγγελίες για την ίδρυση τριτοβάθμιας υγειονομικής περίθαλψης στην περιοχή μας. Δυστυχώς σε σοβαρά περιστατικά ο κόσμος φεύγει εκτός περιοχής γιατί δεν έχει εμπιστοσύνη και ασφάλεια στα υφιστάμενα νοσοκομεία, που δεν μπορούν να προσφέρουν υπηρεσίες ούτε δευτεροβάθμιας περίθαλψης. 

Αλλά γι' αυτά όπως και για τη στήριξη της παραγωγής και την προβολή του πολιτισμού μας χρειάζεται η παρουσία ανώτατου εκπαιδευτικού ιδρύματος. Η δυτική Μακεδονία είναι η μόνη περιοχή της χώρας που το στερείται και το έχει τόσο ανάγκη. 

ε) Η Κυβέρνηση ευθύνεται ακόμη, κύριε Υπουργέ, και μάλιστα περισσότερο για την παντελή έλλειψη ουσιαστικών κινήτρων ανάπτυξης του ιδιωτικού τομέα. Με βάση τα προβλήματα που εμφανίστηκαν στην πορεία των κρατικών βιομηχανικών μονάδων της περιοχής μας, είχαν αποφασιστεί ορισμένα κίνητρα για την ανάπτυξη του ιδιωτικού τομέα, όπως περιοχές Δ' ζώνης, φθίνουσες περιοχές κλπ. 'Ολα αυτά η Κυβέρνηση τα κατήργησε με το νέο αναπτυξιακό νόμο, όπως εξαφάνισε και το χαρακτηρισμό "νομός υπό ερήμωση" για τα Γρεβενά, ωθώντας έτσι την περιοχή μας στην υποβάθμιση και στη στασιμότητα. Η κατάσταση αυτή είναι βέβαιο ότι επιδεινώθηκε από την ανασφάλεια, τις ληστείες και την εγκληματικότητα που για πρώτη φορά εμφανίστηκαν στην περιοχή μας και μέτρα ουσιαστικά μέχρι στιγμής τουλάχιστον η Κυβέρνηση δεν έλαβε. 

Η δυτική Μακεδονία μπροστά στα αδιέξοδα που έχουν δημιουργηθεί έχει άμεση ανάγκη από θέσπιση ουσιαστικών κινήτρων τύπου Θράκης. Αν κύριε Υπουργέ, θέλετε να βοηθήσετε και να σώσετε την περιοχή, κάντε το τώρα, έστω και καθυστερημένα. 

στ) Στον τομέα των μεγάλων έργων εθνικής εμβέλειας, που έχουν σχέση με τη δυτική Μακεδονία, κύριε Υπουργέ, η Κυβέρνηση εμφανίζεται και πάλι αναξιόπιστη. Η Εγνατία Οδός και ιδιαίτερα το τμήμα της παράκαμψης του Βερμίου που βγάζει από την απομόνωση την περιοχή μας, παραπέμπεται με νέα επίσημη θέση το 2005. Αυτό γίνεται παρά το γεγονός ότι ο ίδιος ο Πρωθυπουργός είχε δεσμευθεί προ διετίας με εξαγγελία του στην Κοζάνη ότι εντός τριών - τεσσάρων μηνών θα γίνονταν η δημοπράτηση του. Σε όλους μας είναι επίσης γνωστά και τα διαφημιστικά φυλλάδια του κ. Λαλιώτη, με δηλώσεις του: ότι η ολοκλήρωση της Εγνατίας έχει στόχο το 2000. Αλλά και οι κάθετοι άξονες στην Εγνατία από Σιάτιστα, - Καστοριά - Κρυσταλοπηγή και Αλβανία και από Κοζάνη - Πτολεμαϊδα - Νίκη και Δημοκρατία των Σκοπίων, παραπέμπονται στο 2005 και πέρα. 

Το υδροηλεκτρικό έργο του Ιλαρίωνα που το άρχισε η ΔΕΗ και δαπάνησε πέντε δισεκατομμύρια (5.000.000.000) δραχμές, σταμάτησε τελείως εδώ και πολλά χρόνια, χωρίς να υπάρχει προοπτική. 

Η Κυβέρνηση βλέποντας όλα αυτά, όπως και τη μεγάλη καταστροφή που υπέστη η περιοχή μας από τους σεισμούς του 1995, ανακοίνωσε ένα ειδικό ολοκληρωμένο αναπτυξιακό πρόγραμμα ύψους ογδόντα περίπου δισεκατομμυρίων (80.000.000.000) δραχμών, χωρίς χρονοδιάγραμμα και χωρίς συγκεκριμένους στόχους. Στα τέσσερα χρόνια που πέρασαν από τότε, σημαντικό και αξιόλογο έργο σε σχέση με τα άλλα προγράμματα δημοσίων επενδύσεων και του 2ου πακέτου Ντελόρ, δεν πραγματοποιήθηκε. Ο κάθε Υπουργός μη γνωρίζοντας την πραγματικότητα αναφέρεται κατά καιρούς σε ποσά που σχέση έχουν με την αποκατάσταση των ζημιών από τους σεισμούς και όχι με τη στήριξη της οικονομίας στην περιοχή μας. 

Η ζημιά που έγινε από τους σεισμούς του 1995, κύριε Υπουργέ, είναι πολύ μεγάλη και η αποκατάστασή της με την τακτική χρηματοδότηση της Κυβέρνησης καθυστερεί αδικαιολόγητα. 

Σήμερα ακόμη υπάρχουν εγκαταλελειμμένα μνημεία που περιμένουν αποφάσεις της Κυβέρνησης υπάρχουν πολλά χωριά που ο κόσμος ζει κάτω από απαράδεκτες συνθήκες αναμένοντας ενέργειες και βοήθεια της Κυβέρνησης. Υπάρχει κόσμος που αναμένει ένα χρόνο και πλέον την κρατική αρωγή για να προχωρήσει στην ανοικοδόμηση της καταστραφείσης οικίας του. Αυτή είναι η πραγματικότητα και όχι αυτά που λέγονται κατά καιρούς. 

Αν πράγματι, κύριε Υπουργέ, θέλετε να στηρίξετε την ανάπτυξη της περιοχής που δικαιούται τη βοήθεια της πολιτείας, τότε πρέπει να πάρετε σοβαρές αποφάσεις, να προωθήσετε ουσιαστικές υποδομές όπως είναι η σιδηροδρομική γραμμή Κοζάνης-Γρεβενών-Καλαμπάκας και Σιάτιστας-Καστοριάς-Αλβανίας, ένα σύγχρονο αεροδρόμιο στην περιοχή, να χρηματοδοτήσετε την ανάδειξη των αρχαιοτήτων μας, να προχωρήσετε τις υποδομές για τη γεωργία, να χρηματοδοτήσετε την αποκατάσταση του περιβάλλοντος που καταστράφηκε προς χάρη της εθνικής οικονομίας, να προχωρήσετε το υδροηλεκτρικό έργο του Ιλαρίωνα, αυτά πρέπει να κάνει η Κυβέρνηση με σοβαρότητα και χωρίς εμπαιγμούς. 

Το τρίτο Κοινοτικό Πλαίσιο Σαντέρ και για την περιοχή είναι μπροστά σας, κύριε Υπουργέ. Πάρτε τις αποφάσεις που απαιτούνται για να στηριχθεί η παραμεθόρια αυτή περιοχή της δυτικής Μακεδονίας και να παίξει το ρόλο που ζητάει η χώρα με τη διείσδυσή μας στις οικονομίες των χωρών που συνορεύει η δυτική Μακεδονία. 

Για την κατάσταση που μας οδηγήσατε, κύριε Υπουργέ, έχετε ευθύνες. Είναι ώρα με τις υπάρχουσες δυνατότητες τώρα να αποκαταστήσετε αντιστρέφοντας την καθοδική πορεία της οικονομίας και ανοίγοντας το δρόμο της επιστροφής των Δυτικομακεδόνων στα πατρώα τους εδάφη. 

Ευχαριστώ, κύριε Πρόεδρε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σημαιοφορίδης έχει το λόγο. 

Κύριε Σημαιοφορίδη, θέλετε όλο το χρόνο σας; 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: 'Οχι, κύριε Πρόεδρε, γιατί θα περιμένω να δω ποια θα είναι η τοποθέτηση του κυρίου Υπουργού. 

ΠΡΟΕΔΡΕΥΩΝ (Παναγιώτης Σγουρίδης): Ορίστε. 

ΚΩΣΝΤΑΝΤΙΝΟΣ ΣΗΜΑΙΟΦΟΡΙΔΗΣ: Κύριε Πρόεδρε, την εικόνα της δυτικής Μακεδονίας την περιέγραψε με πληρότητα και γλαφυρότητα και περιεκτικότητα ο συνάδελφος κ. Παπαφιλίππου. Αλλά θα τολμούσα να πω ότι η πραγματική εικόνα είναι πολύ πιο οδυνηρή από εκείνη όπως την απεικόνισε ο συνάδελφος. Μπορείτε να διανοηθείτε ένα ολόκληρο διαμέρισμα που είναι καταδικασμένο λόγω των δυσμενών καιρικών συνθηκών για μακρό χρονικό διάστημα να τελεί σε πλήρη απομόνωση; Είναι και η απόσταση αλλά και οι ορεινοί όγκοι που περιβάλλουν και απομονώνουν αυτόν το γεωγραφικό χώρο. 

Το πρώτο, λοιπόν, αίσθημα που διακατέχει τους κατοίκους της δυτικής Μακεδονίας εδώ και δεκαετίες είναι ότι είναι απομονωμένοι και ξεχασμένοι. Ποιο θα έπρεπε να είναι το μέλημα της πολιτείας; Να ανακουφίσει αυτόν τον κόσμο. Ε, δεν τον ανακουφίζει. Εννοεί και επιμένει να τον ξεχνά. 

Βεβαίως, δεν θα έλεγα ότι υπήρξε πλήρης αδιαφορία. Ωστόσο όμως δεν υπήρξε σωστή ιεράρχηση στην αντιμετώπιση των προβλημάτων. Και φυσικά η ψυχολογία και η ατμόσφαιρα που ανασαίνει, κύριε Υπουργέ, ο κόσμος έχει πολύ μεγάλη σημασία. Αν δει κανείς τους δείκτες τους δημογραφικούς θα κυριευθεί από απογοήτευση και απελπισία. Μια περιοχή που δίνει την εντύπωση ότι καταρρέει ότι φθείνει και μάλιστα με ρυθμούς καλπάζοντες. 

Θα αναφερθώ στον Νομό Καστοριάς. 

Κατ'ευτυχή συγκυρία για κάποια χρόνια με τη δραστηριότητά της, που κινούνταν σε παγκόσμιο επίπεδο, είχε βελτιώσει το επίπεδο ζωής, που θα μπορούσε να συνεισφέρει πολλά περισσότερα από όσα εισέφερε στην εθνική οικονομία, εάν υπήρχε η συμπαράσταση, η συνεπικουρεία και η βοήθεια σε μεγαλύτερο βαθμό από πλευράς πολιτείας. Θα έλεγε κανείς, ότι σε μεγάλο βαθμό ό,τι επετεύχθη στα χρόνια εκείνα, επετεύχθη χάρη στην ατομική πρωτοβουλία των γουνοποιών της Καστοριάς. 

Είπε ο συνάδελφος, κύριε Υπουργέ, ότι η μείωση του εισοδήματος στην Καστοριά υπερβαίνει το 25%. Φοβούμαι, ότι είναι επιεικής και πολύ ελαστικός. 

Αυτήν τη στιγμή το άγχος και η αγωνία σχεδόν του συνόλου του πληθυσμού της Καστοριάς έχει φθάσει στο έσχατο όριο. Πλανάται επί της κεφαλής τους δαμόκλειος σπάθη. Κινδυνεύουν να χάσουν τα σπίτια όπου κατοικούν. Οι τράπεζες απειλούν να προβούν σε πλειστηριασμούς, γιατί οι γουνοποιοί, λόγω της χειρότερης κρίσης που έχουν περάσει στην ιστορία τους, αδυνατούν να ανταποκριθούν στις υποχρεώσεις. Δεν αρνούνται, αλλά αδυνατούν. Και ζητούν μια ανακούφιση και πάλι. Και η πολιτεία με ημίμετρα προσπαθεί να αντιμετωπίσει αυτό το πελώριο πρόβλημα. 

Ακόμα δεν βλέπει κανείς κάτι ενθαρρυντικό που να τονώνει. Αντιθέτως πολλά υπόσχονται οι συνάδελφοί σας, αλλά λίγα βλέπουν ή ελάχιστα βλέπουν. 'Εργα, που έχουν αρχίσει πολλά έτη πριν, είναι τελματωμένα, δεν προχωρούν. 'Ενα μόνο παράδειγμα θα σας πω. 

Για το δρόμο Καστοριά-Κόνιτσα, που διασχίζει το Γράμμο, ενώ επί των ημερών της Νέας Δημοκρατίας είχαν δαπανηθεί περίπου ενάμισι δισεκατομμύριο (1.500.000.000) δραχμές και για να συνδεθούν τα δύο τμήματα χρειάζονταν τριακόσια εκατομμύρια (300.000.000) δραχμές τότε, όπως θυμάμαι, από το 1993 μέχρι σήμερα δεν κατορθώθηκε να συνδεθούν τα δύο τμήματα αυτά. 

Ερωτώ, αυτό δείχνει μέριμνα και ενδιαφέρον της πολιτείας; Αυτό δείχνει ικανοποιητικό βαθμό προόδου των εργασιών; Δεν ξέρω πού σκοντάφτει, αν σκοντάφτει μέσα στο δαίδαλο των γραφειοκρατικών διαδικασιών ή σε πνεύμα μανδαρινισμού. Το γενικότερο κλίμα είναι απελπιστικό. Τα έργα υποδομής και τα έργα εθνικής εμβέλειας αν δεν γίνουν, θα παραμείνει ένα απραγματοποίητο όραμα. Ποιο όραμα; Το όραμα ότι η δυτική Μακεδονία αργά ή γρήγορα θα γίνει ο προθάλαμος εισβολής οικονομικής επιθέσεως της Ελλάδος στις βαλκανικές χώρες, γιατί είναι εγγύτερα στις βαλκανικές χώρες. Αυτό, όμως, για να γίνει πόλος ή χώρος, που θα χρησιμοποιηθεί σαν εφαλτήριο οικονομικής επιθέσεώς μας σε αυτές τις χώρες, χρειάζεται έργα υποδομής, τα οποία δεν βλέπω να προχωρούν. 

Θα παρακαλούσα πολύ, κύριε Υπουργέ, να είσθε συγκεκριμένος και σαφής, για να δώσω και εγώ τη δευτερολογία μου. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σκρέκας έχει το λόγο. 

Κύριε Σκρέκα, εσείς θα πάρετε και το χρόνο της δευτερολογίας σας. 

ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε. 

Κύριοι συνάδελφοι, η πρωτοβουλία μας αυτή έχει ως σκοπό να αναδείξουμε την τραγική εικόνα που παρουσιάζει η περιφέρεια δυτικής Μακεδονίας από τα προβλήματα που έχουν συσσωρευθεί στην περιοχή σε όλους τους τομείς λόγω της έλλειψης ενδιαφέροντος της Κυβέρνησης του ΠΑ.ΣΟ.Κ. Είναι προβλήματα σοβαρά, προβλήματα που αγγίζουν όλους τους τομείς που θα μπορούσαν να αναδειχθούν, να αξιοποιηθούν στη δυτική Μακεδονία, μια περιοχή ιδιαίτερα καλή από πλευράς στοιχείων για ανάπτυξη. Μια ανάπτυξη που δυστυχώς ακόμα δεν έχει φθάσει στη δυτική Μακεδονία, μια ανάπτυξη που δυστυχώς δεν φαίνεται να υπάρχει μέσα στο οπλοστάσιο προγραμματισμού της σημερινής Κυβέρνησης του ΠΑ.ΣΟ.Κ τόσο στον τομέα ανάπτυξης των υποδομών όσο και στην αντμετώπιση της ανεργίας. 

Και αυτό φαίνεται από τις κακές απορροφήσεις που παρουσιάζει η εφαρμογή του Β' Κοινοτικού Πλαισίου Στήριξης στη δυτική Μακεδονία, στον τομέα των επενδύσεων, όπου δυστυχώς δεν υπάρχει ενδιαφέρον για το επενδυτικό κοινό, ώστε να στραφούν προς την περιοχή για να την ενισχύσουν. 

Ο προγραμματισμός ανάπτυξης, είναι ένας προγραμματισμός που είναι αναγκαίος τόσο για την περιοχή, αλλά και για την εθνική οικονομία, γιατί, όπως αναφέρθηκε από τους δύο προλαλλήσαντες, η Δυτική Μακεδονία, μία παραμεθόρια περιοχή, είναι η περιοχή που αποτελεί την πύλη προς τα Βαλκάνια. Είναι μια χώρα, μία περιοχή που μπορούμε ιδιαίτερα να την αξιοποιήσουμε προωθώντας και την παραγωγή μας, αλλά και την ανάπτυξή μας. 

'Ενα άλλο επίσης που παρατηρείται στη δυτική Μακεδονία και που είναι συνέπεια όλων των προηγούμενων είναι η μείωση του εισοδήματος των πολιτών της περιοχής. Ακόμα, οι χρηματοδοτήσεις από τα ταμεία της Ευρωπαϊκής 'Ενωσης δεν είναι αυτά που έπρεπε και που χρειάζεται και που έχει ανάγκη η δυτική Μακεδονία. 

Η Κυβέρνηση, κύριε Πρόεδρε, αντί να στρέψει το βλέμμα της προς αυτήν την κατεύθυνση και να δραστηριοποιηθεί για να αντιμετωπίσει τα προβλήματα, επιδεικνύει ιδιαίτερο ζήλο στον τομέα των δημοσίων σχέσεων με μαζική επιδίωξη να καλλωπίσει και να βελτιώσει την εικόνα της που εμφανίζει σε περιεχόμενο και σε βαρύτητα. 

Με την επερώτησή μας αυτή θέλουμε να αναδείξουμε και να αποδείξουμε ποιοι είναι οι υπεύθυνοι γι'αυτό που ζει σήμερα η περιφέρεια της δυτικής Μακεδονίας, μια περιφέρεια ιδιαίτερα σημαντική από πλευράς γεωγραφικής θέσης στον ελλαδικό χώρο. 

Θα ανατρέξω λίγο στο παρελθόν αρχίζοντας, για να φθάσω σ'αυτό που ζει σήμερα η δυτική Μακεδονία, πριν την περίοδο του 1990, από την περίοδο, δηλαδή, πριν αναλάβει τη διακυβέρνηση της χώρας η Νέα Δημοκρατία. 

Ο σχεδιασμός του Α' Κοινοτικού Πλαισίου Στήριξης για την Ελλάδα αλλά και για τη δυτική Μακεδονία, είχε γίνει από την Κυβέρνηση του ΠΑ.ΣΟ.Κ. Στη δυτική Μακεδονία είχαν δοθεί για την ανάπτυξή της δεκαοκτώ δισεκατομμύρια (18.000.000.000) δραχμές, χρήματα τα οποία και πολύ λίγα ήταν, αλλά ήταν και η μικρότερη χρηματοδότηση που είχε δοθεί από την τότε Κυβέρνηση του ΠΑ.ΣΟ.Κ. στη δυτική Μακεδονία. Στην περίοδο 1990-1993 με διακυβέρνηση της Νέας Δημοκρατίας τα χρήματα που έφθασαν στη δυτική Μακεδονία υπερδιπλασιάσθηκαν και έφθασαν στο ύψος των σαράντα οκτώ δισεκατομμυρίων (48.000.000.000) δραχμών. Αυτό και σε συνδυασμό με την αξιοποίηση και ολοκλήρωση της απορρόφησης των δεσμεύσεων από τα ΜΟΠ -γιατί την περίοδο 1990-1993 η Νέα Δημοκρατία βρήκε τις απορροφήσεις των ΜΟΠ στο ύψος του ποσοστού 22%- έδωσαν μία άλλη προοπτική και δημιούργησαν μία άλλη προϋπόθεση για τη δυτική Μακεδονία. Στην περίοδο αυτή σχεδιάσθηκε από την Κυβέρνηση της Νέας Δημοκρατίας και το Β' Κοινοτικό Πλαίσιο Στήριξης. 

Στο Β' Κοινοτικό Πλαίσιο Στήριξης προεβλέπετο για τις περιφέρειες το 40% των επτά τρισεκατομμυρίων (7.000.000.000.000) δραχμών, που ήταν το Β' Κοινοτικό Πλαίσιο Στήριξης. Και για τη δυτική Μακεδονία το ύψος από το σχεδιασμό αυτό είχε φθάσει στο ποσό των εκατόν δεκαεπτά δισεκατομμυρίων (117.000.000.000) δραχμών. 

Είναι ένα νούμερο που είχε συμπεριλάβει έργα, τα οποία είχαν μελετηθεί, είχαν ιεραρχηθεί και είχαν εγκριθεί από όλους τους φορείς και από όλους τους Βουλευτές της δυτικής Μακεδονίας από όλους τους πολιτικούς χώρους. 

Μετά την αλλαγή της Κυβέρνησης, το ποσό αυτό των εκατόν δεκαεπτά δισεκατομμυρίων (117.000.000.000) κατέβηκε στα ογδόντα δύο δισεκατομμύρια (82.000.000.000), όπως επίσης κατέβηκε και το ποσοστό δέσμευσης από το συνολικό πρόγραμμα για την ανάπτυξη των περιφερειών από το 40% στο 28%. 

Επενδύσεις για τη δυτική Μακεδονία. Την περίοδο 1990-1993, ό,τι επενδυτικά προγράμματα κατατέθηκαν στην περιφέρεια, εγκρίθηκαν όλα και χρηματοδοτήθηκαν. Σήμερα η εικόνα είναι τελείως αλλιώτικη. 'Εφτασε η δυτική Μακεδονία να παρουσιάζει την εικόνα, που και οι συνάδελφοι ιδιαίτερα χρωμάτισαν, της τραγικότητας και της εγκατάλειψης. 

Με την έναρξη της θητείας της Κυβέρνησης της Νέας Δημοκρατίας, στην προσπάθειά της να εξυγιάνει σημαντικές μονάδες της περιοχής, όπως ήταν η ΑΕΒΑΛ, η ΜΑΒΕ, η ΓΟΥΝΑ, ο αγροτικός τομέας, η κτηνοτροφία, ο τουρισμός, θυμάμαι ότι αντιμετωπίσαμε μία λυσσαλέα αντίδραση και των συνδικαλιστών, αλλά και του κόμματος της Αξιωματικής Αντιπολίτευσης. 

Επτά εβδομάδες ήταν αποκλεισμένη η νομαρχία Κοζάνης, γιατί επιχειρήσαμε την εξυγίανση και της ΑΕΒΑΛ και της ΜΑΒΕ. Και εξυγίανση σήμαινε μείωση του προσωπικού στη δύναμη εκείνη που έπρεπε, για να είναι ανταγωνιστική επιχείρηση, δηλαδή, των τριακοσίων ατόμων αντί των χιλίων διακοσίων πενήντα, που τους είχε φτάσει το ΠΑΣΟΚ στην περίοδο που κυβερνούσε. Και βεβαίως προχωρήσαμε. 

Σήμερα η ΑΕΒΑΛ έκλεισε και δεν υπάρχει αντίδραση από κανένα από αυτούς, που με τόσο πείσμα και με τόση προσπάθεια ήθελαν να ανατρέψουν το πρόγραμμα εξυγίανσης της Νέας Δημοκρατίας. 

Σε ό,τι αφορά το θέμα των απορροφήσεων -και τελειώνω μ' αυτό- την περίοδο 1990-1993 τα ποσοστά απορρόφησης εκινούντο πάνω από το 120%. Γι' αυτό και οι αποδείξεις που προηγουμένως ανέφερα, τα δεκαοκτώ δισεκατομμύρια (18.000.000.000) έφθασαν τα σαράντα εφτά δισεκατομμύρια πεντακόσια εκατομμύρια (47.500.000.000), όπως επίσης απορροφήθηκαν και τα προγράμματα των ΜΟΠ. 

1994-1999, ογδόντα δύο δισεκατομμύρια (82.000.000.000). Είναι η μοναδική περιφέρεια που έχει τη χαμηλότερη απορρόφηση από αδυναμία της Κυβέρνησης να προχωρήσει στην ανάπτυξη αυτής της ευαίσθητης περιοχής. 

Κλείνοντας, επισημαίνω ότι αυτή η εγκατάλειψη και η αδιαφορία της Κυβέρνησης του ΠΑΣΟΚ για τη δυτική Μακεδονία έχει σαν συνέπεια την ένταση της φτώχειας των κατοίκων της δυτικής Μακεδονίας, την ερήμωση της περιοχής και την αποδυνάμωση των συνόρων μας. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαθανασίου έχει το λόγο. 

ΧΑΡΑΛΑΜΠΟΣ ΠΑΠΑΘΑΝΑΣΙΟΥ: Στο λίγο χρόνο που έχω στη διάθεσή μου, κύριε Πρόεδρε, επιτρέψτε μου να ασχοληθώ κύρια με το νομό μου, το Νομό Φλώρινας. 

Ο Νομός Φλώρινας, κύριε Υπουργέ, κατέχει το βορειοδυτικό άκρο της χώρας μας με έκταση ένα εκατομμύριο εννιακόσιες είκοσι πέντε χιλιάδες στρέμματα. Χαρακτηρίζεται δε ορεινός, αφού το 63% της συνολικής του έκτασης καλύπτεται από ορεινά και ημιορεινά τμήματα και δάση. Η δε καλλιεργήσιμη γη αποτελεί το 28%, ενώ αρδεύεται μόνο το 23% των εκτάσεων. 

Κύριε Υπουργέ, υπάρχουν πράγματι τεράστιες πολιτικές ευθύνες της Κυβέρνησης για τη σημερινή κατάσταση του Νομού Φλωρίνης. Οι δε ελπίδες των κατοίκων του για καλύτερες μέρες και για απασχόληση, εξανεμίζονται πλέον. 

Τι πρέπει να γίνει λοιπόν; Πρώτον, πρέπει οπωσδήποτε, κύριε Υπουργέ, ο Νομός Φλωρίνης να ενταχθεί στο ειδικό αναπτυξιακό καθεστώς με τη Θράκη. Ποτέ δεν κατάλαβα γιατί δεν δίνεται αυτή η δυνατότητα σε έναν από τους πιο φτωχούς νομούς της χώρας μας, που έχει μάλιστα πληγεί επανειλημμένα και συνεχίζει να πλήττεται από την κρίση στα Βαλκάνια. 

Δεύτερον, πρέπει να μειωθεί οπωσδήποτε το ελάχιστο ύψος επένδυσης για τη μεταποίηση σε ένα χαμηλότερο πιο ειδικό για τις τουριστικές επιχειρήσεις για τη γεωμετάλλευση γεωργικών προϊόντων και για επενδύσεις διατήρησης περιβάλλοντος οπωσδήποτε, μετά μάλιστα την κατασκευή του νέου ΑΗΣ. 

Τρίτον, πρέπει να συμπεριληφθούν οπωσδήποτε στον αναπτυξιακό νόμο επιχειρήσεις ειδικού τουρισμού, όπως περιβαλλοντικός τουρισμός, τουρισμός ειδικών ομάδων, δηλαδή επιχειρήσεις παροχών υπηρεσιών τουρισμού. 

Κύριε Υπουργέ, πολλά είναι αυτά που πρέπει να γίνουν και δεν γίνονται. Η ανεργία έχει φτάσει στο τρομακτικό ύψος και ποσοστό του 40%. Ο πρωτογενής τομέας πλήττεται. Ο Νομός Φλωρίνης προσφέρεται για την ανάπτυξη της κτηνοτροφίας, γιατί έχει εκτεταμένους και καλής δυναμικότητας βοσκοτόπους. Η κτηνοτροφία είχε φθάσει να είναι ο δυναμικότερος κλάδος του πρωτογενή τομέα και να συμμετέχει με ποσοστό 56% στην ακαθάριστη αξία αυτού του τομέα. Δυστυχώς, οι ποσοστώσεις όμως φεύγουν από τη Φλώρινα και πλήττεται ανεπανόρθωτα η κτηνοτροφία. 

Επίσης -και πάλι δυστυχώς, κύριε Υπουργέ- από εγκληματική αμέλεια ουσιαστικά του κράτους, χαλάσαμε ό,τι ωραιότερο, ό,τι ομορφότερο είχε ο νομός μας, τις έξι λίμνες μας. 

Στο δευτερογενή και στον τριτογενή τομέα είναι έκδηλη πλέον και εκεί η απόγνωση. Οι ελάχιστες, που απέμειναν, βιομηχανικές και βιοτεχνικές επιχειρήσεις εξαγωγικές είναι απομονωμένες από την υπόλοιπη Ελλάδα εξαιτίας της έλλειψης βασικών οδικών υποδομών. Είχαν μάλιστα, αυτές σαν διέξοδο για τη διάθεση των προϊόντων τους προς την Ευρώπη τον οδικό άξονα νούμερο 10 με τον οποίο συνδεόταν μέσω Νίκης-Μοναστηρίου και Πρίλεο. Είναι αυτές όμως και κύρια από την παρατεταμένη κρίση που επλήγησαν. Τι μέλλει γενέσθαι, κύριε Υπουργέ, καθώς οι τράπεζες πλέον δεν είναι και αυτές διατεθειμένες να δείξουν την παραμικρή ελαστικότητα; Τα ίδια και χειρότερα ισχύουν και για το εμπόριο του νομού μας. 

Κύριε Υπουργέ, πρέπει επίσης να σας τονίσω την ανάγκη ιδιαίτερης προσοχής που πρέπει να επιδείξει η Κυβέρνηση στην τουριστική ανάπτυξη του νομού, ώστε να μην αλλοιωθεί το περιβάλλον, να προβληθούν οι αρχαιολογικοί και βυζαντινοί θησαυροί μας και συγχρόνως, να διαφυλαχθεί η γεωργοκτηνοτροφική χρήση της γης από τυχόν αλλαγή. 

Απαραίτητα τα ακόλουθα θεσμικά μέτρα: Παροχή ισχυρών κινήτρων για τη βελτίωση και επέκταση των ξενοδοχειακών μονάδων για να προσφέρουν ανέσεις, τουλάχιστον εφάμιλλες με αυτές των ευρωπαϊκών χιονοδρομικών κέντρων. Σας λέω γιατί υπάρχει και το χιονοδρομικό κέντρο της Βίγλας στη Φλώρινα. 

Ανάπτυξη του διασυνοριακού εμπορίου -επίσης, πολύ σπουδαίος τομέας- με την εξομάλυνση των διεθνών μας σχέσεων. 

Ανταλλαγή τεχνογνωσίας με όμορες χώρες μέσω των τεχνολογικών ιδρυμάτων του νομού αλλά και της χώρας μας. 

Πολιτιστικές ανταλλαγές για τη σύσφιξη σχέσεων προς ειρηνική συνύπαρξη μεταξύ των τριών κρατών. 

Στον τομέα εκπαίδευσης περισσότερες εγκαταστάσεις πανεπιστημιακών σπουδών. 

Αναβάθμιση της υγείας. 

Εδώ πρέπει να τονίσω την ανάγκη στελέχωσης του Νοσοκομείου Φλώρινας με ικανούς ιατρούς, αφού δοθούν κίνητρα φυσικά, ειδικοτήτων χειρουργού, ορθοπεδικού, ακτινοδιαγνωστικού, νευρολόγου, παθολόγου, πνευμονολόγου. Δεν υπάρχει τίποτα στη Φλώρινα, κύριε Υπουργέ. 

Επίσης, απαιτείται η στελέχωση του Νομαρχιακού Νοσοκομείου με το απαραίτητο βοηθητικό προσωπικό. Περαιτέρω, χρειάζεται ανακαίνιση των αγροτικών ιατρείων, συμπλήρωση και ανακαίνιση -και αυτό είναι πολύ σπουδαίο- του νοσοκομειακού ιατρικού εξοπλισμού. 

Και το σπουδαιότερο, αποπεράτωση επιτέλους του Νοσοκομείου χρονίων παθήσεων του Αμυνταίου. 'Εχει ξεκινήσει από το 1991, είμαστε στο 1999 και δεν λειτουργεί -μόνο κτιριακές εγκαταστάσεις υπάρχουν- και δεν γνωρίζω για ποιο λόγο. 

Τελειώνοντας, κύριε Υπουργέ, σας τονίζω ότι ο νομός μου είναι πράγματι ιδιαίτερα προβληματικός, λόγω της κρίσιμης γεωγραφικής θέσης του, αλλά και λόγω των κλιματολογικών συνθηκών που τον απομονώνουν από την υπόλοιπη χώρα κατά τη χειμερινή περίοδο. 

Κύριε Υπουργέ, είμαι έτοιμος να σας κάνω γραπτή ολοκλη- 

ρωμένη πρόταση ανάπτυξης του νομού μου, γιατί ήδη έχω εξαντλήσει το χρόνο μου. 

Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Κι εμείς σας ευχαριστούμε, κύριε Παπαθανασίου. 

Ο Πρόεδρος του Δημοκρατικού Κοινωνικού Κινήματος κ. Δημήτριος Τσοβόλας ορίζει για την επερώτηση αυτή ως Κοινοβουλευτικό Εκπρόσωπο τον κ. Γεώργιο Ρόκο. 

Επίσης, ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Ορέστης Κολοζώφ ορίζει στη θέση του ως Κοινοβουλευτικό Εκπρόσωπο για την επερώτηση αυτή την κ. Μαρία Μπόσκου. 

Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα τρεις μαθητές και έξι συνοδοί-καθηγητές από το Γυμνάσιο Γουμένισσας Κιλκίς. 

Η Βουλή τους καλωσορίζει. 

(Χειροκροτήματα από όλες τις πτέρυγες) 

Θέλω να πω στους μαθητές ότι σήμερα έχουμε κοινοβουλευτικό έλεγχο και βρίσκονται στην Αίθουσα οι επερωτώντες Βουλευτές και ο επερωτώμενος Υπουργός. 

Ο κ. Τσιαρτσιώνης έχει το λόγο. 

Κύριε Τσιαρτσιώνη, θέλετε όλο το χρόνο σας; 

ΝΙΚΟΛΑΟΣ ΤΣΙΑΡΤΣΙΩΝΗΣ: Ναι, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, έχετε το λόγο. 

ΝΙΚΟΛΑΟΣ ΤΣΙΑΡΤΣΙΩΝΗΣ: Κύριοι συνάδελφοι, κύριε Υπουργέ, η δυτική Μακεδονία σήμερα με τη σημαντική ανισορροπία και τις αντιφάσεις στην οικονομία και την ανάπτυξη εμφανίζει ανάγλυφα την υστέρηση της ελληνικής περιφέρειας. Γεωγραφικά απομονωμένη, σε σχέση με τα μεγάλα αστικά κέντρα της χώρας, με ορεινή μορφολογία, κακές κλιματολογικές συνθήκες, αδυνατεί να επικοινωνήσει, να συγκροτηθεί και να αναπτυχθεί. 

Συνορεύοντας με την Αλβανία και τη FYROM, δέχεται τις επιπτώσεις της ιδιόμορφης και ασταθούς λειτουργίας των γειτονικών αυτών χωρών. Η μακροχρόνια τάση μετανάστευσης προς το εσωτερικό, αλλά και το εξωτερικό, φυσική συνέπεια ενός τόπου, που αδυνατεί να θρέψει τα παιδιά του, αναδεικνύει σήμερα αυτή την απουσία εξειδικευμένου και ενεργού ανθρώπινου δυναμικού, στοιχείων άκρως απαραίτητων για την ώθηση, που χρειάζεται το κάρο να ξεκολλήσει επιτέλους από τη λάσπη. 

Είναι επιτακτική και άμεση η ανάγκη να δημιουργηθούν αποτελεσματικοί μηχανισμοί στήριξης και προώθησης μιας νέας ανάπτυξης, που δεν μπορεί και δεν πρέπει να έχει τα χαρακτηριστικά της υφιστάμενης άναρχης, μονοσήμαντης και στρεβλής που στηρίζεται κυρίως στη ΔΕΗ, στη γούνα και στο συνάλλαγμα του μετανάστη. 

Χρειάζονται, συνεπώς, αποφάσεις τώρα με σαφή προσανατολισμό και ρεαλιστικούς στόχους. Η μείωση του κατά κεφαλήν εισοδήματος κατά 20% κατά τα τελευταία τέσσερα χρόνια, το γεγονός ότι βρισκόμαστε μαζί με την Περιφέρεια Καβάλας στην τελευταία θέση από πλευράς δημοσίων επενδύσεων και η συνεχιζόμενη αύξηση του ποσοστού ανεργίας, που κατά το Ευρωπαϊκό Παρατηρητήριο φτάνει στο 14%, συνιστούν όλα αυτά ένα εκρηκτικό μίγμα, που δυναμιτίζει τα θεμέλια της κοινωνίας μας. 

Στη δυτική Μακεδονία, το ποσοστό ανεργίας στους νέους φθάνει στους 46%, δηλαδή, ένας στους δυο βρίσκεται εκτός εργασίας και τα παυσίπονα απαλύνουν μόνο προσωρινά τον πόνο, παρατείνουν την αρρώστια και οδηγούν τον τόπο στο μαρασμό. 

Ο Νομός Γρεβενών κατατάσσεται πεντηκοστός στο δείκτη του κατά κεφαλήν ΑΕΠ, με το μισό του μέσου όρου της Ελλάδος, δηλαδή, είναι ένας από τους πιο φτωχούς νομούς της χώρας. 

Ο Νομός Καστοριάς βρίσκεται τεσσαρακοστός πέμπτος στο δείκτη του κατά κεφαλήν ΑΕΠ, στο 64% του μέσου όρου της Ελλάδος και ο οικονομικός δείκτης ανάπτυξης κατακρημνίζεται, μετά τα αδιέξοδα στον τομέα της γούνας. 

Ο Νομός Κοζάνης είναι τρίτος στο δείκτη του κατά κεφαλήν ΑΕΠ και αυτό, λόγω του μεγάλου αριθμού μισθωτών που δημιουργεί αυτήν την πλασματική εικόνα. Στην πραγματικότητα κυριαρχείται από έντονες ανισότητες και αδιέξοδα που δεν οδηγούν σε νέες προοπτικές ανάπτυξης. 

Τέλος, ο Νομός Φλώρινας με συνεχή μείωση, αλλά και αλλοίωση του πληθυσμού, λόγω του προβλήματος της λαθρομετανάστευσης -είναι τριακοστός όγδοος στο δείκτη του κατά κεφαλήν ΑΕΠ, με ιδιαίτερα μακροχρόνια προβλήματα- φαίνεται ότι δεν συγκινεί τα αισθητήρια των κρατούντων που δεν φαίνεται να έχουν ένα νέο σχεδιασμό ανάπτυξης. Βέβαια, δεν μπορεί ένας λιγνιτικός σταθμός της ΔΕΗ να υποκαθιστά τις προοπτικές ανάπτυξης αυτού του νομού. 

Ο υφιστάμενος παραγωγικός ιστός της περιφέρειας έχει διαταραχθεί άμεσα από το κλείσιμο βιομηχανιών, όπως ήταν η ΑΕΒΑΛ και η ΜΑΒΕ και υπηρεσιών του ευρύτερου δημόσιου τομέα, όπως το ΙΓΜΕ, τα ΕΛΚΕΠΑ, το ΚΤΕΣΚ. Οι μικρομεσαίες επιχειρήσεις, εγκαταλελειμμένες από την πολιτεία, διάσπαρτες και ασυντόνιστες, αδυνατούν να δημιουργήσουν συνθήκες ανάπτυξης και κυρίως νέες θέσεις εργασίας, οδηγούμενες καθημερινά στο μαρασμό και στο κλείσιμο, συνεπεία και της κυβερνητικής αδυναμίας και ανικανότητος να καλύψει έγκαιρα τις λόγω των σεισμών υποχρεώσεις της στους Νομούς Κοζάνης και Γρεβενών. Η μια μετά την άλλη οι μικρομεσαίες επιχειρήσεις, αδυνατώντας -διότι έχουν πάρει δάνεια κίνησης, αλλά και σεισμού- να εισπράξουν σήμερα την κρατική παροχή, δεν μπορούν να δημιουργήσουν ρευστότητα στην αγορά και δυστυχώς, οδηγούνται στο κλείσιμο. 

Η γούνα και το μάρμαρο βρίσκονται στο έλεος των διακυμάνσεων της αγοράς αφ'ενός και στον έντονο ανταγωνισμό των εισαγόμενων προϊόντων αφ'ετέρου, προσθέτοντας συνεχώς νέες στρατιές ανέργων στους ήδη υπάρχοντες. Απειλείται ανοικτά πλέον ο κοινωνικός και οικονομικός ιστός που κράτησε την περιοχή τρεις δεκαετίες τώρα. 

Ο αγροτικός τομέας και η κτηνοτροφία είναι σε φθίνουσα πορεία και δεν μπορούν να δημιουργήσουν εισόδημα, αλλά ούτε και να συντηρήσουν τις αγροτικές οικογένειες. 

Οι υπηρεσίες και το εμπόριο υφίστανται την γεωγραφική απομόνωση και τις συνέπειες της πολιτικής του εμπάργκο που ερήμωσε τη Φλώρινα. 

Οι μεταφορές και επικοινωνίες παραμένουν προβληματικές στις βασικές υποδομές τους, περιμένοντας την ολοκλήρωση των μεγάλων έργων, προκειμένου να αξιοποιηθεί το συγκριτικό πλεονέκτημα της περιφέρειας που είναι η γεωπολιτική και οικονομική της θέση στα Βαλκάνια. 

Για τη δυτική Μακεδονία, η Εγνατία Οδός, κύριε Υπουργέ, δεν είναι η κατασκευή στα ισιώματα και στα "Φιλέτα" της περιοχής, όπως γίνεται τώρα. Εγνατία Οδός σημαίνει κατασκευή του τμήματος της Καστανιάς και της διεξόδου προς Ιωάννινα και Ηγουμενίτσα. Επίσης, η κατασκευή των καθέτων αξόνων προς τη FYROM, την Αλβανία, αλλά και προς τη Λάρισα, που σήμερα ελάχιστα έχουν προχωρήσει. 

Αεροδρόμιο και σιδηρόδρομος αποτελούν διαχρονικά ζητούμενα στην περιοχή και δυστυχώς, χωρίς προοπτική, με τους σχεδιασμούς της Κυβέρνησης. 

Η Δημόσια Διοίκηση και ο εκσυγχρονισμός της, βασική προϋπόθεση ανάπτυξης αναμένει την επαρκή στελέχωσή της, σύμφωνα και με τις ανάγκες των απαιτούμενων αναπτυξιακών προγραμμάτων. 

Ο τουρισμός, ανύπαρκτος σήμερα, συμπαρασύρει και το χαμηλό βαθμό ανάπτυξης της πλούσιας πολιτιστικής κληρονομιάς. 

'Εντονα και τα προβλήματα της ποιότητας περιβάλλοντος αναζητούν εναγωνίως λύση. 

Η ανεπαρκής υγειονομική περίθαλψη επιδεινώνεται περισσότερο απ'το δύσβατο του εδάφους και τις μεγάλες αποστάσεις. Η ίδρυση ανομοιογενών και διάσπαρτων πανεπιστημιακών τμημάτων, δεν στοιχειοθετεί τη βάση για την ίδρυση πανεπιστημίου στη δυτική Μακεδονία, αλλά μάλλον απομακρύνει την προοπτική του. 

Τέλος, στάσιμος και ο πληθυσμός στην περιφέρεια, φθίνει συνεχώς στα ορεινά εξ αιτίας της ανύπαρκτης δυνατότητας εξεύρευσης εργασίας και η υποβαθμισμένη ποιότητα ζωής στην ύπαιθρο διώχνει τους νέους, με αποτέλεσμα τη γήρανση του πληθυσμού και τη βαθμιαία ερήμωση της περιοχής. 

Η Κυβέρνηση οφείλει να αντιστρέψει άμεσα την αρνητική αυτή προοπτική με ριζική αλλαγή της έως τώρα ανερμάτιστης πολιτικής ανάπτυξης της δυτικής Μακεδονίας. Το οφείλει, αν μη τι άλλο για ιστορικούς λόγους σ' αυτήν την περιοχή. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τριάντα λεπτά. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Κυρίες και κύριοι συνάδελφοι, αν κάποιος που δεν γνωρίζει, διάβαζε την επερώτηση που καταθέσατε, θα σχημάτιζε εύκολα την εντύπωση ότι η περιφέρεια της δυτικής Μακεδονίας, είναι μια εγκαταλελειμμένη περιφέρεια, για την οποία δεν έγινε τίποτα, καμία αναπτυξιακή παρέμβαση. 

Δεν θέλω να αμφισβητήσω τα προβλήματα που υπάρχουν και τις ανησυχίες που έμπρακτα αναδείξατε με τις παρεμβάσεις σας. Δεν μπορώ, όμως, να δεχθώ ότι δεν έχει γίνει τίποτα και ότι όλα είναι μηδενικά στην περιοχή. 

Ακολουθείτε, κύριοι συνάδελφοι, μια τακτική μηδενισμού της όποιας προσπάθειας κάνουμε και την κάνουμε από κοινού αυτήν την προσπάθεια. Η τακτική όμως αυτή δεν θα αποδώσει για δυο βασικούς λόγους. Αφ'ενός ο πολίτης έχει πλέον κουραστεί μ'αυτές τις πρακτικές και αφ'ετέρου γνωρίζει ποια είναι η πραγματικότητα. Γνωρίζει και τα αρνητικά που συνεχίζουν να υπάρχουν, γνωρίζει τις προσπάθειες που γίνονται, αλλά γνωρίζει και τις θετικές εξελίξεις εκεί που και αυτές υπάρχουν. 

Ο πολίτης αγωνιά για τα πραγματικά προβλήματα. Αναζητά λύσεις και δεν αρκείται στις ανέξοδες και επιφανειακές διαπιστώσεις για προβλήματα και αδυναμίες. 

Ο πολίτης γνωρίζει ότι σήμερα υπάρχει αλλαγή τοπίου, ότι έχουμε νέο οικονομικό περιβάλλον στη χώρα μας. 'Οτι βιώνουμε τα τελευταία χρόνια μια αλλαγή πλεύσης με τον τερματισμό ενός εικοσιπενταετούς κύκλου προσαρμογής της ελληνικής οικονομίας στο διεθνές περιβάλλον. 'Οτι οδηγούμε την οικονομία σε υγιή τροχιά. 'Οτι βαδίζουμε με υψηλούς ρυθμούς ανάπτυξης με δημοσιονομική εξυγίανση. 

Η πολιτική μας απελευθέρωσε και απελευθερώνει πόρους και αποδίδει ένα όφελος στην κοινωνία που συνεχώς θα διευρύνεται τα επόμενα χρόνια. 'Ενα όφελος παρόμοιου μεγέθους με τις εισροές πόρων από την Ευρωπαϊκή 'Ενωση για τη χρηματοδότηση των διαρθρωτικών παρεμβάσεων του Κοινοτικού Πλαισίου Στήριξης. 

Ο πολίτης γνωρίζει ότι όλα αυτά δεν αποτελούν ψυχρά λογιστικά δεδομένα που δεν τον αφορούν, γιατί αυτόν ακριβώς αφορούν. 

Κυρίες και κύριοι συνάδελφοι, ένα από τα βασικά χαρακτηριστικά της πολιτικής μας, της πολιτικής των Κυβερνήσεων του ΠΑΣΟΚ, ήταν ότι σχεδίασαν και εφάρμοσαν μια συγκεκριμένη περιφερειακή πολιτική που είχε σαν στόχο να μειώσει τις ενδοπεριφερειακές ανισότητες και να δημιουργήσει ταυτόχρονα προϋποθέσεις περαιτέρω ανάπτυξης σε κάθε περιφέρεια της χώρας. 

Το αποτέλεσμα αυτής της συστηματικής προσπάθειας, όπως αποδεικνύεται από τα σχετικά στοιχεία και τους δείκτες, είναι συγκεκριμένα και είναι και σημαντικά. 

Σήμερα, δεν έχουμε μόνο την Αθήνα ως αναπτυγμένο κέντρο και την υπόλοιπη χώρα σε κατάσταση εγκατάλειψης και ερήμωσης. Σήμερα, παρατηρούμε μια ραγδαία εξέλιξη και άλλων πόλων ανάπτυξης και προόδου, όπως είναι η περιοχή της Θεσσαλονίκης, η Θράκη, το νότιο νησιώτικο τόξο, η Κρήτη και άλλες περιφέρειες της χώρας μας. 

Σήμερα η Ελλάδα έχει τις μικρότερες διαπεριφερειακές ανισότητες σε ολόκληρη την Ευρωπαϊκή 'Ενωση. Θέλω να το τονίσω αυτό. 'Εχουμε ως χώρα τις μικρότερες ενδοδιαπεριφερειακές ανισότητες. 

(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος της Βουλής κ. ΛΟΥΚΑΣ ΑΠΟΣΤΟΛΙΔΗΣ) 

ΓΕΩΡΓΙΟΣ ΑΛΟΓΟΣΚΟΥΦΗΣ: Με ποιο δείκτη; 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σύμφωνα με την Ευρωπαϊκή 'Ενωση το ΑΕΠ κατά περιφέρεια και η διαφοροποίηση των επί μέρους ΑΕΠ των δεκατριών περιφερειών της χώρας μεταξύ τους. Η ψαλίδα μεταξύ Αθήνας και άλλων περιφερειών, αλλά και ανάμεσα στις διάφορες περιοχές μεταξύ τους, μικραίνει συνεχώς τα τελευταία χρόνια. 

Η μεταβίβαση πόρων και αρμοδιοτήτων από το κέντρο στην περιφέρεια, τα κίνητρα, τα αναρίθμητα έργα υποδομών, τα συγκεκριμένα περιφερειακά προγράμματα και πολλά άλλα μέτρα οικονομικής και περιφερειακής πολιτικής, έχουν μεταβάλλει ριζικά την ελληνική ύπαιθρο και τα εκτός Αθηνών και Θεσσαλονίκης αστικά κέντρα. Με την αδιάψευστη γλώσσα των αριθμών, εύκολα καταγράφονται τα εξής: 

Τα τελευταία χρόνια στην περιφέρεια, εφαρμόζοντας τους νόμους για τα κίνητρα, εγκαταστάθηκαν χιλιάδες νέες επιχειρήσεις, δημιουργήθηκαν χιλιάδες νέες θέσεις εργασίας και δαπανήθηκαν εκατοντάδες δισεκατομμύρια δραχμές σε επενδύσεις. Το μεγαλύτερο μέρος της ραγδαίας αύξησης των δαπανών του προγράμματος δημοσίων επενδύσεων διοχετεύθηκε στις περιφέρειες, με αποτέλεσμα κάθε χρόνο όλες οι περιφέρειες να γνωρίζουν μεγαλύτερους ρυθμούς αυξήσεων από την Αττική και ορισμένες από αυτές σε υπερδιπλάσιο μέγεθος. 

Η εξέλιξη δεικτών δημιουργίας. Κατά κεφαλή κατανάλωση ενέργειας. Αυτοκίνητα ανά χίλιους κατοίκους, τηλεφωνικές συσκευές ανά εκατό κατοίκους, αριθμούς ιατρών ανά χίλιους κατοίκους. Κατά κεφαλή τραπεζικές καταθέσεις και άλλα δείχνουν ότι έχει επιτευχθεί μία εντυπωσιακή σύγκλιση μεταξύ των περιφερειών. 

Ειδικότερα το δεύτερο Πακέτο Ντελόρ, λόγω του μεγέθους, του εύρους και της φύσης των παρεμβάσεών του, αποτέλεσε ένα βασικό εργαλείο για τον περιορισμό των περιφερειακών ανισοτήτων. Η πλειοψηφία των παρεμβάσεων που επελέγησαν είναι χωροθετημένες, σε συγκεκριμένες περιέφερειες. Ανεξάρτητα δε από τη γενικότερη εθνική τους σημασία, συμβάλλουν ουσιαστικά στην περιφερειακή ανάπτυξη. Εάν προσπαθήσει κάποιος να περιφερειακοποιήσει το δεύτερο Πακέτο Ντελόρ, καταλήγει στο συμπέρασμα ότι στις περιφέρειες κατευθύνθηκε πλέον του 90% των συνολικών πόρων. 

Τα δεκατρία περιφερειακά επιχειρησιακά προγράμματα καλύπτουν το 30% περίπου του Κοινοτικού Πλαισίου Στήριξης. Το ποσοστό συμμετοχής της περιφέρειας Αττικής καλύπτει το 15% του προϋπολογισμού του περιφερειακού σκέλους του Κοινοτικού Πλαισίου Στήριξης, εάν και στην περιφέρεια Αττικής κατοικεί το 35% της χώρας, το 45% του ενεργού πληθυσμού και παράγεται το 35% του ΑΕΠ της χώρας. 

Ο προϋπολογισμός τελικά του ΕΠΕΠ Αττικής, Επιχειρησιακού Προγράμματος της Περιφέρειας Αττικής, διαμορφώθηκε σε ογδόντα μία χιλιάδες (81.000) δραχμές ανά κάτοικο, που αποτελεί τη χαμηλότερη αναλογία από όλα τα περιφερειακά προγράμματα. Ενδεικτικά: Ανατολική Μακεδονία και Θράκη τριακόσιες σαράντα επτά χιλιάδες (347.000) δραχμές ανά κάτοικο σε σχέση με το ογδόντα μία χιλιάδες (81.000) δραχμές. Δυτική Μακεδονία διακόσιες ενενήντα έξι χιλιάδες (296.000) δραχμές ανά κάτοικο. 'Ηπειρος διακόσιες εβδομήντα εννέα χιλιάδες (279.000) δραχμές ανά κάτοικο. Νότιο Αιγαίο τριακόσιες σαράντα οκτώ χιλιάδες (348.000) δραχμές ανά κάτοικο. Στερεά Ελλάδα διακόσιες πενήντα επτά χιλιάδες (257.000) δραχμές ανά κάτοικο. 

'Ολα αυτά καταδεικνύουν, αγαπητοί συνάδελφοι, ότι η Κυβέρνηση σχεδίασε και εφάρμοσε μία πολιτική. Διαμορφώσαμε και συνεχίζουμε να διαμορφώνουμε συνθήκες ικανές να δώσουν νέες προοπτικές στην αναπτυξιακή προσπάθεια που συντελείται, να δώσουν διέξοδο στο πρόβλημα της απασχόλησης, να δημιουργήσουν νέες πηγές εισοδήματος, να δώσουν τελικά νέα πνοή στον τόπο και ιδιαίτερα στην περιφέρεια. 

Πρέπει να ομολογήσουμε ότι καλύπτουμε κενά δεκαετιών. Δημιουργούμε υποδομές που δεν είχαμε ποτέ ως χώρα. Και όλα αυτά που τα χρειάζεται η χώρα μας, η ελληνική περιφέρεια, εδώ και δεκαετίες, κατασκευάζονται τώρα, όλα και ταυτόχρονα. 

Το ενδιαφέρον της Κυβέρνησης για τη δυτική Μακεδονία αναδεικνύεται μέσα από πρωτοβουλίες και έργα που συνδέονται άρρηκτα με τη συνολική αντίληψη για τις προοπτικές και τη στρατηγική ανάπτυξη της περιοχής της δυτικής Μακεδονίας. 

Αγαπητοί συνάδελφοι, η υλοποίηση του προγράμματός μας, δημιουργεί προϋποθέσεις για τη συμμετοχή της περιοχής στην εθνική προσπάθεια για ανάπτυξη ενώ της επιτρέπει να διεκδικήσει δυναμικότερο ρόλο στη νέα πραγματικότητα που διαμορφώνεται. 

Στο πλαίσιο της τρέχουσας προγραμματικής περιόδου, θα διατεθούν για τη δυτική Μακεδονία από διασφαλισμένους πόρους του Κοινοτικού Πλαισίου Στήριξης αλλά και μέσω εθνικών πρωτοβουλιών και βεβαίως των πρωτοβουλιών της ΔΕΗ περίπου ένα τρισεκατομμύριο (1.000.000.000.000) δραχμές αποκλειστικά και μόνο για έργα περιφερειακής και εθνικής εμβέλειας μέσα στην περιφέρεια δυτικής Μακεδονίας για την περίοδο 1994-2000. 

Η Κυβέρνηση έθεσε και υλοποιεί τέσσερις βασικούς άξονες δράσης για την επίτευξη του στόχου της ανάπτυξης και αναγέννησης της δυτικής Μακεδονίας. 

Πρώτον, τον εκσυγχρονισμό και την ολοκλήρωση μεταφορικών και επικοινωνιακών υποδομών εθνικής και τοπικής εμβέλειας, που είναι απαραίτητη για τη βελτίωση του οικονομικού και κοινωνικού κλίματος της δυτικής Μακεδονίας, τη δημιουργία πρόσθετων ευκαιριών επικοινωνίας τόσο μέσα στην περιφέρεια όσο και με ευρύτερους γεωγραφικούς χώρους. 

Δεύτερον, την ανάδειξη της δυτικής Μακεδονίας σε κόμβο ενεργειακής Εγνατίας. 

Τρίτον, την ουσιαστική βελτίωση των υποδομών περιβάλλοντος, την καλύτερη διαχείριση και αξιοποίηση του περιβάλλοντος, την αναβάθμιση της ποιότητας της ζωής των κατοίκων, τη στήριξη όλων των παραγωγικών τομέων ώστε να καταστεί ανταγωνιστικός πόλος οικονομικών και εμπορικών συναλλαγών στη βόρειο Ελλάδα και τη βαλκανική ενδοχώρα. 

Αναμφίβολα τα τρία πιο σημαντικά προβλήματα, που ορθώς αναφέρατε και σεις, κύριοι συνάδελφοι, που έχουμε να αντιμετωπίσουμε στη δυτική Μακεδονία, είναι η καταπολέμηση της ανεργίας, η βελτίωση της θέσης του αγρότη και η στήριξη του παραγωγικού ιστού της περιοχής. 

Η περιοχή της δυτικής Μακεδονίας ξέρουμε ότι υποφέρει από υψηλό επίπεδο ανεργίας. Αλλά αυτό δεν δημιουργήθηκε σε ένα, σε δύο, σε τρία χρόνια. Είναι αποτέλεσμα των προβλημάτων που είχαν σωρευτεί στην περιοχή εδώ και δεκαετίες. Και σωστά αναφέρετε τις τρεις τελευταίες δεκαετίες. Γι' αυτό και το πρόβλημα αυτό βρίσκεται στο κέντρο των πολιτικών μας και θα μας απασχολήσει και στο σχεδιασμό των νέων πολιτικών. 

Το επενδυτικό πρόγραμμα της Κυβέρνησης στην περιφέρεια, οι επενδύσεις των δημοσίων επιχειρήσεων, το πρόγραμμα "ΚΑΠΟΔΙΣΤΡΙΑΣ", η σύναψη τοπικών συμφωνιών απασχόλησης, αποτελούν δράσεις που, από διαφορετικό σημείο εκκίνησης η κάθε μία, στοχεύουν στο να αντιμετωπίσουν το κρίσιμο αυτό πρόβλημα που πλήττει ιδιαίτερα νέους, γυναίκες και άλλες ειδικές κατηγορίες του ανθρώπινου δυναμικού της χώρας και της περιοχής. 

Βεβαίως, για το πρόβλημα της ανεργίας δεν διατάσσεται διά μικροφώνου η επίλυσή του. Θέλει άλλες προσπάθειες, συλλογικές. Πιστεύουμε ότι μέσα από τη μακροοικονομική πολιτική της σταθεροποίησης της δημόσιας και ιδιωτικής επένδυσης, την προώθηση των διαρθρωτικών παρεμβάσεων στην αγορά εργασίας και τη φιλόδοξη εκπαιδευτική μεταρρύθμιση, δημιουργούμε θετικούς όρους αντιμετώπισης της ανεργίας και διασφάλισης των θέσεων απασχόλησης. 

Ο αγροτικός τομέας θέλουμε να αποτελέσει σοβαρό μοχλό ανάπτυξης. Γι' αυτό και η Κυβέρνηση προχώρησε σε όλες εκείνες τις ρυθμίσεις, ώστε να επιτύχουμε την ενίσχυση του νέου αγρότη, την τόνωση των αγροτικών επενδύσεων, τη βελτίωση των συνθηκών υγείας και εκπαίδευσης στην ύπαιθρο και την εξασφάλιση στον αγρότη της σιγουριάς στην τρίτη ηλικία. 

Στην Ευρωπαϊκή 'Ενωση διαπραγματευτήκαμε με επιτυχία, πιστεύω, τα συμφέροντα των αγροτών μας. Το καθεστώς ενίσχυσης για τους αγρότες μας θα συνεχιστεί και την επόμενη προγραμματική περίοδο 2000-2006. 

'Ετσι, λοιπόν, θέλω να κάνω κάποιες ειδικές αναφορές, απαντώντας στα επιμέρους ζητήματα που θέσατε, κύριοι συνάδελφοι. 

Πρώτος άξονας δράσης μας. Μεταφορικές και επικοινωνιακές υποδομές. Ο τομέας των μεταφορών σηματοδοτείται από την κατασκευή της Εγνατίας Οδού και των δύο κάθετων αξόνων που τη συνδέουν με την Αλβανία και τη FYROM. 'Ομως θα πρέπει να συνειδητοποιήσουμε ότι έργο τέτοιας εμβέλειας σαν την Εγνατία δεν ξανακατασκεύασε ποτέ το ελληνικό δημόσιο. Δεν είχαμε τη δυνατότητα να το κατασκευάσουμε. Και δεν είχαμε τη δυνατότητα ωριμότητας και ετοιμότητας στην αρχή της τρέχουσας προγραμματικής περιόδου. Και δεν θέλω να μεταθέσω την ευθύνη για τις κυβερνήσεις προ του 1994, γιατί δεν είχαν ετοιμάσει τις μελέτες ωριμότητας που χρειάζονται από τέσσερα έως πέντε χρόνια ειδικά για την περιοχή της Εγνατίας, για να μπορούμε να ξεκινήσουμε. Και βέβαια, θέλω να μεταφέρω τις ευθύνες κάπου αλλού, γιατί δεν είχαμε δημιουργήσει εκείνο το θεσμικό πλαίσιο για να κατασκευάσουμε τα επτακόσια χιλιόμετρα της Εγνατίας, όταν από το πρώτο Κοινοτικό Πλαίσιο Στήριξης συνολικά κατασκευάσαμε στη χώρα έναν αριθμό χιλιομέτρων κλειστών αυτοκινητοδρόμων που δεν ξεπέρασε τα εβδομήντα χιλιόμετρα. Και με την ίδια δημόσια διοίκηση δεν μπορούσαν τα εβδομήνα χιλιόμετρα να γίνουν επτακόσια μόνο χιλιόμετρα για την Εγνατία. Και έπρεπε να δημιουργήσουμε την ανώνυμη εταιρεία, παίρνοντας την αφρόκρεμα και από τον ιδιωτικό και από το δημόσιο τομέα, για να δημιουργηθεί αυτός ο νέος οργανισμός που έχει πλέον τη δυνατότητα και την ικανότητα σήμερα και μελέτες να ολοκληρώνει μέσα στα τέσσερα χρόνια που απαιτούνται και βεβαίως να προκηρύσσει και να υλοποιεί τα έργα. 

Αλλά αυτά έπρεπε να τα είχαμε κάνει το 1988-1990, 1990-1993. Εμείς ξεκινήσαμε το 1995 να τα κάνουμε όλα αυτά. Και βεβαίως η Εγνατία δεν θα ολοκληρωθεί το 2000 και θα ολοκληρωθεί μέσα στην αρχή της επόμενης προγραμματικής περιόδου. Αλλά, όμως, ξεκίνησε η Εγνατία και ξεκίνησε τώρα και για πρώτη φορά στην πατρίδα μας. 

Από τα εκατόν είκοσι τρία χιλιόμετρα της Εγνατίας που εμπίπτουν στα διοικητικά όρια της περιφέρειας, σήμερα κατασκευάζονται τα εβδομήντα τρία χιλιόμετρα με εννέα εγκατεστημένες εργολαβίες συνολικού προϋπολογισμού ογδόντα δύο δισεκατομμυρίων (82.000.000.000) δραχμών. 'Εχουν δημοπρατηθεί και κατασκευάζονται όλα τα τμήματα από Γρεβενά ως Πολύμυλο. Σε όλο το μήκος του τμήματος προβλέπεται η κατασκευή αυτοκινητοδρόμου δύο κλάδων με δύο λωρίδες κυκλοφορίας και λωρίδες έκτακτης ανάγκης ανά κατεύθυνση, καθώς και διαχωριστική νησίδα. Δημοπρατήθηκε το Δεκέμβριο του 1998 η παράκαμψη Γρεβενών μήκους 6,7 χιλιομέτρων και προϋπολογισμού 17,5 δισεκατομμυρίων δραχμών. Με την υλοποίηση του έργου αυτού εξασφαλίζεται όχι μόνο η παράκαμψη της πόλης των Γρεβενών, αλλά και η σύνδεση του υπό κατασκευήν επόμενου τμήματος Γρεβενών Κοζάνης με το υφιστάμενο οδικό δίκτυο. Στο αντικείμενο της εργολαβίας αυτής θα περιληφθεί και η κατασκευή της μεγάλης γέφυρας στο Γρεβενιώτικο ποταμό, καθώς και του ανισόπεδου κόμβου Γρεβενών. Το τμήμα Παναγιάς-Γρεβενών που περιλαμβάνει το βιότοπο της καφέ αρκούδας, μήκους τριάντα επτά χιλιομέτρων και προϋπολογισμού εκατόν πέντε δισεκατομμυρίων (105.000.000.000) δραχμών, προβλέπεται να δημοπρατηθεί εντός του 2000. Μετά από πολλές δυσκολίες υπήρξε μία χάραξη, προχωρεί η ολοκλήρωση της μελέτης περιβαλλοντικών επιπτώσεων και επίκειται η διακήρυξη τριών συμβάσεων για την εκπόνηση των υπολοίπων μελετών, γεωτεχνικών, οδοποιίας, τεχνικών. Να ένα πρόβλημα που αναδεικνύεται μέσα από την πορεία του έργου. Γιατί το κάθε έργο έχει τη δική του ιστορία και ιδιαίτερα το έργο της Εγνατίας. Γι' αυτό και μίλησα ότι χρειαζόταν προετοιμασία πολύ πιο έγκαιρα, πολύ πιο νωρίς, πολύ πιο πριν από το 1994-1995 για αυτήν την προσπάθεια. 

ΝΙΚΟΛΑΟΣ ΠΑΠΑΦΙΛΙΠΠΟΥ: Δεκα χρόνια συζητιέται το θέμα της αρκούδας. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Τώρα λύνεται όμως και αυτό είναι θετικό. Αρνητικό είναι ότι συζητιέται εδώ και πέντε χρόνια, ενώ το θετικό είναι ότι τώρα λύνεται. Και το ερώτημα είναι γιατί δεν λυνόταν πριν. 

Η δημοπράτηση του τμήματος Πολύμυλου-Λευκόπετρας έχει προγραμματιστεί για τον Ιούνιο του 1999. Πρόκειται για εξαιρετικά δύσκολο από τεχνική άποψη τμήμα που διασχίζει τον ορεινό όγκο του Βερμίου και παρακάμπτει τις στροφές της Καστανιάς. 

'Οσον αφορά τώρα τους δύο κάθετους άξονες, ο άξονας Σιάτιστα - Κρυσταλλοπηγή το τμήμα Χάνι Μπερίκη-Κορομηλιά, μήκους δέκα χιλιομέτρων, ήδη κατασκευάζεται από το INTERΕG, ενώ το τμήμα Κορομηλιά-Δισπηλιό, μήκους δεκαοκτώ χλιομέτρων προβλέπεται να δημοπρατηθεί μέσα στο επόμενο τρίμηνο. 

Ο άξονας Νίκης-Φλώρινας με όρια Νομού Λάρισας. Εκτελούνται ή ολοκληρώθηκαν έργα σε μήκος ενενήντα χιλιομέτρων και προβλέπεται η ολοκλήρωση του άξονα κατά την επόμενη προγραμματική περίοδο από το τρίτο Κοινοτικό Πλαίσιο Στήριξης. 

Τα μεγάλα αυτά έργα του τομέα στην περιφέρεια συμπληρώνονται από πρόσθετα οδικά έργα περιφερειακής, τοπικής και επαρχιακής εμβέλειας. Σήμερα έχουν ολοκληρωθεί διακόσια είκοσι χιλιόμετρα και είναι σε εξέλιξη εκατόν τριάντα ένα χιλιόμετρα οδικού δικτύου. 

Με τα έργα εκσυγχρονισμού και επέκτασης, το αεδροδρόμιο της Καστοριάς αναβαθμίζεται πλέον σε διεθνές, ώστε να εξυπηρετεί και τις αυξημένες εμπορικές ανάγκες των γουνοποιών της περιοχής. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Πότε; 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Εχει ενταχθεί και είναι σε εξέλιξη. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Αυτό το ακούω χρόνια. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Κύριοι συνάδελφοι, είπα και προηγουμένως ότι δεν φθάνει να έχει κανείς μία καλή ιδέα. Μία καλή ιδέα δεν είναι ποτέ καλή εάν δεν συνοδεύεται από ένα ολοκληρωμένο σχέδιο εφαρμογής, υλοποίησης και κατασκευής. Και αυτό το ολοκληρωμένο σχέδιο εφαρμογής, υλοποίησης και κατασκευής, προϋποθέτει μία μελετητική ωριμότητα. Και εγώ ρωτάω, κύριοι συνάδελφοι, πότε έγινε αυτή η μελέτη; 'Εγινε ή δεν έγινε τα τελευταία τρία χρόνια; Αν ήταν πριν από μία πενταετία έτοιμη, η απάντηση στο τότε θα ήταν τρία χρόνια πριν. 

Δεν φθάνει να έχουμε καλές ιδέες και αυτή είναι και η ευθύνη όλων μας, ιδιαίτερα ως κοινοβουλετικοί άνδρες που είμαστε. 

Επιπλέον θέλω να συμπληρώσω ότι εκσυγχρονίζεται πλήρως το αεροδρόμιο της Κοζάνης. 

Σε σχέση με τον εκσυγχρονισμό της επικοινωνιακής υποδομής έγιναν τεράστια βήματα στην περιφέρεια της δυτικής Μακεδονίας. Το τηλεπικοινωνιακό δίκτυο της δυτικής Μακεδονίας χαρακτηρίζεται σήμερα σύγχρονο για πρώτη φορά μετά από τόσα χρόνια. 'Ολες οι βασικές εσωτερικές γραμμές του δικτύου έχουν ανανεωθεί και αντικατασταθεί με καλώδια οπτικών ινών, ενώ οι συνδέσεις του κυρίως κέντρου που είναι η Κοζάνη - Βέροια - Θεσσαλονίκη και Σέρβια - Λάρισα, υλοποιείται με ομοαξονικό καλώδιο. 

Δεύτερος άξονας δράσης μας: Η ανάδειξη της δυτικής Μακεδονίας σε κόμβο ενεργειακής Εγνατίας, όπως ανέφερα προηγουμένως. Αναμφίβολα η δυτική Μακεδονία και ειδικότερα ο Νομός Κοζάνης, διαθέτει ένα ξεχωριστό αναπτυξιακό πλεονέκτημα. Αποτελεί τη μεγαλύτερη ενεργειακή πηγή της χώρας μας και ένα από τα μεγαλύτερα ενεργειακά κέντρα της Ευρώπης. Η ανάπτυξη της περιοχής στηρίχθηκε -και στηρίζεται σημαντικά- από τη δραστηριότητα της ΔΕΗ που έχει αναπτύξει μία εκτεταμένη επενδυτική αναπτυξιακή και παραγωγική προσπάθεια. 

Είναι γνωστή η συμβολή από τις δραστηριότητες -επαναλαμβάνω- της ΔΕΗ στον εθνικό σχεδιασμό ηλεκτρικής ενέργειας, όπως είναι γνωστή η περιφερειακή και τοπική ενίσχυση με εισοδήματα, με χιλιάδες μόνιμες θέσεις απασχόλησης, με δημιουργία δορυφορικών επιχειρήσεων μεταξύ των άλλων. 

Ο νέος σταθμός που πρόκειται να κατασκευαστεί στην περιοχή της Μελίτης στο Νομό Φλώρινας, προβλέπεται να προκαλέσει σημαντικές αλλαγές στην εικόνα της απασχόλησης της περιοχής, αλλά και να ολοκληρώσει τη βιομηχανοποίηση του ανατολικού τμήματος της περιφέρειάς μας και βεβαίως να διασφαλίσει πάρα πολλές θέσεις εργασίας για την περιοχή μας. 'Ετσι αντιμετωπίζονται τα προβλήματα της ανεργίας. 

Τρίτος άξονας παρέμβασης: Περιβάλλον και κοινωνικές υποδομές. Στην τρέχουσα περίοδο πολλές και σημαντικές υπήρξαν οι παρεμβάσεις στον τομέα του περιβάλλοντος. Αντικαταστάθηκαν από τη ΔΕΗ όλα τα παλαιάς τεχνολογίας ηλεκτροστατικά φίλτρα των μονάδων της Πτολεμαϊδος και των μονάδων 1 και 2 Καρδιάς με νέα σύγχρονης τεχνολογίας και υψηλού βαθμού απόδοσης. Δημοπρατήθηκαν και προωθείται η αντικατάσταση των φίλτρων στις μονάδες 3 και 4 της Καρδιάς. Πραγματοποιήθηκαν επίσης βελτιώσεις στη λειτουργία των φίλτρων των μονάδων 1 και 4 του Αγ. Δημητρίου όπως θα γνωρίζετε περισσότερο εσείς, κύριε συνάδελδε, από την Κοζάνη. Αντικαταστάθηκε με νέο πλήρως αυτοματοποιημένο το παλαιάς τεχνολογίας δίκτυο μέτρησης ποιότητας της ατμόσφαιρας. 

Για την αποκατάσταση και την αναβάθμιση του περιβάλλοντος από την εξοντωτική δραστηριότητα των ορυχείων, αποκαταστάθηκαν περιβαλλοντολογικά, πλέον των οκτώ χιλιάδων στρεμμάτων από τα δεκαπέντε χιλιάδες στρέμματα τελικών επιφανειών και έχουν φυτευθεί έξι εκατομμύρια δενδρύλλια, ενώ η αποκατάσταση όλων των επιφανειών προγραμματίζεται να ολοκληρωθεί μέσα στον επόμενο χρόνο. 

Διαθέτουμε ήδη στην τοπική κοινωνία με νομοθετική ρύθμιση, πρόσθετο πόρο περίπου δέκα δισεκατομμυρίων δραχμών για την περίοδο 1997-2000 με το νόμο του 1997 με τη θέσπιση του τέλους ανάπτυξης βιομηχανικών περιοχών για την υλοποίηση αναπτυξιακών έργων στο βιομηχανικό άξονα. 

Υλοποιείται η πρωτοβουλία Ρισάρ που αφορά περιοχές που αντιμετωπίζουν προβλήματα από την παραγωγή και την καύση λιγνίτη που χρηματοδοτεί μόνο στη δυτική Μακεδονία έργα αναπλάσεως και βελτιώσεως του περιβάλλοντος προϋπολογισμού 1,2 δισεκατομμυρίων δραχμών. 

Στον τομέα των λιμναίων οικοσυστημάτων έγιναν επίσης σημαντικά βήματα για την προστασία και εξυγίανση της λίμνης της Καστοριάς, της λίμνης της Βεγορίτιδας, ενώ σε εξέλιξη είναι επίσης οι παρεμβάσεις στο Γράμμο και στον υδροβιότοπο των Πρεσπών. 

Στο ανθρωπογενές περιβάλλον περιλαμβάνονται σημαντικά έργα τα οποία υλοποιούνται. 'Εργα βελτίωσης και επέκτασης των δικτύων ύδρευσης, σαράντα έργα. Αποχέτευσης είκοσι έργα και εγκαταστάσεις βιολογικού καθαρισμού που καλύπτουν σημαντικό τμήμα των συνολικών αναγκών, καθώς και τα μεγάλα έργα της τηλεθέρμανσης. Δεν θα καλύψουμε πλήρως τις ανάγκες με αυτές τις παρεμβάσεις, αλλά η ζωή συνεχίζεται. 'Εχουμε διασφαλίσει πόρους για την επόμενη περίοδο. 

Το πρόβλημα των απορριμμάτων επιλύεται με την υλοποίηση σημαντικού τμήματος του πιλοτικού προγράμματος ολοκληρωμένης διαχείρισης απορριμμάτων δυτικής Μακεδονίας. 'Εχουμε επίσης έργα αναβάθμισης και ανάπλασης αστικών περιοχών. 

Το επίπεδο ζωής που θέλουμε να προσδώσουμε στη δυτική Μακεδονία συνδέεται και με προτεραιότητες σε θέματα κοινωνικών υποδομών. 

Γνωρίζουμε όλοι ότι δόθηκε έμφαση στη συμπλήρωση της κτιριακής υποδομής των νοσοκομείων και των προνοιακών μονάδων της περιφέρειας. Κατασκευάζεται το Νοσοκομείο Γρεβενών και η νέα πτέρυγα του Νοσοκομείου Φλώρινας. Χρηματοδοτήθηκαν επίσης οι επεκτάσεις των νοσοκομείων Κοζάνης και Καστοριάς. Με τα έργα αυτά δημιουργούνται ογδόντα οκτώ νέες κλίνες, τριάντα ένα νέα τμήματα και επτά νέες μονάδες εντατικής θεραπείας. 

Και στον τομέα της πρόνοιας αναφέρω απλά ότι δημιουργούνται δύο κέντρα υποστήριξης ατόμων με ειδικές ανάγκες, ένα κέντρο φυσικής αποκατάστασης ατόμων με ειδικές ανάγκες και ένας μεθοριακός υγεινομικός σταθμός στη Φλώρινα. 'Αρχισε βέβαια να λειτουργεί και το ΕΚΑΒ της δυτικής Μακεδονίας. Και όλα αυτά γίνονται τώρα και ταυτόχρονα. 

Στην εκπαίδευση και την κατάρτιση έχει ολοκληρωθεί σημαντικό τμήμα των στόχων για την αναβάθμιση των εκπαιδευτικών υποδομών και τη βελτίωση της λειτουργίας των σχολικών μονάδων με την κατάργηση της διπλής βάρδιας στα σχολεία. 

Στην πρωτοβάθμια εκπαίδευση έγιναν εκατόν ογδόντα μία αίθουσες διδασκαλίας και τέσσερις αίθουσες πολλαπλών χρήσεων. 

Στη δευτεροβάθμια εκπαίδευση έγιναν τριακόσεις εννέα αίθουσες διδασκαλίας, σαράντα οκτώ αίθουσες εργαστηρίων και είκοσι έξι αίθουσες πολλαπλών χρήσεων. 

Στην τριτοβάθμια εκπαίδευση έγιναν είκοσι τρεις αίθουσες διδασκαλίας, αίθουσες εργαστηρίων, βιβλιοθήκη και φοιτητική εστία ογδόντα ατόμων. Λειτουργεί πανεπιστημιακή σχολή στη Φλώρινα ως παράρτημα της Παιδαγωγικής Σχολής του Αριστοτελείου Πανεπιστημίου Θεσσαλονίκης. Η περιοχή διαθέτει ένα από τα καλύτερα ΤΕΙ της χώρας με έδρα την Κοζάνη και παραρτήματα στη Φλώρινα και την Καστοριά. Σχετικά πρόσφατα έχει ανακοινωθεί και από το Υπουργείο Παιδείας η ίδρυση νέων πανεπιστημιακών σχολών στην Κοζάνη και τη Φλώρινα, καθώς και παραρτήματα ΤΕΙ στα Γρεβενά. 

Στην περιφέρεια δημιουργήθηκαν και λειτουργούν δεκαεπτά κέντρα επαγγελματικής κατάρτισης, που διαθέτουν ενενήντα τρεις αίθουσες συνολικής δυναμικότητας δύο χιλιάδων είκοσι ατόμων. Την τελευταία τετραετία εκπαιδεύτηκαν δύο χιλιάδες διακόσια πενήντα άτομα σε ειδικότητες που έχει ανάγκη η αγορά εργασίας. 

Δύο λόγια για τους σεισμούς. Η Κυβέρνηση και οι τοπικές κοινωνίες πιστεύω ότι αντιμετώπισαν με μεγάλη επιτυχία κατά κοινή ομολογία τα σοβαρά προβλήματα που δημιουργήθηκαν από τους σεισμούς του 1995. Προχωρήσαμε σε ένα πρωτόγνωρο έργο για την περιοχή. Δεν έχει προηγούμενο αυτή η παρέμβαση που έγινε από την Κυβέρνηση στην περιοχή. Υλοποιούμε πρόγραμμα για την αποκατάσταση των ζημιών στους νομούς Γρεβενών, Κοζάνης και Φλώρινας συνολικού ύψους εκατό δισεκατομμυρίων (100.000.000.000) δραχμών και μέχρι σήμερα έχουν διατεθεί πλέον των εβδομήντα δισεκατομμυρίων (70.000.000.000) δραχμών. Το πρόγραμμα δεν αντιμετωπίζει πρόβλημα στη χρηματοδότησή του πλέον. 

Υλοποιούμε παράλληλα τα ολοκληρωμένα προγράμματα ανασυγκρότησης νομών Γρεβενών, Κοζάνης, Φλώρινας και Καστοριάς ενός συνολικού προϋπολογισμού περίπου ογδόντα πέντε με ενενήντα δισεκατομμύρια δραχμές και έχουμε διαθέσει μέχρι τώρα δεκαοχτώ δισεκατομμύρια (18.000.000.000) δραχμές. 

Ολοκληρώθηκε η εκπαίδευση των πενταετής θητείας αστυφυλάκων. Την Κυριακή ο Πρωθυπουργός θα είναι στη Φλώρινα και θα εγκαταστήσει τους χίλιους συνοροφύλακες. Κατανέμονται σε έντεκα τμήματα στην περιφέρεια της δυτικής Μακεδονίας και της Ηπείρου και βασικό κριτήριο πρόσληψης ήταν το κριτήριο της εντοπιότητας. 'Αλλες περίπου χίλιες θέσεις εργασίας στην περιοχή. 

Τέταρτος άξονας δράσης μας: Η στήριξη και ενδυνάμωση των παραγωγικών τομέων. 

Στον αγροτικό τομέα υλοποιήθηκαν και υλοποιούνται πενήντα εφτά αρδευτικά έργα. Ολοκληρώνονται οι αναδασμοί σε εκατόν εβδομήντα χιλιάδες στρέμματα που θα κάνει εφικτή την αναδιάρθρωση των καλλιεργειών και θα αυξήσει το ποσοστό της αρδευόμενης γης από το 13% που είναι σήμερα στο 35% αύριο. 

Στην κτηνοτροφία εφαρμόζοντο ογδόντα σχέδια μετεγκατάστασης κτηνοτροφικών μονάδων που εκσυγχρονίζονται. Κατασκευάζονται νέοι δασικοί δρόμοι που ξεπερνούν τα εβδομήντα χιλιόμετρα. Βελτιώνονται ορεινοί δασικοί βοσκότοποι και αναδασώνονται επτακόσια ογδόντα εκτάρια δάσους. 

Υλοποιήθηκαν επίσης δράσεις ανάπτυξης του αγροτικού χώρου μέσα από την κοινοτική πρωτοβουλία leader συνολικού κόστους επτά δισεκατομμυρίων (7.000.000.000) δραχμών. Από τα εκατόν εξήντα έργα που έχουν εγκριθεί, τα είκοσι έξι έχουν ήδη ολοκληρωθεί. 

Από το επιχειρησιακό πρόγραμμα της γεωργίας έχουν ήδη δαπανηθεί πλέον των τριάντα δισεκατομμυρίων δραχμών για τη βελτίωση της αποτελεσματικότητας των γεωργικών διαρθρώσεων. 

Στο δευτερογενή τομέα δημιουργούνται οικονομικές υποδομές για τη στήριξη βιομηχανικών και βιοτεχνικών δραστηριοτήτων. Αναφέρω την ΒΙΟΠΕΤ της Κοζάνης, το εκθεσιακό κέντρο της Κοζάνης, το ΒΙΟΠΑ της Κοζάνης, της Σιάτιστας, της Εράτειρας, των Γρεβενών και της Δεσκάτης. 

Χρηματοδοτούμε μικρές επιχειρήσεις και βιοτεχνίες μέσω του προγράμματος leader. Σημαντικό έργο είναι η μονάδα παραγωγής ζωοτροφών για γουνοφόρα ζώα. 

Δημιουργούμε γραφεία στήριξης της βιομηχανικής αλλαγής στους νομούς Κοζάνης, Φλώρινας και Καστοριάς. 

Η δημιουργία υποδομών είχε άμεση ανταπόκριση στην προσέλκυση ιδιωτικών επενδύσεων. 

Από το 1995 μέχρι το 1998 έχουν εγκριθεί διακόσια εβδομήντα επενδυτικά σχέδια συνολικού κόστους πενήντα πέντε δισεκατομμυρίων (55.000.000.000) δραχμών. Την περίοδο 1990-1994 είχαν εγκριθεί, κύριοι συνάδελφοι, τριάντα δύο σχέδια προϋπολογισμού 4,2 δισεκατομμυρίων δραχμών. Δεν λύνουν βεβαίως το πρόβλημα πάλι επαναλαμβάνω. Αλλά υπάρχει μία σημαντική πρόοδος, υπάρχει αλλαγή τοπίου όπως είπα στην αρχή, υπάρχει αλλαγή πλεύσης στην περιοχή. 

Για την ενίσχυση των μικρομεσαίων επιχειρήσεων εγκρίθηκαν εξήντα δύο προτάσεις συνολικού προϋπολογισμού έξι δισεκατομμυρίων (6.000.000.000) δραχμών. Στο πλαίσιο δε πρόσφατης εκδήλωσης ενδιαφέροντος από το πρόγραμμα της βιομηχανίας, που αναφερθήκατε, κύριοι συνάδελφοι, κατατέθηκαν εξήντα οχτώ σχέδια προϋπολογισμού 1,7 δισεκατομμυρίων δραχμών, ενώ έχει προκηρυχθεί εκ νέου και βρίσκεται σε εξέλιξη το πρόγραμμα των μικρών και μεσαίων επιχειρήσεων του ΠΕΠ ύψους 1,2 δισεκατομμυρίων δραχμών. 

Η μέριμνα για την ενίσχυση της γουνοποιϊας και των κλάδων συνδέεται με τη μείωση του μεταφορικού κόστους μέσα από τον εκσυγχρονισμό των οδικών και αεροπορικών υποδομών, τη βελτίωση των δομών στήριξης, τη διαδικτύωση των επιχειρήσεων και τη βελτίωση της ανταγωνιστικότητας. Και εκεί πρέπει να ρίξουμε το βάρος μας. Δεν υπάρχουν άλλοι τρόποι παρέμβασης. 

Πέραν όμως αυτών, οι επιχειρήσεις γουνοποιϊας της Δυτικής Μακεδονίας αποτελούσαν πάντοτε αντικείμενο μιας ειδικής χρηματοδοτικής μεταχείρισης από την πλευρά της πολιτείας. Και να κλείσω, κύριοι συνάδελφοι, εδώ την παρέμβασή μου αυτή, γιατί κτυπάει προειδοποιητικά και το κουδούνι. Στη δευτερολογία μου θα υπάρξει η δυνατότητα να αναφερθώ και σε άλλα σημεία. 

Πάντως, θα ήθελα να πω αγαπητοί συνάδελφοι, ότι όλα αυτά που γίνονται στην περιφέρεια της δυτικής Μακεδονίας δίνουν απλώς μια άλλη εικόνα απ'αυτήν που καταγράφηκε στην επερώτηση που καταθέσατε. Μια εικόνα που δεν είναι απατηλή, αλλά μια πραγματικότητα που γνωρίζει πολύ καλά ο πολίτης της δυτικής Μακεδονίας. 

Οι επιλογές που έγιναν ήταν οι ορθές επιλογές για την ανάπτυξη και την ανασυγκρότηση της περιφέρειας. Και δίνουν ήδη σημαντικά αποτελέσματα όσον αφορά την άρση της απομόνωσης, αλλά κυρίως, όσον αφορά την καλλιέργεια ενός νέου κλίματος για τη συμμετοχή του πληθυσμού στα σχέδια για την τοπική και περιφερειακή ανάπτυξη. 

Θα πρέπει εδώ να σημειώσω ότι οι πρωτοβουλίες για τη δημιουργία ευρωπεριφέρειας, με τη συμμετοχή των περιφερειών Κορυτσάς και Μοναστηρίου και η προώθηση κοινών δράσεων για την ολοκληρωμένη ανάπτυξη της περιοχής, δείχνουν πως οι τοπικές κοινωνίες ήδη δραστηριοποιούνται και προπορεύονται κατά πολύ από τις λογικές που ίσως αναδείχθηκαν μέσα από την επερώτησή σας, κύριοι συνάδελφοι. 

Δεν θα υποστηρίξω εδώ ότι δεν υπάρχουν προβλήματα. Προβλήματα σαφώς και υπάρχουν. Και είναι πολλά, ιδιαίτερα στην περιφέρεια της δυτικής Μακεδονίας. Γνωρίζουμε ότι η περιφέρεια της δυτικής Μακεδονίας υποφέρει από υψηλό ποσοστό ανεργείας, παρά το γεγονός ότι την τελευταία τριετία, σύμφωνα με τα προσωρινά στοιχεία, το ποσοστό αυτό έπεσε από 17% σε 13,5%. Γι'αυτό και το πρόβλημα της απασχόλησης βρίσκεται στο κέντρο των πολιτικών μας. Και θα είναι κεντρικό σημείο στο σχεδιασμό εν'όψει της νέας προγραμματικής περιόδου. 

Αγαπητοί συνάδελφοι, ας γίνει επιτέλους κατανοητό, ότι αυτή η Κυβέρνηση προσπαθεί να καλύψει κενά πολλών δεκαετιών και να δημιουργήσει προϋποθέσεις μονιμότερης ευημερίας στο λαό της περιοχής. Δεν είναι δυνατόν, μέσα σε μια μικρή σχετικά περίοδο προγραμματισμού και εφαρμογής πολιτικών -και αναφέρομαι στην πενταετία 1994-1999- να υπάρξουν ανατρεπτικές αλλαγές που ως δια μαγείας θα φέρουν την περιφέρεια στο δρόμο ανάπτυξης από τη μια στιγμή στην άλλη. Ο δρόμος αυτός είναι δύσκολος. Απαιτεί τόλμη. 'Εχει προκλήσεις. Αλλά, κυρίως, πρέπει να έχει όραμα. Και αυτό το όραμα το έχει η Κυβέρνησή μας. Διαμορφώνουμε συνθήκες ικανές να δώσουν νέες προοπτικές στην αναπτυξιακή προσπάθεια που συντελείται, να δώσουν στο πρόβλημα της απασχόλησης και να δημιουργήσουν νέες πηγές εισοδήματος. Προσπαθούμε να ελαχιστοποιήσουμε τα διαρθρωτικά μειονεκτήματα της περιοχής και να ισχυροποιήσουμε τα συγκριτικά πλεονεκτήματα της περιοχής. Κυρίως όμως προχωρούμε εμπνέοντας την εμπιστοσύνη και προωθώντας την εγρήγορση της ελληνικής κοινωνίας. 

Θα γνωρίζετε ασφαλώς, κύριοι συνάδελφοι, ότι την περίοδο αυτήν βρισκόμαστε στη φάση του σχεδιασμού του νέου αναπτυξιακού προγράμματος της χώρας. Προετοιμάζουμε την επόμενη περίοδο. Και το κάνουμε νωρίτερα από ποτέ άλλοτε, με ιδιαίτερο αίσθημα ευθύνης. 

Επίσης γνωρίζετε κύριοι συνάδελφοι, ότι στην πρόσφατη Σύνοδο Κορυφής του Μαρτίου στο Βερολίνο, επιτεύχθηκαν πολύ σημαντικά αποτελέσματα για τη χώρα. 'Εγινε μια συμφωνία με τεράστια σημασία για τις αναπτυξιακές προοπτικές στην αυγή της νέας χιλιετίας. Τα αποτελέσματα αυτά βέβαια, δεν προέκυψαν μέσα από μια αυτόματη διαδικασία. Προέκυψαν, μέσα από μια πολύμηνη και σκληρή διαπραγμάτευση με ισχυρές τάσεις από πολλές χώρες για περικοπές στον κοινοτικό προϋπολογισμό. 

Η Κυβέρνηση διασφάλισε πόρους -πόρους πολύ περισσότερους από αυτούς της τρέχουσας περιόδου- προκειμένου να συνεχίσει την αναπτυξιακή της στρατηγική τα επόμενα χρόνια. 

Οι πόροι, που θα διατεθούν για την περιοχή της δυτικής Μακεδονίας την επόμενη προγραμματική περίοδο, θα είναι σημαντικά μεγαλύτερη από αυτούς της τρέχουσας περιόδου. Κυρίως όμως θα είναι οι πόροι εκείνοι που θα επιτρέψουν τη μετεξέλιξη της περιοχής σε ένα δυναμικό, ανταγωνιστικό και αναπτυξιακό πόλο, όχι μόνον της Βόρειας Ελλάδας, αλλά και της ευρύτερης περιοχής. Και νομίζω ότι έχουμε ευθύνη να αναδείξουμε ιεραρχήσεις, προτεραιότητες, κέντρα βάρους και στόχους γι'αυτήν τη νέα περίοδο στην περιφέρεια της δυτικής Μακεδονίας, γι'αυτήν τη νέα πραγματικότητα που δημιουργούμε καθημερινά. 

Σας ευχαριστώ, κύριοι συνάδελφοι. 

ΠΡΟΕΔΡΕΥΩΝ (Λουκάς Αποστολίδης): Ο κ. Αλογοσκούφης ως Κοινοβουλευτικός Εκπρόσωπος της Νέας Δημοκρατίας έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, θα μπορούσα να πω ότι απογοητεύθηκα από την απάντηση που προσπάθησε να δώσει ο κύριος Υφυπουργός στην εξαιρετικά επίκαιρη, εύστοχη και τεκμηριωμένη επερώτηση των αγαπητών συναδέλφων, για την ευαίσθητη και παραμελημένη περιοχή της δυτική Μακεδονίας. 

Αλλά πώς να πω ότι δεν απογοητεύθηκα, όταν ο κύριος Υφυπουργός συνέχισε μία κυβερνητική τακτική που τη βλέπουμε να αναδύεται ανάγλυφα όλες τις τελευταίες εβδομάδες, μιας Κυβέρνησης που κομπορρημονεί για την πορεία της ελληνικής οικονομίας, βασιζόμενη αποκλειστικά σε ονομαστικά μεγέθη και σε καταλόγους έργων και δήθεν πρωτοβουλιών, βασισμένη στην πορεία ίσως του χρηματιστηρίου, την ίδια στιγμή που η πραγματική οικονομία, αυτή που αφορά την πλειοψηφία των πολιτών, έχει μία εξαιρετικά ανησυχητική, αν όχι αρνητική πορείας. Και το γεγονός αυτό της αρνητικής πορείας της πραγματικής οικονομίας, αναδύεται ανάγλυφα από τα στοιχεία για την ανεργία, που μόλις δημοσίευσε η EUROSTAΤ και που προβάλλει σήμερα η εφημερίδα "ΕΛΕΥΘΕΡΟΣ ΤΥΠΟΣ" τα οποία δείχνουν ότι η ανεργία στη χώρα μας έχει φθάσει στο 11,5%. Η επίσημη ανεργία, όχι του Ευρωπαϊκού Παρατηρητηρίου Απασχόλησης, που τη δείχνει ακόμα μεγαλύτερη. 

Η επίσημη ανεργία έχει φθάσει στο 11,5% και βέβαια δεν είναι 10%, όπως υποστηρίζει η Κυβέρνηση στις επίσημες δημοσιεύσεις της. Η Κυβέρνηση φροντίζει επιμελώς να κρύβει αυτά τα μεγέθη, τα οποία βασίζονται στην έρευνα της Εθνικής Στατιστικής Υπηρεσίας της Ελλάδος και δεν μας δίνει και τα τελευταία στοιχεία, γιατί τα πρόσφατα στοιχεία μπορεί να δείχνουν ακόμα μεγαλύτερη αύξηση για το 1999. Παίρνει τα στοιχεία του 1998. 

'Εχουμε μία Κυβέρνηση που κομπορρημονεί, κρύβει και προσπαθεί να παραπλανήσει τον ελληνικό λαό. Και αναδείχθηκε αυτή η πολιτική πρακτική ανάγλυφα και στην απάντηση του κυρίου Υφυπουργού εδώ. 

Η χώρα μας έχει το χαμηλότερο βιοτικό επίπεδο σε όλη την Ευρωπαϊκή 'Ενωση, έχει το πέμπτο υψηλότερο ποσοστό ανεργίας. Υπάρχει μία χώρα με πολύ υψηλότερη ανεργία, η Ισπανία. Και εμείς είμαστε σε μία δεύτερη ομάδα χωρών, Ιταλία, Γαλλία και Φιλανδία μαζί, με ποσοστά ανεργίας της τάξης του 11%-12%. 

'Εχουμε, λοιπόν, αυτές τις επιδόσεις -είμαστε οι φτωχότεροι- έχουμε τα μεγαλύτερα ποσοστά ανεργίας και το κυριότερο έχουμε τα υψηλότερα ποσοστά ανεργίας στους νέους. Μόνο η Ισπανία μας περνάει στα ποσοστά ανεργίας στους νέους. 

Θα καταθέσω για τα Πρακτικά πίνακες που δείχνουν ότι η ανεργία στους νέους άνδρες, δηλαδή, στους άνδρες κάτω των είκοσι πέντε ετών είναι 23% στην Ελλάδα -στην Ισπανία είναι 29%, είναι λίγο υψηλότερο, αλλά στις υπόλοιπες χώρες είναι πολύ χαμηλότερο- στις δε νέες γυναίκες η ανεργία ξεπερνά το 42%. 

Καταθέτω αυτόν τον πίνακα για να περιληφθεί στα Πρακτικά. 

(Στο σημείο αυτό ο Βουλευτής κ. Γ. Αλογοσκούφης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βoυλής) 

Αυτό το στοιχείο για την ανεργία, όπως και η επερώτηση των συναδέλφων, αναδεικνύουν δύο γενικότερα προβλήματα της κυβερνητικής οικονομικής πολιτικής. Και εγώ δεν θα δεχθώ σε καμία περίπτωση τις δικαιολογίες του κυρίου Υφυπουργού για δήθεν ευθύνες προηγουμένων κυβερνήσεων. 

Τα τελευταία δεκαοκτώ χρόνια τις ευθύνες για την πορεία της χώρας τις είχε στη συντριπτική πλειοψηφία η παράταξη που και σήμερα κυβερνά. Το να ρίχνει ευθύνες στο παρελθόν, είναι σαν να ρίχνει ανάθεμα στον ίδιο της τον εαυτό. Και αυτό εάν βγει και το πει εδώ πέρα ευθαρσώς ο κύριος Υφυπουργός, μπορεί να τον αντιμετωπίσουμε με λιγότερη αυστηρότητα. Αλλά με το να έρχεται και να μας λέει ότι δεν υπήρξε σχεδιασμός στα προηγούμενα χρόνια, ρίχνει ευθύνες στον ίδιο τον Πρωθυπουργό, που υπήρξε υπουργός Γεωργίας, υπουργός Εθνικής Οικονομίας, υπουργός Βιομηχανίας. 

'Ενας από τους κυριότερους παράγοντες των αποτυχιών των τελευταίων δεκαοκτώ χρόνων είναι ο ίδιος ο Πρωθυπουργός, αυτός που και σήμερα προσπαθεί να πείσει τον ελληνικό λαό ότι θα βάλει τη χώρα στον 21ο αιώνα. Αυτός που είναι ο κύριος υπεύθυνος για την παρακμή της χώρας μας στα τέλη του 20ου αιώνα. 

Ο σημερινός Υπουργός Εθνικής Οικονομίας ήταν επί χρόνια Υφυπουργός Εθνικής Οικονομίας, Αναπληρωτής Υπουργός Εθνικής Οικονομίας, Υπουργός Εμπορίου. Ποιοι φταίνε για την κακή αναπτυξιακή πορεία της χώρας; Ποιοι φταίνε για το γεγονός ότι δεν υπάρχουν μελέτες, δεν υπήρχε προετοιμασία της χώρας για να απορροφήσει τη βοήθεια που μας δίνει η Ευρωπαϊκή 'Ενωση; Ποιοι φταίνε για το ότι σπαταλήθηκαν τα τελευταία δεκαοκτώ χρόνια δεκαέξι τρισεκατομμύρια, σε κοινοτική βοήθεια και σε δάνεια; Σπαταλήθηκαν από μία οικονομία και μία χώρα, η οποία, ενώ βρισκόταν σε μια πολύ δυναμική αναπτυξιακή πορεία μέχρι τα τέλη της δεκαετίας του 1970, από τότε που ανέλαβε την τύχη της η παρούσα Κυβέρνηση, την οδήγησε σε στασιμότητα. 

'Εχουμε, λοιπόν, την πλήρη απουσία αναπτυξιακής κατεύθυνσης στην οικονομική πολιτική για πολλά χρόνια, αλλά και πρόσφατα, με τη μονομανία, που υπάρχει για τους δείκτες σύγκλισης. Ανακαλύψαμε ξαφνικά την Οικονομική και Νομισματική 'Ενωση και την αναδείξαμε ως το στόχο της οικονομικής πολιτικής. Αν είναι δυνατόν! Μια τέτοια προσέγγιση, μια τέτοια αναποτελεσματικότητα και μια τέτοια πολιτική έχει ως αποτέλεσμα τη διόγκωση της ανεργίας. 

Υπάρχει και ένα δεύτερο στοιχείο που αναδεικνύεται από την επερώτηση. Είναι η πλήρης αποτυχία της περιφερειακής πολιτικής, με αποτέλεσμα να διογκώνονται οι ανισότητες μεταξύ των περιφερειών της χώρας -δεν μειώνονται- όπως δείχνουν τα δικά μου στοιχεία. 

Κύριε Υπουργέ, εφόσον είπατε με τόση έμφαση ότι μειώνονται οι ανισότητες, θα ήθελα να καταθέσετε εδώ τα στοιχεία και τους συγκεκριμένους δείκτες και όχι να λέμε "κούφια λόγια". 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Καταθέστε τα στοιχεία σας. 

ΓΕΩΡΓΙΟΣ ΑΛΟΓΟΣΚΟΥΦΗΣ: Αν δείτε την απόσταση μεταξύ των φτωχών περιοχών της χώρας και των πλουσιοτέρων, θα δείτε διόγκωση. 'Εχετε στοιχεία να καταθέσετε; 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): 'Οποιος κατηγορεί, να φέρει τα στοιχεία. 

ΓΕΩΡΓΙΟΣ ΑΛΟΓΟΣΚΟΥΦΗΣ: Εσείς επερωτάσθε να μας καταθέσετε τα στοιχεία. 

Υπάρχει λοιπόν πλήρης αποτυχία της περιφερειακής πολιτικής, παρά το γεγονός ότι όλα αυτά τα χρόνια είχαμε σημαντική βοήθεια από την τότε Ευρωπαϊκή Οικονομική Κοινότητα και σημερινή Ευρωπαϊκή 'Ενωση με το Δεύτερο Πακέτο Ντελόρ που βρίσκεται σε ατυχή εξέλιξη αυτή τη στιγμή. 

Επειδή ο κύριος Υφυπουργός τελείωσε την ομιλία του μιλώντας για τη μεγάλη δήθεν επιτυχία της Κυβέρνησης με το τρίτο Κοινοτικό Πακέτο, θέλω να πω ότι το Ευρωπαϊκό Συμβούλιο του Βερολίνου κατέληξε σε μία απόφαση που μπορεί μεν να μην είναι βλαπτική για τις Χώρες της Συνοχής, δηλαδή την Ελλάδα, την Πορτογαλία, την Ισπανία και την Ιρλανδία, αλλά σε καμία περίπτωση δεν προσφέρεται αυτή η απόφαση για πανηγυρισμούς εκ μέρους της Κυβέρνησης, όπως ανεπιτυχώς προσπάθησε να κάνει και ο Πρωθυπουργός και ο ίδιος ο κύριος Υφυπουργός, κάνοντας παραπλανητικές συγκρίσεις επταετιών με εξαετίες και μιλώντας για μέσους όρους, τους παραπλανητικούς μέσους όρους, που όσοι γνωρίζουν από στατιστική ξέρουν τι σημαίνουν. 

Θα εξηγήσω αμέσως ποιο ήταν το αποτέλεσμα της Συνόδου του Βερολίνου. Πρώτα απ' όλα το οποιοδήποτε αποτέλεσμα δεν οφείλεται στη διαπραγματευτική επιτυχία της Ελλάδας, διότι είναι ένα αποτέλεσμα συμβιβασμού μεταξύ των πλουσιοτέρων χωρών και των Χωρών της Συνοχής, πρωτοστατούσης της Ισπανίας. Η Ισπανία ήταν αυτή που τράβηξε το βάρος όλων των διαπραγματεύσεων. 

Να σημειωθεί δε, ότι οι φτωχότερες χώρες είχαν υποστηρικτές και την Ευρωπαϊκή Επιτροπή και το Κοινοβούλιο. Αυτό που συνέβη με το πακέτο στο Βερολίνο -είναι πολύ σημαντικό και προσφέρεται για παραπλανητική χρήση από την Κυβέρνηση- είναι ότι πάγωσε το επίπεδο της χρηματοδότησης για την Ελλάδα και για όλες τις άλλες χώρες στα επίπεδα του 1999. Δεν συνέβη τίποτε παραπάνω απ' αυτό. 

Μάλιστα, για την Ελλάδα, με βάση τους κανονισμούς, θα είχαμε και απώλειες, δηλαδή θα είχαμε και πτώση από τα επίπεδα υποστήριξης του 1999, επίπεδα που είχε πετύχει η Κυβέρνηση της Νέας Δημοκρατίας στη Σύνοδο του Εδιμβούργου το 1992. 

Γι'αυτό στην ίδια απόφαση, του Βερολίνου, προβλέπεται ειδική βοήθεια για την Ελλάδα τετρακοσίων πενήντα εκατομμυρίων Ευρώ, για να μην πέσουμε από τα επίπεδα υποστήριξης του 1999. Στην ουσία παγώσαμε την υποστήριξη και δεν είχαμε καμία αύξηση από το 1999 και μετά. 'Ενα είναι αυτό. 

Δεύτερον, επειδή ο Πρωθυπουργός είχε την απερισκεψία να πει τον περασμένο Σεπτέμβριο ότι θα πάρουμε από την Ευρωπαϊκή 'Ενωση εννέα τρισεκατομμύρια (9.000.000.000.000) δραχμές, η Κυβέρνηση εξασφάλισε ό,τι εξασφάλισε, το οποίο αν το πολλαπλασιάσουμε με την τρέχουσα ισοτιμία της δραχμής, προκύπτουν οκτώ (8.000.000.000.000) τρισεκατομμύρια δραχμές. 'Επρεπε να βρούμε έναν τρόπο να γεφυρώσουμε αυτά που λέγαμε πριν και αυτά που συνέβησαν στην πραγματικότητα. Τι κάναμε; Πολλαπλασιάσαμε τα Ευρώ, που πήραμε με υποτιμημένη ισοτιμία, με την κεντρική ισοτιμία της δραχμής, για να τα παρουσιάσουμε περισσότερα σε δραχμές. Φθηνά τερτίπια! Λογιστικά τερτίπια αντάξια κάποιου που δεν έχει την ειλικρίνεια να παρουσιάσει προϋπολογισμούς. Παρουσιάζω την πραγματική εικόνα των δημοσίων οικονομικών. 

Τρίτον, η συγκριτική μας μεταχείριση στο πακέτο του Βερολίνου σε σχέση με την Ισπανία, την Ιρλανδία και την Πορτογαλία, είναι πολύ χειρότερη. Η Ελλάδα είναι η μόνη χώρα που λόγω των αποτυχιών της Κυβέρνησης και του ΠΑ.ΣΟ.Κ γενικά τα τελευταία χρόνια εξακολουθεί και βρίσκεται ολόκληρη στο στόχο ένα. Δηλαδή, όλη η Ελλάδα θεωρείται φτωχή περιφέρεια της Ευρώπης. Δεν συμβαίνει το ίδιο με τις άλλες χώρες. Ακόμα και στην Πορτογαλία σήμερα, η περιοχή της Λισαβώνας, δεν εντάσσεται στο στόχο ένα. Και η Ελλάδα έχει επίσης το μειονέκτημα ότι δεν εντάχθηκε στο Ευρώ στην τελευταία σύνοδο του περασμένου Μαίου. 

Ενώ, λοιπόν, η Ελλάδα είναι η μόνη χώρα που είναι ολόκληρη στο στόχο ένα και δεν έχει ενταχθεί ακόμα στο Ευρώ, στο Ταμείο Συνοχής, που είναι ταμείο μέσω του οποίου πριμοδοτούνται οι πολιτικές της πραγματικής σύγκλισης, το μερίδιό μας από 18%, που ήταν στο προηγούμενο πακέτο, έπεσε στο 17%. Η δε Ισπανία ανέβηκε από το 15% στο 62%. Οι Ισπανοί έχουν κάθε λόγο να πανηγυρίζουν, το ίδιο και οι Πορτογάλοι και οι Ιρλανδοί. Εμείς σε σχέση μ'αυτούς βγαίνουμε οι αδικημένοι, παρ' ότι είμαστε οι φτωχότεροι και παρ'ότι ακόμα είμαστε εκτός του Ευρώ. 

Η Κυβέρνηση, λοιπόν, δεν έχει κανένα λόγο γι'αυτό το θέμα να θριαμβολογεί. Θα πρέπει να κοιτάξει τα προβλήματα που δημιουργήθηκαν από την κακή διαχείριση του δεύτερου κοινοτικού πακέτου, με αποτέλεσμα η απορρόφηση να υστερεί ακόμα σημαντικά, ενώ βρισκόμαστε σχεδόν στο τέλος και να κοιτάξει στο σχεδιασμό του επόμενου πακέτου να συμβουλευτεί κανέναν άλλον, διότι δεν θα είναι η Κυβέρνηση που θα διαχειριστεί αυτό το πακέτο. Είναι απαράδεκτο αυτήν τη στιγμή να προχωρά μόνη της και μονομερώς να σχεδιάζει το πώς θα χρησιμοποιήσουμε ακόμα και αυτούς τους πόρους που πήραμε. Αυτά όσον αφορά το τρίτο Κοινοτικό Πακέτο. 

Ωστόσο επανέρχομαι στο θέμα της επερώτησης. Θα ξεκινήσω από το θέμα της γενικότερης έλλειψης αναπτυξιακής πολιτικής. Πού οφείλεται αυτή η γενικότερη έλλειψη αναπτυξιακής πολιτικής; Είμαστε η φτωχότερη χώρα στην Ευρωπαϊκή 'Ενωση με χαμηλούς ρυθμούς ανάπτυξης. Την τελευταία πενταετία ο ρυθμός ανάπτυξης της ελληνικής οικονομίας ήταν 2,2%, όσος ακριβώς ήταν και στην Ευρωπαϊκή 'Ενωση, στην πολύ πλουσιότερη Ευρωπαϊκή 'Ενωση, της οποίας εμείς έχουμε μόνο το 60% του κατά κεφαλήν εισοδήματος. Αναπτύσσεται η Ευρωπαϊκή 'Ενωση, αναπτυσσόμαστε και εμείς παράλληλα, αλλά δεν πλησιάζουμε. Ακόμα και αν πάρει κανείς τους φετινούς ρυθμούς ανάπτυξης, τους προβλεπόμενους, που είναι λίγο ψηλότεροι, θα μας πάρει πενήντα χρόνια για να φθάσουμε το βιοτικό επίπεδο των Ευρωπαίων. Αυτή είναι η πολιτική που θέλουμε; Με αυτήν την πολιτική θα μπορέσουμε να γίνουμε πραγματικά Ευρωπαίοι; 

Υπάρχει, λοιπόν, ένα θέμα γενικότερης οικονομικής πολιτικής. Αλλά δεν είναι σήμερα αυτό το θέμα μας, γι'αυτό θα είμαι λίγο τηλεγραφικός πάνω σ'αυτό το θέμα. Χρειάζεται να δούμε τα μεγάλα προβλήματα που έχουν δημιουργηθεί, το πρόβλημα της εξυγίανσης της Δημοσιας Διοίκησης, το πώς θα κάνουμε τη φορολογική μεταρρύθμιση και για αναπτυξιακούς λόγους και για κοινωνικούς λόγους, το πώς θα μεταρρυθμίσουμε το σύστημα παιδείας, υγείας και κοινωνικής ασφάλισης, που πάσχει, το οποίο η Κυβέρνηση κάνει ότι δεν το βλέπει. 

Το πώς θα καταργηθούν τα κρατικά μονοπώλια με παράλληλη ενίσχυση του ανταγωνισμού, που μέχρι στιγμής καταργήθηκαν τα κρατικά μονοπώλια και τα οποία κρατάνε την οικονομία δέσμια μιας στάσιμης κατάστασης. Το πώς θα γίνει αποκρατικοποίηση στις μεταφορές, στις επικοινωνίες, στην ενέργεια. Το πώς θα ενισχυθεί η οικονομική δραστηριότητα στην ύπαιθρο. 

Και εδώ ερχόμαστε πραγματικά στο θέμα μας. Διότι, ένας μεγάλος τομέας της αναπτυξιακής πολιτικής πρέπει να είναι αυτή η περιφερειακή πολιτική. Δεν νοείται η Ελλάδα να αναπτυχθεί και δεν μπορεί η Ελλάδα να αναπτυχθεί εάν αυτή η ανάπτυξη δεν περάσει μέσα από την ανάπτυξη της υπαίθρου. Τα περιθώρια για ανάπτυξη στα μεγάλα μητροπολιτικά κέντρα είναι σχετικά μικρά πια, κυρίως στην Αθήνα. Θα πρέπει λοιπόν όλη μας η αναπτυξιακή πολιτική και όλη η αναπτυξιακή προσπάθεια να γίνει αποτελεσματικά και με έμφαση στην ύπαιθρο. Το θέμα είναι γιατί δεν γίνεται και ποια είναι η πραγματική κατάσταση. 

Η διάρθρωση της ανάπτυξης στον ελληνικό χώρο σήμερα χαρακτηρίζεται από σημαντική ανισοκατανομή. Η ανισοκατανομή αυτή εκδηλώνεται με πάρα πολλούς τρόπους. Υπάρχει υπερσυγκέντρωση πληθυσμού και δραστηριοτήτων στα όρια της πρωτεύουσας και δευτερευόντως στη Θεσσαλονίκη. Υπάρχει συγκέντρωση όλων των προσπαθειών για τις υποδομές και του μεγαλύτερου τμήματος της βιομηχανίας κατά μήκος του άξονα Πάτρας-Αθήνας-Θεσσαλονίκης-Καβάλας. Δηλαδή, η Ελλάδα στην ουσία είναι αναπτυγμένη στη Στερεά Ελλάδα -όχι στη νησιωτική- κατά μήκος ενός "γιώτα" περίπου που ξεκινάει από την Πάτρα και φθάνει έως τη Θεσσαλονίκη-Καβάλα. Δεν υπάρχει οριζόντιος άξονας αναπτυξιακός. Δηλαδή, όλη η Βόρειος Ελλάδα πλην Θεσσαλονίκης, Καβάλας, η Θράκη από τη μια πλευρά, η δυτική Μακεδονία και η 'Ηπειρος από την άλλη, είναι από τις φτωχότερες περιφέρειες της χώρας. Και δεν βλέπουμε κανένα σχεδιασμό σ'αυτό το επίπεδο το πρώτο, το μακροοικονομικό, για να αντιμετωπισθεί αυτό το πρόβλημα, αυτό το "γιώτα" το αναπτυξιακό της χώρας να γίνει ένα "ταυ", να αναπτυχθεί δηλαδή στο νοητό άξονα που θα διατρέχει αν και όταν γίνει η Εγνατία. 

'Εχουμε το φαινόμενο της αποβιομηχάνισης. 'Εχουμε την υποβάθμιση μεγάλου αριθμού ορεινών, νησιωτικών και παραμεθόριων περιφερειών της χώρας με βασικό τους πρόβλημα την απομόνωση από τις μεγάλες αγορές και την ανεπάρκεια των κοινωνικών υποδομών. Μία απ'αυτές τις περιφέρειες είναι η δυτική Μακεδονία για πολλούς λόγους και ιστορικούς. Διότι, πριν από μερικά χρόνια δεν πρέπει να ξεχνάμε ότι στα βόρεια σύνορά μας υπήρχε το τείχος, άρα δεν μπορούσαν αυτές οι περιφέρειες να έχουν οικονομικές δοσοληψίες με ελεύθερες οικονομίες. Τώρα, δημιουργούνται ορισμένες ευκαιρίες, αλλά αν δεν βιαστούμε να εκμεταλλευθούμε αυτές τις ευκαιρίες και να φτιάξουμε τις υποδομές, θα χάσουμε και αυτές τις ευκαιρίες. 

Και δεν μου έδωσε η απάντησή σας, κύριε Υφυπουργέ, τη δυνατότητα να αισιοδοξήσω λίγο, να πω ότι το σκεφτόμαστε και κάτι κάνουμε γι'αυτό. Γιατί είναι και πολιτικό το πρόβλημα. 

Είναι και θέμα πολιτικών σχέσεων μ'αυτές τις χώρες. Διότι, δεν μπορεί η δυτική Μακεδονία να αναπτυχθεί εάν δεν ξεκινήσει και μια διαδικασία ανάπτυξης των Βαλκανίων. 

Υπάρχει η ανισότητα των ευκαιριών του πολίτη στην απασχόληση, στην εκπαίδευση. Υπάρχει το πρόβλημα του αγροτικού τομέα που είναι μέγα πρόβλημα. Υπάρχει και η έλλειψη προγραμματισμού της περιφερειακής πολιτικής. 

Τα λεφτά από μόνα τους δε λύνουν προβλήματα. Αν αρχίσουμε και ραντίζουμε τα προβλήματα με λεφτά χωρίς σχεδιασμό, χωρίς να ξέρουμε τι κάνουμε, δεν πρόκειται να έχουμε καμία εγγύηση ότι απ'αυτό το ράντισμα θα βγουν λουλούδια. Μπορεί να βγουν και αγκάθια, μπορεί να μη βγει και τίποτα. Διότι, πρέπει να υπάρχουν ρίζες και ο σχεδιασμός είναι αυτός που θα βοηθήσει να υπάρξουν ρίζες. 

Δεν μας πείσατε ότι υπάρχει σχεδιασμός. Μιλήσατε για διάφορα έργα ασύνδετα. Δεν έχουν μια γενική αναπτυξιακή λογική αυτά που μας είπατε. 

Να δούμε λίγο τα προβλήματα της δυτικής Μακεδονίας. Ποια είναι τα προβλήματα ανάπτυξής της; Πρώτα απ'όλα ότι δεν έχει πρόσβαση στις αγορές στα βόρεια σύνορα. Οι αγορές αυτές λόγω της πολιτικής αστάθειας της περιοχής είναι υπαναπτυγμένες. 

Δεύτερον, ο αγροτικός τομέας που όπως και σε άλλες περιοχές είναι σημαντικός τομέας λόγω και των ευρωπαϊκών πολιτικών έχει προβλήματα. Κάνατε κάτι για τον αγροτικό τομέα; Μειώσατε το κόστος παραγωγής όπως επανειλημμένα σας έχουμε πιέσει, ως Κυβέρνηση, για να βοηθήσουμε γενικά τον αγροτικό τομέα; Η γουνοποιία, ένας τομέας ιδιαίτερα δυναμικός στη δυτική Μακεδονία με μεγάλες αναπτυξιακές δυνατότητες, πάσχει λόγω και των προβλημάτων της Ρωσίας, αλλά πάσχει και από τα χρηματοοικονομικά κόστη που του επέβαλε μια πολιτική υψηλών επιτοκίων και που σήμερα πάρα πολλές μικρές και μεσαίες επιχειρήσεις στενάζουν κάτω από τα βάρη των χρεών. 

Πρέπει να υπάρξουν πέρα από τα μακροχρόνια, τα οποία μας αναπτύξατε εδώ, και μέτρα ανακούφισης. Και μέτρα ανακούφισης είναι η μείωση του κόστους παραγωγής για τον αγροτικό τομέα και η ρύθμιση των χρεών. Να υπάρξει ένα γενικό πλαίσιο ρύθμισης. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 

Θα με συγχωρέσετε για δυο λεπτά, κύριε Πρόεδρε, και κρατήστε το χρόνο από τη δευτερολογία μου. 

Να υπάρξει, λοιπόν, ένα γενικό πλαίσιο ρύθμισης γι' αυτά τα υπέρογκα χρέη, που βαρύνουν τις μικρομεσαίες επιχειρήσεις κυρίως της γουνοποιίας και θα πρέπει να επιταχυνθούν τα έργα υποδομής, ως μέτρο ανακούφισης. Διότι καλά να λέμε, θα γίνει κάποτε η Εγνατία, αλλά αν δε ξεκινήσει να επιταχυνθεί αυτό το έργο και να δημιουργήσει εκεί απασχόληση έστω και προσωρινά με το κτίσιμο, με την οδοποιία που θα γίνει δεν πρόκειται να ανακουφιστεί αυτή η περιοχή. 

Παράλληλα με τα μέτρα ανακούφισης βεβαίως θα πρέπει να ξεκινήσουν και μέτρα ανάπτυξης και αναδιάρθρωσης μελετημένα. 

Πώς θα ενισχυθεί ο τουρισμός; Πρόκειται για μια από τις ομορφότερες περιοχές της Ελλάδος. Αν δεν αναπτύξουμε εκεί τον τουρισμό και τον αγροτουρισμό πού θα τον αναπτύξουμε; 

Πώς θα ενισχυθεί η υποδομή ώστε να διευκολυνθεί η πρόσβαση; Πώς θα ενισχυθεί η γουνοποιία με άλλα μέτρα ώστε πραγματικά ένα δυναμικό κομμάτι της ελληνικής οικονομίας, το οποίο είναι κυρίως εξαγωγικό να μπορέσουμε να το βοηθήσουμε να αναπτυχθεί; 'Ισως σε λίγους κλάδους έχουμε συνθήκες σαν αυτές που δίνουν τη δυνατότητα ενδογενούς ανάπτυξης. 'Εχουμε συγκεντρωμένο ένα κλάδο, μικρές επιχειρήσεις, τεχνογνωσία, παράδοση, καλό όνομα. 'Ολα αυτά είναι δυνατό να τα αφήνουμε έτσι αναξιοποίητα; 

Και βέβαια ένα πολύ μεγάλο στοιχείο είναι η προστασία του περιβάλλοντος. 'Οσο και αν είναι ευλογία για την περιοχή το γεγονός ότι λειτουργεί η περιοχή της Κοζάνης, ως το ενεργειακό αποθετήριο της Ελλαδας, δεν παύει αυτό να δημιουργεί και περιβαλλοντικά προβλήματα και θα πρέπει την προστασία του περιβάλλοντος να την αξιοποιήσουμε. Βεβαίως, να αξιοποιήσουμε και ό,τι άλλες δυνατότητες έχουμε για να δημιουργήσουμε οικονομική δραστηριότητα σ' αυτήν την περιοχή. 

Η παιδεία και η υγεία δεν είναι μόνο ότι λύνουν προβλήματα του πληθυσμού είναι ότι δημιουργούν και οικονομική δραστηριότητα. Ζητούν, κύριοι συνάδελφοι, για παράδειγμα να δημιουργηθεί πανεπιστήμιο. Αν είχατε αφήσει εδώ στο Σύνταγμα τη δυνατότητα να δημιουργηθούν ιδιωτικά πανεπιστήμια να είσθε βέβαιοι ότι ένα ιδιωτικό πανεπιστήμιο μεγάλο θα δημιουργούνταν σ' αυτήν την περιοχή. Εδώ έχουμε μείνει δέσμιοι του κρατισμού, να γίνονται μόνο δημόσια πανεπιστήμια και αν αποφασίσει το κράτος να γίνει πανεπιστημιο στην περιοχή. Γιατί να μην απελευθερώσουμε τη δυνατότητα; . Είμαστε κοντά στις χώρες των Βαλκανίων και ένα πανεπιστήμιο σ' εκείνη την περιοχή, διεθνών μάλιστα προδιαγραφών, που να διδάσκει και στα αγγλικά θα μπορούσε να δημιουργήσει σημαντική οικονομική δραστηριότητα. Πρόκειται για μια όμορφη περιοχή κοντά στις αγορές των Βαλκανίων και θα ερχόντουσαν οι Βαλκάνιοι να μορφωθούν στη Βόρεια Ελλάδα. 

Αυτά είναι που πρέπει να καθίσετε να σκεφθείτε. Η παραδοσιακή λογική των μικροέργων, των μικροκομματικών χατιριών, να μοιράζουμε λεφτά από δω και από κει, δεν είναι η λογική που θα λύσει το αναπτυξιακό πρόβλημα της Ελλάδας, όπως δεν το έλυσε τα δεκαοκτώ χρόνια που κυβερνάτε. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, έχω τη τιμή να ανακοινώσω στο Σώμα ότι τη συνεδρίαση παρακολουθούν από τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" σαράντα πέντε μαθητές και δεκαπέντε συνοδοί από το 5ο Δημοτικό σχολείο Χίου. 

Καλωσορίζουμε τους Χιώτες μας μαθητές! 

(Χειροκροτήματα απ' όλες τις πτέρυγες)

Η κ. Μπόσκου έχει το λόγο. 

ΜΑΡΙΑ ΜΠΟΣΚΟΥ: Κύριε Πρόεδρε, πριν καταθέσω την πρόταση του Κομμουνιστικού Κόμματος Ελλάδος για την ανάπτυξης της περιοχής της δυτικής Μακεδονίας, θα ήθελα να κάνω μερικές γενικότερες επισημάνσεις, οι οποίες προκύπτουν και από τη σημερινή συζήτηση στη Βουλή. 

Εμείς κατανοούμε την αγωνία των Βουλευτών της Νέας Δημοκρατίας, οι οποίοι πιεζόμενοι από τα προβλήματα αλλά και την αγανάκτηση του λαού της δυτικής Μακεδονίας, κάνουν αυτή την επερώτηση σήμερα προς την Κυβέρνηση. Απαριθμούν τα προβλήματα, πολλά από τα προβλήματα και βέβαια καταλήγουν στο ένα και το εξής, ότι η Κυβέρνηση δεν έχει πολιτική. 

Με τον τρόπο αυτόν εμείς πιστεύουμε ότι γίνεται μία προσπάθεια απόκρυψης των πραγματικών αιτιών της δημιουργίας των προβλημάτων της περιοχής της δυτικής Μακεδονίας, αλλά και σε ολόκληρη την Ελλάδα. 

Εμείς πιστεύουμε πως η Κυβέρνηση έχει πολιτική, αλλά είναι πολιτική εξυπηρέτησης του μεγάλου κεφαλαίου και όχι των συμφερόντων του ελληνικού λαού, πολιτική η οποία εκπορεύεται και με την οποία συμφωνεί η Κυβέρνηση, αλλά και η Νέα Δημοκρατία, από τις εντολές της Ευρωπαϊκής 'Ενωσης. Αυτή η πολιτική εφαρμόστηκε για χρόνια και από τις Κυβερνήσεις της Νέας Δημοκρατίας, αλλά πολύ περισσότερο και από τις Κυβερνήσεις του ΠΑΣΟΚ και έχουμε το μαρασμό ολόκληρης της χώρας, αλλά και της περιοχής της δυτικής Μακεδονίας. 

Γίνεται και μία προσπάθεια σήμερα, όχι για πρώτη φορά, διαχωρισμού της χώρας ή των δραστηριοτήτων και συγκρίσεις για δήθεν ευνοημένες περιοχές στη χώρα μας και υποβαθμισμένες. Εμείς δεν θα πούμε πως δεν υπάρχουν και τέτοιου είδους διαχωρισμοί. 'Ομως, όταν ανάγονται στο νούμερο 1 πρόβλημα, τότε πραγματικά αποκρύπτουν τις αιτίες της εξαθλίωσης των περιοχών. 

Θα πω για παράδειγμα το εξής. Ακούστηκε σήμερα στην Αίθουσα από τον κ. Παπαφιλίππου, αν δεν κάνω λάθος, το επιχείρημα ότι η Κυβέρνηση έκλεισε την ΑΕΒΑΛ, για να εξυπηρετήσει τη δική της, να το πούμε έτσι, Δραπετσώνα. Μα, δεν είναι αυτή η αλήθεια. Η αλήθεια είναι ότι τα συμφέροντα που εξυπηρετούνται από το κλείσιμο και τη συρρίκνωση γενικά της λιπασματοβιομηχανίας στη χώρα μας, είναι τα συμφέροντα των πολυεθνικών. Αυτούς εξυπηρετεί η Κυβέρνηση κι αυτή είναι η αλήθεια. 

Βεβαίως, και η Κυβέρνηση ήρθε εδώ να μας απαριθμήσει μια σειρά από έργα πνοής, τα οποία γίνονται στη δυτική Μακεδονία, όμως ο λαός της περιοχής και αγανακτεί και πάσχει από υψηλό ποσοστό ανεργίας. Η αγροτική οικονομία της περιοχής ολοένα και συρρικνώνεται, οι μικρομεσαίοι αγρότες εξωθούνται εκτός των χωραφιών τους και βεβαίως παρατηρούμε φαινόμενα, που παρατηρούμε και σ' ολόκληρη τη χώρα. 'Αρα, είναι απόδειξη του γεγονότος ότι η Κυβέρνηση ακολουθεί μία πολιτική εξυπηρέτησης των συμφερόντων του μεγάλου κεφαλαίου και όχι πολιτική ανάπτυξης προς όφελος του ελληνικού λαού. 

Το κόμμα μας κατά καιρούς έχει φέρει πολλές ερωτήσεις εδώ στην Ολομέλεια για προβλήματα που αντιμετωπίζει ο λαός στη δυτική Μακεδονία. Βεβαίως, έχουμε παρουσιάσει και στο λαό της δυτικής Μακεδονίας τη θέση μας, για το πώς βλέπουμε εμείς την ανάπτυξη της περιοχής, μια προσπάθεια την οποία θα κάνουμε κι εδώ σήμερα. 

Εμείς πιστεύουμε πως για να βγει από το τέλμα και την υπανάπτυξη η περιοχή της δυτικής Μακεδονίας, θα πρέπει να γίνεται πάντα σε συνδυασμό με την ανάπτυξη της υπόλοιπης χώρας. Γιατί δεν πιστεύουμε πως μπορεί μια περιοχή από μόνη της να αναπτυχθεί, αν δεν συνδυαστεί, αν δεν συντονιστεί η πορεία της με την πορεία της υπόλοιπης χώρας. Βλέπουμε την παραγωγική αλλά και γενικά την οικονομική ανάπτυξη, όχι τεχνοκρατικά και απομονωμένα από την κοινωνική διάστασή της, βασισμένη στα οικονομικά και τεχνικά δεδομένα και τη σύγχρονη επιστημονική σκέψη. Οικοδομούμε την πρότασή μας με στόχο την εξυπηρέτηση των συμφερόντων των εργαζομένων. 

Η πρόταση του ΚΚΕ για την ανάπτυξη της περιοχής της δυτικής Μακεδονίας στηρίζεται στη γενικότερη πολιτική μας πρόταση για διέξοδο και ανάπτυξη, η οποία βέβαια απαντάει στο ερώτημα, ανάπτυξη για ποιον; 

Για μας τα επιτεύγματα της επιστήμης και των νέων τεχνολογιών πρέπει να χρησιμοποιούνται για την ολόπλευρη ανάπτυξη της παραγωγικότητας της εργασίας και της κοινωνικής παραγωγής, για την εξασφάλιση δουλειάς για όλους τους ικανούς προς εργασία, για τη συνεχή βελτίωση των συνθηκών ζωής των εργαζομένων, για την άνοδο του επιπέδου της κοινωνικής και πολιτιστικής ευημερίας του λαού. 

Θεωρούμε ότι η ανάπτυξη του παραγωγικού μας δυναμικού δεν μπορεί να πραγματοποιηθεί τυχαία και μέσα από την αναρχία της ελεύθερης αγοράς, όπου κυριαρχεί το ιδιωτικό συμφέρον. Η απαιτούμενη κινητοποίηση όλων των παραγωγικών δυνάμεων της χώρας μπορεί και πρέπει να γίνει στα πλαίσια ενός σύγχρονου, δημοκρατικού, εθνικού σχεδίου οικονομικής και κοινωνικής ανάπτυξης, με σεβασμό στο περιβάλλον και τα κοινωνικά δικαιώματα των εργαζομένων. 

Με αυτές τις θέσεις εξετάζουμε και το πώς μέχρι σήμερα έχει αναπτυχθεί η δυτική Μακεδονία και σε ποια κατεύθυνση γίνονται τα μεγάλα έργα. 

Στην περιοχή, λοιπόν, της δυτικής Μακεδονίας, στρατηγικής σημασίας τομείς της οικονομίας είναι η αγροτική παραγωγή, ο ορυκτός πλούτος, οι βιομηχανίες και η ΔΕΗ και η γούνα. Καμία οικονομία άλλωστε δεν μπορεί να διεκδικήσει μια ισότιμη και εθνικά συμφέρουσα θέση στο διεθνή καταμερισμό εργασίας χωρίς παραγωγή, με μονοδιάστατη ανάπτυξη των υπηρεσιών. 

'Ενα κεντρικό σχέδιο παραγωγικής και κοινωνικής ανάπτυξης πρέπει να εξασφαλίζει τις προϋποθέσεις και τα μέσα για την περιφερειακή ανάπτυξη και να αναπροσαρμόζεται στη διάρκεια του χρόνου, σύμφωνα με τις εξελίξεις που παρουσιάζονται. 

Τα τελευταία είκοσι χρόνια και κύρια τη δεκαετία του '90 στη δυτική Μακεδονία βρισκόμαστε στην αντίθετη κατεύθυνση. Η αγροτική παραγωγή συρρικνώνεται. Ιδιωτικοποιούνται ή κλείνουν βιομηχανικές μονάδες. 'Εχουμε συγκεντροποίηση της γούνας σε ελάχιστα χέρια. Οι υπόλοιποι γίνονται φασονίστες ή εργάτες των μεγάλων. Και βέβαια, το μεγάλο πρόβλημα των επικοινωνιών εντάχθηκε στα πλαίσια του δευτέρου Πακέτου Ντελόρ, όπου δίνεται προτεραιότητα στη σύνδεση των κοινοτικών αγορών με τη Μέση Ανατολή, τη γνωστή Εγνατία, και βέβαια με παντελή υποβάθμιση των σιδηροδρόμων. 

Βρισκόμαστε στην κατεύθυνση της πλήρους ταύτισης με τις εντολές της Ευρωπαϊκής 'Ενωσης, όπου το κύριο είναι ότι οι υπηρεσίες και τα διάφορα προγράμματα που εκπονούνται βρίσκονται ακριβώς στις ιδιες κατευθύνσεις της Ευρωπαϊκής 'Ενωσης. 

Τα κονδύλια που διατέθηκαν για την ορθολογική ανάπτυξη της περιοχής, ήταν ελάχιστα, περίσσευαν όμως αυτά με τα οποία προχωρούσαν επιλογές που έκανε η Ευρωπαϊκή 'Ενωση και η Κυβέρνηση για την περιοχή. 'Ετσι, έχουμε την Εγνατία οδό με παντελή αδιαφορία των σιδηροδρόμων. 'Εχουμε πολλαπλά κονδύλια κατάρτισης ανέργων με παντελή έλλειψη χρημάτων για τις νέες θέσεις εργασίας. 'Εχουμε ξεπούλημα ζωτικών επιχειρήσεων και παράδοση άνευ όρων στους αγοραστές όπως ΜΑΒΕ και διάφορα λιγνιτορυχεία. 'Εχουμε κλείσιμο επιχειρήσεων που αντίκειται, όπως είπα και πριν, στα συμφέροντα ομοειδών πολυεθνικών επιχειρήσεων της Ευρωπαϊκής 'Ενωσης. 

Για μας, μεγάλα έργα θα ήταν αν όλα αυτά εντάσσονταν σ'ένα πρόγραμμα εκσυγχρονισμού και σήμερα λειτουργούσαν 100% σαν κρατικές επιχειρήσεις ιδιαίτερα στον τομέα της ΔΕΗ όπου προχωρά κομμάτι κομμάτι η ιδιωτικοποίησή της, με απαρχή τα λιγνιτορυχεία της περιοχής Μελίτης, να δοθούν δηλαδή για άλλη μια φορά σ'αυτούς που για χρόνια εκμεταλλεύονται τον ορυκτό πλούτο της περιοχής και βέβαια την εργατική τάξη της δυτικής Μακεδονίας. 

Πιστεύουμε πως πρέπει να προχωρήσει το φράγμα του Ιλαρίωνα, να μείνει τελικά η ΔΕΗ 100% στο δημόσιο. Η Σκούμσα και τα μεταλλεία Ροδιανής, είναι ανάγκη να ξανανοίξουν, στην κατεύθυνση να ερευνηθεί η καθετοποίηση της παραγωγής των μεταλλευμάτων αυτών. Σήμερα, υπάρχουν οι δυνατότητες αυτές. 

'Οσο για την ανάπτυξη της αγροτικής παραγωγής, πολλά ανέφερε ο κύριος Υπουργός για τα αρδευτικά, όμως το φράγμα της Β' ζώνης Πολυφύτου δεν προχωρά, όπως και για τα χιλιοεξαγγελμένα αρδευτικά της Φλώρινας. Ακόμη και αυτά να υλοποιηθούν, το πρόβλημα είναι τι θα γίνει με τις ποσοστώσεις στην αγροτική παραγωγή, οι οποίες ουσιαστικά αποκλείουν τους αγρότες από τα χωράφια τους. Γνωρίζετε ότι η βασική καλλιέργεια στην περιοχή είναι τα καπνά και δεν δίνονται ποσοστώσεις. 

Με τη γούνα, προωθούνται βέβαια τα βιοτεχνικά πάρκα, όμως με αυτόν τον τρόπο βελτιώνουν μεν τη θέση τους οι μεγαλογουνοποιοί, όχι όμως και οι μικροί γουνοποιοί. Δεν λαμβάνονται μέτρα ενίσχυσης των μεμονωμένων μικρών οικογενειακών επιχειρήσεων και βεβαίως, αν δεν αλλάξει το χρηματοπιστωτικό σύστημα που διέπει τις μικρομεσαίες επιχειρήσεις γούνας, καθώς και η προμήθεια της πρώτης ύλης, όσα βιοτεχνικά πάρκα και να γίνουν, η κατάσταση θα πηγαίνει από το κακό στο χειρότερο. 

Θα ήθελα να τελειώσω με το εξής, κύριε Πρόεδρε: Τα τελευταία χρόνια αναπτύσσεται πολύ έντονα η θεωρία ότι μπορεί η δυτική Μακεδονία να γίνει εφαλτήριο διείσδυσης στα Βαλκάνια. Η ελληνική ολιγαρχία διατηρεί δεσμούς με τα τρία ιμπεριαλιστικά κέντρα, ΗΠΑ, Ευρωπαϊκή 'Ενωση, Ιαπωνία. Η συμμετοχή της χώρας στην Ευρωπαϊκή 'Ενωση δεν αναιρεί τον κυρίαρχο ρόλο του αμερικάνικου παράγοντα, ιδιαίτερα στον πολιτικό και στρατιωτικό τομέα. Το βλέπουμε βέβαια και με τον πόλεμο που αυτήν τη στιγμή γίνεται στη γειτονική μας Γιουγκοσλαβία. 

Στις σημερινές συνθήκες, η ντόπια ολιγαρχία φιλοδοξεί να παίξει ρόλο διαμεσολαβητή ανάμεσα στην Ευρωπαϊκή 'Ενωση και το ΝΑΤΟ από τη μια και τις χώρες των Βαλκανίων και της Μεσογείου από την άλλη. Ακριβώς σε αυτό το πλαίσιο εντάσσονται και οι προσπάθειες που γίνονται σήμερα για διείσδυση στα Βαλκάνια, στη νέα αγορά, γι'αυτούς που κάποιοι κύκλοι θυμίζουν και θεωρούν ότι μπορεί η δυτική Μακεδονία να γίνει το κέντρο από όπου θα εξορμά ο ιμπεριαλισμός στα Βαλκάνια. 

Κλείνοντας, ήθελα να πω ότι σαν Κ.Κ.Ε., οι προτάσεις που κάνουμε, δένονται πάντα με τη γενικότερη πολιτική μας πρόταση στην κατεύθυνση της απαλλαγής από τα δεσμά της Ευρωπαϊκής 'Ενωσης και την αλλαγή πολιτικής προς όφελος των εργαζομένων. 

ΠΡΟΕΔΡΕΥΩΝ (Λουκάς Αποστολίδης): Ο κ. Αποστόλου έχει το λόγο. 

ΕΥΑΓΓΕΛΟΣ ΑΠΟΣΤΟΛΟΥ: Κύριοι συνάδελφοι, κανείς δεν μπορεί να διαφωνήσει για την άσχημη οικονομική κατάσταση της περιοχής της δυτικής Μακεδονίας, όχι βέβαια, ότι στις άλλες περιοχές τα πράγματα είναι ρόδινα. Αυτό το λέω εγώ ως Βουλευτής της Εύβοιας, που και εκεί τα προβλήματα είναι ανάλογα, πόσο μάλλον όταν οι δραστηριότητες στις δύο περιοχές είναι κατά κάποιον τρόπο συμπληρωματικές και αντιμετωπίζουν ανάλογα προβλήματα. 

Οπωσδήποτε είναι τεράστια η ευθύνη του ΠΑ.ΣΟ.Κ., που κυβερνά τουλάχιστον τα τελευταία χρόνια κατά το μεγαλύτερο διάστημα. Και βέβαια, αυτό δεν σημαίνει ότι η Νέα Δημοκρατία, ειδικά όταν κατηγορεί το ΠΑ.ΣΟ.Κ. ότι έχει συμβάλει στην αποβιομηχάνιση της περιοχής, δεν έχει και αυτή τις ανάλογες ευθύνες. 

Γιατί την περίοδο '85-'89 κατηγορεί η Νέα Δημοκρατία το ΠΑ.ΣΟ.Κ. ότι δεν φρόντισε για την εξυγίανση των προβληματικών επιχειρήσεων, όταν την περίοδο '90-'93 αυτές οι προβληματικές έφτασαν σε σημείο να κλείσουν, δημιουργώντας τεράστια προβλήματα αποβιομηχάνισης, ανεργίας. Αυτό όμως είναι ένα θέμα, το οποίο δεν πρέπει να μας απασχολήσει σήμερα. Σήμερα πρέπει να μας απασχολήσει το τι πρέπει να γίνει για τη συγκεκριμένη περιοχή. 

Θα αρχίσω από μερικά προβλήματα, που αναφέρονται στην επερώτηση. 'Οντως, το πρόβλημα της γούνας είναι τεράστιο, αφού η κρίση στη Ρωσία, στις χώρες της πρώην Σοβιετικής 'Ενωσης δημιούργησε και επηρέασε αρνητικά και καθοριστικά την εξέλιξη του κλάδου.'Ομως, έδειξε ταυτόχρονα μία αδυναμία, η οποία πραγματικά υπάρχει στη χώρα μας. 

Δεν είναι δυνατόν η ανάπτυξη ενός νομού, όπως η περίπτωση του Νομού Καστοριάς, να στηρίζεται μόνο σε έναν τομέα και όταν έρχεται η παραμικρή κρίση, να δημιουργείται ένα τεράστιο πρόβλημα. Δεν έγινε καμία άλλη αναπτυξιακή προσπάθεια στο συγκεκριμένο νομό, με αποτέλεσμα να έχουμε τις συνέπειες της μονοκαλλιέργειας. Κάτι ανάλογο βέβαια συμβαίνει και σε άλλους νομούς. 

Στα μεγάλα έργα υποδομής της δυτικής Μακεδονίας, πράγματι όπως αναφέρει η επερώτηση, υπάρχει μεγάλη καθυστέρηση. Υπάρχει και μικρή απορροφητικότητα στα συγκεκριμένα έργα. Σύμφωνα με τα στοιχεία του Νοεμβρίου του '98, το ΠΕΠ Δυτικής Μακεδονίας έχει συνολικά προϋπολογισμό 341,5 εκατομμύρια ECU. 'Εναντι του προϋπολογισμού αυτού, οι εκτιμήσεις μέχρι 31.12.98 ανέφεραν ότι οι πληρωμές από την αρχή μέχρι τότε θα έφταναν στα 184,5 εκατομμύρια ECU, δηλαδή, ποσοστό απορρόφησης 54%. 

Βέβαια, το ΠΕΠ τελειώνει νομικά -δηλαδή οι υπογραφές των συμβάσεων- στις 31.12.1998 αλλά οι πληρωμές, όπως είναι γνωστό, θα συνεχίσουν μέχρι 31.12.2001 και ας ελπίσουμε ότι σε αυτό το διάστημα θα υπάρξει σημαντική πρόοδος, διότι οι δείκτες, τουλάχιστον μέχρι σήμερα, είναι αρνητικοί. Αρκεί να σας αναφέρω μερικά έργα συνολικά, για να καταλάβετε. 

Από τα ενενήντα πέντε χιλιόμετρα αυτοκινητοδρόμων έχουν ολοκληρωθεί τα δεκαέξι, μία από τις τριάντα τέσσερις γέφυρες, ένας κόμβος από τους πέντε, τρία από τα τριάντα πέντε αρδευτικά έργα και βέβαια δεν έχει γίνει τίποτα ουσιαστικό όσον αφορά τα προγράμματα επαγγελματικής κατάρτισης για την καταπολέμηση του αποκλεισμού και την προώθηση της αγοράς εργασίας. 

Και ερχόμαστε τώρα στο τρίτο Κοινοτικό Πλαίσιο Στήριξης -το Πακέτο Πρόντι, όπως θα το λέμε αύριο- που εξήγγειλε η Κυβέρνηση. Εννέα τρισεκατομμύρια (9.000.000.000.000) δραχμές από την Ευρωπαϊκή 'Ενωση, τρία τρισεκατομμύρια (3.000.000.000.000) δραχμές από το δημόσιο και τρία τρισεκατομμύρια (3.000.000.000.000) δραχμές από ιδιώτες. 

Το μέγεθός του βέβαια είναι αναλογικό, σε σχέση με τα προηγούμενα και κακώς από την Κυβέρνηση υπάρχει αυτή η έκφραση ότι καταφέραμε και κερδίσαμε περισσότερα. Ουσιαστικά πήραμε λιγότερα από αυτά που ελπίζαμε ότι θα παίρναμε. 

'Εχουν δοθεί οδηγίες. Τώρα ετοιμάζονται τα προγράμματα και κάποια στιγμή θα τα ανακοινώσετε, εάν δεν έχετε αποφασίσει. Αλλά ειδικά στη συγκεκριμένη περιοχή υπάρχουν έργα -όπως είναι το έργο της Εγνατίας ή οι άξονες γειτνίασης με τα Σκόπια, με την Αλβανία- που θα πρέπει να τα δείτε ως έργα όχι απλά πρώτης προτεραιότητας, αλλά ως έργα σημαντικά για τη μελλοντική ανάπτυξη της περιοχής. 

Βέβαια το πρόβλημα δεν είναι μόνο ποσοτικό είναι και ποιοτικό, γιατί θα πρέπει να δούμε και τι έργα θα πρέπει να προχωρήσουμε, αν αυτά τα έργα εντάσσονται σε συγκεκριμένους προϋπολογισμούς, αν αυτά τα έργα μπορούμε να τα υλοποιήσουμε και αν αυτά τα έργα έχουν ένα συγκεκριμένο σχεδιασμό, με βάση ποια ανάπτυξη θέλουμε να προωθήσουμε στην περιοχή. 

Παραδείγματος χάρη, είναι αναγκαία η σύνδεση της σιδηροδρομικής γραμμής Κοζάνης-Σιάτιστας-Γρεβενών-Kαλαμπάκας", είναι έργο σημαντικό; Είναι σημαντικό για την περιοχή να ιδρυθεί ένα πανεπιστήμιο; Αυτά θέλουν ένα σχεδιασμό και όχι ανακοινώσεις του Τύπου ότι θα φτιάξουμε την τάδε σχολή εκεί ή θα φτιάξουμε την άλλη σχολή εκεί. Εξάλλου νομίζω ότι και το Αριστοτέλειο Πανεπιστήμιο έχει ανακοινώσει την ίδρυση δύο σχολών στην περιοχή. Οι συνάδελφοι που είναι από την περιοχή γνωρίζουν καλύτερα. 'Ολα αυτά θα πρέπει να περάσουν μέσα από ένα σωστό σχεδιασμό. 

Επίσης, αυτό που θα πρέπει να λάβετε υπόψη σας είναι ότι η συγκεκριμένη περιοχή αποτελεί το βασικότερο ηλεκτροπαραγωγικό κόμβο της χώρας μας και από την άποψη αυτή έργα τα οποία έχουν σχέση με την ενέργεια, θα πρέπει οπωσδήποτε να ενταχθούν στο Γ' Κοινοτικό Πλαίσιο Στήριξης. Αλλά και εκείνα τα έργα που για μας θα πρέπει να βελτιώσουν τις ηλεκτροπαραγωγικές μονάδες, που αξιοποιούν ανανεώσιμες πηγές ενέργειες, αυτό που λέμε ήπιες μορφές ενέργειας. 

Επίσης, ένα παρα πολύ σοβαρό θέμα το οποίο θα πρέπει να δείτε είναι οι περιβαλλοντικές επιπτώσεις που προκύπτουν από τις ενεργειακές δραστηριότητες της ΔΕΗ στην περιοχή. Να αντιμετωπίσετε συνολικά το θέμα τόσο στα ορυχεία, στα οποία έχει ολοκληρωθεί η λιγνιτική εκμετάλλευση, όσο και στους ατμοηλεκτρικούς σταθμούς με την ολοκλήρωση της κατασκευής των ηλεκτροστατικών φίλτρων στις μονάδες που λειτουργούν σήμερα, στις μονάδες της Καρδιάς και επίσης στη βελτίωση των φίλτρων στον ατμοηλεκτρικό σταθμό του Αγίου Δημητρίου. Θέματα τα οποία βέβαια οι συνάδελφοι που προέρχονται από την περιοχή γνωρίζουν καλύτερα από εμάς. 

'Eχει μπει στην επερώτηση και το θέμα του υδροηλεκτρικού φράγματος του Ιλαρίωνα. Υπάρχει αίτημα των εργαζομένων της ΔΕΗ για την ολοκλήρωση της συγκεκριμένης επένδυσης. Μάλιστα η συνδικαλιστική παράταξη της Αριστεράς βάζει σε σωστή διάσταση και τα υδροηλεκτρικά έργα που πρέπει να ενταχθούν. 

Για μας όμως μπαίνει και ένα θέμα που έχει άμεση σχέση με την αγροτική ανάπτυξη της περιοχής. 

Αν δεν αντιληφθείτε, κύριε Υπουργέ, ότι οι κάτοικοι των ορεινών, των ημιορεινών περιοχών, θα πρέπει οπωσδήποτε να μείνουν στις ρίζες τους, θα έχετε αντιμετωπίσει εγκληματικά το υπ' αριθμόν ένα εθνικό θέμα, το θέμα πρώτης προτεραιότητας για τη χώρα μας, που είναι η παραμονή των κατοίκων της υπαίθρου στις ρίζες τους. 

Πώς είναι δυνατόν να παραμείνουν στις ρίζες τους, όταν σήμερα το μέσο εισόδημα αυτών των κατοίκων είναι κάτω από το 50% του μέσου εισοδήματος των κατοίκων των αστικών περιοχών; 

'Αρα, όταν μιλάμε γι' αυτές τις περιοχές, για αιγοπροβατοτρόφους, για κτηνοτροφία, θα πρέπει οπωσδήποτε να στηρίξουμε αυτές τις δραστηριότητες. Θα πρέπει οπωσδήποτε -επειδή είναι περιοχή που έχει δασικό πλούτο- να βοηθήσουμε, να ενισχύσουμε όλους τους ανθρώπους που ασχολούνται με την αξιοποίηση αλλά και την προστασία των δασών της συγκεκριμένης περιοχής. 

Το θέμα όμως της αγροτικής ανάπτυξης είναι τεράστιο. Εκείνο με το οποίο θέλω να κλείσω τελειώνοντας είναι ότι δεν είναι δυνατόν, κύριε Υπουργέ, να ψηφίζουμε πρόσφατα αναπτυξιακό νόμο με τροποποιήσεις, την περσινή χρονιά, τα ελάχιστα κίνητρα που είχαμε γι' αυτές τις περιοχές με τα πολλά προβλήματα, να τα αφαιρούμε και να λέμε σήμερα ότι θα αναπτύξουμε την περιοχή, ενώ τα κίνητρα είναι λιγότερα απ' αυτά που προϋπήρχαν. 

ΠΡΟΕΔΡΕΥΩΝ (Λουκάς Αποστολίδης): Ο κ. Ρόκος έχει το λόγο. 

ΓΕΩΡΓΙΟΣ ΡΟΚΟΣ: Κύριε Πρόεδρε, κυρίες και κύριοι συνάδελφοι, από πλευράς καταγραφής των προβλημάτων η επερώτηση είναι ειλικρινής και απόλυτη. Δεν μπορεί να αμφισβητηθεί από κανέναν. 'Οποιος τολμήσει να την αμφισβητήσει, όπως λίγο πολύ έκανε η Κυβέρνηση, θα κάνει ένα τραγικό λάθος. Θα υπονομεύσει ουσιαστικά την αντίληψη του 'Ελληνα πολίτη της περιφέρειας, ο οποίος ζει καθημερινά το πρόβλημα. 

Βεβαίως, κύριοι συνάδελφοι της Νέας Δημοκρατίας, δεν μπορεί να συνοδεύεται από προτάσεις, γιατί είναι πολιτική και φιλοσοφική η απάντηση την οποία δεν μπορείτε να τη δώσετε κι εσείς ιδεολογικά. 

Σαφώς ο κύριος Υπουργός, βρισκόμενος σε δυσκολία να απαντήσει επί των συγκεκριμένων ερωτημάτων, ξεκίνησε το λόγο του λέγοντας πως ζούμε σε ένα νέο οικονομικό περιβάλλον. Αυτό είναι αλήθεια. 

Πώς όμως απαντά κανένας πολιτικά σ' αυτήν την εξέλιξη; Είναι θέμα μέτρησης ανισοτήτων της περιφέρειας ή είναι συνολικά πρόβλημα της περιφέρειας; Είναι συνολικά πρόβλημα της περιφέρειας. 

Πού ανάγεται; Ανάγεται στην οικονομική πολιτική που ασκείται τα τελευταία δέκα χρόνια. Είναι μια πολιτική μη προσαρμοσμένη στα ελληνικά δεδομένα. 'Οταν ζει την κρίση της η παραγωγική διαδικασία σε όλον τον κόσμο, με βάση το νέο οικονομικό περιβάλλον, υπονομεύεται η παραγωγή προς όφελος του χρηματιστηριακού παγκόσμιου διεθνούς κεφαλαίου. 

Η χώρα μας έχει χάσει το τρένο της βιομηχανικής ανάπτυξης αμέσως μετά τον πόλεμο. Οι ελάχιστες βιομηχανίες δεν απαντούν στις ανάγκες της χώρας. Η απάντηση της χώρας μας, με βάση την ιστορική της εξέλιξη, είναι η ενίσχυση του πρωτογενούς αγροτικού τομέα, της μικρομεσαίας μεταποιητικής επιχείρησης και του τουρισμού. 

Είναι δραστηριότητες που έχουν να κάνουν με την περιφέρεια. Υπάρχει σχέδιο; Σαφώς όχι. Οδηγούμαστε από την εξέλιξη του διεθνούς οικονομικού περιβάλλοντος και των ισορροπιών που παίζονται και ελέγχου των παραγωγικών πλούτων από ξένες δυνάμεις. Η αγροτική μας πολιτική ή δεν υφίσταται ή υπακούει σε ξένες ντιρεκτίβες. Και έτσι προσαρμόζει κάθε φορά με διαχειριστική λογική τις ανάγκες που δημιουργούνται. Δεν υπάρχει αγροτικό εισόδημα και δεν θα υπάρξει αγροτικό εισόδημα, όσο δεν υπάρχει εθνική αγροτική στρατηγική. 

'Εχουμε μιλήσει πολλές φορές γι' αυτά τα πράγματα, πώς θα μπορούσε να γίνει προσαρμογή στα νέα δεδομένα. Παρέμβαση και εκμετάλλευση των νέων δυνατοτήτων που καλεί η ίδια η αγορά, μιας και μιλάμε για οικονομία της αγοράς, δηλαδή εξειδικευμένες καλλιέργειες στην περιφέρεια. 

Αναδιάρθρωση καλλιεργειών. Δεν έγινε ούτε από αυτήν την Κυβέρνηση ούτε από την προηγούμενη κυβέρνηση ούτε από την προ προηγούμενη κυβέρνηση. 

Υπονομεύθηκε και έτσι οι αγρότες όντας σε δύσκολη οικονομική θέση εγκαταλείπουν τη γη και την περιφέρεια. 

Μικρομεσαία μεταποιητική επιχείρηση. Αυτή είναι η μόνη παραγωγική επιχείρηση η οποία ουσιαστικά προσαρμόζεται στα δεδομένα της ελληνικής οικονομίας. 'Εχει εγκαταλειφθεί προ καιρού. 

Αναπτυξιακός νόμος είπε ο κύριος Υπουργός. Ξεχνάει ότι επί Κυβέρνησής του ένα, ενάμιση χρόνο δεν είχαμε καν αναπτυξιακό νόμο. Και αυτόν τον τελευταίο που φέραμε ήταν αντιαναπτυξιακός και αυτό αποδεικνύεται από τη μη επενδυτική πνοή που δεν υπάρχει. 

Η μεταποίηση από τη χώρα μας φεύγει και πηγαίνει σε βαλκανικές χώρες. Πόσες επιχειρήσεις, κύριοι συνάδελφοι, από τη βόρειο Ελλάδα έχουν μετακινηθεί σε βαλκανικές χώρες λόγω φθηνότερου μεροκάματου. Ποια ήταν η απάντησή μας επί αυτής της εξελίξεως; Ουδεμία. 

Τουρισμός. Θα πήγαινε πολύ καλά στη δυτική Μακεδονία. Τουριστική αξιοποίηση της Καστοριάς, της Φλώρινας, κυρίως αυτών των δύο νομών, αλλά και των Γρεβενών. Δεν έχει γίνει καμία μα καμία κίνηση. 

Ιδιαίτερες παραγωγικές δραστηριότητες, η γουνοποιία. Θυμάμαι σε επισκέψεις που είχα κάνει, τους γουνοποιούς της Καστοριάς να εκλιπαρούν το Υπουργείο να δίνει βίζες σε Ρώσους έμπορους, οι οποίοι ήρθαν να μας απειλούν στη χώρα μας και τις έδιναν με το σταγονόμετρο. Δεν μπορούσε κανείς να εξηγήσει γιατί το κάνουν. Μα είναι ανεξήγητο. Και είναι ανεξήγητο γιατί δεν είμαστε σοβαροί σαν διοίκηση, σαν κράτος, δεν υπάρχει σχέδιο. Γιατί οι Υπουργοί δεν ζουν το πρόβλημα της περιφέρειας. 

Οι πολλές επίκαιρες ερωτήσεις και προσπάθειες των συναδέλφων από όλα τα κόμματα δεν βρίσκουν ανταπόκριση. Γιατί οι κυβερνήσεις τελικά δεν λειτουργούν στο πλαίσιο της ανάγκης. Η μοναδική ανάγκη που έχουν είναι να δείξουν την υπακοή στα εξωθεσμικά κέντρα, τα οποία λειτουργούν προς όφελός τους και διαμορφώνουν το πολιτικό σκηνικό στη χώρα μας. 

Εάν δεν υπάρξει ουσιαστική αλλαγή της οικονομικής πολιτικής, δεν θα υπάρξει αποτέλεσμα. 'Οσες φορές και να επενδύσετε, με οποιαδήποτε κίνητρα στην περιφέρεια, αν δεν αλλάξετε οικονομική πολιτική, θα αποτύχετε. Καταλάβατε γιατί κλείνουν οι μικρομεσαίες επιχειρήσεις, κύριοι της Κυβέρνησης; Θα σας το πούμε γιατί κλείνουν, το είπαμε πολλές φορές εξάλλου. Κλείνουν, γιατί με αυτήν την οικονομική πολιτική, ονομαζόμενη πολιτική λιτότητας -περιοριστική με καλύτερη γλώσσα- περιορίζετε την αγοραστική δυνατότητα στους 'Ελληνες πολίτες, στους πολλούς πολίτες. Οι μικρομεσαίες μεταποιητικές επιχειρήσεις στη χώρα μας παράγουν προϊόντα ευρείας λαϊκής κατανάλωσης. 'Οσον υπάρχει, λοιπόν, άπνοια αγοράς, θα κλείνουν οι επιχειρήσεις και θα το καταλάβετε. 

Αυτή η εισοδηματική που ακολουθείτε στο κυνήγι των μαγισσών των δεικτών της οικονομίας είναι αναποτελεσματική. Και θα συρρικνώνει κάθε μέρα τον παραγωγικό ιστό της χώρας. Αν δεν το καταλάβετε αυτό, αν δεν καταλάβετε τη δομή της ελληνικής οικονομίας, θα αποτύχετε και θα είστε υποχρεωμένοι να συγκρατείστε στην εξουσία κάθε φορά με αλχημείες, λερώνοντας έτσι και το πολιτικό πεδίο, είτε σήμερα είσθε κυβέρνηση είτε αύριο είστε αντιπολίτευση. Θέλει μια εθνική στρατηγική ανάπτυξης συνολική, η οποία βεβαίως θα συνοδεύεται και με ένα σοβαρό κράτος, που θα υλοποιεί και έργα υποδομής, υπηρεσίες. 

Σας είπε ο κύριος συνάδελφος προηγούμενα, κάνατε πως δεν τον ακούσατε. Η δημοπράτηση της Εγνατίας Οδού γίνεται στα φιλέτα. 'Οπου υπάρχει ευθύ πεδίο κάνετε και ένα κομμάτι δέκα χιλιόμετρα, το οποίο δεν θα αξιοποιηθεί ποτέ. Δεν θα έπρεπε να κάνετε ένα πρώτο κομμάτι με τα διαθέσιμα, εκεί που μπορείτε ταυτόχρονα με τη σημερινή υποδομή να παντρευθεί. Αλλά παίζετε το παιχνίδι των εργολάβων. 'Ο,τι σας λένε οι εργολάβοι. 'Ο,τι κομμάτι διαλέγουν οι εργολάβοι, αυτό δημοπρατείται. Λέτε ότι κατηγορείται η Κυβέρνηση ότι δεν υπήρχε προηγούμενο σχέδιο για την καφέ αρκούδα. Θα σας φάνε οι αρκούδες, όσο σκέφτεστε έτσι. Το πρόβλημα υπήρχε και τότε υπάρχει και σήμερα. Υπάρχει μία περιβαλλοντική ευαισθησία στους πολίτες, η οποία έχει τη λογική της στην ισοπέδωση της περιβαλλοντικής αξίας, αλλά δεν μπορείτε κάθε φορά να μεταφέρετε τις ευθύνες προς τα πίσω. Οι ευθύνες είναι μπροστά σας. Και εκεί χρειάζεται δυναμική υπέρβαση του φόβου για το πολιτικό κόστος.

Και αφού μιλάμε για ευαισθησίες και για περιβάλλον, γνωρίζετε, κύριε Υπουργέ, ότι στην Πτολεμαϊδα έχουμε το χαμηλότερο μέσο όρο βιωσιμότητας του ανθρωπίνου γένους; Εξήντα χρόνια μέσο όρο ζωής. 'Εχετε στατιστικά στοιχεία να δείτε τι γίνεται με τον καρκίνο του πνεύμονα σε αυτήν την περιοχή και μου λέτε τώρα ότι έχετε αρχίσει αποκατάσταση; Δεν έχετε αρχίσει τίποτα. Δημιουργείτε περισσότερα προβλήματα κάθε μέρα με τις αλόγιστες παρεμβάσεις που κάνετε. Το γνωρίζετε ότι η Κοινότητα Κλείτος είναι σε κινητοποιήσεις, γιατί τους έχετε υποσχεθεί μετεγκατάσταση και δεν έχετε κάνει τίποτα και σε παρακείμενη κοινότητα εδώ και πέντε χρόνια τους έχετε υποσχεθεί ότι θα προχωρήσετε και δεν έχετε κάνει βήμα μπροστά; Γνωρίζετε ότι υπάρχουν χωριά που τα έχετε υπερφορτώσει με τέφρα; 'Εχετε κάνει χωματερές τέφρας. Γνωρίζετε ότι γίνεται εκμετάλλευση με μεταφορικές ταινίες χιλιομέτρων σχεδόν ακάλυπτες που μολύνουν το περιβάλλον. Είπατε για τα φίλτρα. Γιατί λέτε ψέματα. Δεν έχουν γίνει αλλαγές στα φίλτρα. Το έχετε υποσχεθεί πολλές φορές. 'Εχουν γίνει μόνο σε δύο μονάδες. Τα άλλα μελετώνται. Το είπατε δευτερευόντως ότι το σχέδιο μελετάται για αλλαγή φίλτρου κλπ. Ποια αλλαγή φίλτρου έχει γίνει; Αστυνομεύστε τις αποφάσεις που παίρνετε, αν και πώς υλοποιούνται και πότε υλοποιούνται. Αποκτείστε μια σοβαρότητα, για να είστε κοντά στο μικρό καθημερινό πρόβλημα του πολίτη της περιφέρειας. Για να μην εγκαταλείπεται η περιφέρεια. 

Και θα τελειώσω με αυτό που είπε ο συνάδελφος προηγούμενα, που είναι σαφώς το εθνικό μας ζήτημα, η ερήμωση της περιφέρειας της ελληνικής υπαίθρου, μέσα από μία άσκηση πολιτικής που δεν τη λαμβάνει υπόψη. Μου φέρατε ένα δείκτη προηγούμενα και είπατε για τις επιχορηγήσεις ή τους προγραμματισμούς στην Αττική. Δεν βάλατε όμως και την Αθήνα μέσα στην Αττική, γιατί αν είναι έτσι τα νούμερα, δεν είναι αυτά, είναι διαφορετικά. Αν θέλατε να τελειώσετε την Εγνατία Οδό, θα είχατε κάνει εξοικονόμηση από άλλες αλόγιστες σπατάλες και δεν τις έχετε κάνει και εγώ θα γεράσω τελικά ακούοντας ως γεννηθείς στην 'Ηπειρο, να βρω μία επικοινωνία μεταξύ Μακεδονίας σωστή και Ηπείρου και δεν θα τη βρω. 

ΠΡΟΕΔΡΕΥΩΝ (Λουκάς Αποστολίδης): Είστε στα νιάτα σας, κύριε Ρόκο, όχι και να γεράσετε. 

ΓΕΩΡΓΙΟΣ ΡΟΚΟΣ: Είναι η τρίτη Εγνατία που ακούμε, μία μέσω Πεντάρου , Κοζάνης κλπ. και τώρα χαράσσουμε την τρίτη. Και τώρα θα μας πείτε ότι βγήκαν οι αρκούδες, σας έφαγαν και δεν προλάβατε να την τελειώσετε. 

ΠΡΟΕΔΡΕΥΩΝ (Λουκάς Αποστολίδης): Ευχόμαστε πάντως, κύριε Ρόκο, να είστε πάντα νιος. 

'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ", σαράντα μαθητές και πενήντα συνοδοί-γονείς και δάσκαλοι από το Δημοτικό Σχολείο Κρινοχωρίου και Νεστορίου Καστοριάς. 

Επίσης, τη συνεδρίασή μας παρακολουθούν σαράντα μαθητές και τρεις συνοδοί-καθηγητές από το Λύκειο Γυθείου Λακωνίας. 

Τους καλωσορίζουμε στο Κοινοβούλιό μας. 

(Χειροκροτήματα απ'όλες τις πτέρυγες) 

ΑΘΑΝΑΣΙΟΣ ΒΑΡΙΝΟΣ: Κύριε Πρόεδρε, υπάρχουν και μαθητές από σχολείο της Χίου. 

ΠΡΟΕΔΡΕΥΩΝ (Λουκάς Αποστολίδης): Τους Χιώτες, τους καλωσορίσαμε προηγουμένως, κύριε συνάδελφε, και μάλιστα τους καλωσορίσαμε με τον καλύτερο τρόπο, γιατί προέρχονται από το νησί που ιδιαίτερα αγαπάμε. 

Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, εγώ θα ήθελα να επισημάνω κάτι που έχει ιδιαίτερη σημασία για την περιοχή. 

Η δυσμενής μεταχείριση της Κυβέρνησης προς την περιοχή της δυτικής Μακεδονίας προέρχεται από κρατικές επενδύσεις που γίνονται στην περιοχή προς όφελος της εθνικής οικονομίας. Το προσέξατε αυτό, κύριε Υπουργέ; 

Τι σημαίνει δηλαδή; Κάνουμε εργοστάσια στην Κοζάνη, στην Πτολεμαϊδα, για να επωφεληθεί το πανελλήνιο, φορτώνουμε με χίλια τόσα δεινά την περιοχή, αλλά αφαιρούμε κονδύλια που αναλογικά δικαιούται η περιοχή αυτή σε σχέση με άλλες. 

ΠΡΟΕΔΡΕΥΩΝ (Λουκάς Αποστολίδης): Πάντως, δεν προτείνετε να φύγει το εργοστάσιο, γιατί το χρειαζόμαστε στην περιοχή. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κύριε Πρόεδρε, αυτό μας το είπε και ο κύριος Υπουργός προηγουμένως, ο οποίος μας τα ανακάτεψε όλα και λέει ότι έργα εθνικής εμβέλειας που περνάνε από την περιοχή, είναι επενδύσεις για την περιοχή. Αυτό τι σημαίνει; Αν περάσει από τη δυτική Μακεδονία η Εγνατία, χωρίς να κάνουμε τίποτε άλλο για την περιοχή, θα επωφεληθεί η περιοχή; Σαφώς όχι. 

Είπαμε και επισημάναμε γι'αυτό το έργο -το οποίο πράγματι περιμένει η περιοχή, μαζί με όλα τα υπόλοιπα, διότι αν αναπτυχθεί η περιοχή, ο δρόμος αυτός θα βοηθήσει- ότι πάει πίσω κατά πέντε χρόνια, παρά τη μεγάλη διαφήμιση της Κυβέρνησης, με στόχο το 2000 να τελειώσει η Εγνατία. Τώρα, ερχόμαστε επισήμως και λέμε "στόχος 2005". Για τους κάθετους άξονες οψόμεθα και για μετά το 2005. 

'Εχει σημασία, κύριε Πρόεδρε, αυτό το πράγμα για την οικονομία. Αν πρόκειται να επωφεληθεί κάτι, έστω και με αυτό το έργο η περιοχή και πάει στο βάθος του χρόνου, θα έχουμε χάσει ήδη προ πολλού το τρένο. Αυτό είναι μια πραγματικότητα. 

Εμείς, συνεπώς, λέμε: Κύριοι, μη μας κόβετε τους πόρους που δικαιούμαστε, γιατί κάνατε εργοστάσια για να επωφεληθεί με ρεύμα όλη η Ελλάδα. Λάθος είναι αυτό το πράγμα. Το επισημαίνουμε συνέχεια και ο κύριος Υπουργός δεν θέλει να το καταλάβει. Εν πάση περιπτώσει, εγώ το ξαναείπα, μήπως τώρα το αντιληφθεί. 

Πέραν αυτού, συνάδελφος του Κ.Κ.Ε. μας είπε, "μη συζητάτε για τη λιπασματοβιομηχανία της Δραπετσώνας, γιατί θέλουμε και αυτή να λειτουργήσει". Βεβαίως και εμείς δεν έχουμε τίποτα με τη Δραπετσώνα, όμως και η ίδια η Κυβέρνηση ερχόταν και μας έλεγε ότι από τις λιπασματοβιομηχανίες, για να ισορροπήσει ο κλάδος αυτός, μια και μειώνεται η ποσότητα των λιπασμάτων που χρησιμοποιεί και θα χρησιμοποιήσει η ελληνική γεωργία, πρέπει να φύγουν ορισμένες μονάδες απέξω. Ποια ήταν η χειρότερη μονάδα; Της Δραπετσώνας. Και συνέχεια μας έλεγαν "θα κλείσει η Δραπετσώνα και στη συνέχεια έρχεται η Πτολεμαϊδα". 

Τι έγινε, λοιπόν, κύριε Πρόεδρε; 'Εκλεισε η Πτολεμαϊδα, μας δημιούργησαν τεράστια προβλήματα, συνεχίζει η Δραπετσώνα και γίνονται επενδύσεις. Πάνω σ'αυτό λοιπόν εγώ τοποθετήθηκα. 

Κύριε Υπουργέ, θα ήθελα να σας πω ακόμα ότι με τη μεγάλη κρίση της γούνας όλοι μας επισκεφθήκαμε τον Υπουργό Εθνικής Οικονομίας κ. Παπαντωνίου. Και λυπάμαι που δεν σας ενημέρωσε καθόλου, διότι ήλθατε τελείως ανημέρωτος εδώ. 

Στις συσκέψεις οι οποίες έγιναν επισημάναμε και το άλλο, ότι κόψατε κάθε αναπτυξιακό κίνητρο από τον αναπτυξιακό νόμο για την περιοχή. Σας είπα ότι μειώθηκαν οι εργαζόμενοι επειδή κλείσατε τις βιομηχανίες. Η περιοχή μπήκε στις φθίνουσες περιοχές, όπως το Λαύριο και άλλες και από εκεί και πέρα λάβατε ορισμένα μέτρα. Χαρακτηρίσατε, λοιπόν, ως φθίνουσα την περιοχή, για να αποκτήσει ορισμένα κίνητρα. 'Ηλθε, λοιπόν, ο κ. Παπαντωνίου και τα σάρωσε όλα με το νέο αναπτυξιακό νόμο και Δ' ζώνη και φθίνουσες περιοχές. Του τα είπαμε εδώ. Του τα είπαμε δε και άλλη μία φορά που ήλθε στην Κοζάνη. Επίσης με αυτήν την έξαρση της κρίσης της γούνας τα είπαμε πάλι προχθές στον κύριο Υπουργό. Στο τέλος ο κύριος Υπουργός γύρισε και είπε το εξής. Συγκροτώ επιτροπή για να εντάξουμε την περιοχή στο άρθρο 8 ή άρθρο 10 αν θυμάμαι καλά, προκειμένου να δώσουμε κίνητρα τύπου Θράκης στην περιοχή, διότι μας πήρε ο κατήφορος. 

Εδώ μας είπατε πολλά. 'Ομως για την πραγματικότητα αυτή που ζούμε ότι χάσαμε 25% και πλέον, μάλιστα ο κ. Σημαιοφορίδης είπε πάνω από 30%, δεν μας λέτε τίποτα. Μας λέτε για την Εγνατία Οδό και ότι μάλιστα θα πάει και πέντε χρόνια πίσω. Μα, δεν είναι απάντηση αυτή. Δεν μας καλύπτετε σε αυτά τα μεγάλα θέματα. Τι πρέπει να ακούσει ο λαός της δυτικής Μακεδονίας; Πρέπει να ακούσει κάποιο ουσιαστικό μέτρο και αν μη τι άλλο να ανασχέσει αυτόν τον κατήφορο. Αυτό ζητάμε, κύριε Υπουργέ. Τίποτα, όμως, δεν μας απαντάτε για όλα αυτά. 

Σας είπαμε τι θα γίνει με το υδροηλεκτρικό έργο του Ιλαρίωνα, διότι έχουμε έντονη ανεργία. Σταμάτησε αυτό το πράγμα. Κατασκευάζετε άλλα έργα, τα οποία δεν έχουν την απόδοση την οποία θα είχε αυτό το έργο. Και όμως, επειδή πίεσαν άλλοι στην 'Ηπειρο και αλλού, κατασκευάζονται εκεί τα έργα. Και αυτό το τόσο σημαντικό και αποδοτικό έργο βρίσκεται σε στασιμότητα και κανένας δεν ξέρει τι γίνεται. 'Εχει επενδύσει, όμως, ήδη το δημόσιο πέντε και πλέον δισεκατομμύρια. Και τα έργα, όσο μένουν, καταστρέφονται. Υπάρχει απάντηση; Αν υπάρχει, να μας της δώσετε. Θα προχωρήσει η πολιτεία αυτό το υδροηλεκτρικό έργο; Καμία απάντηση. 

Να πω και κάτι άλλο. Βασικά έργα υποδομής για τη γεωργία είναι τα αρδευτικά, οι αναδασμοί κλπ. Στο βόρειο τομέα του Αλιάκμονα, δίπλα από τη λίμνη του Πολυφύτου, μελέτες υπήρχαν εδώ και χρόνια. Επί Νέας Δημοκρατίας είχε οριστικοποιηθεί η κατασκευή αυτού του έργου. Και μάλιστα το χειριζόταν η Υπηρεσία Εγγείων Βελτιώσεων του Υπουργείου Μακεδονίας - Θράκης. 'Ηταν, κύριε Υπουργέ, 2,9 δισεκατομμύρια δραχμές, τα οποία είχε εξαγγείλει η Κυβέρνηση, προκειμένου να φτιάξει αυτό το έργο. Ψάχνουμε αυτά τα χρήματα στο Υπουργείο Γεωργίας. Και μας λέει ότι ναι μεν τα βάλαμε στους προϋπολογισμούς, τώρα δεν τα έχουμε. Ε, από εκεί και πέρα τι κάνουμε. Γυρίζετε και μας λέτε ότι το έργο αυτό θα το βάλουμε στο ειδικό ολοκληρωμένο αναπτυξιακό πρόγραμμα, ακριβώς για να μην ακούσουμε πλέον τη μήνι των αγροτών. Είδατε εσείς τίποτα, κύριε Υπουργέ; Εγώ δεν είδα τίποτα. Κατασκευάζετε τίποτα; Τίποτα. Πόσα χρόνια έχει αυτή η ιστορία; Πάρα πολλά χρόνια. Από πότε κυβερνάτε εσείς, κύριε Υπουργέ; Από τη στιγμή που από το 1993 είσαστε Κυβέρνηση, μη μας λέτε ότι χρειάζεται χρόνος για να ωριμάσουν. Επιτέλους, πόσες δεκαετίες χρειάζονται για να ωριμάσουν ορισμένα έργα; Ισχύει το ίδιο με εκείνο που ειπώθηκε για το θέμα της αρκούδας στα Γρεβενά. Επιτέλους, πόσα χρόνια χρειάζονται για να αποφασίσει μία κυβέρνηση, ποια επιλογή θα κάνει για να προστατεύσει την ελεύθερη διέλευση της αρκούδας. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Θέλει ωρίμανση αυτό το πράγμα; Δεν ξέρω, κύριε Πρόεδρε, πόση ωρίμανση, πόσες δεκαετίες χρειάζονται, για να ωριμάσουν ορισμένα έργα και να μας απαντήσει συγκεκριμένα ο κύριος Υπουργός τι θα κάνει. Εδώ καταρρέουμε. Εδώ υπάρχει φωνή SOS. Το εντοπίζετε, το ξέρετε, το βλέπετε. 'Ομως δεν έρχεσθε να δώσετε κάποια λύση. Και μας ομιλείτε ανάμικτα όμως, όχι συγκεκριμένα έργα, βάζουμε και τα εθνικής εμβέλειας και τα τοπικά, και τα ΠΕΠ και δημόσιες επενδύσεις, όλα μαζί και δεν βγάζει κανείς άκρη. 

Εγώ θέλω να σας πω κάτι συγκεκριμένο, κύριε Υπουργέ. 'Εγινε αυτός ο καταστρεπτικός σεισμός το 1995. Επιτέλους, αυτά τα χρήματα που χρέος έχει η πολιτεία να τα δώσει, όταν έχουμε τέτοιες θεομηνίες, τέτοιες καταστροφές, έχει χρέος να πάει να αποκαταστήσει αυτές τις ζημιές. Μην τα βάζετε λοιπόν και μας ομιλείτε ότι τόσα δισεκατομμύρια δώσαμε στην περιοχή. Βεβαίως πρέπει να δώσετε και παραπάνω, διότι έγινε καταστροφή, σεισμός 6,5 Ρίχτερ και πλέον, καταστράφηκαν τα πάντα. Και σας είπα: Θέλετε τουρισμό να αναπτύξουμε, μια που δεν πάμε αλλού; Μα, αν δεν αναδείξουμε τα μνημεία μας τα αρχαία, αν δεν ξαναφτιάξουμε τις εκκλησιές μας του 10ου, 11ου, 12ου αιώνα, τις βυζαντινές και κάνουμε και προσβάσεις για να πάνε οι τουρίστες να δουν και να θαυμάσουν αυτά τα μνημεία μας, αν δεν πάμε να αναδείξουμε τις αρχαιότητες, που έχουμε εντοπίσει πού είναι, έχει προσδιοριστεί ο χρόνος, δεν δίνουμε χρήματα για ανασκαφές, δεν δίνουμε χρήματα για να προβάλουμε, ε, τι είδους τουρισμό θέλετε, κύριε Υπουργέ; Πώς τον εννοείτε τον τουρισμό; Διότι έχουμε δέντρα και πράσινο ωραίο, γι' αυτό και μόνο θα έλθει ο κόσμος; Ο κόσμος θέλει να συνδυάσει, να δει τις αρχαιότητες, να δει τα μουσεία κλπ. 'Ενα μουσείο που εθεμελίωσε η Νέα Δημοκρατία στην Αιανή το 1991, δεν είσθε ικανοί να το ολοκληρώσετε μετά από τόσα χρόνια και καταστρέφονται αυτές οι αρχαιότητες. 

Τι μας λέτε λοιπόν, κύριε Υπουργέ; Τι απαντήσεις μας δίνετε για όλα αυτά τα πράγματα; Μας αραδιάζετε νούμερα ανακατεμένα, χωρίς να έχει καμία μα καμία απολύτως συναφή και έννοια ουσιαστική. Δώστε μας επιτέλους μια απάντηση, τι θα κάνετε, μια που διαπιστώσατε και εσείς ότι καταρρέει η οικονομία της δυτικής Μακεδονίας. Καλπάζει η ανεργία, φωνάζει ο κόσμος. Τι περιμένετε; Να εξεγερθεί και να έλθει στην Αθήνα, να έλθουν όλοι; Δεν το συνηθίζουμε, κύριε Πρόεδρε, εμείς από τη δυτική Μακεδονία να στηνόμαστε έξω από τα Υπουργεία, φαινόμενο το οποίο βλέπουμε από άλλες περιοχές. Ενώ ένα νησί έχει ένα πρόβλημα μικρό, ξεσηκώνονται οι πάντες. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ολοκληρώστε, κύριε Παπαφιλίππου. Υπερβήκατε το χρόνο κατά πολύ. 

ΝΙΚΟΛΑΟΣ ΠΑΠΑΦΙΛΙΠΠΟΥ: Και το λέω, κύριε Πρόεδρε, γιατί πραγματικά έχουμε δίκιο και δεν το έχει καταλάβει το δίκιο ο κύριος Υπουργός. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, ολοκληρώστε. Σας δόθηκε και αρκετή ανοχή για να ολοκληρώσετε τις σκέψεις σας. 

ΝΙΚΟΛΑΟΣ ΠΑΠΑΦΙΛΙΠΠΟΥ: Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Ορίστε, κύριε Σημαιοφορίδη, έχετε το λόγο. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Κύριε Πρόεδρε, αν τη σημερινή συζήτηση εδώ υπήρχε δυνατότητα να την παρακολουθήσει ο κόσμος της δυτικής Μακεδονίας, θα δοκίμαζε τρομερά μεγάλη απογοήτευση. Απογοήτευση, κύριε Υπουργέ, γιατί με ορολογίες φραστικές και με αριθμητικές αλχημείες, τα προβλήματα δεν λύνονται. Γιατί για τα προβλήματα, αν υπάρχουν ή δεν υπάρχουν, αν λύθηκαν ή δεν λύθηκαν, βοά η ίδια η πραγματικότητα. 

Και λυπούμαι να σας πω, κύριε Υπουργέ, ότι φαίνεται ότι σας παραπλάνησαν οι υπηρεσίες. Αν υπήρχε η δυνατότητα μαζί να περπατήσουμε το χώρο της δυτικής Μακεδονίας, θα βλέπατε ότι η πραγματικότητα είναι πολύ χειρότερη απ' ότι σας την παρουσιάσαμε εμείς σήμερα. 

Μπορείτε να μου πείτε εσείς για το Νομό Καστοριάς που εκπροσωπώ, αν ένα μεγάλο έργο έχει γίνει από το 1994 μέχρι σήμερα; 'Ενα, δεν λέω πολλά. Προκαλώ, ένα. Η Νομαρχιακή Αυτοδιοίκηση στα πλαίσια των πενιχρών δυνατοτήτων της κάνει ό,τι μπορεί. Δεν είμαι από εκείνους που αγνοούν ό,τι γίνεται. 'Εχω το σθένος και τη δύναμη να χειροκροτώ "και ο διάολος ακόμα", αν συνεισφέρει κάτι θετικά για το νομό. 

Δεν είμαι από εκείνους. 'Ομως σας προκαλώ. Πείτε μας ένα μεγάλο έργο από το 1994 μέχρι σήμερα! 

Να σας πω την πορεία εξελίξεως των έργων; 

Εκθετήριο γούνας, που εγκαινιάζεται μεθαύριο η 'Εκθεση Γούνας. Στα οκτώ χρόνια δικής σας διακυβέρνησης είχαν δαπανηθεί εξακόσια εκατομμύρια (600.000.000) δραχμές. Σε ενάμιση χρόνο ολοκληρώθηκε το έργο που το ύψος του προσέγγισε τα δύο δισεκατομμύρια (2.000.000.000) δραχμές. 

Δρόμος Καστοριά-Νεάπολη. Οκτώ χρόνια ΠΑ.ΣΟ.Κ., γίνονται γύρω στα τέσσερα-πέντε χιλιόμετρα. Σε ενάμιση χρόνο ολοκληρώνονται τα σαράντα πέντε χιλιόμετρα. 

Αυτοί είναι οι ρυθμοί ανάπτυξης. 

Και όσον αφορά τον κόσμο που ζει στην οριογραμμή Αλβανίας Διποταμία ή Ιεροπηγή, αυτοί οι κάτοικοι για να σταθούν εκεί θα έπρεπε να πριμοδοτούνται και να πληρώνει το σύνολο των Ελλήνων. Δεν μπορεί, θεωρητικά μόνο να τους λέμε ότι είναι οι φύλακες των συνόρων, οι φρουροί των συνόρων. 

Και ουδέποτε θυμάμαι, κύριε Πρόεδρε, επερώτηση με τέτοια σαφήνεια, τόσο συγκεκριμένη. Και επερωτάται ο Υπουργός σαφώς και συγκεκριμένα για ένα, δύο, τρία, πέντε πράγματα, που αφορούν άμεσα τη δυτική Μακεδονία. 

Εγώ περίμενα από τον κύριο Υπουργό και ειδικά από τον παριστάμενο εδώ σήμερα κύριο Υφυπουργό, ρεαλιστής και πραγματιστής καθώς πιστεύω ότι είναι, να έχουμε απαντήσεις. 

Τι απαντάει η Κυβέρνηση για το SOS που εκπέμπει η γούνα της Καστοριάς και της Σιάτιστας και της δυτικής Μακεδονίας; 

Τι λέει η Κυβέρνηση για την ανάγκη τριτοβάθμιας περίθαλψης; 

Τι λέει η Κυβέρνηση για τη δημιουργία πανεπιστημίου σε αυτό το γεωγραφικό διαμέρισμα; 

Τι λέει η Κυβέρνηση για τη σιδηροδρομική σύνδεση; Και υπάρχουν όλες οι σήραγγες από Κοζάνη μέχρι Καλαμπάκα ήδη από το 1935. 'Ηταν έτοιμο, για να στρωθούν οι γραμμές του σιδηροδρόμου. Το ίδιο και για τη σύνδεση από Σιάτιστα έως Καστοριά. 

Και θα σας πω ένα μόνο νούμερο, κύριε Υπουργέ. Ο ορεινός όγκος του Γράμμου μπορεί να δώσει στην εθνική οικονομία πάνω από πενήντα χιλιάδες κυβικά χρήσιμης ξυλείας ετησίως. Ξέρετε τι δίνει; Δίνει τρεις χιλιάδες ή το πολύ πέντε χιλιάδες κυβικά. Και όλα αυτά σε βάρος της εθνικής οικονομίας, όταν φέρνουμε ξύλο από τη Ρωσία ή την Αφρική. Και γιατί δεν μπορεί να το κάνει; Γιατί είναι μεγάλο το κόστος. Εάν όμως έφτανε ο σιδηρόδρομος μέχρι το Νεστόριο, το πράγμα θα ήταν τελείως διαφορετικό. 

Ε, αυτή είναι η πραγματικότητα, κύριε Υπουργέ! Και δεν αλλάζει ούτε με φραστικές ωραιολογίες ούτε με αριθμητικές αλχημείες. 

Συγκεκριμένα είναι τα ερωτήματα. Εγώ περίμενα από τον κύριο Υφυπουργό Εθνικής Οικονομίας συγκεκριμένες απαντήσεις με ακρίβεια, σαφήνεια και προπαντός με χρονοδιάγραμμα. 

Ευχαριστώ πολύ, κύριε Πρόεδρε, και για την ανοχή σας. 

ΠΡΟΕΔΡΕΥΩΝ (Παναγιώτης Ν. Κρητικός): Ο κύριος Υφυπουργός έχει το λόγο. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Ευχαριστώ, κύριε Πρόεδρε. 

Κύριοι συνάδελφοι, θα προσπαθήσω να απαντήσω σε μια σειρά από θέματα που τέθηκαν κατά τη διάρκεια των δευτερολογιών και κυρίως στην τοποθέτηση του Κοινοβουλευτικού Εκπροσώπου της Νέας Δημοκρατίας, που θα ήθελα να επισημάνω ότι αγνόησε το περιεχόμενο της επερώτησης, δεν ασχολήθηκε με αυτό και βέβαια δεν πρότεινε κάτι συγκεκριμένο για να λυθούν τέτοια ζητήματα. Και ο χρόνος που αφιερώθηκε για την επερώτηση ήταν ελάχιστος. 

Θα έρθω, όμως, σε σημεία που ο Κοινοβουλευτικός Εκπρόσωπος της Νέας Δημοκρατίας αναφέρθηκε. 

Θα ήθελα να δώσω μια απάντηση σε σχέση με το έργο του υδροηλεκτρικού σταθμού Ιλαρίωνα. 'Οπως γνωρίζουμε, ο σεισμός του Μαϊου του 1995 στην περιοχή της Κοζάνης απετέλεσε ανασταλτικό παράγοντα στην εξέλιξη αυτού του έργου, με τις ανησυχίες που είχαν δημιουργηθεί στην περιοχή, αναφορικά με την επίδραση της υφιστάμενης λίμνης του υδροηλεκτρικού σταθμού Πολυφύτου. 

Η Δ.Ε.Η., παρά το ότι είχαν εκπονηθεί όλες οι προβλεπόμενες μελέτες για την επίδραση του σεισμού στα υπόψη έργα, προχώρησε τότε άμεσα σε μια ανάθεση νέας μελέτης σεισμικότητας και σεισμικής επικινδυνότητας στο Πανεπιστήμιο της Θεσσαλονίκης, με υπεύθυνο τον καθηγητή κ. Παπαζάχο. 

Μετά από κάποιον καιρό τα αποτελέσματα γνωστοποιήθηκαν από το τέλος του 1997 και επιβεβαιώνουν ότι δεν υπάρχει πράγματι, πρόβλημα για την επιλεγείσα θέση του υδροηλεκτρικού σταθμού Ιλαρίωνα. 

Επειδή, όπως γνωρίζετε -το είπα και προηγουμενως και το γνωρίζουμε όλοι- είναι σε εξέλιξη ο σχεδιασμός της νέας προγραμματικής περιόδου, θέλω να σας διαβεβαιώσω ότι η ΔΕΗ στις προτάσεις που έχει κάνει στο Υπουργείο Εθνικής Οικονομίας και στο Υπουργείο Ανάπτυξης εντάσσει το έργο αυτό στη νέα προγραμματική περίοδο, για να αρχίσει από το 2000. 

'Αρα, το έργο αυτό είναι στις προτεραιότητες και της ΔΕΗ για την έναρξή του από την ερχόμενη προγραμματική περίοδο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Στο πενταετές δεν υπάρχει. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Εάν μου επιτρέπετε, κύριε Υφυπουργέ, σε τρία φράγματα που δεν υπήρχε κανένα πρόβλημα, καμία ανησυχία, καμία αντίρρηση, η ΔΕΗ είχε το Ο.Κ., ο κόσμος τα περίμενε, τα φράγματα Βράχου, Νεστορίου, Κορομηλιάς, αυτά γιατί δεν έγιναν; Γιατί τελμάτωσαν; Εδώ προφασίζεσθε ότι υπήρχε ανησυχία, υπήρχε αντίρρηση... 

ΠΡΟΕΔΡΕΥΩΝ (Παναγιώτης Ν. Κρητικός): Περιοριστείτε στην ερώτησή σας, κύριε συνάδελφε. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Σε ό,τι αφορά τα ζητήματα που αναφέρθηκαν για τις προβληματικές επιχειρήσεις, νομίζω ότι είναι χρήσιμο να συμφωνήσουμε όλοι ότι ούτε η ανάπτυξη ούτε η απασχόληση μπορεί να διασφαλιστεί με τη διατήρηση προβληματικών μονάδων. Υπάρχουν τέτοιες στην Ελλάδα και το έχουμε ζήσει τις τελευταίες δεκαετίες στην πατρίδα μας. 

Πιστεύω ότι το πρόβλημα της ανεργίας δεν μπορεί να λυθεί με το να διατηρούμε σε ζωή θνησιγενείς μονάδες. Πρέπει να διαμορφώσουμε όρους και προϋποθέσεις παραγωγικών και ανταγωνιστικών θέσεων εργασίας. Και βεβαίως αυτό θα το κρίνει κυρίως και ο ιδιωτικός τομέας. 

'Οταν μία επιχείρηση βγαίνει στο διαγωνισμό μια, δυο, τρεις φορές και δεν βρίσκεται ο επενδυτής να την "τρέξει", καταλαβαίνετε ότι από κει και πέρα μπαίνει ένα ζήτημα βιωσιμότητας της επιχείρησης. Δεν θέλω να αναφερθώ σ'αυτό. 'Εχει μία ιστορία αυτό το θέμα και δεν θέλω να επανέλθω. 

ΝΙΚΟΛΑΟΣ ΠΑΠΑΦΙΛΙΠΠΟΥ: Εσείς το ξέρετε και ήρθατε στην Πτελαμαϊδα και είπατε άλλα. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Επειδή είπατε για τη ΜΑΒΕ, θα ήθελα να επισημάνω ότι από το φθινόπωρο του 1997 η μισθώτρια του μεταλλείου παραγωγής αμιάντου στην Κοζάνη αντιμετωπίζει σοβαρά οικονομικά προβλήματα λειτουργίας της μονάδος λόγω της κατακόρυφης πτώσης των τιμών μετά την κρίση στη Νοτιανατολική Ασία. Και η Κυβέρνηση προχώρησε σε μία σειρά από ρυθμίσεις και διευκολύνσεις, προκειμένου να αποτρέψει το κλείσιμο της επιχείρησης. 

Δεν θέλω να αναφερθώ σε όλα αυτά τα μέτρα. Θέλω να επισημάνω ότι με ρύθμιση νομοθετική προωθήσαμε την πρόωρη συνταξιοδότηση ενός αριθμού εργαζομένων στο μεταλλείο, προκειμένου να ελαφρυνθεί το λειτουργικό κόστος της μισθώτριας εταιρείας. Πιστεύω ότι περίπου πενήντα τέσσερα άτομα θα αποχωρήσουν, μειώνοντας έτσι σημαντικά τη δαπάνη μισθοδοσίας. 

Παρά τις ρυθμίσεις, γνωρίζετε ότι υπάρχει μία σύμφωνη γνώμη εργαζομένων και μισθώτριας εταιρείας, για να κινηθούν για τη μεταβατική περίοδο. 

Θέλω να διαβεβαιώσω για μία ακόμα φορά ότι τόσο η ΕΤΒΑ όσο και η ΜΑΒΕ εξετάζουν κάθε νόμιμη λύση για τη διατήρηση του εργοστασίου σε λειτουργία, καθώς οι παράγοντες που έφεραν τη μονάδα στην κατάσταση που περιέγραψα προηγουμένως είναι κυρίως εξωγενείς. 

Σε σχέση με τις επί μέρους δράσεις του ειδικού αναπτυξιακού προγράμματος ή τις παρεμβάσεις για τους σεισμούς, είπα και στην ομιλία μου ότι σε ό,τι αφορά το θέμα των σεισμών, νομίζω ότι αντιμετωπίσαμε όσο ποτέ άλλοτε ως Κυβέρνηση και ως τοπική κοινωνία και θα έλεγα με μεγάλη επιτυχία τα σοβαρά προβλήματα που δημιουργήθηκαν από τους σεισμούς, τόσο με το ειδικό αναπτυξιακό πρόγραμμα για μια σειρά από αναπτυξιακές παρεμβάσεις όσο και για την κάλυψη των αναγκών για την αποκατάσταση των ζημιών. 

Το ότι έχουν δοθεί μέχρι σήμερα εβδομήντα δισεκατομμύρια μόνο για την αποκατάσταση των ζημιών, αυτό το αναδεικνύει. Και βεβαίως σε σχέση με το ειδικό αναπτυξιακό πρόγραμμα θέλω να επισημάνω ότι ο προϋπολογισμός των έργων που έχουν ήδη ενταχθεί στις συλλογικές αποφάσεις έργων ανέρχεται στα εξήντα οκτώ δισεκατομμύρια δραχμές. Αυτά τα έργα ήδη η επιτροπή παρακολούθησης με την τοπική κοινωνία και το Υπουργείο Εθνικής Οικονομίας τα έχουν εντάξει ως προτεραιότητες και έχουν συμβολαιοποιηθεί. Δηλαδή, μετά από ολοκλήρωση των μελετών, προκήρυξη αυτών των έργων και ανάδειξη αναδόχων, έχουν συμβολαιοποιηθεί τα έργα προϋπολογισμού τριάντα δύο δισεκατομμυρίων δραχμών. 'Εχουν εκτελεστεί έργα είκοσι δύο δισεκατομμυρίων δραχμών, από τα οποία έχουμε ήδη πληρώσει τα δεκαεπτά δισεκατομμύρια μέχρι 25-3-1999. 

Προχωράει, λοιπόν, το πρόγραμμα. 'Ολοι θέλουμε να επιταχύνουμε αυτούς τους ρυθμούς, αλλά υπάρχουν και τα δημοσιονομικά προβλήματα της χώρας, υπάρχει το πρόβλημα της ωριμότητας των έργων που πρέπει να ολοκληρωθεί. Κάναμε όμως πάρα πολλά στα τρία χρόνια, από το 1996 που εξαγγείλαμε αυτό το ειδικό πρόγραμμα. 

Δεν μπορούμε, λοιπόν, να μη δούμε αυτήν την πραγματικότητα, χωρίς κανείς πάντα να εθελοτυφλεί στις πραγματικές ανάγκες που υπάρχουν σε μία περιοχή σαν τη σεισμόπληκτη περιοχή της δυτικής Μακεδονίας. Δεν μπορούμε όμως να μηδενίσουμε και να αγνοήσουμε αυτήν την προσπάθεια. Πότε άλλοτε σε μία περιφέρεια σαν τη δική σας είχαμε μία συνολική παρέμβαση επί μίας πενταετίας ύψους ενός τρισεκατομμυρίου δραχμών; Ποτέ άλλοτε. 

ΝΙΚΟΛΑΟΣ ΠΑΠΑΦΙΛΙΠΠΟΥ: Γιατί το λέτε αυτό; Πότε είχαμε καταστρεπτικούς σεισμούς; 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ, κύριε Παπαφιλίππου, μη διακόπτετε. Αφήστε τον κύριο Υπουργό να μιλήσει, για να τελειώσουμε κάποια στιγμή. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Αυτή είναι η πραγματικότητα, κύριε Παπαφιλίππου. Βεβαίως, δεν μπορούμε να απαντήσουμε σε όλα τα επί μέρους ζητήματα σήμερα εδώ. 

Είπα προηγουμένως ότι όλα τα ζητήματα δεν μπορούν να λυθούν σε μία περίοδο. Θα έρθω αμέσως στο θέμα της ανεργίας που το έχετε θέσει όλοι με τέτοια ένταση και με τέτοια έμφαση, γιατί πράγματι αποτελεί ένα πρώτο στόχο της Κυβέρνησής μας. 

Το ότι υπάρχουν δημόσιες επενδύσεις σε εξέλιξη στην περιοχή ύψους ενός τρισεκατομμυρίου δραχμών, αυτό μόνο θετική προοπτική μπορεί να δημιουργήσει. Βεβαίως το αναπτυξιακό αποτέλεσμα δεν έρχεται κατά τη διάρκεια της κατασκευής και μόνο. 'Οταν ολοκληρωθούν τα έργα, θα αποδώσουν το αποτέλεσμά τους. 'Οταν αποδοθούν προς χρήση στην κοινωνία, θα αναδείξουν το κοινωνικό τους όφελος. Είμαστε σε μία μεταβατική φάση, όπου όλα σχεδιάζονται και υλοποιούνται. Το κοινωνικό και αναπτυξιακό αποτέλεσμα θα έρθει μετά το πέρας αυτής της παρέμβασής μας. Αυτή είναι η θετική προοπτική, για την οποία έχω μιλήσει εγώ. 

Πιστεύω, επίσης, ότι πολύ θετική προοπτική είναι το ότι έχουμε προσελκύσει πολύ περισσότερες ιδιωτικές επενδύσεις από ό,τι προσελκύσαμε στην προηγούμενη προγραμματική περίοδο κατά τη διάρκεια του Α' Κοινοτικού Πλαισίου Στήριξης την περίοδο 1989-1993, 1994. 'Οταν μίλησα στην πρωτολογία μου και έφερα ένα και μόνο συγκριτικό στοιχείο, ότι τα τριάντα δύο σχέδια εκείνης της περιόδου έχουν γίνει διακόσια εβδομήντα μέχρι το 1998, όταν έχει δηλαδή δεκαπλασιαστεί σχεδόν ο αριθμός των επιχειρησιακών σχεδίων, αυτό σημαίνει ότι κάποια στιγμή αυτά θα ολοκληρωθούν και θα αποδώσουν, αφού θα εκσυγχρονίσουμε την παραγωγική μας βάση. Θα δημιουργήσουμε θέσεις απασχόλησης, θα κάνουμε πιο ανταγωνιστική την περιοχή και αυτό είναι το ζητούμενό μας. 

'Οταν λοιπόν τα τέσσερα δισεκατομμύρια της περιόδου 1990-1994 έγιναν πενήντα πέντε δισεκατομμύρια, σαφώς αυτό θα αποδώσει κάποια στιγμή και δεν μπορούμε να το αγνοήσουμε. Μη μου λέτε για το τι δεν έχει ολοκληρωθεί ακόμα, γιατί αυτή η απάντηση είναι πολύ εύκολη. Είναι σε εξέλιξη όλα τα έργα και εμείς τα ξεκινήσαμε όλα τα έργα. Τώρα δημιουργούνται τα έργα και ταυτόχρονα. 

Δεν θέλω να μιλήσω για μία συγκεκριμένη στιγμή και μία περιοχή. Εγώ θα μιλήσω συνολικά για την πατρίδα μας. Από το 1989 μέχρι το 1994 διαχειριστήκαμε τη μεγαλύτερη αναπτυξιακή παρέμβαση που δέχτηκε ποτέ η χώρα μας με το πρώτο Πακέτο Ντελόρ. Σας ζητάω πολύ απλά -το λέω και στον Κοινοβουλευτικό Εκπρόσωπο της Νέας Δημοκρατίας- να μας πείτε ένα έργο που ολοκληρώθηκε σε όλη την περίοδο του πρώτου Πακέτου Ντελόρ, που απετέλεσε μέχρι τότε τη μεγαλύτερη αναπτυξιακή παρέμβαση στη χώρα μας. 'Ενα έργο δεν είχε ολοκληρωθεί. Μόνο ένα έργο ξεκίνησε και αυτό ήταν το Μετρό της Αθήνας. 

Τα είκοσι μεγάλα έργα της χώρας μας, που αλλάζουν τη μορφή ανάπτυξης της πατρίδας μας, ξεκίνησαν μετά το 1994, μετά το 1995, μετά το 1996, γιατί δεν είχαμε ωριμότητα. 

Επειδή με πιέζει ο χρόνος, θα ήθελα να απαντήσω σε δύο ή τρία καυτά θέματα που τέθηκαν και από την πλευρά του αξιότιμου φίλου, του εκπροσώπου της Νέας Δημοκρατίας. Είπε κατ' αρχήν ότι δεν υπάρχει πορεία πραγματικής σύγκλισης, αλλά υπάρχει μία πορεία απλά ονομαστικής σύγκλισης. Πρέπει όμως να συμφωνήσουμε, κύριε Αλογοσκούφη. Τα πράγματα δεν μπορεί να είναι και άσπρο και μαύρο. 

Θέλω να πω απλά δύο πράγματα. Κατ' αρχήν η Κυβέρνησή μας δεν αγωνίζεται για αριθμούς. Δεν έχουμε ερωτευτεί ούτε θέλουμε να ερωτευτούμε αριθμούς. Ερωτευόμαστε άλλα πράγματα στη ζωή μας και αγωνιζόμαστε για την πραγματική οικονομία, την οικονομία των εργαζομένων, των επιχειρήσεων, των ανέργων, την οικονομία των αγροτών και των συνταξιούχων. Ο λαός μας αγωνιά για την επίλυση αυτών και μόνο των προβλημάτων. 

Το πρόβλημα βεβαίως για μας δεν είναι η ονομαστική σύγκλιση. Είναι η ανάπτυξη και ο εκσυγχρονισμός της ελληνικής οικονομίας. Ούτως ή άλλως, θέλουμε δεν θέλουμε, την ονομαστική σύγκλιση θα την κάνουμε. Ο εκσυγχρονισμός όμως και η ανάπτυξη της ελληνικής οικονομίας και κοινωνίας είναι το ζητούμενο. 

Θέλω να πω πολύ συγκεκριμένα πράγματα. Η αύξηση των πραγματικών εισοδημάτων τα τελευταία χρόνια δεν ήταν τυχαίο γεγονός. 'Ηταν αποτέλεσμα, μεταξύ των άλλων, και της αντιπληθωριστικής μας πολιτικής. Διότι σήμερα ο πληθωρισμός, όπως γνωρίζουμε, είναι στα χαμηλότερα επίπεδα των τελευταίων τριάντα-τριάντα πέντε ετών στην πατρίδα μας. Χτυπήσαμε το σαράκι, που χρόνια ροκάνιζε το εισόδημα μισθωτών και συνταξιούχων. Κι αυτό είναι πραγματική οικονομία. Δεν έχει να κάνει με το ζήτημα σύγκλισης των οικονομικών μεγεθών και μόνο. 

Η συνεχής πτώση των επιτοκίων, που μειώνει κατά πολύ το κόστος του ελληνικού νοικοκυριού για απόκτηση στέγης, έχει να κάνει με την πραγματική οικονομία των νοικοκυριών. Ποτέ άλλοτε δεν είχαμε στην πατρίδα μας τόσο χαμηλά επιτόκια, όσο έχουμε σήμερα. Ποτέ δεν ήταν τόσο χαμηλά τα στεγαστικά δάνεια, όσο είναι σήμερα. 

Επίσης, μειώθηκε σημαντικά το κόστος χρήματος για τον επιχειρηματία και για τον αγρότη. Πότε είχε στην πατρίδα μας ο επιχειρηματίας ή ο αγρότης τη δυνατότητα να έχει τόσο χαμηλά επιτόκια, όσο έχει σήμερα, για να αναπτύξει αναπτυξιακές πρωτοβουλίες, που στη συνέχεια θα χτυπήσουν και το θέμα της ανεργίας στην πατρίδα μας; 

Και δεν πρέπει να ξεχνάμε τις πρόσθετες μειώσεις εμμέσων φόρων σε βασικά καταναλωτικά αγαθά, στη βενζίνη, στο πετρέλαιο θέρμανσης, στα αυτοκίνητα, στα τιμολόγια της ΔΕΗ, στα φάρμακα. 

'Ολες αυτές οι παρεμβάσεις μας βελτιώνουν ουσιαστικά την αγοραστική δύναμη των εργαζομένων, των συνταξιούχων, αυτών των τάξεων που έχουν την περισσότερη ανάγκη, των χαμηλών και μεσαίων εισοδημάτων τάξεων. Και όλα αυτά γίνονται σήμερα. Κι αυτό έχει να κάνει με την πραγματική οικονομία. 

Το ότι έχουμε ρυθμούς ανάπτυξης μεγαλύτερους από το μέσο όρο της Ευρωπαϊκής 'Ενωσης, επίσης, έχει να κάνει με την πραγματική οικονομία, γιατί έτσι συγκλίνουμε. Το ότι καταφέραμε από το 64% του μέσου ΑΕΠ της Ευρωπαϊκής 'Ενωσης το 1994 να πάμε στο 69% στο τέλος του 1999, να προσεγγίσουμε πραγματικά κατά πέντε ποσοστιαίες μονάδες, είναι γιατί το βιοτικό επίπεδο της πατρίδας μας ανέβηκε κατά πέντε ποσοστιαίες μονάδες. Και αυτή είναι πραγματική σύγκλιση, δεν είναι οικονομική σύγκλιση. Και θα πάμε στο 80% έως το τέλος του 2006 με τη νέα πραγματική παρέμβαση. Είναι πραγματική η σύγκλιση, δεν είναι οικονομική. 

Βεβαίως αυτοί οι ρυθμοί ανάπτυξης της χώρας μας αν σήμερα δεν είναι ουσιαστικά, τι να πει κανείς για την περίοδο 1989-1993-1994, που ήταν μηδενικοί, που ήταν στάσιμοι, που ήταν έως και αρνητικοί; Γιατί να μην ξεχνάμε ότι έφυγε ένα ολόκληρο Πακέτο Ντελόρ και ο μέσος ρυθμός ανάπτυξης εκείνης της πενταετίας ήταν 0,5%. Και σήμερα έχουμε ξεπεράσει το 3,5%, έχουμε ρυθμούς ανάπτυξης που είναι εξαπλάσιοι εκείνης της περιόδου. 

(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 

Θέλω να κλείσω, επειδή βλέπω ότι χτυπάει και το κουδούνι, με την παρέμβαση στην οποία αναφέρθηκε ο κύριος συνάδελφος, για το θέμα της απόφασης του Βερολίνου. Εγώ λυπάμαι και για την τοποθέτηση του Κοινοβουλευτικού Εκπροσώπου του Συνασπισμού και για την τοποθέτηση του Κοινοβουλευτικού Εκπροσώπου της Νέας Δημοκρατίας. Λυπάμαι, διότι υπάρχει μία ουσιαστική παραπλάνηση. Εγώ θα σας πω πολύ απλά, κύριοι συνάδελφοι, όχι ότι πήραμε τα εννέα τρισεκατομμύρια (9.000.000.000.000) δραχμές, που βεβαίως είναι μεγάλη επιτυχία, γιατί η περίοδος, κύριε Αλογοσκούφη, δεν είναι το 2000 τελεία και παύλα, αλλά είναι το 2000-2008. 

ΓΕΩΡΓΙΟΣ ΑΛΟΓΟΣΚΟΥΦΗΣ: Δεν είναι εννέα. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Βεβαίως, δεν συγκρίνουμε εξαετίες με επταετίες. Συγκρίνουμε την επταετία '93-'99, συμπεριλαμβανομένου και του '93 Ταμείο Συνοχής και '93 πρώτο Πακέτο Ντελόρ, με την περίοδο αυτή. Και λέμε ότι είναι σημαντικότατη η αύξηση που πετύχαμε. 

Θέλω να σας πω το εξής, επειδή έχετε αναφέρει πολλές φορές το θέμα αυτό. Θέλω να σας δώσω τέσσερις αριθμούς που αφορούν την κατά κεφαλήν ενίσχυση από το στόχο 1 των διαρθρωτικών ταμείων για την Ελλάδα, την Ισπανία, την Πορτογαλία και την Ιρλανδία. Ο μέσος όρος για την κατά κεφαλήν ετήσια ενίσχυση σε Ευρώ από τα διαρθρωτικά ταμεία των χωρών συνοχής για την Ιρλανδία είναι 86,7, για την Ισπανία είναι 183,2, για την Πορτογαλία είναι 281,2 και για την Ελλάδα είναι 338,3. Είναι πολύ μεγαλύτερη και της Ισπανίας και της Πορτογαλίας και της Ιρλανδίας. Και αυτή είναι η μεγάλη επιτυχία της ελληνικής Κυβέρνησης. Μια επιτυχία που δεν ήρθε από μόνη της, αλλά ήρθε μετά από είκοσι μήνες συγκροτημένης διαπραγματευτικής μας στάσης, διαπραγματευτικής σχέσης ουσιαστικής με την ευρωπαϊκή επιτροπή, με τη γερμανική προεδρία, με τις συμμαχίες που είχαμε διαμορφώσει με τις χώρες της συνοχής. Αν χρειαστεί, θα έρθω στη συνέχεια σ' αυτό, κύριοι συνάδελφοι. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Κύριε Πρόεδρε, μπορώ να έχω το λόγο για ένα διαδικαστικό θέμα; 

ΠΡΟΕΔΡΕΥΩΝ (Παναγιώτης Ν. Κρητικός): Δεν έχετε το λόγο και το γνωρίζετε πάρα πολύ καλά. Ο Κοινοβουλευτικός σας Εκπρόσωπος μπορεί να μιλήσει. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Η επερώτηση είναι σαφής. Θέλουμε ο Υπουργός να απαντήσει στα συγκεκριμένα θέματα. 

ΠΡΟΕΔΡΕΥΩΝ (Παναγιώτης Ν. Κρητικός): Με συγχωρείτε πάρα πολύ. Πώς θα απαντήσει ο Υπουργός, είναι δικό του θέμα. Δεν είναι θέμα επιβολής. 

ΚΩΝΣΤΑΝΤΙΝΟΣ ΣΗΜΑΙΟΦΟΡΙΔΗΣ: Τότε δεν έχει νόημα η επερώτηση. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Αλογοσκούφης έχει το λόγο. 

ΓΕΩΡΓΙΟΣ ΑΛΟΓΟΣΚΟΥΦΗΣ: Ευχαριστώ, κύριε Πρόεδρε. 

Νομίζω ότι είναι πολύ χρήσιμη η παρέμβαση που έκανε μόλις τώρα ο κ. Σημαιοφορίδης, γιατί στην αρχή ξεκίνησε την ομιλία του ο κύριος Υφυπουργός κατηγορώντας με ότι εγώ αναλώθηκα δήθεν σε άλλα θέματα άσχετα με το περιεχόμενο της επερώτησης. Ο ίδιος και στην πρωτολογία αλλά και στη δευτερολογία του, επειδή ακριβώς "απορία ψάλτου βηξ", ασχολήθηκε κυρίως με αυτά τα θέματα. Εγώ αναγκάστηκα ως Κοινοβουλευτικός Εκπρόσωπος να απαντήσω σε θέματα που θέσατε εσείς, κύριε Υπουργέ, σε θέματα που αφορούσαν τη γενική οικονομική πολιτική, σε θέματα που αφορούσαν την ανάπτυξη της χώρας μας, σε θέματα που αφορούσαν το Ευρωπαϊκό Συμβούλιο του Βερολίνου. Βεβαίως έπρεπε να απαντήσω και λογικό ήταν, εφόσον εσείς είχατε αναλωθεί σ' αυτά τα θέματα. 

Να σας υπενθυμίσω ακόμη ποιος έχει τις ευθύνες για την έλλειψη προγραμματισμού για την ανάπτυξη της χώρας, ποιος έχει τις ευθύνες για την κατάσταση που βρίσκεται σήμερα η οικονομία και ποιος έχει τις ευθύνες για το γεγονός ότι μείναμε έξω από την Οικονομική και Νομισματική 'Ενωση. 'Ολα αυτά είναι πράγματα στα οποία πρέπει να δοθούν απαντήσεις. 

Επανήλθατε βέβαια στη δευτερολογία σας για τα μεγάλα έργα. Πράγματι δεν έγιναν μεγάλα έργα με το πρώτο Πακέτο Nτελόρ, γιατί το είχατε σχεδιάσει εσείς και δεν είχατε εντάξει κανένα μεγάλο έργο μέσα σ' αυτό. Εκ των υστέρων ενετάχθη το Μετρό της Αθήνας. 

Πράγματι, έχουν προγραμματιστεί μεγάλα έργα με το δεύτερο Πακέτο Ντελόρ. Γιατί; Γιατί τα είχαμε σχεδιάσει εμείς και τα είχαμε ξεκινήσει. Και τα έργα που γίνονται, όλα τα μεγάλα, είναι έργα που προγραμματίστηκαν και σχεδιάστηκαν από την κυβέρνηση της Νέας Δημοκρατίας. Το γεγονός ότι βρεθήκατε στη θέση να τα υλοποιήσατε είναι άσχετο με οποιαδήποτε δυνατότητα προγραμματισμού έχετε γι' αυτά τα πράγματα. Βέβαια δεν προγραμματίζονται μεγάλα έργα με το τρίτο Κοινοτικό Πακέτο, διότι δεν μπορέσατε να ολοκληρώσετε τα έργα του δεύτερου Πακέτου Ντελόρ. Βλέπουμε τις προτάσεις που κάνατε στην επιτροπή για το τρίτο Κοινοτικό Πακέτο, που κυρίως αφορούν την ολοκλήρωση έργων που ήδη έχουν αρχίσει. Μην έρχεσθε εδώ να δημιουργήσετε παραπλανητικές εντυπώσεις. Κανείς δεν τρώει κουτόχορτο, ούτε οι συνάδελφοί σας στο Κοινοβούλιο, αλλά πολύ περισσότερο ο ελληνικός λαός. Ο ελληνικός λαός γνωρίζει, βλέπει και ξέρει ποιοι έχουν τις ευθύνες γι' αυτά τα πράγματα τα τελευταία χρόνια. 

Μιλήσατε για ονομαστική και πραγματική σύγκλιση, πέραν ορισμένων συγχύσεων που είχε η παρέμβασή σας γι' αυτό το θέμα. Το γεγονός ότι πέφτει ο πληθωρισμός είναι πάρα πολύ θετικό. Εμείς το χαιρετίζουμε. Θέλουμε να σας υπενθυμίσουμε ότι ξεκίνησε μια αντιπληθωριστική πολιτική το 1990, όπου μειώθηκε ο πληθωρισμός στο μισό. Είχατε τη συναίσθηση να συνεχίσετε στην ίδια κατεύθυνση αυτήν την πολιτική και, πραγματικά, όπως απέδωσε και την πρώτη περίοδο, απέδωσε και τη δεύτερη περίοδο. 

'Οσον αφορά τη μείωση των ελλειμμάτων, μας αναφέρατε ότι μειώσατε τους έμμεσους φορους. Δεν τους μειώσατε επειδή θέλατε να ελαφρύνετε τους πολίτες. Τους μειώσατε επειδή συναντήσατε δυσκολίες στην πολιτική της μείωσης του πληθωρισμού και έπρεπε κάτι να γίνει επειγόντως, για να πιάσουμε τα κριτήρια. Μην προσπαθούμε κάτω από την ίδια μασχάλη να κρατήσουμε δύο καρπούζια. Δεν γίνεται αυτό. 

Μειώσατε τους έμμεσους φόρους σαν αντίδραση σε μια αποτυχημένη πολιτική. 

Θα επανέλθω στο θέμα της επερώτησης. Εδώ είναι που δεν μας πείσατε. Και νομίζω ότι το πιο ανησυχητικό δεν είναι το τι είπατε ή το τι δεν είπατε. Το ανησυχητικό γεγονός είναι ότι δεν φαίνεσθε να αντιλαμβάνεσθε τα προβλήματα που υπάρχουν. Εγώ σας έκανα συγκεκριμένη πρόταση. Μας είπατε ότι δεν σας κάναμε πρόταση. 

'Εχουν δύο σκέλη οι παρεμβάσεις, που πρέπει να κάνει η Κυβέρνηση. Εσείς έχετε κάποιο συγκεκριμένο αντικείμενο, αλλά δεν πρέπει να περιορίζετε τον πολιτικό σας ορίζοντα στο αντικείμενο που αυτήν τη στιγμή διαχειρίζεσθε στο Υπουργείο Εθνικής Οικονομίας. Υπάρχουν δύο ειδών παρεμβάσεις που πρέπει να γίνουν. Οι πρώτες είναι οι παρεμβάσεις οι ανακουφιστικές σε πολλές περιοχές της χώρας και συγκεκριμένα στη δυτική Μακεδονία. Πρέπει να ληφθούν μέτρα ανακούφισης. Και σας αναφέραμε συγκεκριμένα μέτρα, όπως παραδείγματος χάρη η μείωση του κόστους της αγροτικής παραγωγής. Σας είπαμε συγκεκριμένα μέτρα, ότι πρέπει να υπάρξει ρύθμιση των χρεών πολλών κατηγοριών μικρομεσαίων επιχειρήσεων, αλλά κυρίως των γουνοποιών της Καστοριάς. 

Είπαμε ότι πρέπει να επιταχυνθούν τα έργα υποδομής, γιατί το γεγονός ότι καθυστερεί η Εγνατία και δεν γίνεται -το μέρος που αφορά τη δυτική Μακεδονία- έχει και βραχυχρόνιες αρνητικές επιπτώσεις. Διότι όταν δεν γίνονται έργα, δεν είναι μόνο ότι δεν υπάρχουν οδικοί άξονες που θα συνδέουν τη δυτική Μακεδονία, αλλά δεν υπάρχουν και δουλειές. Και ένας τρόπος για να δημιουργηθούν δουλειές είναι να επιταχύνουμε τα έργα. Αυτά είναι τα μέτρα ανακούφισης. 

Σας είπαμε και για τα μέτρα του σχεδιασμού στην πρωτολογία μου και δεν βλέπω λόγο να τα επαναλάβω. Δεν βλέπω καλή πίστη εκ μέρους σας να δούμε τα θέματα διακομματικά, ιδίως αυτά που αφορούν το τρίτο Πακέτο -και το πιθανότερο είναι να μην τα διαχειριστείτε εσείς- για να προλάβουμε καταστάσεις και να μη φθάσουμε στο παρά πέντε και εκ των υστέρων να αλλάζουμε προγράμματα ή να φτιάχνουμε προγράμματα που δεν υπάρχουν. Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Αν επιθυμεί ο κύριος Υπουργός, έχει το λόγο, για να τριτολογήσει. 

ΧΡΗΣΤΟΣ ΠΑΧΤΑΣ (Υφυπουργός Εθνικής Οικονομίας): Θα απαντήσω κλείνοντας τη σημερινή μας συνεδρίαση και λέγοντας ότι, πράγματι, η Περιφέρεια της Δυτικής Μακεδονίας αντιμετωπίζει μία σειρά από προβλήματα. Γι' αυτό και στην πρωτολογία μου ανέφερα ότι ο σχεδιασμός που γίνεται σήμερα για τη νέα προγραμματική περίοδο 2000-2006 στοχεύει στη σημαντική βελτίωση των αναπτυξιακών πόρων για την περιφέρεια της δυτικής Μακεδονίας. Υπάρχουν κάποιες περιφέρειες στη χώρα μας, όπως η δυτική Μακεδονία, η 'Ηπειρος, που χρήζουν μιας ιδιαίτερης προσέγγισης κατά τη διάρκεια του επόμενου σχεδιασμού. Αυτό κάνουμε σήμερα. Και για να απαντήσω στον κ. Αλογοσκούφη, θα σας δώσουμε ολόκληρο το πακέτο της πρότασής μας με τις τέσσερις εγκυκλίους και το συνοπτικό ΣΠΑ, για να συμμετάσχουμε και σε επίπεδο Βουλής στη συζήτηση, αλλά και για αναλάβουν τα κόμματα τις πρωτοβουλίες που χρειάζονται. Εμείς έγκαιρα θα έχουμε υποβάλει τέλος Σεπτεμβρίου την πρότασή μας στην Ευρωπαϊκή 'Ενωση, για να έχουμε έγκριση εντός του 1999. Είναι η συμφωνία που κάναμε μόλις χθες με την ηγεσία της αρμόδιας Γενικής 16ης Διεύθυνσης Ευρωπαϊκής Επιτροπής για να έχουμε έγκριση των προγραμμάτων σαν Κοινοτικό Πλαίσιο Στήριξης και σαν επιχειρησιακά προγράμματα περιφερειακά και τομεακά προ του τέλους του 1999, έτσι ώστε όλα τα έργα να ξεκινήσουν από 1.1.2000. Και η Περιφέρεια της Δυτικής Μακεδονίας θα έχει ένα σημαντικό μερίδιο, σημαντικά βελτιωμένο από αυτό που έχουμε σήμερα. Και μέσα από αυτά θα δούμε πώς μπορούμε να καλύψουμε τις επί μέρους ανησυχίες, τις επί μέρους αγωνίες που θα συνεχίζουν να υπάρχουν, γιατί θα υπάρχουν. 

'Ομως, για να κλείσω με την ενότητα αυτή της Περιφέρειας Δυτικής Μακεδονίας, δεν συμφωνώ με αυτό που είπε ο Κοινοβουλευτικός Εκπρόσωπος της Νέας Δημοκρατίας, για το ποιος επέλεξε τα μεγάλα έργα. Δεν θα κάνω εδώ αυτήν την αντιπαράθεση, αλλά απλά θα καταθέσω τα γεγονότα, ως έχουν. Το Β' Κοινοτικό Πλαίσιο Στήριξης που διαχειριζόμαστε σήμερα -θα υπενθυμίσω-δεν εγκρίθηκε ούτε το 1992 ούτε το Μάιο του 1993 ούτε τον Οκτώβριο του 1993. Εγκρίθηκε τον Ιούλιο του 1994. Η ημερομηνία που πρέπει να συγκρατήσετε, κύριε συνάδελφε, είναι ο Ιούλιος του 1994 και ποιος ήταν στην κυβέρνηση τότε. 

Δεύτερον, δεν εγκρίθηκαν όλα τα επιχειρησιακά προγράμματα ταυτόχρονα. Πολλά εγκρίθηκαν το 1995 και μέχρι το Δεκέμβριο του 1996 είχαμε εγκρίσεις επί μέρους επιχειρησιακών προγραμμάτων. 

Τρίτη παρατήρηση, όταν καταθέτει μία κυβέρνηση το σχέδιο περιφερειακής ανάπτυξης, αυτό που υπεβλήθη κατ' αρχήν από τη Νέα Δημοκρατία, απεσύρθη και επανυπεβλήθη από το ΠΑ.ΣΟ.Κ. τον Οκτώβριο του 1993, αυτό είναι το σχέδιο περιφερειακής ανάπτυξης, που δεν περιλαμβάνει ούτε ένα έργο ονομαστικά. Περιλαμβάνει στρατηγικές, προτεραιότητες, κέντρο βάρους και στόχους, περιγράφει την αναπτυξιακή πολιτική που θέλει μια κυβέρνηση να διαμορφώσει. Μετά την έγκριση, τον Ιούλιο του 1994 έρχονται οι προτάσεις για τα επί μέρους έργα, τα οποία μπορούν να διαφοροποιηθούν κατά τη διάρκεια της πραγματικής περιόδου 1994-1999. 'Ετσι απαντώ στο θέμα που τέθηκε προηγουμένως. 

'Ερχομαι και γυρίζω στο θέμα της δυτικής Μακεδονίας, για να πω ότι παρ'όλες τις αντιξοότητες που υπάρχουν, εγώ είμαι αισιόδοξος, κύριε συνάδελφε, για την Περιφέρεια της Δυτικής Μακεδονίας, όπως είμαι αισιόδοξος για το σύνολο των ελληνικών περιφερειών. 

Κατ' αρχήν, γιατί δημιουργούμε μια πρωτόγνωρη αλλαγή στην παραγωγική βάση της χώρας μας; Και γιατί διασυνδέονται και θα συνεχίσουν να διασυνδέονται με τα έργα του επόμενου Κοινοτικού Πλαίσιου Στήριξης οι περιφέρειες μεταξύ τους, για να διασυνδεθούν οι περιφέρειες με τα Βαλκάνια και την Ευρώπη; Δημιουργούν μία Ελλάδα διασυνδεδεμένη με την Ευρώπη μέσα από τα διευρωπαϊκά δίκτυα τηλεπικοινωνίας, ενεργειακά, οικοδομών, λιμάνια, αεροδρόμια, οδοποιίες. Και αυτή είναι μια άλλη Ελλάδα, μια άλλη περιφέρεια που δημιουργούμε. 

Είμαι επίσης αισιόδοξος, γιατί στην πατρίδα μας, την Ελλάδα, οι ενδοπεριφερειακές διαφορές έχουν τη μικρότερη εμβέλεια σε σχέση με οποιοδήποτε άλλο κράτος της Ευρωπαϊκής 'Ενωσης. 

Είμαι επίσης αισιόδοξος, διότι πλέον έχουμε διασφαλίσει πόρους κατά 50% περισσότερο απ' αυτούς που έχουμε στην τρέχουσα περίοδο, η οποία -επαναλαμβάνω- είναι η μεγαλύτερη παρέμβαση που διαχειριζόμαστε. 'Εχουμε και ένα πρόγραμμα με συγκεκριμένες προτεραιότητες και νομίζω ότι είμαστε σε θέση σαν λαός, φυσιολογικά, σωστά και ορθολογικά να διαχειριστούμε αυτούς τους πόρους. 

Να γιατί πιστεύω ότι ισχυρή Ελλάδα είναι αυτή που κτίζουμε σήμερα, είναι αυτή που κτίζουμε τώρα μαζί με την ισχυρή Περιφέρεια της Δυτικής Μακεδονίας. Και πιστεύω ότι η Περιφέρεια της Δυτικής Μακεδονίας ζει σ' έναν άλλο ρυθμό σε σχέση με αυτόν που ζούσε μια δεκαετία πριν ή μια πενταετία πριν. Ζει σε ένα ρυθμό ανάπτυξης συνολικά. Επαναλαμβάνω, είναι έργα που ξεπερνούν το ένα τρισεκατομμύριο (1.000.000.000.000) δραχμές. Αθροιστικά σε όλες τις προηγούμενες δεκαετίες δεν θα δείτε αυτό το ποσό. 

Διαμορφώνουν, λοιπόν, αυτές τις παρεμβάσεις μας στις δημόσιες και ιδιωτικές επενδύσεις μια νέα πραγματικότητα. 

Η Περιφέρεια της Δυτικής Μακεδονίας πιστεύω ότι βγαίνει από την απομόνωση, ανοίγει δρόμους επικοινωνίας με όλη τη χώρα, με τα Βαλκάνια και με την Ευρώπη. Είναι έργα στην Εγνατία Οδό, είναι έργα στον τομέα της ενέργειας, είναι έργα για την προστασία του περιβάλλοντος, είναι έργα ανασυγκρότησης και αποκατάστασης από τους σεισμούς, είναι έργα για την παιδεία και τον πολιτισμό, είναι έργα για την υγεία και για τον τουρισμό. 

Η Κοζάνη, η Φλώρινα, η Καστοριά και τα Γρεβενά, κάνουν τα δικά τους βήματα ανάπτυξης. Οι προσπάθειες αποδίδουν καρπούς. Η νέα εποχή, λοιπόν, ελπίδας και δημιουργίας αρχίζει. Και για την Περιφέρεια της Δυτικής Μακεδονίας έχει αρχίσει εδώ και πολύ καιρό και πιστεύω ότι η νέα πραγματική περίοδος θα αφήνει ανοικτές και διάπλατες τις πύλες, για να σηκώσουμε αυτήν την περιφέρεια ακόμα πιο ψηλά. Είναι μια προσπάθεια την οποία πρέπει να κάνουμε όλοι μαζί και η κοινωνία και η πολιτεία αλλά και εμείς ως εκπρόσωποι του λαού σ' αυτήν την Αίθουσα. 

Ευχαριστώ. 

ΠΡΟΕΔΡΕΥΩΝ (Παναγιώτης Ν. Κρητικός): Κύριοι συνάδελφοι, κηρύσσεται περαιωμένη η συζήτηση επί της υπ' αριθμ.39/1-4-99 επερώτησης των Βουλευτών της Νέας Δημοκρατίας κ. Νικολάου Παπαφιλίππου, Κωνσταντίνου Σημαιοφορίδη, Νικολάου Τσιαρτσιώνη, Χαράλαμπου Παπαθανασίου και Θεόδωρου Σκρέκα, προς τους Υπουργούς Εθνικής Οικονομίας, Εσωτερικών, Δημόσιας Διοίκησης και Αποκέντρωσης, Περιβάλλοντος, Χωροταξίας και Δημοσίων 'Εργων, Ανάπτυξης και Γεωργίας, σχετικά με την πολιτική της Κυβέρνησης για την οικονομική ανάπτυξη της δυτικής Μακεδονίας. 

Κύριοι συνάδελφοι, έχω την τιμή να ανακοινώσω στο Σώμα ότι: 

1. Οι Υπουργοί Εθνικής Οικονομίας, Οικονομικών και Εξωτερικών, κατέθεσαν σχέδιο νόμου: "Κύρωση της Διεθνούς Συμφωνίας για το φυσικό καουτσούκ το 1995". 

2. Οι Υπουργοί Εξωτερικών, Εθνικής Οικονομίας, Οικονομικών και Δικαιοσύνης, κατέθεσαν σχέδιο νόμου: "Κύρωση του Πρωτοκόλλου για τις προξενικές σχέσεις μεταξύ της Κυβέρνησης της Ελληνικής Δημοκρατίας και της Κυβέρνησης της Ουκρανίας". 

Παραπέμπονται στις αρμόδιες Διαρκείς Επιτροπές. 

3. Ο Πρόεδρος της Νέας Δημοκρατίας και ογδόντα πέντε Βουλευτές του κόμματός του κατέθεσαν πρόταση νόμου για την προβολή των θέσεων των πολιτικών κομμάτων και των συνασπισμών κομμάτων από τα κρατικά και ιδιωτικά ραδιοτηλεοπτικά Μέσα Mαζικής Eπικοινωνίας κατά τις προεκλογικές περιόδους. 

Παραπέμπεται και αυτό στην αρμόδια Διαρκή Επιτροπή. 

Κύριοι συνάδελφοι, δέχεσθε σε αυτό το σημείο να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 14.41', λύεται η συνεδρίαση για την προσεχή Δευτέρα 10 Μαϊου 1999 και ώρα 18.00' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 

Ο ΠΡΟΕΔΡΟΣ                                                                                           ΟΙ ΓΡΑΜΜΑΤΕΙΣ


















 




































