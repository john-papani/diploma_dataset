(Σημείωση: Ο παρακάτω πίνακας περιεχομένων δεν αποτελεί το τελικό κείμενο, διότι εκκρεμούν ορθογραφικές και συντακτικές διορθώσεις)

ΠΙΝΑΚΑΣ ΠΕΡΙΕΧΟΜΕΝΩΝ
ΙΒ’ ΠΕΡΙΟΔΟΣ 
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ A΄ 
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΛΕ΄
Τετάρτη 24 Σεπτεμβρίου 2008

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1.  Απαντήσεις Υπουργών σε ερωτήσεις Βουλευτών, σελ.
2. Ανακοίνωση του δελτίου επικαίρων ερωτήσεων της Πέμπτης 25 Σεπτεμβρίου 2008, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Συζήτηση επί των άρθρων του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις», σελ.

ΟΜΙΛΗΤΕΣ
Επί του σχεδίου νόμου του Υπουργείου Πολιτισμού:
ΑΗΔΟΝΗΣ Χ., σελ.
ΑΛΑΒΑΝΟΣ Α., σελ.
ΓΕΩΡΓΙΑΔΗΣ Α., σελ.
ΓΕΙΤΟΝΑΣ Κ., σελ.
ΓΚΙΟΚΑΣ Ι., σελ.
ΓΡΗΓΟΡΑΚΟΣ Λ., σελ.
ΙΩΑΝΝΙΔΗΣ Ι., σελ.
ΚΑΚΛΑΜΑΝΗΣ Α., σελ.
ΚΟΝΤΟΓΙΑΝΝΗΣ Γ., σελ.
ΚΟΥΡΑΚΗΣ Α., σελ.
ΛΙΑΝΗΣ Γ., σελ.
ΛΙΑΠΗΣ Μ., σελ.
ΛΟΒΕΡΔΟΣ Α., σελ.
ΜΕΡΕΝΤΙΤΗ Α., σελ.
ΠΑΝΑΓΙΩΤΟΠΟΥΛΟΣ Π., σελ.
ΠΑΠΑΔΗΜΗΤΡΙΟΥ Ε., σελ.
ΡΟΝΤΟΥΛΗΣ Α., σελ.
ΣΑΚΟΡΑΦΑ Σ., σελ.
ΣΟΥΡΛΑΣ Γ., σελ.
ΣΤΑΜΑΤΗΣ Δ., σελ.
ΨΑΡΙΑΝΟΣ Γ., σελ.




ΠΡΑΚΤΙΚΑ ΒΟΥΛΗΣ
ΙΒ΄ ΠΕΡΙΟΔΟΣ
ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
ΣΥΝΟΔΟΣ Α΄
ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
ΘΕΡΟΥΣ 2008
ΣΥΝΕΔΡΙΑΣΗ ΛΕ΄
Τετάρτη 24 Σεπτεμβρίου 2008
      Αθήνα, σήμερα στις 24 Σεπτεμβρίου 2008, ημέρα Τετάρτη και ώρα 10.16΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Γ΄ σύνθεση), για να συνεδριάσει υπό την προεδρία του Γ΄ Αντιπροέδρου αυτής κ. ΑΝΑΣΤΑΣΙΟΥ ΝΕΡΑΝΤΖΗ.
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, αρχίζει η συνεδρίαση. 
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 23/9/2008 εξουσιοδότηση του Τμήματος επικυρώθηκαν με ευθύνη του Προεδρείου τα πρακτικά της ΛΔ΄ συνεδριάσεώς του, της Τρίτης 23 Σεπτεμβρίου 2008, σε ό,τι αφορά την ψήφιση στο σύνολο του σχεδίου νόμου: «Ρύθμιση θεμάτων ιδιωτικών επιχειρήσεων παροχής υπηρεσιών ασφαλείας και γραφείων ιδιωτικών ερευνών».)
      Έχω την τιμή να ανακοινώσω στο Τμήμα το δελτίο επικαίρων ερωτήσεων της Πέμπτης 25 Σεπτεμβρίου 2008. 
      Α. ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 61/22-9-2008 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Λούκας Κατσέλη προς τον Υπουργό Οικονομίας και Οικονομικών, σχετικά με την πώληση της Εθνικής Ασφαλιστικής σε ξένο όμιλο κ.λπ..
      2. Η με αριθμό 63/22-9-2008 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εσωτερικών, σχετικά με τη στάση της ηγεσίας της Αστυνομίας για τα μέλη του ΠΑ.Μ.Ε. και του Κ.Κ.Ε. κ.λπ..
      3. Η με αριθμό 66/22-9-2008 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Άννας Φιλίνη προς τον Υπουργό Εθνικής Άμυνας, σχετικά με τη λήψη απόφασης για τη δημιουργία Μητροπολιτικού Πάρκου στην περιοχή Γουδή κ.λπ..
      4. Η με αριθμό 64/22-9-2008 επίκαιρη ερώτηση του Βουλευτή του Λαϊκού Ορθόδοξου Συναγερμού κ. Βαΐτση Αποστολάτου προς τον Υπουργό Υγείας και Κοινωνικής Αλληλεγγύης, σχετικά με τη λήψη μέτρων στον τομέα της ψυχικής υγείας κ.λπ..
      
      ΠΡΟΕΔΡΕΥΩΝ (Αναστάσιος Νεράντζης): Κυρίες και κύριοι συνάδελφοι, εισερχόμαστε στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
       Συνέχιση της συζήτησης επί των άρθρων και του συνόλου του σχεδίου νόμου του Υπουργείου Πολιτισμού: «Καταπολέμηση της βίας με αφορμή αθλητικές εκδηλώσεις και άλλες διατάξεις». Στη σημερινή συνεδρίαση θα συζητηθούν τα άρθρα 17 έως και 21 του νομοσχεδίου, καθώς και οι τροπολογίες ως μία ενότητα. 
      Έχω την τιμή να σας ανακοινώσω ότι από την Κοινοβουλευτική Ομάδα του Κ.Κ.Ε. μας ήρθε επιστολή με την οποία ορίζεται ειδικός αγορητής ο Βουλευτής κ. Γκιόκας και από τον ΛΑ.Ο.Σ. ειδικός αγορητής ο Βουλευτής κ. Σπυρίδων-Άδωνις Γεωργιάδης. 
      Το λόγο έχει ο εισηγητής της Πλειοψηφίας κ. Σταμάτης. 
      ΔΗΜΗΤΡΙΟΣ ΣΤΑΜΑΤΗΣ: Κύριε Πρόεδρε, σήμερα αντιμετωπίζουμε το δεύτερο κεφάλαιο, το δεύτερο τμήμα του νομοσχεδίου αυτού, που αφορά τις διατάξεις «περί ντόπινγκ», μιας μάστιγας, θα έλεγα, η οποία τα τελευταία χρόνια κατακλύζει τον παγκόσμιο αθλητισμό και όχι μόνον. Εμείς, δε, είχαμε την ατυχία, είχαμε την απογοήτευση, νιώσαμε ντροπή ακούγοντας τα γεγονότα τα οποία έλαβαν χώρα το τελευταίο διάστημα και πριν από τους Ολυμπιακούς Αγώνες με την ομάδα άρσης βαρών και στη διάρκεια των Ολυμπιακών Αγώνων, όπου κάποιοι Έλληνες αθλητές κατηγορήθηκαν για το ντόπινγκ. 
      Η πολιτεία έχει κάνει έναν μεγάλο αγώνα το τελευταίο διάστημα, μία μεγάλη διαβούλευση και μία μεγάλη προσπάθεια, έτσι ώστε να βάλει σε σωστά θεσμικά πλαίσια, σε σωστά όρια το θέμα του ντόπινγκ, των συνεπειών και των παραμέτρων εξαιτίας του θέματος αυτού. Είναι γεγονός ότι έχουν αυστηροποιηθεί οι διατάξεις και κυρίως υπάρχει μία ουσιαστική παρέμβαση στο θέμα του Ε.Σ.ΚΑ.Ν..
      Θέλουμε οι αθλητές μας οι οποίοι διακρίνονται στους αγώνες να προάγουν τα ιδανικά της ευγενούς άμιλλας, του ολυμπισμού και της υγείας. Θέλουμε πραγματικά αθλητισμό που να δίνει κίνητρα στους νέους, να γεμίζουν τα στάδια, να γεμίζουν τα γήπεδα. Μα, πάνω απ’ όλα, πρέπει να προστατεύσουμε και θέλουμε να προστατεύσουμε την υγεία της ελληνικής νεολαίας.
      Έτσι, λοιπόν, επιγραμματικά, λόγω του περιορισμένου χρόνου, θα πρέπει να αναφέρω τις διατάξεις οι οποίες θεσμοθετούνται με το παρόν νομοσχέδιο. Κατ’ αρχάς, θεσπίζεται ευθύνη σε βαθμό κακουργήματος σε περιπτώσεις παρακώλυσης του ελέγχου ντόπινγκ με οποιονδήποτε τρόπο, από τους δειγματολήπτες, τα μέλη του προσωπικού του Ε.Σ.ΚΑ.Ν. ή το μέλος του προσωπικού του εργαστηρίου ντόπινγκ.
      Επίσης, ένα σημαντικό άρθρο, μία σημαντική καινοτομία, ένα σημαντικό βήμα είναι ότι οι κυρώσεις πλέον θεσπίζονται και για τις διοικήσεις των αθλητικών ομοσπονδιών σε περίπτωση ομαδικού ντόπινγκ, σε επίπεδο Εθνικής Ομάδος. Έτσι, τα μέλη της διοίκησης της ομοσπονδίας κηρύσσονται έκπτωτα, ενώ σε περίπτωση που υπάρξει υποτροπή, αίρεται η αθλητική αναγνώριση και επομένως αυτό έχει ως συνέπεια να παύσει η πολιτεία τη χρηματοδότηση της ομοσπονδίας.
      Θα επανέλθω σε αυτό που είπα μόλις προηγουμένως, στο θέμα του Ε.Σ.ΚΑ.Ν.. Το Ε.Σ.ΚΑ.Ν. πλέον αποκτά την αποκλειστική ευθύνη για τις δειγματοληψίες που διενεργούνται αποκλειστικά από τους δειγματολήπτες του Μητρώου Δειγματοληπτών του Ε.Σ.ΚΑ.Ν.. Επίσης, θεσμοθετείται η ανασύσταση του Ε.Σ.ΚΑ.Ν., το οποίο καθίσταται ένα αυτοτελές νομικό πρόσωπο, το οποίο θα δικαιούται να παρίσταται και στις δίκες για τα αδικήματα ντόπινγκ ως πολιτικός ενάγων και για την υποστήριξη της κατηγορίας.
      Επίσης, γίνονται πιο αυστηρές οι ποινές για τους παραβάτες της νομοθεσίας, οι οποίοι παραβάτες χορηγούν ή προτρέπουν στη χρήση απαγορευμένων ουσιών ή μεθόδων. Έτσι, θεσπίζονται νέα κακουργήματα για τις περιπτώσεις που ο υπαίτιος διαπράττει τις πράξεις αυτές είτε κατ’ επάγγελμα είτε με σκοπό να προσπορίσει στον εαυτό του ή σε άλλους περιουσιακό όφελος.
      Μία άλλη καινοτομία, μία άλλη διάταξη είναι ότι το ελληνικό δίκαιο θα εφαρμόζεται ακόμα και σε πράξεις τιμωρητέες που τελούνται στο εξωτερικό και τα κακουργήματα που αφορούν το ντόπινγκ θα δικάζονται από το Τριμελές Εφετείο.
      Πρέπει χαρακτηριστικά να σας πω, κάνοντας μία σύγκριση, τι ίσχυε έως τώρα για τα θέματα του ντόπινγκ στην Ελλάδα και τι σήμερα προτείνεται με το νομοσχέδιο αυτό. Οι κυρώσεις για τις διοικήσεις των ομοσπονδιών σε περίπτωση ομαδικού ντόπινγκ θεσπίζονται τώρα. Δεν υπήρχε καμμία σχετική πρόβλεψη έως τώρα. Γίνονται αυστηρότερες οι ποινές για τους παραβάτες της νομοθεσίας για παρασκευή ή χορήγηση και χρήση απαγορευμένων ουσιών και μεθόδων και θεσπίζονται νέα κακουργήματα. Έως τώρα, οι ποινές ήταν ελαστικότερες και δεν υπήρχε η πρόβλεψη για περιπτώσεις που ο υπαίτιος διαπράττει τις ανωτέρω πράξεις είτε κατ’ επάγγελμα είτε με σκοπό να προσπορίσει στον εαυτό του περιουσιακό ή άλλο όφελος.
      Θεσπίζεται, όπως προανέφερα, ευθύνη πλέον σε βαθμό κακουργήματος για τις περιπτώσεις παρακώλυσης ελέγχου ντόπινγκ με οποιονδήποτε τρόπο στο δειγματολήπτη του ντόπινγκ, μέλος του προσωπικού του Ε.Σ.ΚΑ.Ν., μέλος του προσωπικού εργαστηρίου ελέγχου ντόπινγκ. Έως τώρα, δεν υπήρχε σχετική πρόβλεψη. Είπαμε ότι εφαρμόζεται το δίκαιο της Ελλάδος ακόμα και για πράξεις που τελούνται στο εξωτερικό. Τα κακουργήματα που αφορούν στο ντόπινγκ θα δικάζονται πλέον από τα Τριμελή Εφετεία Κακουργημάτων και όχι από τα Μικτά Ορκωτά Δικαστήρια και το Ε.Σ.ΚΑ.Ν. αποκτά την υπόσταση την οποία προανέφερα. Γίνεται νομικό πρόσωπο, το οποίο, μάλιστα, με τον τρόπο αυτό, θα γίνει και πλέον αποδεκτό και πλέον ασφαλές, όσον αφορά την αποδοχή των ελέγχων που κάνει και της θέσης την οποία παίρνει.
    Επίσης, δημιουργούνται οι προϋποθέσεις για την αξιοποίηση του δελτίου υγείας του αθλητή, με σκοπό την αντιμετώπιση του ντόπινγκ μέσω της υποχρέωσης καταχώρησης σε αυτό όλων των σκευασμάτων που λαμβάνει ο κάθε αθλητής. Έως τώρα δεν υπήρχε άλλη σχετική πρόβλεψη. 
    Αυτές είναι οι καινοτομίες και οι προτεινόμενες νέες διατάξεις με το παρόν νομοσχέδιο και από εκεί και πέρα, το παρόν νομοσχέδιο προχωρά και στα προνόμια τα οποία θα απολαμβάνουν οι αθλητές, ποιοι αθλητές δικαιούνται να απολαμβάνουν τα προνόμια και με ποιες προϋποθέσεις δικαιούνται να απολαμβάνουν τα προνόμια αυτά. 
    Θέλω να πω ότι είναι μία νέα καινοτομία. Δεν θα καθυστερήσω το Τμήμα με το θέμα των προνομίων. Νομίζω ότι εξισορροπείται η κατάσταση, γίνεται δικαιότερη η απονομή των προνομίων και εν πάση περιπτώσει, τα προνόμια στοχεύουν πλέον στο να πολεμηθεί αυτή η μάστιγα του ντόπινγκ, όπως προανέφερα και οι αθλητές να αγωνίζονται πρώτα απ’ όλα κάτω από προϋποθέσεις ευγενούς άμιλλας, βεβαίως έχοντας στόχο μετάλλια, βεβαίως έχοντας στόχο τον πρωταθλητισμό, αλλά αυτό σε δεύτερη μοίρα και αυτό σε επίπεδο που λιγότερο μας ενδιαφέρει.
    Κύριε Πρόεδρε, κυρίες και κύριοι συνάδελφοι, το ντόπινγκ είναι μία παλιά ιστορία. Από τα αρχαία χρόνια οι αθλητές κατέφευγαν σε σκευάσματα για να βελτιώσουν τις επιδόσεις. Οι σύγχρονες δημοκρατίες έχουν θεμελιωθεί και πρέπει να έχουν θεμελιωθεί στα ιδανικά ενός έντιμου ανταγωνισμού, ίσων ευκαιριών και ευγενούς άμιλλας. Αλλά το πιο σημαντικό απ’ όλα είναι οι νέοι μας σήμερα που αντιμετωπίζουν τόσες προκλήσεις και τόσες δυσκολίες να μη χρειάζεται να εθίζονται σε χρήση σκευασμάτων, αλλά να χρειάζεται να εθίζονται στην κουλτούρα των επιδόσεων, με στόχο την ευγενή άμιλλα και τον ανταγωνισμό. Χρέος, λοιπόν, όλων μας είναι να μην επιτρέπουμε στους νέους να παίρνουν το δρόμο αυτό. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Κύριε Πρόεδρε, δεν θέλω να απασχολήσω το Τμήμα περισσότερο. Προτείνονται και δύο τροπολογίες τις οποίες ανέπτυξαν οι Υπουργοί τις προηγούμενες ημέρες και θα αναπτυχθούν και σήμερα. 
    Θέλω να πω κλείνοντας ότι αυτό το θεσμικό πλαίσιο είναι πραγματικά αποτέλεσμα μιας μεγάλης, ουσιαστικής και σημαντικής διαβούλευσης. Θέλω επίσης να πω ότι ο ελληνικός λαός δεν αντέχει πλέον να ακούει αυτά τα οποία άκουσε στο πρόσφατο παρελθόν, σχετικά με τον ελληνικό αθλητισμό. Θέλω να πω ότι εμείς ως Βουλή, ως Έλληνες Βουλευτές, πρέπει να θωρακίσουμε τη νεολαία μας. Θέλω να πω ότι πρέπει να κάνουμε τους Έλληνες να στέκονται με το κεφάλι ψηλά και να νιώθουν ότι όσα κατακτούν, τουλάχιστον οι Έλληνες αθλητές, είναι έξω απ’ αυτήν την τεράστια μάστιγα. 
    Θέλω να αναφερθώ στην τοποθέτηση του συναδέλφου κ. Αηδόνη σχετικά με ένα νέο είδος ντόπινγκ, το οποίο σε λίγα χρόνια θα είναι προ των πυλών. Είναι το λεγόμενο «γενετικό» ντόπινγκ. Είχε κάνει μία έρευνα πριν τρεις βδομάδες η εφημερίδα το «ΒΗΜΑ» της Κυριακής και είχε αναφερθεί στο θέμα αυτό. Είναι ένα θέμα πάρα πολύ σοβαρό το οποίο θα μας απασχολήσει τα επόμενα χρόνια, θα απασχολήσει τους αρμόδιους, θα απασχολήσει τις κυβερνήσεις, θα απασχολήσει τους αθλητές. Πρέπει, λοιπόν, από τώρα να διαβουλευτούμε, να συσκεφθούμε και να οριοθετήσουμε τα πράγματα, έτσι ώστε να μη μας βρει απροετοίμαστους αυτή η νέα μάστιγα, με τον τρόπο με τον οποίον θα έρθει και θα βάλει σε κίνδυνο τον αθλητισμό γενικότερα και την ελληνική νεολαία.
    Ευχαριστώ πολύ.
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ και εγώ, κύριε Σταμάτη. 
    Η κ. Σοφία Σακοράφα έχει το λόγο.
    ΣΟΦΙΑ ΣΑΚΟΡΑΦΑ: Κύριε Πρόεδρε, κύριοι συνάδελφοι, θα μου επιτρέψετε να πω ότι ακούγοντας αυτές τις μέρες όλες τις τοποθετήσεις εδώ, επιμένω και λέω ότι πραγματικά εξακολουθούμε να κοιτάμε το δέντρο και χάνουμε το δάσος.
      Θα μου επιτρέψετε να ξεκινήσω από την τροπολογία την οποία κατέθεσε ο κύριος Υπουργός σε σχέση με τη λειτουργία και τον έλεγχο στις ομοσπονδίες. Για την οικονομία της συζήτησης, θα έλεγα να δεχθούμε να αναφέρουμε τα σημεία στα οποία συμφωνούμε. 
      Πρώτον, συμφωνούμε ότι οι ομοσπονδίες έχουν το αυτοδιοίκητο, αλλά παράλληλα επιχορηγούνται από το κράτος και συνεπώς το κράτος έχει υποχρέωση και δικαίωμα ελέγχου της οικονομικής τους διαχείρισης.
      Δεύτερον, οι ομοσπονδίες, διαχειριζόμενες μία από τις πιο ευαίσθητες κοινωνικές δράσεις, τον αθλητισμό, έχουν κύρια ευθύνη για την πολιτική που παράγουν και τα μηνύματα που προβάλλουν μ’ αυτήν την πολιτική τους στην κοινωνία.
      Τρίτον, τα πρόσωπα που αναδεικνύονται στις ανώτατες θέσεις των ομοσπονδιών, ακριβώς λόγω του ρόλου των ομοσπονδιών, απολαμβάνουν κοινωνικής αναγνώρισης και καταξίωσης. Η πολιτεία έχει υποχρέωση και ευθύνη με θεσμικά μέτρα να θωρακίσει τη λειτουργία των ομοσπονδιών, έτσι ώστε να επιτυγχάνει χρηστή διαχείριση, πρόοδο του αθλητισμού και παιδευτική αυτανάκληση στην κοινωνία.
      Αυτά θα έλεγα σαν γενική φιλοσοφία. Στο ερώτημα αν υπάρχουν παθογένειες στο θεσμικό και νομικό πλαίσιο που διέπει τη λειτουργία των ομοσπονδιών, η απάντηση είναι «ναι». Στο ερώτημα, αν η πολιτεία πρέπει να παρέμβει με στόχο να βελτιώσει και να διορθώσει αυτές τις παθογένειες, η απάντηση είναι και πάλι «ναι». Τα δεδομένα και οι παράμετροι που θα καθορίσουν τον τρόπο παρέμβασης της πολιτείας είναι γνωστά και σε μερικές περιπτώσεις σύνθετα, όπως το αυτοδιοίκητο των ομοσπονδιών, η απευθείας υπαγωγή στις παγκόσμιες ομοσπονδίες, η προσαρμογή σε διεθνείς κανονισμούς.
      Όλα τα παραπάνω επιβάλλουν μία διεξοδική και υπεύθυνη συζήτηση με τους εμπλεκόμενους, έτσι ώστε, η πολιτεία προβάλλοντας ξεκάθαρα τις θέσεις που θεωρεί απαραίτητες για την προάσπιση και προαγωγή των ανωτέρω, να δημιουργήσει ένα θεσμικό και νομικό πλαίσιο αποδεκτό από όλους, συμβατό με τις διεθνείς δεσμεύσεις της χώρας και λειτουργικό στην εφαρμογή του.
      Αντί όλων αυτών, δαιμονοποιείτε παθογένειες για τις οποίες είναι υπεύθυνη η πολιτεία. Μιλάτε για οικονομικές ατασθαλίες, τη στιγμή που έχετε ελεγκτικούς μηχανισμούς. Όμως, μόλις προχθές εσείς δεν επιχορηγήσατε παράνομη ομοσπονδία της οποίας το διοικητικό συμβούλιο διώκεται ποινικά; Μιλάτε για αδιαφανείς εκλογικές διαδικασίες, αλλά και πάλι έχετε ελεγκτικούς μηχανισμούς τους οποίους μπορείτε να ενεργοποιήσετε. Ή δεν μπορείτε ή δεν θέλετε να πράξετε όσα ο νόμος σας δίνει το δικαίωμα. 
      Και φέρνετε σήμερα αυτήν την τροπολογία η οποία έχει αλλάξει εκατό φορές από την αρχική της μορφή, γιατί ακριβώς δεν είναι αποτέλεσμα κάποιας υπεύθυνης επεξεργασίας, αλλά ένα λαϊκίστικο αντανακλαστικό. Προτείνετε αλλαγή εκλογικής διαδικασίας για τα διοικητικά συμβούλια των ομοσπονδιών, χωρίς ακόμα να έχετε καταλήξει τι ακριβώς προτείνετε. Συζητήσατε ακόμα και για περιορισμό θητειών των εκλεγομένων, χωρίς να ξέρετε τι θέλετε. Και ακούσαμε κορώνες εδώ μέσα για τη βαθιά τομή αυτών των μέτρων.
      Κύριοι, αυτοσχεδιάζετε προχειρολογώντας και αερολογώντας. Το δε επείγον που επικαλείσθε, έχει εφαρμογή σε βάθος χρόνου τετραετίας, τουλάχιστον. Δεν πιστεύω να αγνοείτε ότι σχεδόν το σύνολο των αθλητικών ομοσπονδιών προέβη σε εκλογές νέων διοικητικών συμβουλίων μόλις πρόσφατα. Άρα, προς τι όλη αυτή η φασαρία και η πρόκληση αντιπαραθέσεων και αναταραχής; Πιστεύετε ότι αν ψηφίσουμε σήμερα για το όποιο σύστημα αναλογικότητας, θα λύσουμε κάποιο πρόβλημα; 
      Δεν θα επεκταθώ σε τεχνικά προβλήματα που θα προκαλέσει η ψήφιση μίας τέτοιας διάταξης από μέρους σας. Και για να γίνω σαφής, θα πω το εξής: Από τη στιγμή που το κράτος επιχορηγεί τις ομοσπονδίες, έχει δικαίωμα λόγου και ελέγχου. 
      Επίσης, σε καμμία περίπτωση δεν αναγνωρίζω το δικαίωμα οποιασδήποτε διεθνούς ομοσπονδίας να δίνει παραγγελιές και να στέλνει διαγγέλματα απειλώντας κιόλας το Ελληνικό Κοινοβούλιο. Παράλληλα όμως, θέλω η χώρα μου να συμπεριφέρεται υπεύθυνα στη διευθέτηση τέτοιων ζητημάτων, σεβόμενη την υπογραφή της σε διεθνείς συμβάσεις.
      Και για να γίνω πιο σαφής, λέω το εξής: Θεωρώ απαραίτητο να αλλάξει το εκλογικό σύστημα, ούτως ώστε να υπάρχει αναλογική εκπροσώπηση όλων των τάσεων και απόψεων στο διοικητικό συμβούλιο, αλλά και αυξημένος έλεγχος. Παράλληλα, όμως, θεωρώ απαραίτητο να διασφαλίζεται και η δυνατότητα διοίκησης. Θεωρώ απαραίτητο να εκσυγχρονιστεί τόσο ο τρόπος των επιχορηγήσεων, όσο και ο τρόπος ελέγχου των οικονομικών τους. 
      Τέλος, θεωρώ απαραίτητο να γίνουν και άλλα πολλά που πρέπει να γίνουν και πιστεύω ότι πολλοί συνάδελφοι είναι της ίδιας άποψης. Μ’ αυτά τα δεδομένα που έχουν διαμορφωθεί, όμως, έχουμε το χρόνο –από αύριο κιόλας- να καθίσουμε σ’ ένα τραπέζι και να δούμε σοβαρά και υπεύθυνα τις αλλαγές και βελτιώσεις που πρέπει να γίνουν στο θεσμικό και νομικό πλαίσιο. Δεν υπάρχει κανένας λόγος κατεπείγοντος, πόσο μάλλον, όταν αυτό το μεμονωμένο και αποσπασματικό μέτρο δεν λύνει από μόνο του κανένα πρόβλημα. 
      Δεν μίλησα ούτε για κρυφές σκοπιμότητες ούτε για θολές προθέσεις. Και αυτό, γιατί ακόμα μία φορά δηλώνουμε σαν ΠΑ.ΣΟ.Κ. ότι είμαστε έτοιμοι να συμμετάσχουμε εποικοδομητικά σε ένα σοβαρό, ενδελεχή και υπεύθυνο διάλογο εφ’ όλης της ύλης, αφού αποσύρετε την τροπολογία. Δεν είμαστε διατεθειμένοι, όμως, να σας ακολουθήσουμε σε καμμία περίπτωση σε κινήσεις εντυπωσιασμού και σκοπιμότητας.
      Ας αναφερθούμε στο άρθρο 18 που αφορά τα θέματα του ντόπινγκ. Φέρατε ένα θέμα τεράστιο, το οποίο ακριβώς επειδή αποτελεί μία συρραφή επιμέρους διατάξεων που δύσκολα συγκροτούν ένα ενιαίο σώμα, δεν βοηθά ούτως ή άλλως ούτε στη συζήτηση, αλλά ούτε ακόμα και στην ψήφιση κάποιων ενοτήτων με τις οποίες συμφωνούμε.
      Στην ενότητα που αφορά τις ποινές των παραβατών, να πούμε γενικά ότι έχετε οικοδομήσει ένα ολόκληρο σχέδιο νόμου στη λογική της αστυνόμευσης, αναγάγοντας την καταστολή σε πολιτική και την ποινή σε πολιτικό μέσο. 
      Εμείς πιστεύουμε ότι τα μέτρα καταστολής έρχονται συμπληρωματικά να ενισχύσουν ένα ευρύτερο προληπτικό πλαίσιο. Ένα ευρύτερο προληπτικό πλαίσιο που απουσιάζει από αυτό το σχέδιο νόμου και γι’ αυτό και χαρακτηρίζουμε το σύνολο του σχεδίου νόμου τουλάχιστον αναποτελεσματικό. 
      Για μας, οι ποινές λειτουργούν συμπληρωματικά, αποτρεπτικά και όχι κυρίαρχα και κεντρικά, όπως στη δική σας λογική. Αυτή είναι η φιλοσοφία μας. 
      Σε ό,τι αφορά τις συγκεκριμένες ποινές που προτείνετε για φυσικούς και ηθικούς αυτουργούς διακίνησης ουσιών φαρμακοδιέγερσης, συμφωνούμε, αν και έχουμε επιφυλάξεις για την αποτελεσματικότητα εφαρμογής τους, καθόσον προϋποθέτουν οριστική απόδειξη εμπλοκής, με αποτέλεσμα οι παρεπόμενες πειθαρχικές ποινές να μην έχουν πεδίο εφαρμογής στο χρόνο που θα αποδοθούν. 
      Επίσης, συμφωνούμε στην αποδοχή εκ μέρους σας της πρότασης που σας κάναμε για αύξηση των χρηματικών προστίμων, για τα οποία θα συμφωνούσαμε και σε ακόμα μεγαλύτερες τιμές. 
      Σε ό,τι αφορά όμως τους αθλητές, τους θεωρούμε πρώτα θύματα και μετά συνενόχους, πρώτα εξωθούμενους και μετά συνειδητοποιημένους παράνομους. Γι’ αυτό θεωρούμε τον πρώτο υπεύθυνο για τη θωράκιση και τη διαπαιδαγώγηση του αθλητή την πολιτεία και μετά αρωγό τη δικαιοσύνη για το σωφρονισμό του. 
      Γι’ αυτούς ακριβώς τους λόγους πρώτα απ’ όλα υποστηρίζουμε την αναβάθμιση και αξιοποίηση του δελτίου του αθλητή, με τρόπο που να αποτυπώνει τη συνολική πορεία ενός αθλητή και να επιτρέπει την έγκαιρη διάγνωση αλλαγών  στην αθλητική του δραστηριότητα και απόδοση που δεν δικαιολογούνται, την αύξηση του αριθμού των ελέγχων των αθλητών όλων των αθλημάτων με τη διαδικασία των αιφνίδιων ελέγχων -και εννοώ και των ομαδικών αθλημάτων και των where about- τη θεσμοθέτηση της υποχρέωσης όλων των νέων αθλητών που επιλέγονται για διάφορες κατηγορίες επιλέκτων ή ταλαντούχων να υποβάλλονται σε εργαστηριακές, εργονομικές, αιματολογικές εξετάσεις σε τακτά χρονικά διαστήματα. 
      Υποστηρίζουμε δηλαδή την ανάπτυξη του επιστημονικού αθλητισμού. Γι’ αυτό και διαφωνούμε κάθετα με την εξομοίωση του διακινητή, του εμπόρου, του παραγωγού απαγορευμένων ουσιών με το χρήστη αθλητή. 
      Γι’ αυτό και δεν δεχόμαστε τη φυλάκιση σαν πρώτη ποινή του παραβάτη αθλητή, τη στιγμή μάλιστα που οι αθλητικές τιμωρίες που είθισται να επιβάλλονται από τους αρμόδιους αθλητικούς φορείς τελούν σε πλήρη διάσταση. 
      Θα συμφωνούσαμε σε μία λογική που θα στόχευε στην αθλητική του τιμωρία, μία προοπτική συνειδητοποιημένης επανένταξης. Όμως, διαφωνούμε κάθετα σε μία τιμωρία που τείνει στην ηθική του απαξίωση και στην οποία οι συνθήκες του σωφρονισμού του είναι οι πλέον ακατάλληλες.  
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού)   
      Ουσιαστικά μας λέτε ότι θα παραλάβετε έναν παραβατικό νέο αθλητή δεκαοκτώ χρονών και θα τον αναμορφώσετε στο εξαίρετο περιβάλλον των φυλακών και θα τον βγάλετε από εκεί θιασώτη του «ευ αγωνίζεσθαι». 
      Επιπλέον, μας λέτε ότι τιμωρείται το άθλημα και όχι τους φυσικούς αυτουργούς. Επιβάλλετε στέρηση δικαιώματος επιχορήγησης και πάσης φύσεως οικονομικής ενίσχυσης από την πολιτεία στην αθλητική ομοσπονδία -σε όλα τα αθλητικά σωματεία συλλήβδην δηλαδή, -για ένα χρόνο. Ουσιαστικά δηλαδή για μερικά αθλήματα αυτή η διάταξη σημαίνει την κατάργησή τους και για άλλα αθλήματα τη διακοπή τους. Μ’ αυτές τις λογικές, εμείς διαφωνούμε κάθετα. 
      Στο ίδιο άρθρο νομοθετείτε για τη μετατροπή του Ε.Σ.Κ.Α.Ν. σε νομικό πρόσωπο δημοσίου δικαίου. Δημιουργείτε δηλαδή ένα Ε.Σ.Κ.Α.Ν. υποτελώς ελεγχόμενο από την Κυβέρνηση, ένα Ε.Σ.Κ.Α.Ν. εγκλωβισμένο στο Υπουργείο Πολιτισμού, ένα Ε.Σ.Κ.Α.Ν. που έρχεται να φορτωθεί την παθογένεια, τη δυσκαμψία και τη δυσλειτουργία της Δημόσιας Διοίκησης. 
      Εμείς θέλουμε έναν ισχυρό θεσμό, ένα ισχυρό Ε.Σ.Κ.Α.Ν., ένα Ε.Σ.Κ.Α.Ν. που θα διασφαλίσουμε ότι θα έχει τη μέγιστη ανεξαρτησία από τις κρατικές αρχές και γι’ αυτό το λόγο ψηφίσαμε προηγουμένως το άρθρο 17. 
      Το Ε.Σ.Κ.Α.Ν. χρειάζεται χρηματοδοτική υποστήριξη από την πολιτεία και κυρίως χρειάζεται, ακολουθώντας και παρακολουθώντας και τη διεθνή πρακτική -πράγμα που εσείς δεν κάνετε- ένα Ε.Σ.Κ.Α.Ν. ανεξάρτητο από τα αντίστοιχα Υπουργεία και τις αντίστοιχες κρατικές υπηρεσίες, ένα Ε.Σ.Κ.Α.Ν. με δυναμική, ανεξάρτητη και ευέλικτη δράση.  
      Και περνάω στις παροχές προς διακεκριμένους αθλητές στο άρθρο 34. Λαϊκίστικη αντίληψη, συλλογική τιμωρία και εκδικητική λογική διέπει το θέμα των προνομίων στους διακεκριμένους αθλητές. 
      Θέση μας είναι η διάκριση και όχι η συλλήβδην τιμωρία των αθλητών. 
      (Στο σημείο αυτό χτυπάει το κουδούνι λήξεως του χρόνου ομιλίας της κυρίας Βουλευτού) 
      Κύριε Πρόεδρε, επιτρέψτε μου να ολοκληρώσω. 
      ΠΡΟΕΔΡΕΥΩΝ (Αναστάσιος Νεράντζης): Έχετε περάσει κατά πολύ το χρόνο, κυρία Σακοράφα και τα πέντε λεπτά της ομιλίας σας δεν τα αφιερώσατε στα άρθρα. Όμως, δεν ήθελα να σας διακόψω. 
      ΣΟΦΙΑ ΣΑΚΟΡΑΦΑ: Στα άρθρα τα αφιέρωσα, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Όχι, κυρία Σακοράφα. Όλα αυτά που λέτε καταγράφονται. Σας παρακαλώ, όμως, σε ένα λεπτό να έχετε τελειώσει.  
      ΣΟΦΙΑ ΣΑΚΟΡΑΦΑ: Κύριε Πρόεδρε, είναι πολύ σοβαρό το θέμα. Γι’ αυτό σας παρακαλώ πάρα πολύ να με αφήσετε να ολοκληρώσω. 
      ΠΡΟΕΔΡΕΥΩΝ (Αναστάσιος Νεράντζης): Υπάρχει χρόνος. Όλα είναι σοβαρά εδώ μέσα. Δεν συζητάμε περί αστεϊσμών. 
      ΣΟΦΙΑ ΣΑΚΟΡΑΦΑ: Κύριε Πρόεδρε, θα χρησιμοποιήσω το χρόνο που χρησιμοποίησε και ο συνάδελφος.
      ΠΡΟΕΔΡΕΥΩΝ (Αναστάσιος Νεράντζης): Υπάρχει κανονισμένος χρόνος. Σας παρακαλώ, να ολοκληρώσετε σε ένα λεπτό. Μιλάτε εννιάμισι λεπτά αντί για οκτώ. 
      ΣΟΦΙΑ ΣΑΚΟΡΑΦΑ: Κύριε Πρόεδρε, θα χρησιμοποιήσω το χρόνο του εισηγητή της Πλειοψηφίας. 
      ΠΡΟΕΔΡΕΥΩΝ (Αναστάσιος Νεράντζης): Εισηγητής δεν σημαίνει αυθαιρεσία. Για όνομα του Θεού!
      ΣΟΦΙΑ ΣΑΚΟΡΑΦΑ: Θα χρησιμοποιήσω το χρόνο που χρησιμοποίησε και ο συνάδελφος. 
      ΠΡΟΕΔΡΕΥΩΝ (Αναστάσιος Νεράντζης): Σας παρακαλώ σε ένα λεπτό να έχετε ολοκληρώσει. 
      ΣΟΦΙΑ ΣΑΚΟΡΑΦΑ: Θέση μας είναι η διάκριση και όχι η συλλήβδην τιμωρία των αθλητών. 
      Θέση μας είναι ο εξορθολογισμός και η δίκαιη μεταχείριση. Τα κίνητρα για τους αθλητές πρέπει να είναι έτσι διαρθρωμένα και διανθισμένα, ώστε να είναι πραγματικά κίνητρα και όχι αντικίνητρα. Πρέπει να προσκαλούν και όχι να διώχνουν, να ενισχύουν την ένταξη στη γνώση και στην παραγωγή, να διέπονται από τη λογική της διά βίου αξιοποίησης και όχι από τη λογική του «ξεπλένω και τελειώσαμε». Τέλος, να μεριμνούν για την ασφαλιστική κάλυψη των εν ενεργεία αθλητών, αλλά και για την ηλικία της συνταξιοδότησής τους. 
	Ερωτώ, με βάση τις διατάξεις που έχετε φέρει, με ποια λογική ένας αθλητής πρέπει να έχει μοναδικό ενδιαφέρον επιστημονικής κατάρτισης στα Τ.Ε.Φ.Α.Α.. Πιστεύετε ότι ένας διακεκριμένος αθλητής δεν έχει άλλο πεδίο προσφοράς και ενδιαφέροντος και άρα γι’ αυτό τον αποτρέπετε από την πρόσβασή του σε οποιοδήποτε άλλο Α.Ε.Ι. ή Τ.Ε.Ι.; Από τη στιγμή που ένας αθλητής δεν στερούσε τη θέση από οποιοδήποτε άλλο υποψήφιο, γιατί η εισαγωγή του ήταν πέραν του αριθμού των εισαγομένων, με ποια λογική του στερείτε την πρόσβαση στη μόρφωση; Είναι σαφές ότι αυτό θέλετε να κάνετε, δηλαδή να του στερήσετε τη μόρφωση, όταν τη σημερινή εποχή των υψηλών βάσεων –φέτος είχαμε τριάντα χιλιάδες κενές θέσεις στα πανεπιστήμια- ένας αθλητής με μέσο όρο «δεκαεπτά» απολυτήριο δεν μπορεί με τη μοριοδότηση του 20% να μπει στο πανεπιστήμιο. 
	Και συνεχίζω τις ερωτήσεις μου. Ένας αθλητής που είναι τέταρτος στους Ολυμπιακούς Αγώνες και σε παγκόσμια πρωταθλήματα, δεν συμπεριλαμβάνεται στο σύστημα μοριοδότησης. Προχειρότητα, αβλεψία να το πω αυτό; Όχι. Ταυτίζεστε με τη λογική ότι ο πρώτος είναι πρώτος, ο δεύτερος δεύτερος  και ο τρίτος δεν παίρνει τίποτα. 
	(Στο σημείο αυτό κτυπάει επανειλημμένο κουδούνι λήξεως του χρόνου ομιλίας της κυρίας Βουλευτή)
    	ΠΡΟΕΔΡΕΥΩΝ (Αναστάσιος Νεράντζης): Συνεχίστε στη δευτερολογία σας, κυρία Σακοράφα. Έχετε υπερβεί και το χρόνο του κ. Σταμάτη. Ολοκληρώστε σας παρακαλώ.
    ΣΟΦΙΑ ΣΑΚΟΡΑΦΑ: Ένας αθλητής ρίψεων που κάνει τη μεγάλη του επίδοση στα εικοσιπέντε και στα τριάντα –φυσιολογικές ηλικίες κορύφωσης γι’ αυτά τα αγωνίσματα- απολαμβάνει τη μοριοδότηση στα τριάντα για σπουδές. Και τι κάνει; Σπουδάζει; Όχι βέβαια. Ακόμη χειρότερα, ούτε δικαιούται το διορισμό. Τον διώχνετε κύριοι. Τι κάνετε; Διώχνετε από τον αθλητισμό όλους τους αθλητές, τους καθιστάτε αργόμισθούς, με αμφισβητούμενη την πιθανότητα συνταξιοδότησής τους. Έτσι προάγετε τον αθλητισμό; Αυτά θεωρείτε εσείς κίνητρα στον αθλητισμό; Εγώ θεωρώ πως όλα αυτά είναι μία «ταφόπετρα» στον ελληνικό αθλητισμό. 
    Θα συνεχίσω, κύριε Πρόεδρε, για να μη σας δημιουργήσω πρόβλημα, για τα υπόλοιπα, όταν θα μου δώσετε το λόγο στη δευτερολογία. 
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ πολύ, κυρία Σακοράφα. 
    Το λόγο έχει ο εισηγητής του Κ.Κ.Ε. κ. Ιωάννης Γκιόκας. 
    ΙΩΑΝΝΗΣ ΓΚΙΟΚΑΣ: Κύριε Πρόεδρε, κύριε Υπουργέ, νομίζω πως όλο αυτό το διάστημα που συζητείται το συγκεκριμένο νομοσχέδιο και στην Επιτροπή και στην Ολομέλεια, έγινε ξεκάθαρη από τους  Βουλευτές του Κόμματός μας η θέση μας πάνω στα συγκεκριμένα προβλήματα που αντιμετωπίζει το υπό ψήφιση νομοσχέδιο, δηλαδή και στα ζητήματα της καταπολέμησης της βίας και στα ζητήματα της καταπολέμησης του ντόπινγκ. 
    Θεωρούμε ότι ένα πολύ μεγάλο κομμάτι της κριτικής που κάναμε στο συγκεκριμένο νομοσχέδιο υιοθετήθηκε και από μερίδα ανθρώπων –επιστημόνων, δημοσιογράφων- που είναι γνώστες του συγκεκριμένου ζητήματος. 
    Νομίζω ότι δικαιολογημένα χαρακτηρίσαμε τις ρυθμίσεις της Κυβέρνησης αποσπασματικές και «ασπιρίνες» για μία βαριά ασθένεια, παρά το γεγονός ότι σε ορισμένες περιπτώσεις δεν είμαστε αντίθετοι με ορισμένα μέτρα που προτείνονται –ιδιαίτερα στα άρθρα 17 και 18- όπως είναι η αυστηροποίηση των κυρώσεων, η διεύρυνση των ελέγχων, ο περιορισμός των ευεργετημάτων για τους διακριθέντες αθλητές. 
    Παρ’ όλα αυτά θεωρούμε ότι ακόμη και αυτές οι ρυθμίσεις δεν θα μπορέσουν να αντιμετωπίσουν το πρόβλημα το οποίο θα αναπαράγεται, θα έρχεται και θα επανέρχεται, στην καλύτερη περίπτωση θα κρύβεται κάτω από το χαλί, όσο παραμένει άθικτη η ρίζα του προβλήματος, η ρίζα του κακού, που κατά τη γνώμη μας, είναι η εμπορευματοποίηση του αθλητισμού, η εμπορευματοποίηση του πρωταθλητισμού. 
    Όσο για το αθλητικό αποτέλεσμα, οι επιδόσεις, τα ρεκόρ, ο πρωταθλητισμός, οι μάχες που δίνουν οι αθλητές θα συνδέονται με τεράστια οικονομικά αποτελέσματα και συγκεκριμένα συμφέροντα μεγάλων επιχειρηματικών ομίλων και εταιρειών. 
    Για μας το ντόπινγκ, αν θέλετε, είναι και ένα μέτρο, για να κρατείται ο αθλητής σε ομηρία από τους μεγάλους επιχειρηματικούς ομίλους και τις εταιρείες που δραστηριοποιούνται στο χώρο του αθλητισμού. Φοβούμαστε, λοιπόν, ότι αυτά τα μέτρα που παίρνετε, παρά το γεγονός ότι δεν είμαστε αντίθετοι σε αρκετά απ’ αυτά, θα γίνουν άλλοθι, για να συνεχιστεί και να αναπαράγεται το ίδιο πρόβλημα. 
    Για μας η απάντηση είναι η ενίσχυση του μαζικού λαϊκού αθλητισμού. Και όταν λέμε «μαζικός λαϊκός αθλητισμός», δεν εννοούμε σε καμμία περίπτωση τη μανία αυτή που υπήρχε τα προηγούμενα χρόνια, όπου με αφορμή και τις επιτυχίες της Εθνικής Ομάδας Μπάσκετ γονείς έτρεχαν και έγραφαν τα παιδιά τους σε σωματεία κ.λπ.. 
      Και πολλές φορές τα συγκεκριμένα σωματεία λειτουργούσαν με την αυτοθυσία συγκεκριμένων παραγόντων, ακόμη και με την οικονομική επιβάρυνση γονιών και οικογενειών.
      Μαζικό λαϊκό αθλητισμό θεωρούμε ότι από την πιο μικρή ηλικία πρέπει να υπάρχει προγραμματισμός και κατανομή των νέων σε συγκεκριμένο άθλημα ανάλογα με το χαρακτήρα τους, ανάλογα με τη σωματική τους ανάπτυξη. Ανάπτυξη όλων των αθλημάτων και όχι μονομερής ανάπτυξη ένα, δύο ή τριών στην καλύτερη περίπτωση αθλημάτων.
      Μαζικός λαϊκός αθλητισμός σημαίνει εξασφάλιση ελεύθερου χρόνου για τη νεολαία, που αυτή τη στιγμή είναι ανύπαρκτος ακόμη κι από την πιο μικρή ηλικία, ακόμη και από την ηλικία των μαθητών. Σημαίνει υποδομές, σημαίνει γυμναστές. 
      Στον τελευταίο διαγωνισμό του Α.Σ.Ε.Π., κύριε Υπουργέ, δεκαπέντε χιλιάδες απόφοιτοι Τ.Ε.Φ.Α.Α. θα διαγωνιστούν για τις τριάντα έξι μόνο θέσεις στο δημόσιο. Κι αυτά τα μέτρα, που κατά τη γνώμη μας αυτά είναι και τα ουσιώδη για την ανάπτυξη του μαζικού λαϊκού αθλητισμού, ούτε εσείς αλλά ούτε και οι προηγούμενες κυβερνήσεις είναι διατεθειμένες να τα πάρουν.
      Όσον αφορά την κατάσταση των εργαζομένων στη Γενική Γραμματεία Αθλητισμού, υπάρχει μία ολόκληρη ποικιλία, μία γκάμα εργαζομένων με διαφορετικές εργασιακές σχέσεις. Θα μπορούσαμε να πούμε ότι το καθεστώς εργασίας στη Γενική Γραμματεία Αθλητισμού είναι η αποθέωση της μερικής απασχόλησης και των ελαστικών εργασιακών σχέσεων. 
      Η ρύθμιση που κάνετε με την παράγραφο 13 του άρθρου 18 όχι μόνο δεν λύνει το πρόβλημα για τους συγκεκριμένους εργαζόμενους που απασχολούνται με σύμβαση μίας ημέρας, αλλά κατά τη  γνώμη μας, επιτείνει το πρόβλημα. Κανείς δεν εγγυάται ότι μετά το τέλος του χρόνου, από την 1η Ιανουαρίου του έτους 2009 οι εργαζόμενοι αυτοί θα βρίσκονται στη δουλειά τους, ακόμη κι αν αναγνωρίσετε τα ασφαλιστικά τους δικαιώματα για το διάστημα που μας πέρασε. Στην καλύτερη περίπτωση να υπάρχει μία παράταση των συγκεκριμένων εργασιακών σχέσεων που έχουν οι συγκεκριμένοι εργαζόμενοι, δηλαδή παράταση της ομηρίας τους.
      Εμείς λέμε και με τροπολογία που καταθέσαμε, ότι πρέπει οι εργασιακές σχέσεις των συγκεκριμένων εργαζομένων να μετατραπούν σε σχέσεις αορίστου χρόνου, χωρίς προϋποθέσεις, να αναγνωριστούν όλα τα εργασιακά και ασφαλιστικά τους δικαιώματα και η προϋπηρεσία τους επίσης χωρίς άλλες προϋποθέσεις. Μάλιστα, να καταργηθεί και το απαράδεκτο καθεστώς για κάποιους εργαζόμενους στη Γενική Γραμματεία Αθλητισμού να αναγνωρίζεται η υπηρεσία και για άλλους να μην αναγνωρίζεται.
      Για όλους αυτούς τους λόγους, κύριε Υπουργέ, εμείς θα ψηφίσουμε το άρθρο 17, θα καταψηφίσουμε το άρθρο 18 και θα καταψηφίσουμε και τα υπόλοιπα άρθρα.
    ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Γκιόκα.
    Το λόγο έχει ο εισηγητής του ΣΥ.ΡΙΖ.Α. κ. Αναστάσιος Κουράκης.
    ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ, κύριε Πρόεδρε.
    Κυρίες και κύριοι συνάδελφοι, σύμφωνα με την άποψη του ΣΥ.ΡΙΖ.Α., με τα προτεινόμενα μέτρα του νομοσχεδίου και της τροπολογίας του κυρίου Υπουργού, δεν αλλάζει ο χαρακτήρας και ο προσανατολισμός του μοντέλου του ελληνικού αθλητισμού.
     Όπως έχουν πει και οι άλλοι συνάδελφοι από την Αντιπολίτευση, με την τροπολογία του νομοσχεδίου, όσον αφορά τα προνόμια και τις ποινές, η Κυβέρνηση δίνει πολύ μεγάλο βάρος στην καταστολή, χωρίς να ακουμπά στην πρόληψη. 
    Η λογική του νομοσχεδίου και της τροπολογίας για τα προνόμια των διακριθέντων αθλητών εξακολουθεί να αντιμετωπίζει τον αθλητισμό σαν υπόθεση υψηλών επιδόσεων. Και με αυτό βεβαίως εμείς δεν συμφωνούμε.
    Τα μέτρα αποτελούν ασπιρίνη στο πρόβλημα του ντόπινγκ. Οι γενεσιουργές αιτίες πρέπει να αναζητηθούν σε οικονομικούς παράγοντες και στην εφαρμοζόμενη αθλητική πολιτική, που όσο καιρό εξακολουθούν να υπάρχουν αυτά, το πρόβλημα του ντόπινγκ και θα υπάρχει και δυστυχώς θα μεγαλώνει.
    Επί των άρθρων της πρώτης τροπολογίας για το ντόπινγκ θα έλεγα ότι είμαστε γενικώς θετικοί στην κατεύθυνση της αυστηροποίησης των ποινών για το ντόπινγκ, αλλά εκτιμούμε ότι αυτό δεν είναι πανάκεια, αφού δεν υπήρχε κυβερνητική βούληση να εφαρμοστεί ο νόμος, που ήδη προέβλεπε ποινικές και άλλες κυρώσεις και όταν εφαρμόζονταν, αυτές γίνονταν με επιλεκτικό τρόπο. Να θυμίσω στο Τμήμα ότι πριν από λίγους μήνες, έκανα αρκετές ερωτήσεις προς τους Υπουργούς Εσωτερικών και Αμύνης για τους ντοπαρισμένους αθλητές που έχουν ενταχθεί στις υπηρεσίες τους με τα προνόμια και οι απαντήσεις ήταν ότι δεν έχουμε τέτοιες περιπτώσεις. Εδώ έχουμε την υποκρισία σ’ όλο το μεγαλείο. Γνωρίζετε πάρα πολύ καλά ότι είχατε τον Σαμπάνη και τους άλλους και τώρα έχετε επιπλέον και την κ. Χαλκιά.
    Σχετικά με τις τροπολογίες στο άρθρο 128θ’ παράγραφος 2, κύριε Υφυπουργέ, δεν γίνεται κανένας διαχωρισμός στις ποινές ανάμεσα στους ενήλικους και στους ανήλικους αθλητές. Θεωρούμε ότι θα πρέπει να το λάβετε αυτό σοβαρά υπ’ όψιν.
      Όσον αφορά το άρθρο 34 παράγραφος 2ζ για τις παροχές σε διακρινόμενους αθλητές, αυτό που έχουμε να πούμε είναι ότι επειδή είναι γνωστό  ότι τα  περισσότερα παγκόσμια και ευρωπαϊκά ρεκόρ γίνονται σε meeting γκαλά και  άλλες συναντήσεις όπου κυριαρχούν οι μάνατζερ και οι εταιρείες και δεν υπάρχει ο απαραίτητος έλεγχος ντόπινγκ, θα έπρεπε να διατυπωθεί ότι βραβεύονται παγκόσμια και ευρωπαϊκά ρεκόρ, μόνο όταν γίνονται στις αντίστοιχες διοργανώσεις, δηλαδή στους Ολυμπιακούς Αγώνες, σε παγκόσμια και ευρωπαϊκά πρωταθλήματα. Αλλιώς σας είπα ότι  όλα αυτά τα γκαλά, τα meeting και σ’ όλες αυτές τις συναντήσεις, θα έλεγα ότι είναι περισσότερο εμπορικού χαρακτήρα, παρά αθλητικού που προάγουν το αθλητικό ιδεώδες. 
      Στο ίδιο  άρθρο 34 στην παράγραφο 4  περί οικονομικής επιβράβευσης, το οποίο βεβαίως καθορίζει με υπουργική απόφαση και δεν αναφέρει ποσά, η εκτίμησή μας είναι ότι τα ποσά των Ελλήνων είναι  υπέρογκα, 190.000 ευρώ για την πρώτη ολυμπιακή νίκη, όταν οι Γάλλοι δίνουν 50.000 ευρώ οι Ρώσοι 32.000 ευρώ και αυτό είναι πρόκληση για την ελληνική κοινωνία. Και  βεβαίως γνωρίζουμε ότι ούτε ο γαλλικός, ούτε ο ρωσικός αθλητισμός, έχουν πρόβλημα εξαιτίας του μικρότερου πριμ.
      Στην παράγραφο 8, όσον αφορά τη διαβάθμιση των μορίων για τα Τ.Ε.Φ.Α.Α. θα λέγαμε ότι είναι σε μια λογική εξορθολογισμού. Σκεφτόμαστε και εμείς σε μια τέτοια κατεύθυνση, αλλά υπάρχει ένα συνολικό πρόβλημα όπως έχουμε πει ήδη, όταν ένα ολόκληρο αθλητικό σύστημα μιας χώρας, βασίζεται και οικοδομείται πάνω σ’ ένα σύστημα κινήτρων, δυστυχώς και μόνο αυτό. 
      Όσον αφορά την παράγραφο 9, ήδη το αναπτύξαμε και χθες  για  την εφαρμογή των οριζομένων και στους αθλητές με αναπηρία, εμείς ζητάμε να ειδωθεί το ζήτημα  με μεγαλύτερη ευαισθησία, κύριε Υπουργέ, και κατ’ εξαίρεση για τους αθλητές Α.ΜΕ.Α. να εξακολουθήσει να ισχύει η παροχή προνομίων και εργασιακών θέσεων, για τις θέσεις από μία έως οκτώ στους Ολυμπιακούς Αγώνες. Νομίζω ότι κάτι τέτοιο το οφείλουμε. 
      Στην παράγραφο 16, δεν καταλαβαίνουμε γιατί πρέπει ο Παγκόσμιος Σύλλογος Ολυμπιονικών να επιχορηγείται σε ετήσια βάση από τον κρατικό προϋπολογισμό και προφανώς το καταψηφίζουμε. 
      Στο άρθρο 128 η΄ παράγραφος 13 για το προσωπικό της Γενικής Γραμματείας Αθλητισμού, έχουμε καταθέσει τροπολογία για τη μισθολογική εξομοίωση των υπαλλήλων της Γενικής Γραμματείας Αθλητισμού,  όπως επίσης, έχουμε καταθέσει και μια δεύτερη τροπολογία, για τους αποσπασμένους από τον Ο.Π.Α.Π. που εργάζονται στη Γενική  Γραμματεία Αθλητισμού και θεωρούμε ότι η ρύθμιση του Υπουργού που θα τους καλύψει μόνο  μέχρι το τέλος του 2008, είναι επιεικώς απαράδεκτη. Εμείς εκτιμούμε ότι επειδή ακριβώς καλύπτουν ανάγκες για διεθνείς αγώνες που έχουν αναληφθεί, πρέπει να συνεχίσουν να προσφέρουν την εργασία τους μέχρι το 2013. 
      Όσον αφορά το Ε.Σ.Κ.Α.Ν. στο μοναδικό άρθρο του νομοσχεδίου το άρθρο 17 που αφορά το ντόπινγκ, δεν αναφέρεται σχεδόν τίποτα εκτός από κάποιες ρυθμίσεις τεχνικού και οργανωτικού χαρακτήρα, οι οποίες βεβαίως είναι χρήσιμες, μπορούν να βοηθήσουν, τις δεχόμαστε, αλλά δεν προβλέπεται η δημιουργία ανεξάρτητης αρχής αντιντόπινγκ από κυβέρνηση και από ομοσπονδίες, όπως θα έπρεπε. 
      Όπως έχουμε πει, παρ’ όλο που στην αρχική διατύπωση υπήρχε η φράση ότι ενισχύεται το Ε.Σ.Κ.Α.Ν. και θεσμοθετείται …
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Εμείς θέλουμε να είναι ανεξάρτητη και την κάνουμε ανεξάρτητη. 
      ΑΝΑΣΤΑΣΙΟΣ ΚΟΥΡΑΚΗΣ: Εμείς θέλουμε να είναι ανεξάρτητη αρχή, η οποία  να υπόκειται στο πολιτικό, διοικητικό και οικονομικό έλεγχο από τη Βουλή. Νομίζουμε ότι κάτι τέτοιο είναι εφικτό. Ο έλεγχος του Ε.Σ.Κ.Α.Ν. να γίνεται από την Επιτροπή Μορφωτικών Υποθέσεων. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Θέλει τροποποίηση το Σύνταγμα να γίνει αυτό. 
      ΑΝΑΣΤΑΣΙΟΣ ΚΟΥΡΑΚΗΣ: Δεν ξέρω εάν μπορεί να γίνει έτσι που το λέτε, αλλά εάν θέλετε μπορούμε να το κοιτάξουμε. Το λέω γιατί στην Ιταλία και σ’ άλλες χώρες γίνεται έτσι. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Το Σύνταγμα δεν το επιτρέπει. 
      ΑΝΑΣΤΑΣΙΟΣ ΚΟΥΡΑΚΗΣ: Γι’ αυτό  λέω ότι δεν είναι θέμα Συντάγματος. Δεν είμαι συνταγματολόγος για να τοποθετηθώ επ’ αυτού, αλλά νομίζω ότι μπορεί να βρεθεί τρόπος, ώστε να είναι ανεξάρτητη αρχή. Το λέω γιατί και εσείς το είχατε έτσι και μετά το πήρατε, το αποσύρατε. Δεν  ξέρω εάν το αποσύρατε γιατί συναντήσατε δυσκολίες, όπως αυτή στην οποία αναφερθήκατε τώρα ή είχαν πολιτική θέση. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Ρωτήστε τον κ. Λοβέρδο να σας πει. 
      ΑΝΑΣΤΑΣΙΟΣ ΚΟΥΡΑΚΗΣ: Ο κ. Λοβέρδος, νομίζω ότι μπορεί να μας διαφωτίσει επί του θέματος. 
      Κύριε Λοβέρδο, αναφέρομαι στο εξής, ότι η αντίληψή μας είναι –το είπε και η κ. Σακοράφα- ότι το Ε.Σ.Κ.Α.Ν. θα έπρεπε να είναι μία ανεξάρτητη αρχή αντιντόπινγκ από κυβέρνηση και Ομοσπονδίες στη φιλοσοφία και ότι θα έπρεπε να υπόκειται όσον αφορά τον πολιτικό, διοικητικό και οικονομικό έλεγχο στη Βουλή, στην Επιτροπή Μορφωτικών Υποθέσεων, όπως γνωρίζουμε ότι γίνεται στην Ιταλία και σ’ άλλες χώρες, με τακτικούς απολογισμούς όλων των εμπλεκομένων φορέων. Αυτή είναι η θέση.
      Το δεύτερο είναι ότι ως διατύπωση αυτή η αντίληψη υπήρχε στο αρχικό προσχέδιο του νόμου. Έλεγε δηλαδή ότι ενισχύεται το Ε.Σ.Κ.Α.Ν. και θεσμοθετείται ως ανεξάρτητη αρχή. 
      Στη συνέχεια, αυτό που έχουμε μπροστά μας δεν περιλαμβάνει τη διατύπωση. Ο κ. Ιωαννίδης, ο Υφυπουργός, ισχυρίζεται ότι κάτι τέτοιο έγινε. Η απόσυρση αυτής της…
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εμείς λέμε ανεξάρτητη αρχή. Το ενισχύουμε. Ήλθε το Ε.Σ.Κ.Α.Ν. στην επιτροπή και είπε ότι, πράγματι, δεν υπήρξε παρέμβαση ποτέ, ότι πράγματι ό,τι ζητήσαμε μας έδωσαν. Τους έχουμε πει να βρουν γραφεία, θα τα πληρώσουμε εμείς να φύγουν από τη γραμματεία. Τους το έχουμε πει από καιρό. Επομένως εμείς θέλουμε να είναι, πράγματι, ανεξάρτητη. 
      Ο κ. Λοβέρδος σαν συνταγματολόγος να μας πει αν επιτρέπει το Σύνταγμα. 
      ΠΡΟΕΔΡΕΥΩΝ (Αναστάσιος Νεράντζης): Ορίστε, κύριε Λοβέρδο, έχετε το λόγο.
      ΑΝΔΡΕΑΣ ΛΟΒΕΡΔΟΣ:  Ευχαριστώ πολύ για την τιμή που μου κάνετε. 
      Θέλω να πω ότι οι ανεξάρτητες αρχές που είναι κατοχυρωμένες στο Σύνταγμα είναι πέντε, έξι δεν μπορεί να είναι, ή επτά, ή οκτώ. Αλλά πέραν των πέντε αυτών που είναι οι ύπατες μορφές λειτουργίας μ’ αυτόν τον τρόπο και τα εχέγγυα της ανεξαρτησίας κομματιών της διοίκησης, μπορούμε να πάμε σε μία λογική ανεξάρτητης αρχής, που δεν θα ανήκει στις συνταγματοποιημένες, δεν θα έχει τις μείζονες προστασίες του Συντάγματος, αλλά θα έχει άλλες πολύ ισχυρότερες από τις αρμοδιότητες και τις δυνατότητες ενός νομικού προσώπου δημοσίου δικαίου. 
      ΠΡΟΕΔΡΕΥΩΝ (Αναστάσιος Νεράντζης): Υπάρχουν άλλωστε και λειτουργούν και τέτοιες μη προβλεπόμενες.
      ΑΝΔΡΕΑΣ ΛΟΒΕΡΔΟΣ: Υπάρχουν πάρα πολλές και λειτουργούν που δεν ανήκουν στις συνταγματοποιημένες, αλλά ανήκουν σ’ αυτές, που είναι ανεξάρτητες αρχές και δεν ανήκουν στις πέντε του Συντάγματος.
      Η δική σας πρόταση, που έχει κατατεθεί και από την κ. Σακοράφα και από τον κ. Καρτάλη, έχει μεγάλο περιθώριο εφαρμογής.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Λοβέρδο. 
      Συνεχίστε, κύριε Κουράκη, έχω κρατήσει το χρόνο σας. 
      ΑΝΑΣΤΑΣΙΟΣ ΚΟΥΡΑΚΗΣ: Ευχαριστώ.
      Επομένως, καταλαβαίνω ότι, κύριε Υπουργέ, μπορούμε να προχωρήσουμε. Και επειδή είναι και στη δική σας αντίληψη, μπορούμε και νομίζω ότι θα έχουμε συνεισφέρει ουσιαστικά. 
      Εδώ θα θέλαμε να σχολιάσουμε γύρω από τον έλεγχο του ντόπινγκ, ότι ενώ εφαρμόζεται πλέον και αιματολογικός έλεγχος σύμφωνα με τους Κανονισμούς της Γουάντα και μάλιστα πάρθηκαν αποφάσεις για τη διατήρηση δειγμάτων για οκτώ χρόνια, με σκοπό να καταπολεμηθεί και το γονιδιακό ντόπινγκ, το οποίο οσονούπω έρχεται, αμφιβάλουμε αν το εργαστήριο του Ο.Α.Κ.Α. και του Ε.Σ.Κ.Α.Ν., είναι προετοιμασμένοι και διαθέτουν τα σύγχρονα μέσα για να ακολουθήσουν τις εξελίξεις. 
      Για να μπορέσουμε να συμμετέχουμε στον έλεγχο του γονιδιακού ντόπινγκ, θα έλεγα ότι χρειάζεται και να ενισχυθεί η έρευνα στο ζήτημα αυτό και προφανώς τα αντίστοιχα κονδύλια και οι υποδομές, αλλιώς δεν θα μπορέσουμε να παρακολουθήσουμε τις εξελίξεις στο βαθμό που θα θέλαμε. 
      Ακόμη, κύριε Υπουργέ, δεν βλέπω να λαμβάνονται μέτρα για την πλατιά επιμόρφωση των αθλητών-μελών τόσο των εθνικών ομάδων όσο και εν γένει των αθλητών του σωματειακού αθλητισμού για τη συστηματική τους ενημέρωση, σχετικά με τις επιπτώσεις στην υγεία και την ψυχοσωματική τους αρμονική ανάπτυξη από τη χρήση απαγορευμένων φαρμακευτικών ουσιών. Νομίζουμε ότι κάτι τέτοιο μπορεί να γίνει, αρχίζοντας από το μάθημα της αγωγής υγείας μέσα στα σχολεία.
      Ο ΣΥ.ΡΙΖ.Α., για να ολοκληρώσω τη σκέψη μου, δεν θεωρεί εθνική υπόθεση την κατάκτηση μεταλλίων, αλλά την προφύλαξη και τη βελτίωση της υγείας των νέων μεταξύ άλλων και με τη συμβολή της αθλητικής δραστηριότητας. 
      Εθνική υπόθεση είναι, να μην παίρνουμε παγκόσμια μετάλλια στην παχυσαρκία, στις παιδικές ασθένειες, στα ατυχήματα, στα τροχαία, να μην έχουμε την πρώτη θέση στους πιο σκληρά εργαζόμενους νέους στην Ευρώπη και την τελευταία σε ελεύθερο χρόνο των παιδιών για άθληση, αναψυχή και την αρμονική ανάπτυξη της ψυχής και του σώματος των νέων μας. 
      Για να φθάσουμε σ’ ένα τέτοιο αθλητικό οικοδόμημα, απαιτείται πρώτα από όλα ριζική ανατροπή του σημερινού μοντέλου φυσικής αγωγής στα σχολεία, με τη δημιουργία ενός εθνικού ενιαίου δημοκρατικού συστήματος φυσικής αγωγής, με συγκεκριμένες κατευθύνσεις αγωγής υγείας, στην οποία συμπεριλαμβάνεται η ενημέρωση για το ντόπινγκ, αλλά και χρειαζόμαστε αλλαγή κατεύθυνσης των αναλυτικών διδακτικών προγραμμάτων φυσικής αγωγής, βελτίωση των υποδομών και σύστημα προληπτικού ιατρικού ελέγχου ενδοσχολικά, με ουσιαστική τήρηση κάρτας υγείας των μαθητών κ.λπ..
      Τέλος, η τροπολογία για το ντόπινγκ, τα προνόμια και τα κίνητρα, όπως έχουμε ήδη πει, μπορεί μεν να κινείται σε μία κατεύθυνση εξορθολογισμού και μία αυστηροποίηση, αλλά δεν αλλάζει στην ουσία τη μορφή της οργάνωσης και διοίκησης του αθλητισμού στην Ελλάδα. 
Κινείται απλώς στα πλαίσια του νεοφιλελευθερισμού, που εμπορευματοποιεί κάθε κοινωνική ανάγκη. Έτσι εμπορευματοποιεί και τον αθλητισμό και οδηγεί στην άθληση μόνο αν υπάρχει οικονομικό κέρδος. Με την έννοια αυτή, εμείς θα ψηφίσουμε «παρών» στην τροπολογία-προσθήκη για το ντόπινγκ.
	Σας ευχαριστώ.
	ΠΡΟΕΔΡΕΥΩΝ (Αναστάσιος Νεράντζης): Ευχαριστούμε τον κύριο συνάδελφο.
	Ο ειδικός αγορητής του Λαϊκού Ορθόδοξου Συναγερμού κ. Γεωργιάδης έχει το λόγο.
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Ευχαριστώ πολύ, κύριε Πρόεδρε.
	Κύριε Υπουργέ, μπαίνω λίγο γρήγορα στις θέσεις μας επί των άρθρων, για να επικεντρωθούμε στις τροπολογίες. Τα άρθρα που συζητάμε σήμερα θα τα υπερψηφίσουμε όλα, όμως θα μείνει για μας προς συζήτηση και επιφυλασσόμεθα για το άρθρο 18. Το άρθρο 18, αφορά ένα θέμα που είναι κεντρικό σ’ αυτό το νομοσχέδιο και αφορά τα μέτρα κατά του ντόπινγκ με την κατεύθυνση που δίνει η Κυβέρνησή σας, ως προς τον περιορισμό των λεγομένων προνομίων, αλλά και ως προς την αναμονή μας, για το αν τελικώς θα γίνει πράξη η προσθήκη στο άρθρο 18 και της επιπλέον παραγράφου 19, σε σχέση με το εκλογικό σχήμα των ομοσπονδιών για το οποίο θα μιλήσω στη συνέχεια.
	Θέλω να αναφέρω τις ενστάσεις μας ως προς το θέμα των προνομίων, για να τις έχετε υπ’ όψιν σας έως το τέλος αυτής της συζητήσεως. Εξακολουθούμε να πιστεύουμε ότι η πολιτική που θέλει να πει ότι ο λόγος για τον οποίο υπάρχουν τα κρούσματα ντόπινγκ, τα κρούσματα φαρμακοδιεγέρσεως είναι, διότι υπάρχουν αυτά τα προνόμια, κατά τη γνώμη μας είναι απολύτως λανθασμένη.
(Χειροκροτήματα από την πτέρυγα του Λαϊκού Ορθόδοξου Συναγερμού)
	Ακόμα και αν καταργήσετε παντελώς τα προνόμια και πείτε ότι δεν θα παίρνουν από το κράτος απολύτως τίποτα, θα εξακολουθήσει να υπάρχει το φαινόμενο της φαρμακοδιεγέρσεως. 
      Δεν είναι εκεί το μείζον. Αντιλαμβανόμαστε ότι πρέπει να υπάρχει ένας εξορθολογισμός. Αυτή είναι μία φράση που χρησιμοποιείται. Εγώ γνωρίζω αλλά και όσοι ασχολούνται με τον αθλητισμό γνωρίζουν ότι φερ’ ειπείν στη διοργάνωση λεγομένων πανευρωπαϊκών πρωταθλημάτων, μπορούσαν διάφορα λαμόγια να στήνουν τέτοια πρωταθλήματα, για να μπαίνουν τα παιδιά τους στα πανεπιστήμια ή για να παίρνουν τα υπόλοιπα προνόμια, που έως σήμερα προβλέπονταν. Αυτά είναι φαινόμενα υπαρκτά, που πρέπει να αντιμετωπιστούν και αυτά ορθώς τα θέτετε. Έχω υπ’ όψιν μου συγκεκριμένα παραδείγματα.
	Επαναλαμβάνω όμως ότι δεν είναι εδώ το μείζον θέμα της καταπολεμήσεως της φαρμακοδιεγέρσεως. Εμείς παραδείγματος χάρη, θα ήμασταν πολύ περισσότερο υπέρ, εάν λέγατε ότι υπάρχουν τα προνόμια αλλά οι αθλητές οι οποίοι συλλαμβάνονται να κάνουν χρήση ντόπινγκ, στη συνέχεια να χάνουν το σύνολο των πλεονεκτημάτων που είχαν κατά το παρελθόν. 
      Το λέω αυτό για τον εξής λόγο: Σ’ άλλες χώρες τις οποίες αναγκαστικά ανταγωνιζόμεθα στους μεγάλους αγώνες, υπάρχει οργανωμένος αθλητισμός, υπάρχουν μεγάλες εταιρείες, οι οποίες δίνουν κίνητρα, στους αθλητές και μπορούν να διοργανώσουν αγώνες και να δώσουν αυτά τα κίνητρα για να μπορέσουν οι αθλητές να έχουν τη σωστή προετοιμασία και μεγάλες επιδόσεις. Στην Ελλάδα καλώς ή κακώς, αυτή η δυνατότητα δεν υπάρχει, άρα πρέπει το κράτος να είναι αρωγός, εκτός εάν πάμε στη λογική του ΣΥ.ΡΙΖ.Α. που λέει ότι «εμάς δεν μας ενδιαφέρουν καθόλου τα μετάλλια». Είναι μία έντιμη άποψη. Εγώ τη συζητώ.
	ΓΡΗΓΟΡΙΟΣ ΨΑΡΙΑΝΟΣ: Δεν είπαμε αυτό.
	ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εμένα όμως με ενδιαφέρουν τα μετάλλια. Είμαι απ’ αυτούς, που πανηγύριζαν όταν ο Πύρρος Δήμας, φερ’ ειπείν, σήκωσε στο βάθρο το χρυσό πολλάκις και θέλω να το δω να επαναλαμβάνεται, άρα με ανησυχεί μία λογική, που μπορεί να θέσει σε κίνδυνο μελλοντικές αθλητικές επιτυχίες. 
      Φυσικά είναι σωστό αυτό το οποίο ελέχθη ότι εκεί που πρέπει το κράτος να δώσει το βάρος, είναι στον αθλητισμό της νεολαίας, γιατί εκεί παίζεται το μεγάλο παιχνίδι, δηλαδή στην αφετηρία της αθλητικής δραστηριότητας και όχι στη λήξη της αθλητικής δραστηριότητας, γιατί αυτό που συζητάμε εδώ είναι η λήξη, όταν ο αθλητής θα έχει την επιτυχία. Εμείς θα θέλαμε να συζητήσουμε την αφετηρία, δηλαδή το πώς θα οργανώσουμε έναν αθλητισμό στη χώρα μας, όπου θα μπορεί να βρίσκει τα νέα ταλέντα, θα μπορεί να δίνει διέξοδο στους νέους αθλητές, στα παιδιά στον αθλητισμό. 
      Υπό την έννοια αυτή, η τροπολογία που έχει καταθέσει ο ΣΥ.ΡΙΖ.Α. σε σχέση με τις νεοαναγειρόμενες σχολικές εγκαταστάσεις, είναι μία τροπολογία που μας βρίσκει απολύτως σύμφωνους. Θα ήταν, πράγματι, ευχής έργον το κράτος, εφόσον θέλει να φτιάξει ένα σοβαρό αθλητισμό, να ξεκινήσει από τις υποδομές της πρωτοβάθμιας και της δευτεροβάθμιας εκπαιδεύσεως. Θα ήταν πολύ σωστό, αν μπορούσε να γίνει και στη συνέχεια ο κύριος Υπουργός εάν μπορεί να γίνει.
    Τώρα ως προς την συζήτηση που έγινε προηγουμένως για το Ε.Σ.Κ.Α.Ν. και την ανεξάρτητη αρχή, θέλω να πω δυο λόγια και μετά να μπω κατευθείαν στις τροπολογίες. 
    Να το ξεκαθαρίσουμε. Εμείς ως κόμμα, είμαστε παντελώς αντίθετοι στις ανεξάρτητες αρχές γενικώς. Αν θα μπορούσαμε να κάνουμε μια συνταγματική αναθεώρηση, να καταργήσουμε και αυτές τις πέντε που φτιάξατε, θα έπρεπε να τις καταργήσουμε. Δεν μπορώ, πραγματικά, να καταλάβω τι είδους Κοινοβούλιο είμαστε, που λέμε «δεν εμπιστευόμαστε το κράτος, δηλαδή, δεν εμπιστευόμαστε τον εαυτό μας και επειδή δεν εμπιστευόμαστε τον εαυτό μας, θέλουμε να παίρνουμε τμήματα της Δημόσιας Διοίκησης και της δημόσιας ευθύνης και να τα αναθέτουμε σε ανεξάρτητες αρχές. Να κάνουμε και ανεξάρτητη αρχή το Κοινοβούλιο, να πάμε όλοι σπίτια μας, να έρθει ο κάθε Δαφέρμος να κυβερνά. Μα τι λογική είναι αυτή; 
    Την εξουσία την έχει ο λαός, η εξουσία πηγάζει εκ του λαού και η πρωτογενής πηγή εξουσίας είναι το Κοινοβούλιο. Όλα τα άλλα είναι άρες μάρες κουκουνάρες. Καμμία ανεξάρτητη αρχή. Αν το κάνετε, κύριε Υπουργέ –επειδή είδα μια τέτοια διάθεση- εκεί σας το δηλώνω, δεν έχουμε καμμία σχέση με τέτοια πράγματα. Εμείς θέλουμε σοβαρό κράτος. Όχι πολλές ανεξάρτητες αρχές. 
    Με τις ανεξάρτητες αρχές κυβερνά ο ΣΥ.ΡΙΖ.Α.. Βγαίνει ο Συνήγορος του Πολίτη και λέει να βγουν τα θρησκευτικά από το σχολείο. Ποιος το είπε; Η ανεξάρτητη αρχή. Τι λε ρε! Η ανεξάρτητη αρχή, εξελέγη από τον ελληνικό λαό για να αποφασίζει τι θα διδάσκεται το παιδί μου στο σχολείο, ή ο Καραμανλής. Λοιπόν, τέρμα οι ανεξάρτητες αρχές. Μη γελάτε, κύριε Ψαριανέ. Στα δεκαπέντε έως είκοσι μέλη του Συνηγόρου του Πολίτη οι είκοσι πέντε ήταν της εξωκοινοβουλευτικής Αριστεράς στο πανεπιστήμιο.
    ΓΡΗΓΟΡΙΟΣ ΨΑΡΙΑΝΟΣ: Μ’ αρέσει που κυβερνάμε. 
    ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αφήστε τώρα. Λέτε και δεν τα ξέρουμε. Σε άλλη χώρα ζούμε; Αφήστε.
    Πάμε εις τις τροπολογίες. Να πω κατ’ αρχάς ότι έχει καταθέσει μια τροπολογία η συνάδελφός μου κ. Δήμητρα Αράπογλου. Κύριε Υπουργέ, σας καταθέτω για τα πρακτικά της Βουλής το κείμενο, που μας έστειλε η Ελληνική Ομοσπονδία Αθλητισμού Κωφών. Παρακαλώ πολύ να μπει στα πρακτικά.
    (Στο σημείο αυτό ο Βουλευτής κ. Σπυρίδων-Άδωνις Γεωργιάδης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
    Ήρθε στις 18 του μηνός. Αμέσως η κ. Αράπογλου, κατέθεσε αυτήν την τροπολογία έστω και εκπρόθεσμα. Πρέπει να καταλάβουμε ότι οι εξειδικευμένοι φορείς, το αντικείμενό τους το ξέρουν καλύτερα από όλους εμάς. Εγώ θα ήθελα να σκύψετε με πολύ μεγάλη ευαισθησία σ’ αυτό, που η Ελληνική  Ομοσπονδία Αθλητισμού Κωφών σας λέει και να το περάσετε στο παρόν νομοσχέδιο. 
    Θα υπερψηφίσουμε φυσικά την τροπολογία για το θέμα της Πολιτιστικής Πρωτεύουσας Θεσσαλονίκης. Είναι πάρα πολύ σωστή. Και καλό θα ήταν κάποτε στο Κοινοβούλιο, να συζητήσουμε πόσο κόστισε η Πολιτιστική Πρωτεύουσα Θεσσαλονίκης, πόσα λεφτά έφυγαν από τον κρατικό προϋπολογισμό γι’ αυτό το γεγονός, πόσα λεφτά χρωστάει ακόμα αυτός ο οργανισμός και ποιοι έχουν την ευθύνη. Γιατί εγώ όποτε πάω στη Θεσσαλονίκη, μου λένε για φέσια του Οργανισμού Πολιτιστική Πρωτεύουσα Θεσσαλονίκης. Έχω δεκαπέντε επιχειρηματίες που μου λένε «μου χρωστάει η Πολιτιστική Πρωτεύουσα Θεσσαλονίκης». Μα τι έγινε μ’ αυτό το γεγονός. Να μη μάθει ο ελληνικός λαός, τι έγινε και ποιοι έφαγαν τα λεφτά; Να μην ξεχνάμε τα παλιά σκάνδαλα επειδή έρχονται τα νέα. Να τα θυμόμαστε όλα. 
    Ως προς τις τροπολογίες με το προσωπικό της Γενικής Γραμματείας Αθλητισμού και του Ο.Π.Α.Π., κύριε Υπουργέ, εγώ σας το είπα και στην επιτροπή. Εμείς υποστηρίζουμε αυτά τα αιτήματα. Εσείς είπατε αν κατάλαβα καλά ότι είναι θέμα περισσότερο Υπουργείου Οικονομικών. 
    Εν πάση περιπτώσει, εμείς σας λέμε ότι εκλεγήκατε ως Κυβέρνηση με κάποιες μεγαλόστομες διακηρύξεις. Θυμάμαι ότι λέγατε ότι θα σταματήσετε την ομηρία των συμβασιούχων από το ΠΑ.ΣΟ.Κ.. Ότι θα σταματήσετε να έχετε ανθρώπους, οι οποίοι έχουν αμφιβολία για το εργασιακό τους μέλλον. Ιδού πεδίο δόξης λαμπρόν να αποδείξετε ότι αυτά τα οποία λέγατε προεκλογικά, θέλετε να τα τηρήσετε.
    Και πάω τώρα στο τελευταίο, το οποίο είναι και το μείζον. Έγινε μια πάρα πολύ μεγάλη συζήτηση. Και χαίρομαι, που μια προσωπική μου πρωτοβουλία στην Επιτροπή Μορφωτικών Υποθέσεων, οδήγησε σε μια τόσο μεγάλη συζήτηση για το τι πρέπει να γίνει με τις αθλητικές ομοσπονδίες. Άκουσα με πολύ μεγάλη προσοχή την κ. Σακοράφα σήμερα. Όπως άκουσα τον κ. Πάγκαλο την Πέμπτη, που άλλα είπε βέβαια. Όπως άκουσα τον κ. Λιάνη χτες, που πάλι άλλα είπε. 
    ΣΟΦΙΑ ΣΑΚΟΡΑΦΑ: Δεν είπε άλλα, κύριε συνάδελφε. 
     ΠΡΟΕΔΡΕΥΩΝ (Αναστάσιος Νεράντζης): Κυρία Σακοράφα, μη διακόπτετε.
     ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Θα πω τι κατάλαβα εγώ. 
     Αντιλαμβάνομαι ότι η δύναμη της αδράνειας, που είναι μια πολύ μεγάλη φυσική δύναμις, θα κάνει το παν για να εμποδίσει την εξυγίανση στο χώρο του αθλητισμού. 
     Θέλω, λοιπόν, με δυο κουβέντες να πω, γιατί καταθέσαμε ως ΛΑ.Ο.Σ. αυτήν την τροπολογία. Και βεβαίως αν την φέρετε στο άρθρο 18, εμείς θα σας χειροκροτήσουμε, γιατί το Κοινοβούλιο πρέπει να λύνει προβλήματα και να είναι θαρραλέο. Άκουσα, λοιπόν, την κ. Σακοράφα, η οποία είπε αν κατάλαβα καλά ότι το ΠΑ.ΣΟ.Κ. για λόγους αρχής, είναι υπέρ της απλής αναλογικής μεν αλλά πρώτα να καλέσουμε τις ομοσπονδίες στη Βουλή να πουν την γνώμη τους κ.λπ.. Όλα αυτά για μας είναι προφάσεις εν αμαρτίαις, στρίβειν διά του αρραβώνος. Κανέναν δεν θα καλέσουμε. Είκοσι τέσσερα χρόνια, τριάντα χρόνια, σαράντα χρόνια τους καλούμε. Πόσα χρόνια θέλουμε για να καταλάβουμε ότι βεβαίως κανένας βολεμένος δεν θέλει να ξεβολευτεί. 
      Να τους καλέσουμε. Τι περιμένουν οι συνάδελφοι του ΠΑ.ΣΟ.Κ. να πούνε οι Ομοσπονδίες; Βεβαίως θέλουμε να αλλάξουμε το καταστατικό μας; Μα αν ήθελαν να το αλλάξουν, θα το άλλαζαν από μόνοι τους. Δεν θα περίμεναν εμάς. Εδώ συζητάμε για ένα άλλο πράγμα, για ένα άλλο επίπεδο. Για το αν σεβόμαστε τα χρήματα του Έλληνα φορολογουμένου. 
      Θα το ξαναπούμε: Η τροπολογία μας λέει το εξής: Όποια ομοσπονδία θέλει, θα υιοθετήσει το σύστημα της απλής αναλογικής, εις το οποίο και τα πέντε κόμματα του Κοινοβουλίου ομνύουν, το δε ΠΑ.ΣΟ.Κ. εσχάτως ομνύει έτι περαιτέρω για να κερδίσει ψήφους, που πάνε στο ΣΥ.ΡΙΖ.Α.. Εάν όντως το ΠΑ.ΣΟ.Κ. εννοεί την απλή αναλογική, ιδού πεδίον δόξης λαμπρόν. Διότι δεν μπορεί να μας λέει το ΠΑ.ΣΟ.Κ., είμαι υπέρ της απλής αναλογικής και μόλις πάει να γίνει το πρώτο δειλό βήμα απλής αναλογικής στην Ελλάδα να λέει, ναι, είμαι υπέρ, αλλά καθίστε να το συζητήσουμε άλλα τέσσερα, πέντε, έξι, επτά, οκτώ, δέκα χρόνια. 
      Άκουσα και το επιχείρημα: Μα τώρα που εξελέγησαν οι ομοσπονδίες; Τώρα; Μα εάν το φέρνατε στη λήξη της θητείας, θα έλεγαν: Μα τώρα που πάμε για εκλογές;
      Αυτά, κύριε Υπουργέ, σας λέω ότι είναι προφάσεις εν αμαρτίαις. Όποιος, «δεν θέλει να ζυμώσει, σαράντα μέρες κοσκινίζει». 
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τολμήστε να φέρετε τροπολογία που θα εξυγιάνει το χώρο του αθλητισμού, θα προστατεύσει τα χρήματα των Ελλήνων φορολογουμένων από τα λαμόγια –για να το καταλάβουμε- ώστε να ξέρει ο ελληνικός λαός ότι τα δεκάδες, εκατομμύρια ευρώ που δίνει στις ομοσπονδίες, δίνονται με έλεγχο και όχι άνευ ελέγχου. Δεν μπορεί το 2008, ένα Κοινοβούλιο να ισχυρίζεται ότι επιθυμεί να υπάρχουν Ομοσπονδίες εις τις οποίες δεν υφίσταται αντιπολίτευση.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή) 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε συνάδελφε.
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Πρόκειται για τρομερά αντιδημοκρατικό φαινόμενο, κύριε Λοβέρδο –και μ’ αυτό θα κλείσω- να έρχεται το ΠΑ.ΣΟ.Κ. στο Κοινοβούλιο και να λέει: Επιθυμώ τη διαιώνιση μιας αντιδημοκρατικής κατάστασης στις ομοσπονδίες. 
      Και κλείνω με το εξής: Όποιος θέλει. Όποιος δεν θέλει, να μην το κάνει. Αυτός, όμως, θα ξέρει από την αρχή ότι δεν θα πάρει τα δικά μας χρήματα. Τα χρήματα που δίνει ο ελληνικός λαός, θα κρίνει ο ελληνικός λαός, πού και πώς θα δίδονται. Όχι η FIFA, όχι η UEFA, όχι οποιοσδήποτε άλλος. Όποιος νομίζει ότι μπορεί μόνος του να τα καταφέρει…
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε σας παρακαλώ, κύριε συνάδελφε.
      ΣΠΥΡΙΔΩΝ -ΑΔΩΝΙΣ ΓΕΩΡΓΙΑΔΗΣ: …να έχει χορηγούς και να πλουτίζει, να προχωράει και να κάνει την ομοσπονδία του, μπράβο του, να τον χειροκροτήσουμε. Όποιος, όμως, θέλει να ζητάει λεφτά από εδώ, θα τα παίρνει με τους δικούς μας όρους. Και οι δικοί μας όροι, πρέπει να είναι όροι δημοκρατίας και διαφάνειας.
      Ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Ανδρέας Λοβέρδος.
      Ορίστε, κύριε Λοβέρδο, έχετε το λόγο.
      ΑΝΔΡΕΑΣ ΛΟΒΕΡΔΟΣ: Ευχαριστώ, κύριε Πρόεδρε.
      Κύριε Υπουργέ, την πολιτική μου τοποθέτηση θα την κάνω στη δευτερολογία μου. Θα εξαντλήσω το οκτάλεπτό μου, σε ζητήματα που αφορούν τη δεύτερη ενότητα του σχεδίου νόμου του Υπουργείου Πολιτισμού. Θα βάλω τώρα τις βάσεις, όπως και χθες έκανα, προκειμένου στην τοποθέτησή μου, στο εξάλεπτό μου, να μιλήσω για τα γενικότερα πολιτικά θέματα, που τίθενται και από τη συγκεκριμένη νομοθετική πρωτοβουλία.
      Κατά πρώτον, θέλω να αναφερθώ στην πολύ ωραία τοποθέτηση που έκανε χθες ο Βουλευτής του ΠΑ.ΣΟ.Κ. κ. Γρηγοράκος για το σχολικό αθλητισμό και η οποία πήρε τις διαστάσεις βάσης, για μία συζήτηση στην οποία παρενέβη και η κ. Σακοράφα και ο Υπουργός. Και θεωρώ ότι εμείς της Αντιπολιτεύσεως, κύριε Υπουργέ, μπορούμε να μιλάμε, ενώ εσείς της Κυβερνήσεως δεν μπορείτε να μιλάτε. Διότι φέρατε σχέδιο νόμου εδώ και δεν έχετε μία διάταξη για το σχολικό αθλητισμό, όπως δεν είχε μία διάταξη και ο κ. Ορφανός, όπως δεν είχε μία διάταξη και ο κ. Ορφανός «δύο», με τη δεύτερη νομοθετική του πρωτοβουλία. 
      Εσείς που ξέρετε τον αθλητισμό καλύτερα από εμάς, πρέπει να καταλάβετε –και να το καταλάβετε καλά- ότι για το πρότυπο του αθλητή, που θέλουμε, κανάλι δεν είναι ο επαγγελματικός αθλητισμός, κανάλι δεν είναι ο ερασιτεχνικός πρωταθλητισμός, κανάλι μπορεί μόνο να είναι ο σχολικός αθλητισμός. 
      Θα αποκτήσετε δικαίωμα να αρθρώνετε άποψη για το όραμά σας, εάν ως υπεύθυνη Κυβέρνηση φέρετε εδώ ένα σχέδιο νόμου ή έστω ένα προσχέδιο νόμου, που θα θέτει το θέμα του σχολικού αθλητισμού στην Εθνική Αντιπροσωπεία, προκειμένου αυτό να ρυθμιστεί.
      Εμείς χθες με τον κ. Γρηγοράκο, που πήρε μία εξαιρετική πρωτοβουλία, σας είπαμε ότι εκεί είναι το στοίχημα. Εσείς φανήκατε να ανταποκρίνεστε στα λόγια. Αναμένουμε όχι τη συζήτηση στη Διαρκή Επιτροπή, αλλά ένα προσχεδίασμά σας, που θα δηλώσει ότι, πραγματικά, θέλετε να βάλετε νυστέρι εκεί.
      Τώρα σ’ ό,τι αφορά τα άρθρα 17 και 18, που σχετίζονται με τη φαρμακοδιέγερση, θέλω να πω τα εξής: Όπως και άλλοι συνάδελφοι είπαν χθες, αλλά κι εγώ στην ομιλία μου, δεν είναι ζήτημα νόμου. Υπήρχαν οι νόμοι του 1999 και του 2002, που ρύθμιζαν τα θέματα της φαρμακοδιέγερσης.
      Στη βάση αυτή, εσείς νομοθετείτε εξειδικεύοντας περαιτέρω. Τι λέτε εν τη ουσία; Λέτε ότι ο Ε.Σ.Κ.Α.Ν. αντί του Ο.Α.Κ.Α. θα είναι αρμόδιος για τις δειγματοληψίες, συγκροτείται Σώμα Δειγματοληπτών, γίνεται σχετικό μητρώο, προβλέπεται η συνεργασία για τους Έλληνες αθλητές με τα αντίστοιχα Ε.Σ.Κ.Α.Ν. του εξωτερικού και αυξάνεται το αξιόποινο. 
      Σας είπε ο κ. Καρτάλης στη Διαρκή Επιτροπή, πως το στοίχημα δεν είναι να κάνετε νομικές ρυθμίσεις για τα πράγματα που μπορούν αυτονόητα να γίνουν χωρίς αυτές. Δηλαδή το να ζητήσει ο Ε.Σ.Κ.Α.Ν. τη συνδρομή αντίστοιχου οργανισμού της Ιταλίας, γίνεται και χωρίς νόμο. Εσείς απέναντι στον ελληνικό λαό, που εμβρόντητος είδε την αύξηση των περιπτώσεων ντόπινγκ, τη μείωση των μεταλλίων και τη μείωση του πλασαρίσματος αθλητών στην οκτάδα, που είναι σοβαρότερη ένδειξη για το πώς πηγαίνει ο αθλητισμός …
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Έχουμε άλλη φιλοσοφία. 
      ΑΝΔΡΕΑΣ ΛΟΒΕΡΔΟΣ: Καμμία φιλοσοφία δεν έχετε.
       ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εσείς θέλετε φωτογραφίες με τα μετάλλια. 
      ΑΝΔΡΕΑΣ ΛΟΒΕΡΔΟΣ: Όχι, κύριε Υπουργέ! Δεν το δέχομαι.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Αυτή είναι η πολιτική σας χρόνια τώρα και επιβεβαιώνεται, γιατί τα λέτε και τώρα. Μπράβο! 
      ΠΡΟΕΔΡΕΥΩΝ (Αναστάσιος Νεράντζης): Κύριε Υπουργέ, αφήστε τον κ. Λοβέρδο να ολοκληρώσει.
      ΑΝΔΡΕΑΣ ΛΟΒΕΡΔΟΣ: Όχι, εμένα με ευχαριστεί η διακοπή.
      ΠΡΟΕΔΡΕΥΩΝ (Αναστάσιος Νεράντζης): Εσάς μπορεί να σας ευχαριστεί, αλλά το Προεδρείο δεν συναινεί. Απαραίτητη είναι η συναίνεση του Προεδρείου. 
      ΑΝΔΡΕΑΣ ΛΟΒΕΡΔΟΣ: Συμφωνώ, κύριε Πρόεδρε. Είναι δική σας αρμοδιότητα, αλλά το να ανταλλάσσουμε επιχειρήματα…
      ΠΡΟΕΔΡΕΥΩΝ (Αναστάσιος Νεράντζης): Παρακαλώ, κύριε Υπουργέ, να μην ξαναδιακόψετε. 
      Συνεχίστε, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Εγώ δέχομαι ευχαρίστως τις διακοπές, διότι αυτές οι διακοπές, μου δίνουν τη δυνατότητα να συζητώ και εδώ είναι χώρος συζήτησης.
      ΠΡΟΕΔΡΕΥΩΝ (Αναστάσιος Νεράντζης): Αυτές οι διακοπές καθιστούν αδιάκοπη τη συζήτηση του νομοσχεδίου. 
      Προχωρήστε σας παρακαλώ.
      ΑΝΔΡΕΑΣ ΛΟΒΕΡΔΟΣ: Λέω, λοιπόν, στον κύριο Υπουργό, ότι δεν έχει καμμία πολιτική η Κυβέρνηση της Νέας Δημοκρατίας. Το λέγαμε αυτό με τον κ. Λιάνη εδώ το 2006. Κύριε Νεράντζη, ήσασταν Υπουργός τότε. Λέγαμε στην κυβέρνηση της Νέας Δημοκρατίας  –ο κ. Ιωαννίδης ήταν συνάδελφος και μας άκουγε- ότι έρχονται οι Ολυμπιακοί Αγώνες του Πεκίνου και η πολιτεία δεν έχει στόχευση και οι ομοσπονδίες δεν έχουν στόχευση, δεν έχουν χρήματα, δεν μπορούν να κάνουν σχεδιασμούς για το 2008. Δεν έλεγε τότε η κ. Πετραλιά ότι έχουμε τη στόχευση του υγιούς αθλητισμού και αδιαφορούμε για τα μετάλλια. Πήγαινε και φωτογραφιζόταν ο κάθε αρμόδιος Υπουργός με τους Ολυμπιονίκες, για να πάρει κομμάτι από τη δόξα τους και μιλούσαν για τον αθλητισμό, όπως μιλούσαν όλες οι κυβερνήσεις στην Ελλάδα. Δεν ξεκαθάρισε ότι πρόκειται για μια άλλη πολιτική, η οποία στοχεύει σε υγιέστερο αθλητισμό, που θα αποδώσει μετά από κάποια χρόνια και αδιαφορεί για τα μετάλλια. Δεν έκανε τίποτα επί τεσσεράμισι χρόνια η Κυβέρνηση της Νέας Δημοκρατίας. Τα κοιτούσε τα θέματα του αθλητισμού. 
      Και ήρθε η ώρα να επιβραβευθεί, αρνητικά βέβαια, αυτού του είδους η πολιτική, να αυξηθούν  δραματικά οι περιπτώσεις του ντόπινγκ και να μειωθούν τα μετάλλια και τα πλασαρίσματα την οκτάδα. Ωραία πολιτική έχετε και ευχαριστώ που μου δώσατε την ευκαιρία να τα ξαναπώ αυτά, για να μας ακούσει κάποιος άνθρωπος και να καταλάβει ότι έχουμε υπ' όψιν μας τι συμβαίνει στον καθημερινό βίο του αθλητισμού. 
      Κύριε Υπουργέ το λέω με διάθεση συμβολής -την οποία επί μια ολόκληρη μέρα χθες είδατε ότι είχαμε- απέναντι στον ελληνικό λαό που βλέπει την αύξηση των περιπτώσεων της φαρμακοδιέγερσης, λέτε ότι θα κάνετε ένα νόμο. Δεν τον κάνατε την άνοιξη, γιατί θέλατε καλύτερα τώρα. Έρχεστε και τον κάνετε τώρα, οπότε τώρα κρίνεστε. Και τι λέτε, λοιπόν; Ότι θα συνεργαστεί ο Ε.Σ.Κ.Α.Ν. με τις αντίστοιχες αρχές του εξωτερικού. Δηλαδή άμα δεν λέγατε αυτό δεν θα μπορούσε να γίνει; 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Δεν το διαβάσατε καλά.
      ΑΝΔΡΕΑΣ ΛΟΒΕΡΔΟΣ: Πολύ καλά το διάβασα. Μην αμφισβητείτε την ικανότητά μου να κάνω ανάγνωση. Την κάνω και την κάνω πολύ καλά. 
      Λέτε, επίσης, ότι γίνεται Μητρώο Δειγματοληπτών. Ευχαριστούμε πολύ. Μπράβο! Θα βγείτε αύριο στον κόσμο και θα πείτε ότι κάνατε Μητρώο Δειγματοληπτών. Σας έλεγα και χθες ότι η Εθνική Αντιπροσωπεία ταλαιπωρείται από αυτές τις ανόητες ρυθμίσεις. Δεν είναι ρυθμίσεις εναντίον του ντόπινγκ αυτές. Είναι ρυθμίσεις εξορθολογισμού των σχετικών υπηρεσιών. Εγώ θα καταλάβαινα ρυθμίσεις εναντίον του ντόπινγκ, εάν μου λέγατε ότι αυξάνετε δραματικά τους ελέγχους, παραδείγματος χάριν ο κ. Κουκοδήμος εδώ, ως Βουλευτής είπε ότι το 2005 χωρίς τους νόμους αυτούς, αυξήθηκαν οι έκτακτοι έλεγχοι. Τι χρειάζεται ο νόμος; 
      Εντάξει, υπάρχει η πληρότητα των δικανικών ρυθμίσεων. Εάν είστε πρυτάνεις του δικαίου, να δεχθώ ότι για λόγους πληρότητας των ρυθμίσεων το κάνετε αυτό. Με την πράξη τι σχέση έχει η συγκεκριμένη ρύθμιση; Εκτιμούμε πως δεν έχει και θα θέλαμε αυτό το οποίο η ζωή απαιτεί, δηλαδή την αύξηση των ελέγχων, να έχει δρομολογηθεί, να προχωρά και να μπορείτε να υπερηφανευθείτε στη Βουλή των Ελλήνων ότι είστε ο Υπουργός, στις μέρες του οποίου αυτά τα πράγματα περιθωριοποιήθηκαν.
      Τέλος, θέλω, κύριε Υπουργέ, να σας πω σ’ αυτήν την πρώτη μου παρέμβαση ότι όταν θα κλείσει η νομοθετική πρωτοβουλία και όταν θα ψηφιστεί αυτός ο νόμος, θα αντιμετωπίζετε από την επόμενη ημέρα το πρωί την αδυσώπητη πραγματικότητα. Θα αντιμετωπίζετε το δεδομένο ότι στο πρόσφατο παρελθόν σας ανήκει η νομοθετική ρύθμιση, αλλά το παρόν θα παράγει και βία –όπως λέγαμε χθες- και ντόπινγκ και την ακαταστασία που υπάρχει στο χώρο του αθλητισμού. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελειώνοντας, δεν είχα σκοπό να το πω τώρα, γιατί μέχρι χθες το βράδυ τουλάχιστον, συνάδελφοι συζητάγαμε βάσει ενός σχεδιάσματος του Υπουργείου για την περίπτωση των ομοσπονδιών και του εκλογικού τους συστήματος και δεν είχαμε τη διάταξη -δεν ξέρω εάν το πρωί ο Υπουργός την κατέθεσε πάντως έχει ενημερωθεί η Εθνική Αντιπροσωπεία και μπορούμε να πούμε μία άποψη- αλλά επειδή έγινε λόγος και από τον κ. Γεωργιάδη, λέω προκαταβολικά ότι ο κ. Πάγκαλος εξέφρασε την Αξιωματική Αντιπολίτευση, σε ό,τι αφορά τη θέση μας. Το είπα αυτό στον κύριο Υπουργό χθες και αυτός το θυμόταν και μου το είπε, το είπε και ο κ. Γεωργιάδης, το λένε κι άλλοι. Είμαστε θετικοί, ωστόσο υπάρχουν εδώ ορισμένα ζητήματα, κύριε Γεωργιάδη, που δεν σχετίζονται με τα προσχήματα ή με το «στρίβειν διά του διαλόγου». 
      Χθες το βράδυ, κύριε Πρόεδρε, είχα την «ΚΑΘΗΜΕΡΙΝΗ», για άλλους λόγους, και παρ’ ότι συνήθως διαβάζω πρώτα τα αθλητικά και μετά τα πολιτικά, χθες η πολιτική επικαιρότητα έσπρωχνε προς το αντίθετο. Διάβασα λοιπόν, αφότου έφυγα από εδώ, ένα σχόλιο στα αθλητικά της: «Τελεσίγραφο Δ.Ο.Ε. και FIBA στην Ελλάδα, για το αυτοδιοίκητο των ομοσπονδιών». Πρώτο θέμα, το θέμα των θητειών που θέσατε. Δεύτερο θέμα, το θέμα του τρόπου εκλογής των διοικήσεών τους. Αυτό δημιουργεί μία άμεση σύνδεση του ό,τι εδώ συζητάμε με το ό,τι έγινε στην Ελλάδα από το 1994 έως και το 2006. 
      (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
      Τώρα θα ξανακάνουμε στον εαυτό μας το ίδιο δώρο; Να τσακωνόμαστε εμείς μεταξύ μας και τελικώς το θέμα να ρυθμίζεται κατά τις συμβατικές υποχρεώσεις που έχουμε, αφού οι ομοσπονδίες μας είναι μέλη των ευρωπαϊκών ομοσπονδιών και συνεπώς, έχουμε εκχωρήσει κατά κάποιον τρόπο, με την υπογραφή μας, ορισμένες αρμοδιότητές μας; Θα ξαναμπούμε πάλι στην ίδια Σολομωνική; Έχετε αυτήν τη διάθεση; Εμείς δεν την έχουμε. 
      Συνεπώς όταν η κ. Σακοράφα είπε για διάλογο, τι εννόησε, κύριε Γεωργιάδη;
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Εάν επιθυμούν είπαμε. 
      ΑΝΔΡΕΑΣ ΛΟΒΕΡΔΟΣ: Τι εννόησε; Ότι αυτό είναι πολιτική ρήξης. 
      ΠΡΟΕΔΡΕΥΩΝ (Αναστάσιος Νεράντζης): Ολοκληρώστε, κύριε Λοβέρδο και μη διακόπτετε, κύριε Γεωργιάδη. Έχουν περάσει δυόμισι λεπτά. Σας παρακαλώ! 
      ΑΝΔΡΕΑΣ ΛΟΒΕΡΔΟΣ: Ολοκληρώνω. 
      Αυτό είναι πολιτική ρήξης. Εμείς θέλουμε πολιτική ρύθμισης και όχι πολιτική ρήξης. 
      Άρα, η πρόταση που έκανε το ΠΑ.ΣΟ.Κ. να προκύψει η ρύθμιση, αλλά να προϋποθέτει συνεννοήσεις και επιλογές ομοσπονδιών να ενσωματώσουν τη ρύθμισή μας, είναι η δόκιμη πρακτική, διότι μ’ αυτήν την πρακτική, κύριε Υπουργέ, εσείς πρώτα απ’ όλα, αλλά και εμείς, αποφεύγουμε τις περιπέτειες.
      ΠΡΟΕΔΡΕΥΩΝ (Αναστάσιος Νεράντζης): Ευχαριστούμε, κύριε Λοβέρδο.
      Η Αντιπρόεδρος της Βουλής κ. Παπαδημητρίου έχει το λόγο.
      ΕΛΣΑ ΠΑΠΑΔΗΜΗΤΡΙΟΥ (Β΄ Αντιπρόεδρος της Βουλής): Ευχαριστώ, κύριε Πρόεδρε, θα είμαι σύντομη.
      Κατ’ αρχάς θέλω να πω ότι είναι ένα εξαιρετικό νομοσχέδιο και συγχαίρω και τον κ. Λιάπη και τον κ. Ιωαννίδη, γι’ αυτήν τους την προσπάθεια και ασφαλώς τη στηρίζω. 
      Είμαστε όλοι υπερήφανοι, κύριε Ιωαννίδη, για τις επιδόσεις των αθλητών μας και για τις νίκες τους στους πρόσφατους Ολυμπιακούς και Παραολυμπιακούς αγώνες, κυρίως. 
      Επιτρέψτε μου να πω ότι δεν είμαι καθόλου πεπεισμένη ότι η αντιντόπινγκ στρατηγική μας πρέπει να συνδέεται με περιορισμό κινήτρων, που κάποτε εμείς εδώ θεσμοθετήσαμε, θέλω να πιστεύω, με γνώση. Ντραπήκαμε όλοι από τους ντοπαρισμένους αθλητές μας και οι φωνές που ακούστηκαν ότι ίσως κάποιοι «Αθάνατοι» συνωμότησαν να μας κυνηγήσουν, στηρίζοντες ή καλύπτοντες τους Αμερικάνους ή όποιους άλλους, δεν νομίζω ότι συνιστά παρηγοριά. Το χειρότερο δεν εξαγνίζει το κακό και πιστεύω ότι το κακό θα έπρεπε να αναζητηθεί κυρίως, πίσω από τους αθλητές, σε όσους στηρίζουν τις δικές τους φιλοδοξίες σε σχέση με τον αθλητισμό, πάνω στις πλάτες, τα πόδια, στις προσπάθειες των αθλητών.
      Τέλος πάντων, εγώ δέχομαι ότι αναλύσατε, μελετήσατε, κρίνατε και προτείνατε, αλλά δεν είμαι καθόλου σίγουρη ότι η περικοπή κινήτρων πρέπει να ισχύσει και για τους παραολυμπιακούς αθλητές μας. Πιστεύω ότι τα πιο δραματικά και τα πιο αξιόλογα άτομα στους αγώνες είναι από τον τέταρτο και κάτω. Είχε κυκλοφορήσει και ένα καταπληκτικό βιβλιαράκι που είχε τις φωτογραφίες εν δράσει του «νούμερο τέσσερα». Αξίζει πραγματικά τον κόπο να το βρούμε και να το κάνουμε κτήμα όλων των Βουλευτών. 
      Θα μου πείτε «είναι το κίνητρο που τους βοηθάει;». Είναι και το κίνητρο, κυρίως, για τα άτομα με ειδικές ανάγκες. Προσπάθησα να μάθω σε πόσα άτομα αφορά. Είναι λιγότερο από τριάντα, το πολύ σαράντα άτομα, ανά τετραετία, κύριε Υπουργέ. Επιτέλους πρέπει να δημιουργήσουμε και μία δεξαμενή από τον τέταρτο μέχρι τον όγδοο ή έστω μέχρι τον έκτο, ώστε οι τριάδες να μπορούν να ανανεωθούν. 
      Θέλω να παρακαλέσω θερμά και εσάς και τον κ. Λιάπη να ξαναδείτε τις τροπολογίες που οι ίδιοι σας παρέδωσαν με αίτημά τους για το άρθρο 18 και μένω στην προσωπική σας μεγάλη ευαισθησία και για τον αθλητισμό και για τα άτομα με ειδικές ανάγκες, ότι αυτό που θα έλθει τελικά για ψήφιση θα περιλαμβάνει όλα τους τα αιτήματα, που κρίνω, κύριε Πρόεδρε, απολύτως εύλογα. 
      Ευχαριστώ.
               (Χειροκροτήματα από την πτέρυγα της Νέας Δημοκρατίας) 
      ΠΡΟΕΔΡΕΥΩΝ (Αναστάσιος Νεράντζης): Ο κ. Γείτονας έχει το λόγο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κύριε Πρόεδρε, έχω ζητήσει το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ: Να ακούσετε και τους Βουλευτές, κύριε Υπουργέ. Θα απαντήσετε συνολικά μετά.
      ΠΡΟΕΔΡΕΥΩΝ (Αναστάσιος Νεράντζης): Μετά τον κ. Γείτονα, κύριε Υπουργέ. Μετά θα μιλήσει ο κ. Ροντούλης και μετά θα προχωρήσουμε παρακάτω για την οικονομία της συζητήσεως. Όπως βλέπετε, το Προεδρείο μεριμνά να ακούγονται όλες οι απόψεις. 
      Ορίστε, κύριε Γείτονα έχετε το λόγο.
      ΚΩΝΣΤΑΝΤΙΝΟΣ ΓΕΙΤΟΝΑΣ:  Συνήθως επί των άρθρων, οι Υπουργοί κάνουν μικρή χρήση του Βήματος. Περιμένουν να ακούσουν ούτως ώστε να διαμορφώσουν τελική άποψη.
      ΛΕΩΝΙΔΑΣ ΓΡΗΓΟΡΑΚΟΣ: Να μιλήσουν και λίγο οι Βουλευτές, κύριε Πρόεδρε. 
      ΠΡΟΕΔΡΕΥΩΝ (Αναστάσιος Νεράντζης): Κύριε Γρηγοράκο, η εγγραφή σας στον κατάλογο δεν ήταν απολύτως νομότυπη και το ξέρετε. Μη θέτετε  θέματα. Σας παρακαλώ. Ξέρω τι πρέπει να κάνω και βοηθάω αυτήν την ιστορία. 
      ΛΕΩΝΙΔΑΣ ΓΡΗΓΟΡΑΚΟΣ: Εάν είναι αυτό να το ανταλλάξω, παραιτούμαι, κύριε Πρόεδρε.
      ΠΡΟΕΔΡΕΥΩΝ (Αναστάσιος Νεράντζης): Όχι, να μην παραιτηθείτε. Εμείς θέλουμε να σας ακούμε με ενδιαφέρον, αλλά σας παρακαλώ μην επικαλείστε Κανονισμό, διότι τον παρακολουθούμε. 
      Συνεχίστε, κύριε Γείτονα.
      ΛΕΩΝΙΔΑΣ ΓΡΗΓΟΡΑΚΟΣ: …αυτό που είπατε, κύριε Πρόεδρε. 
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, εγώ είπα στον Υπουργό να περιμένει να ακούσει τους Βουλευτές, για να διατυπώσει στο τέλος αν θέλει, και αλλαγές. Αυτό άλλωστε είναι και το νόημα του κοινοβουλευτικού διαλόγου.
      Εγώ θέλω να σας πω κατ’ αρχάς, κύριε Υπουργέ, σε συνέχεια αυτών που είπε ο Κοινοβουλευτικός μας Εκπρόσωπος, να μην επιχειρήσετε να χειραγωγήσετε τον αθλητισμό και τις ομοσπονδίες. Εγώ «ντρέπομαι» γιατί ήλθε παρέμβαση από διεθνείς ομοσπονδίες. Είναι λάθος να δέχεται η Ελλάδα τέτοιες παρεμβάσεις. Η Κυβέρνησή σας δεν έχει διδαχθεί από το φιάσκο του «Βασικού Μετόχου»; Να μην το υποστούμε ξανά. Συγκρατηθείτε λοιπόν και μην προχωρήσετε σε ρυθμίσεις που θίγουν την αυτονομία των αθλητικών ενώσεων.
      Έρχομαι τώρα στην ενότητα των άρθρων που συζητούμε. Όπως είπα και χθες το κύριο σώμα αυτών των ειδικού πράγματι βάρους διατάξεων για το ντόπινγκ, τη φαρμακοδιέγερση, ως και τα προνόμια των αθλητών, ήλθε με τροπολογία και περιελήφθηκε ως άρθρο 18. Αυτό τι σημαίνει και σε σχέση με τα όσα είπα χθες; Δεν είναι μόνο ότι νομοθετούμε υπό την πίεση συγκυρίας –και ξέρουμε ποια ήταν η συγκυρία και για τη βία, η οποία επέβαλλε αυτές τις διατάξεις και ως και για το ντόπινγκ- αλλά νομοθετούμε και στο πόδι. 
      Στο θέμα του ντόπινγκ, πέρα από τα όσα είπε η εισηγήτριά μας, εγώ θέλω να προσθέσω ακόμα ορισμένες παραμέτρους, κύριε Υπουργέ, και θέλω να προσέξετε. Τα λέω από τη σκοπιά του πρώην Υπουργού Υγείας. Το ντόπινγκ, πέρα από το θέμα του «ευ αγωνίζεσθε», για μένα  είναι θέμα πρώτα ψυχικής και σωματικής υγείας των αθλητών. Πρέπει να το  προσέξουμε ιδιαίτερα. Η Ελλάδα είναι γεγονός ότι, ιδιαίτερα με τους τελευταίους νόμους, έχει μία από τις αυστηρότερες νομοθεσίες. Όμως, παρ’όλο ότι είναι αυστηρό το νομοθετικό πλαίσιο είχαμε τα ομαδικά κρούσματα ντόπινγκ, που ασφαλώς αλλοιώνουν το ολυμπιακό ιδεώδες και δυσφημούν τη χώρα.
      Άρα, τι χρειαζόμαστε; Για εμένα χρειαζόμαστε περαιτέρω ενίσχυση των ελεγκτικών μηχανισμών και των ελέγχων για την εφαρμογή της νομοθεσίας, αλλά και ενίσχυση των δομών αποτροπής. Και εδώ, εμείς -και εγώ προσωπικά- πιστεύουμε ότι η έμφαση για το ντόπινγκ πρέπει να δοθεί κυρίως στην πρόληψη. Και όσον αφορά την πρόληψη, εννοώ στην προκειμένη περίπτωση και το θέμα του ελέγχου κυκλοφορίας των σκευασμάτων. Είναι κλειδί αυτό το ζήτημα. Έρχεται η νομοθετική σας πρωτοβουλία και δεν  μπαίνει καθόλου στο θέμα της διακίνησης αυτών των σκευασμάτων. Εδώ είναι και η μεγάλη μας διαφορά. Σ’ αυτό το θέμα τον κύριο ρόλο και λόγο έχει ο Ε.Ο.Φ.. Φέρατε αυτό το νομοσχέδιο. Ερωτώ, κάνατε διάλογο με τον Ε.Ο.Φ., κύριε Υπουργέ; 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Και διάλογο κάναμε και το έχουμε βάλει μέσα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ναι, καλά. Το περίμενα το ναι. Εφόσον όμως κάνατε διάλογο -εγώ γνωρίζω τις απόψεις που υπάρχουν στον επιστημονικό κόσμο του χώρου της υγείας- τότε πέστε μου τι δεχθήκατε απ’ αυτά που πρότειναν; Θέλω να μου πείτε, γιατί εγώ ξέρω τι ακριβώς σας έχουν προτείνει, όσον αφορά τα νέα μεγάλα βήματα που έπρεπε να γίνουν; Όπως ξέρετε -ίσως δεν το γνωρίζουν όλοι οι συνάδελφοι- με βάση την κείμενη νομοθεσία, τα σκευάσματα, τα συμπληρώματα ή όπως αλλιώς τα ονομάζουμε, μπορούν να πωλούνται μόνο στα φαρμακεία. Η εισαγωγή, παραγωγή, διακίνηση και κυκλοφορία αυτών, είναι αποκλειστικής αρμοδιότητας του Ε.Ο.Φ. και μάλιστα η κυκλοφορία σκευασμάτων για να είναι νόμιμη, επιτρέπεται μόνο αν γίνει γνωστοποίηση στον Ε.Ο.Φ.. Αυτή είναι η κείμενη νομοθεσία. Συνεπώς ένα πρώτο συμπέρασμα είναι ότι η διακίνηση, μέσω διαδικτύου ή ταχυδρομείου αυτών των σκευασμάτων είναι παράνομη, γιατί δεν μπορεί να υποστεί κανέναν έλεγχο από τις κρατικές αρχές. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Συμφωνούμε.
      ΚΩΝΣΤΑΝΤΙΝΟΣ ΓΕΙΤΟΝΑΣ: Έτσι. 
      Το ερώτημα, λοιπόν, είναι: Ποια είναι τα νέα βήματα, πέρα από την υπάρχουσα νομοθεσία, που κάνετε γι’ αυτό το θέμα, αφού μού λέτε μάλιστα ότι κάνατε διάλογο με τον Ε.Ο.Φ.; Μπορώ να πω ότι αυτό που ορίζετε στην παράγραφο 1 του άρθρου 18 -προσέξτε, κύριε Υπουργέ, εγώ μελετώ τα νομοσχέδια- για την κάρτα αθλητή είναι προς  θετική κατεύθυνση. Γιατί προβλέπει στην κάρτα υγείας αθλητή να γίνεται καταχώρηση των σκευασμάτων. Όμως, δεν αρκεί. Εγώ πιστεύω ότι χρειάζεται να ενισχυθεί όλο το σύστημα με πρόγραμμα φαρμακοεπαγρύπνησης από τον Ε.Ο.Φ.. Για να μπορεί να υπάρχει συνεχής παρακολούθηση. Μόνον τότε θα έχουμε αποτελέσματα. Αυτό θα ήταν  ένα νέο σημαντικό βήμα. Υπάρχουν και άλλα τέτοια βήματα, υπάρχουν και προτάσεις σημαντικές γι’ αυτά.
       Όπως, η εφαρμογή της ειδικής ταινίας γνησιότητας σε ελεγμένα από τον Ε.Ο.Φ. σκευάσματα. Να μπει ειδική ταινία γνησιότητας όπως στα φάρμακα, για να ξέρουμε τι κυκλοφορεί.
      Ακόμη. Συνεργασία του Ε.Ο.Φ. με τις ομοσπονδίες, για την εισαγωγή των σκευασμάτων και αν είναι δυνατόν να προχωρήσουμε σε μητρώο εισαγωγέων. 
      Επίσης, πρέπει να δούμε από τώρα τη νέα πρόταση που συζητιέται και σε ευρωπαϊκό επίπεδο και έχει ιδιαίτερη σημασία για τους αθλητές. Κυρία Σακοράφα -επειδή αναφερθήκατε ιδιαίτερα στους αθλητές- υπάρχουν σκευάσματα-φάρμακα, τα οποία περιέχουν ουσίες που είναι απαγορευμένες από τη ΓΟΥΑΝΤΑ. Σε αυτά, δεν υπάρχει ειδική σήμανση. Συζητιέται, λοιπόν -και πρέπει όλοι να το στηρίξουμε αυτό- ότι θα πρέπει να υπάρχει ειδική σήμανση. Γιατί μπορεί να παγιδεύονται λαμβάνοντας σχετικά φάρμακα οι αθλητές και να δείχνουν ότι είναι ντοπαρισμένοι. Έρχομαι τώρα στο θέμα των ελέγχων Εγώ, λοιπόν, δεν αρνούμαι την ενίσχυση των ελέγχων, αλλά να το δούμε στην πράξη.
       Και όπως είπα για την παράγραφο 1 του άρθρου 18, ότι είναι θετική, λέω ότι η ενσωμάτωση του Ε.Σ.Κ.Α.Ν. των δειγματοληπτών του Ο.Α.Κ.Α., είναι θετική. Όμως, για το Ε.Σ.Κ.Α.Ν. όπως είπε και η εισηγήτριά μας, κάνετε ένα βήμα πίσω. Αντί για την ανεξαρτητοποίησή του μπαίνει, υπό το σφιχτό εναγκαλισμό του κράτους κι αυτό πιστεύω ότι είναι ένα ακόμη λάθος. 
      Ακόμα πέραν του Ε.Ο.Φ. που ανέφερα -στην κατηγορία των μέτρων πρόληψης- κύριε Υπουργέ, νομίζω ότι η αναβάθμιση του ρόλου των τελωνείων για τις εισαγωγές θα πρέπει να αποτελέσει προτεραιότητα. Ήταν πολύ σωστή επίσης η παρατήρηση -και σ’ αυτό στάθηκε πολύ η εισηγήτριά μας- για την ενίσχυση του επιστημονικού αθλητισμού.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Ολοκληρώνω, κύριε Πρόεδρε.
      Εσείς αντί της πρόληψης επιλέξατε –και εδώ είναι η διαφορά μας, παρ’ ότι ενοχλείστε- την αυστηροποίηση των διατάξεων της καταστολής. 
      Δεν είναι εκεί το θέμα. Μάλιστα, βάζετε θύματα και συντελεστές εμπορίας περίπου σχεδόν στην ίδια κατηγορία. 
      Θα κλείσω, κύριε Πρόεδρε, δεν θα μπω σ’ άλλα θέματα. Μόνο όσον αφορά τα προνόμια μια κουβέντα. Εγώ είμαι με την άποψη που ακούστηκε, κύριε Υπουργέ, ότι δεν θα πρέπει να σπρώχνουμε τους αθλητές προς τα Τ.Ε.Φ.Α.Α., να γίνουν μόνο γυμναστές. Θα μπορούσαμε να τους δώσουμε τη δυνατότητα με τη μοριοδότηση να πάνε και σ’ άλλες σχολές, διότι πράγματι απεδείχθη ότι έχουμε εξαιρετικούς επιστήμονες γιατρούς, μηχανικούς, δικηγόρους κ.λπ., προερχομένους από τον αθλητισμό. 
      Θα πω, τέλος, κύριε Υπουργέ, ότι απεδείχθη κι απ’ αυτό το νομοσχέδιο ότι σε βασικά ζητήματα για τον αθλητισμό έχουμε διαφορετική αντίληψη. Όπως είπα και χθες, είναι καιρός η Κυβέρνησή σας, μετά μάλιστα την αρνητική στάση της κοινής γνώμης, να αναθεωρήσει απόψεις και πολιτικές στάσεις. Προ πάντων, όχι αποφασίζομεν και διατάσσομεν. Χρειάζεται διάλογος. Απεδείχθη ότι και γι’ αυτό το νομοσχέδιο δεν έγινε ουσιαστικός διάλογος. Ήταν η πίεση της συγκυρίας που σας έκανε να πάρετε αυτήν τη νομοθετική πρωτοβουλία. Είχατε, όμως, χρόνο για διάλογο και μπορούσαμε να διαμορφώσουμε για τη βία και για το ντόπινγκ, για δύο πολύ βασικά ζητήματα, με την ευρύτερη δυνατή συναίνεση, σύγχρονες και αποτελεσματικές διατάξεις. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Αναστάσιος Νεράντζης): Το λόγο έχει ο συνάδελφος κ. Ροντούλης. 
      ΑΣΤΕΡΙΟΣ ΡΟΝΤΟΥΛΗΣ: Κύριε Υφυπουργέ, να σας θέσω μετ’ επιτάσεως ένα θέμα που το θέτουν όλες οι πτέρυγες. Τι θα γίνει με το εργασιακό μέλλον των ανθρώπων που εργάζονται στην Γ.Γ.Α.. Τόσες μέρες το θέτουμε το θέμα και μία συγκεκριμένη απάντηση δεν λάβαμε. Είναι αδιανόητο εργαζόμενοι μετά την 1-1-2009 να αισθάνονται ανασφάλεια στον τόπο της εργασίας τους. 
      Κοιτάξτε να δείτε. Ας μιλήσουμε επί πραγματικών δεδομένων. Τι έχουμε μπροστά μας ως μεγάλο αθλητικό γεγονός; Είναι η διοργάνωση των Μεσογειακών Αγώνων σε Βόλο και Λάρισα. Αυτοί οι άνθρωποι έχουν να επιτελέσουν κάποιο έργο όσον αφορά την άρτια τέλεση αυτού του αθλητικού γεγονότος, ενός μεγάλου αθλητικού γεγονότος; Βεβαίως έχουν ρόλο. Άρα, λοιπόν, θα πρέπει –κι αυτή είναι η πρότασή μας, ξεκάθαρη- μέχρι το 2013, που θα γίνουν οι Μεσογειακοί Αγώνες, οι άνθρωποι αυτοί να νιώσουν εργασιακά ασφαλείς. Καθ’ όλη δε τη διάρκεια του μεσολαβούντος χρόνου, από τώρα δηλαδή μέχρι το 2013, να γίνουν οι κατάλληλες νομοθετικές ρυθμίσεις προκειμένου αυτοί οι άνθρωποι να αποκτήσουν συμβάσεις αορίστου χρόνου και να λήξει το ζήτημα. 
      Θα πείτε ξεκάθαρα μια κουβέντα γι’ αυτό το θέμα; Μας λέτε συνεχώς ότι μέχρι τα τέλη του 2008 καλύπτονται. Ωραία, ελάτε στη θέση αυτών των ανθρώπων που έχουν οικογένειες, έχουν δομήσει τη ζωή τους, έχουν δομήσει την εργασιακή τους βεβαιότητα και ειρήνη πάνω σε μια συγκεκριμένη κατάσταση πραγμάτων. Θα πείτε, λοιπόν, ξεκάθαρα τι θα γίνει; 
      Κύριε Λοβέρδο –δεν είναι αυτήν τη στιγμή στην Αίθουσα- και αξιότιμοι κύριοι του ΠΑ.ΣΟ.Κ., θα πρέπει να ξεκαθαρίσουμε κάτι και θα περιμένω από τους αγαπητούς συναδέλφους του ΠΑ.ΣΟ.Κ. να τοποθετηθούν στη συνέχεια. Την Ελλάδα την κυβερνάει η FIBA; Την Ελλάδα την κυβερνούν οι διεθνείς ομοσπονδίες ή η ελληνική Βουλή και η ελληνική Κυβέρνηση; Διότι το μείζον ερώτημα αυτό είναι. Να μας πουν δηλαδή, πέρα από νομικίστικα τερτίπια και οτιδήποτε άλλο, ποιος ασκεί τον έλεγχο αυτής της χώρας. 
      Δεν έγινε κατανοητό κάτι που μετ’ επιτάσεως επίσης φωνάζει ο Άδωνις ο Γεωργιάδης και λέει ότι η τροπολογία που  προτάθηκε από το ΛΑ.Ο.Σ. έχει το στοιχείο όχι της υποχρεωτικότητας, αλλά της προαιρετικότητας. Δηλαδή εάν μια ομοσπονδία λαμβάνει χρήματα από το ελληνικό δημόσιο θα πρέπει να λειτουργεί με βάση τους κανόνες που θέτει το ελληνικό δημόσιο και όχι η FIBA. 
Δηλαδή μέχρι και σ’ αυτό το σημείο, ακόμα και στο ποδόσφαιρο έχουμε ευρωπαϊκό ή εξωτερικό καπέλο; Ακόμα και εκεί; Ακόμα και στον αθλητισμό; Αυτό καταντάει ανυπόφορο!
    Βεβαίως, να μας πει και κάτι άλλο το ΠΑ.ΣΟ.Κ.. Κόπτεται δήθεν περί αναλογικότητας, περί απλής αναλογικής στο πολιτικό μας σύστημα. Άλλα λόγια να αγαπιόμαστε. Εδώ πάμε να κάνουμε ένα πρώτο βήμα και το αντιμάχονται, επικαλούμενοι τον εξωτερικό παράγοντα. Είναι εξωφρενικό αυτό, ιδίως για το δήθεν πατριωτικό ΠΑ.ΣΟ.Κ.! 
    Κύριε Υπουργέ, για να έλθω και σε σας τώρα, έχετε μία τάση να απευθύνετε παραινέσεις από καθέδρας, όπως «διαβάστε τα νομοσχέδια» κ.λπ. Είπατε στον κ. Λοβέρδο «διαβάστε καλύτερα». Εσείς, που είστε ο επαΐων του αθλητισμού, θα πρέπει να καταλάβετε ότι η αλαζονική σας συμπεριφορά είναι αποκρουστική, απωθεί. 
    Και θα σας πω γιατί. Χθες προσπάθησα να αρθρώσω ένα λόγο, να διασυνδέσω το φαινόμενο βία και Μέσα Μαζικής Ενημέρωσης. Είναι ένα μεγάλο θέμα. Σας είπα ότι υπάρχουν οι νόμοι, αλλά δεν εφαρμόζονται, κύριε Υφυπουργέ, και αντί να δώσετε απάντηση σ’ αυτό, ερχόσαστε εδώ, σας δίνουν οι σύμβουλοί σας κείμενα και μας διαβάζετε νόμους. 
    Ελάτε, όμως, να σας τα πω εγώ τώρα. Έχω ένα έγγραφο εδώ, το οποίο θα σας το δώσω μετά. Ακούστε τίτλους που έχω μπροστά μου. Και εγώ ερωτώ, αυτοί τιμωρήθηκαν με δύο χρόνια φυλάκιση που προβλέπει ο νόμος; Ακούστε πρωτοσέλιδα και μετά να μας απευθύνετε παραινέσεις ή συμβουλές από καθέδρας, κύριε Υφυπουργέ. «Θα πέσουν κεφάλια», «Μπουρλότο στην Τούμπα», «Έτοιμοι για πόλεμο», «Casus belli», λατινιστί. Γελάτε, κύριε Υφυπουργέ! Θα μείνει αυτό το σαρδόνιο χαμόγελο, όταν παιδάκια αιματοκυλιούνται. Άλλοι τίτλοι είναι: «Λοζάνη που βράζει», «Αίμα και άμμος». 
    Αυτά, κύριε Υφυπουργέ, τα ξέρετε; Έρχεστε, λοιπόν και δεν ακούτε προσεκτικά αυτό που λέμε, που προσπαθούμε να εγείρουμε ένα θέμα προβληματισμού στην ελληνική κοινωνία και την ελληνική πολιτική σκηνή, δηλαδή, τη διασύνδεση βίας και Μέσων Μαζικής Ενημέρωσης. Ξέρετε ότι τα Μέσα Μαζικής Ενημέρωσης λειτουργούν ως μεγεθυντικός φακός και τραγικοποιούν προ και μετά του αγώνος κάποια πράγματα. 
    Έκανα μία έρευνα για να δω μήπως εμείς εδώ έχουμε άδικο; Μήπως σας κρίνουμε αδίκως; Ήθελα να δω τι συμβαίνει στις άλλες ευρωπαϊκές χώρες. Ακούστε, λοιπόν, τι έγινε στην Αυστρία. Οι Αυστριακοί εντοπίζουν το πρόβλημα, για το οποίο συζητάμε και εμείς. Δίνουν στην αρχή παραινετικά, στη συνέχεια και νομοθετικά μία κατεύθυνση, όταν υπάρχουν βίαια γεγονότα στα γήπεδα, τα Μέσα Μαζικής Ενημέρωσης να καλύπτουν το εκάστοτε συμβάν όσο το δυνατόν λιγότερο. Ξέρετε τι έγινε ως αποτέλεσμα, όπως λέει η έρευνα; Οι χούλιγκανς έχασαν την προσοχή που τους έδιναν προηγουμένως και τα επεισόδια βίας μειώθηκαν.
     Εσείς έχετε κάνει κάποια έρευνα επί αυτού του μεγάλου ζητήματος; Εκεί, όμως, που πρέπει να «βάλετε χέρι», δεν τολμάτε να το κάνετε. Στον κοσμάκη, όμως, «βάζετε χέρι» με τα «αλογοσκούφεια» μέτρα ή οτιδήποτε άλλο. 
    Στην Ολλανδία, που επίσης έκαναν μελέτη, ξέρετε τι λένε οι χούλιγκανς; Σας διαβάζω χαρακτηριστικά τα εξής: «Είναι πολύ σημαντικό, όταν μας δείχνει η τηλεόραση ή γράφουν για μας οι εφημερίδες. Όταν διαβάζουμε στην εφημερίδα ότι θα υπάρξει αυξημένη Αστυνομία –γι’ αυτό σας λέμε ότι λειτουργείτε μόνο κατασταλτικά- σ’ έναν ποδοσφαιρικό αγώνα, τότε γίνεται πιο ενδιαφέρον και μαζευόμαστε όλοι στο γήπεδο». 
    Άρα, λοιπόν, σας μιλάμε για ένα ζήτημα μεγάλων διαστάσεων, για το οποίο «ποιείτε την νήσσαν», διότι βεβαίως δεν θέλετε να χαλάσετε τις αγαστές και αρμονικές σχέσεις που έχετε με μεγαλοσυμφέροντα ή μεγαλοεκδότες, διότι έχουν εμπορευματοποιηθεί τα πάντα και κάποιοι αποκομίζουν οφέλη. 
    Είμαστε η μόνη χώρα στον κόσμο, κύριε Υφυπουργέ, που έχουμε περισσότερο και μεγαλύτερο αριθμό αθλητικών εφημερίδων απ’ όσες είναι οι ομάδες που συμμετέχουν στο πρωτάθλημα. Αυτό καταλαβαίνετε τι σημαίνει;
      Άρα λοιπόν, για να ολοκληρώσω και να μην καταχρώμαι και το χρόνο, θα πω ότι η θέση μας είναι ξεκάθαρη. Τα Μέσα Μαζικής Ενημέρωσης θα πρέπει να προβάλλουν τα ιδεώδη, τις αρχές του καθαρού, του γνήσιου αθλητισμού. Όμως πίσω από τα Μέσα Μαζικής Ενημέρωσης υπάρχουν άνθρωποι με τα πάθη, τα μίση τους, την επιδίωξη του κέρδους. Θα πρέπει, λοιπόν, να έρθει η πολιτεία και όχι μόνο να νομοθετεί, γιατί έχουμε πήξει στους νόμους, κύριε Υφυπουργέ! Θα κάνετε και κάτι στην πράξη; Αυτό ζητάμε. 
      Σας ευχαριστώ πολύ.
      (Χειροκροτήματα από την πτέρυγα του ΛΑ.Ο.Σ.)
      ΠΡΟΕΔΡΕΥΩΝ (Αναστάσιος Νεράντζης): Κι εγώ ευχαριστώ.
      Ο κ.  Λεωνίδας Γρηγοράκος έχει το λόγο. Κύριε Ψαριανέ, ευθύς μετά θα μιλήσετε εσείς. 
      ΛΕΩΝΙΔΑΣ ΓΡΗΓΟΡΑΚΟΣ: Ευχαριστώ πολύ, κύριε Πρόεδρε.
       Κύριε Υπουργέ, δεν μου δόθηκε χθες η ευκαιρία –και θα ήθελα να με παρακολουθήσετε, όπως κι εγώ σας παρακολουθώ όλες αυτές τις μέρες- να τοποθετηθώ σε κάποια συγκεκριμένα θέματα, όπως στο θέμα των λεσχών. Κύριε Υπουργέ, πιστεύω ότι αυτές οι λέσχες δεν θα λειτουργήσουν και θα αιτιολογήσω το πώς. Πρώτον, διότι διατηρούνται οι σύνδεσμοι, κύριε Υπουργέ, κι εφόσον διατηρούνται οι σύνδεσμοι, που είναι συνταγματικά κατοχυρωμένο δικαίωμα, δεν μπορούν, λοιπόν, να λειτουργήσουν οι λέσχες, γιατί αυτοί οι σύνδεσμοι, έστω και «ξεδοντιασμένοι», όπως τους έχετε κάνει, μάλλον θα βρουν μια παράπλευρη δράση. Το λέω πάντα καλόπιστα και επειδή ξέρω ότι μιλάτε πάντα ντόμπρα κι ό,τι λέτε αυτό είναι. 
      Δεύτερον, κύριε Πρόεδρε, οι Π.Α.Ε. δεν θα θελήσουν να δημιουργήσουν τέτοια μορφώματα. Και γιατί δεν θα θελήσουν; Γιατί είναι μόνιμος βραχνάς για τις Π.Α.Ε.. Έτσι, λοιπόν, βλέπουμε ότι ενώ έχουμε πενήντα και πλέον Π.Α.Ε. στην Ελλάδα με εξαίρεση τις λίγες μεγάλες δεν υπάρχει κανένας άλλος μηχανισμός. Δεν υπάρχει μηχανισμός. Οι πρόεδροι βάζουν τα χρήματα για συγκεκριμένους λόγους. Τα έχουμε ζήσει από την παιδική μας ηλικία. Λέγαμε: «γιατί πήρε ο τάδε την τάδε ομάδα;» Γιατί είχε πάρει ο Ανιέλι τη Γιουβέντους; Την πήρε για προβολή. Το ξέρετε κι αυτό. Σ’ όλα τα μήκη και τα πλάτη του κόσμου οι πιο πολλοί έχουν τα διοικητικά συμβούλια σαν «γλάστρες». Οι ίδιοι αποφασίζουν, οι πρόεδροι αποφασίζουν. Εσείς το έχετε ζήσει και περισσότερο. Πιθανόν μερικές φορές να κάνουν και τους προπονητές. Μόνοι, λοιπόν, συνεδριάζουν, μόνοι παίρνουν τις αποφάσεις, μόνοι διοικούν. Κύριε Υπουργέ, μ’ όλο το σεβασμό και την εκτίμηση που σας έχω θα πω ότι χρόνο για να νταντεύουν οι πρόεδροι, που είναι μεγαλοεπιχειρηματίες, δεν έχουν. Άρα το άρθρο αυτό βλέπω να αυτοκαταργείται μόνο του. Καλή η προσπάθεια!
      Τώρα έρχομαι στο θέμα των επαφών των συνδέσμων με το σωματείο. Οι συνδεσμίτες, κύριε Υπουργέ, έχουν τεράστιες δυνατότητες να βρουν τις επαφές τους και τις διασυνδέσεις τους με την ομάδα: και παίκτες και παράγοντες και παρατρεχάμενους. Εντάξει, υπάρχει ένα άρθρο και καλά κάνατε και το φτιάξατε, αλλά κι αυτό το άρθρο βλέπω να πέφτει στο κενό. 
      Έρχομαι, κύριε Υπουργέ, στο άρθρο που μιλάει για τις ιδιωτικές εταιρείες φύλαξης, τάξης, στο άρθρο 4. Κύριε Υπουργέ, θα πρέπει να προσέξετε πάρα πολύ και να προσέξουμε πάρα πολύ σαν Βουλή των Ελλήνων και σαν ελληνική πολιτεία, διότι υπάρχουν και κάποια συνταγματικά δικαιώματα των πολιτών. Έναν ταραχοποιό, κύριε Υπουργέ, που θα αντισταθεί θα τον στηρίξουν οι φίλοι του. Έχει το δικαίωμα κανείς απ’ αυτούς τους κυρίους να τον συλλάβει και θα πάει για αντίσταση κατά της αρχής εάν αντισταθεί αυτός ο φίλαθλος; Ποιας αρχής; Απλά θα είναι διένεξη μεταξύ δύο πολιτών. Αυτό αναγνωρίζει το ελληνικό κράτος και το ελληνικό Σύνταγμα. Έτσι εγώ πιστεύω ότι αυτό το θέμα χρήζει μιας περαιτέρω διερεύνησης και συζήτησης γιατί μας βάζει σε δύσκολους δρόμους. 
      Κύριε Υπουργέ, εμείς δεν πιστεύουμε στη Διαρκή Επιτροπή Αντιμετώπισης της Βίας γιατί όλα αυτά τα χρόνια δεν προσέφερε τίποτα. Και δεν προσέφερε γιατί αυτή η επιτροπή, κυρίες και κύριοι συνάδελφοι, στελεχώνεται πάντα από άσχετους ανθρώπους, όχι τώρα αλλά και παλιά. Αυτοί που μπαίνουν στην επιτροπή, κυρίες και κύριοι συνάδελφοι, είναι συνήθως μη επιστήμονες, μη έχοντες κάποια σχέση με το αντικείμενο, αλλά είναι κάποιοι της «παρέας». 
      Η επιτροπή αυτή δεν έχει δικαιοδοσίες, δεν έχει υπηρεσίες και ούτε μπορεί να κινήσει κάποιο μηχανισμό. Άρα, λοιπόν, είναι μια επιτροπή για να είναι μια επιτροπή.
      Κύριε Υπουργέ, σας ευχαριστώ που είχατε την καλοσύνη να με ακούσετε και δεν προηγήθηκε η ομιλία σας, γιατί ήθελα να κάνω μια πρόταση γι’ αυτό. Εγώ θέλω να μπούμε στα πρότυπα των άλλων μεγάλων ευρωπαϊκών χωρών. Τι έκαναν μ’ αυτήν την επιτροπή; Έφτιαξαν μια Επιτροπή Εθνικού Κέντρου Πληροφόρησης και Διαχείρισης Αθλητικών Βιαιοτήτων. Το όργανο αυτό στελεχώνεται με ειδικούς της Αστυνομίας, των δικαστηρίων, του αθλητισμού, των Π.Α.Ε. και παρακολουθεί τους συνδέσμους, καταγράφει με έμπειρους ανθρώπους γύρω από τον αθλητισμό τα έκτροπα, τα αρχειοθετεί, βλέπει τα εμπλεκόμενα πρόσωπα και έχει τα μάτια και τα αυτιά ανοικτά. Συνεργάζεται μ’ όλους τους φορείς του δημοσίου και ανταλλάσσει πληροφορίες με τα αντίστοιχα κέντρα του εξωτερικού.
      Ποια είναι η εμπειρία σας γι’ αυτό που συνέβη στο Μαρκόπουλο, για το οποίο έχουμε και τη δίκη αυτές τις ημέρες;
      Πέραν από αυτά, κύριε Υπουργέ, εσείς ξέρετε καλύτερα, σαν άνθρωπος του αθλητισμού, ότι οι Άγγλοι και οι Γερμανοί έχουν σπουδάσει πάρα πολύ το θέμα και λένε ότι η βία των φιλάθλων αλλάζει διαρκώς μορφή και η αντιμετώπισή της δεν γίνεται με αντιγραφές άλλων κρατών. Η βία είναι κάτι που βγαίνει από τον ίδιο τον τόπο. Είναι, δηλαδή, αποτέλεσμα του περιβάλλοντός του. Εκεί που συμβαίνουν τα γεγονότα, εκεί υπάρχει και η βία, δηλαδή, σε ένα περιβάλλον του Πειραιά, της Αθήνας, της Θεσσαλονίκης, μιας επαρχιακής πόλης.
      Έτσι, λοιπόν, μια περιοδική έρευνα, αλλά και μια εμπεριστατωμένη έρευνα στον ντόπιο αθλητισμό, σε συζήτηση με κάποιους ειδικούς οι οποίοι έχουν κι αυτοί μια μεγαλύτερη εμπειρία, πιθανόν να προσέφερε πολύ περισσότερα πράγματα.
      Έτσι, λοιπόν, αυτή η επιτροπή, όταν έρθει σε επαφή μ’ αυτούς τους ειδικούς, οι οποίοι κι αυτοί ασχολούνται πολλά χρόνια, γιατί αντιμετώπισαν και πολύ μεγαλύτερα προβλήματα από εμάς, αναθέτει την έρευνα αυτή σε ερευνητικά κέντρα.
      Και το λέω αυτό, διότι όλα αυτά, κύριε Υπουργέ, χρειάζονται χρήματα. Χρειάζονται μια οικονομική στήριξη για να γίνουν. Διότι χωρίς επιστημονική, ερευνητική και τεχνοκρατική στήριξη αυτής της επιτροπής, αυτή η επιτροπή θα παραμείνει στα χαρτιά.
      Μια άλλη ένστασή μου, κύριε Υπουργέ, είναι η διυπουργική επιτροπή του άρθρου που λέει ότι διάφοροι Υπουργοί θα ασχολούνται με τέτοια θέματα.
      Μα, κύριε Υπουργέ, οι Υπουργοί έχουν πολύ σοβαρότερα πράγματα να κάνουν. Γι’ αυτό, δεν έχει συνέλθει ποτέ κι αυτή η επιτροπή μέχρι σήμερα. Μακάρι να το καταφέρετε και να συνέλθουν αυτές οι επιτροπές.
      (Στο σημείο αυτό κτυπάει προειδοποιητικά το κουδούνι λήξεως του χρόνου ομιλίας του κυρίου Βουλευτή)
      Τελειώνω, κύριε Πρόεδρε.
      Βέβαια, θα μπορούσα να πω και δύο πράγματα για τη δημιουργία του Αθλητικού Κώδικα. Σας θυμίζω μόνο ότι ο ν. 2725/1999 μπορεί να τα ρυθμίσει αυτά τα θέματα. Και η κ. Πετραλιά είχε προσπαθήσει το 1991-1992 να φέρει έναν κώδικα, ο οποίος έφερε μεγάλη αναστάτωση. Μπορούμε, όμως, αυτό το θέμα να το συζητήσουμε σ’ ένα άλλο νομοσχέδιο που θα φέρετε και με συναίνεση να βρούμε τις λύσεις.
      Κάτι άλλο που θέλω να πω, κύριε Υπουργέ, είναι αυτή η παράλληλη σχέση του πανεπιστημίου με το γήπεδο της Νικαίας. Φοβάμαι ότι, επειδή τα πανεπιστήμια είναι επεκτατικά -και μιλάω εκ πείρας, θέλουν όλα να τα παίρνουν- μήπως τα στραγγαλίσουν.
      Ως προς τη Γενική Γραμματεία Αθλητισμού στο Ολυμπιακό Στάδιο, νομίζω ότι η περιοχή του Αμαρουσίου είναι μια περιοχή πάρα πολύ επιβαρυμένη. Και εκεί έχουμε τις ενστάσεις μας.
      Τελειώνοντας, κύριε Υπουργέ, θα ήθελα να σας πω δύο πράγματα για το ντόπινγκ. Το ντόπινγκ είναι μια ιστορία η οποία έχει πολύ χρήμα -μαύρο χρήμα- και έχει σκοτεινές ατραπούς. Θα μας δημιουργήσει πολλά προβλήματα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Τελείωσα, κύριε Πρόεδρε. Την ανοχή σας για ένα λεπτό.
      Θα μας δημιουργήσει πάρα πολλά προβλήματα αυτή η ιστορία σε ανθρώπους οι οποίοι θέλουν να είναι αθλητές, θέλουν να είναι πρωταθλητές και θέλουν οι προπονητές τους να κάνουν κάτι σημαντικό, μέσα από συγκεκριμένες δυνατότητες του αθλητού τους. Όμως, βλέποντας τι γίνεται γύρω, βλέποντας όλο αυτό το μεγάλο παζάρι, αυτήν τη μεγάλη δημοσιότητα που παίρνουν όλα αυτά τα γεγονότα, πιστεύω ότι στο ντόπινγκ δεν θα μπορέσουμε να κάνουμε πολλά πράγματα.
      Σωστά τα κάνετε αυτά, αλλά πριν μπούμε σ’ αυτήν τη διαδικασία, θα πρέπει, κύριε Υπουργέ, να υπάρχουν επιστημονικά δεδομένα, έρευνα και μια ανάθεση στους επιστήμονες. Έχουμε καλά πανεπιστήμια, έχουμε το Τ.Ε.Φ.Α.Α.. Έχουμε, δηλαδή, σήμερα όλα αυτά τα πανεπιστήμια που ασχολούνται με τον αθλητισμό σε πολλά τμήματα στην Ελλάδα, όπως το Πανεπιστήμιο Πελοποννήσου στη Σπάρτη -είμαι και Βουλευτής Λακωνίας- και κάνουν πάρα πολύ σημαντική δουλειά. Θα ήθελα να το λάβετε σοβαρά υπόψη. Πιστεύω, δηλαδή, ότι η επιστημονική στήριξη των αθλητών και των προπονητών πρέπει να δοθεί με επιστημονικά κριτήρια.
      Σας ευχαριστώ πολύ.
(Χειροκροτήματα από την πτέρυγα του ΠΑ.ΣΟ.Κ.)
    ΠΡΟΕΔΡΕΥΩΝ (Αναστάσιος Νεράντζης): Ευχαριστώ τον κ. Γρηγοράκο.
    Ο Κοινοβουλευτικός Εκπρόσωπος του ΣΥ.ΡΙΖ.Α. κ. Ψαριανός έχει το λόγο για οκτώ λεπτά. 
    ΓΡΗΓΟΡΙΟΣ ΨΑΡΙΑΝΟΣ:  Θέλουμε να επαναλάβουμε για πολλοστή φορά ότι πρώτο και κύριο θέμα για μας σ’ αυτό το συζητούμενο νομοσχέδιο είναι ο εκδημοκρατισμός του αθλητισμού. Θα αρχίσω απ’ αυτό, για τις εκλογές στις ομοσπονδίες και στα σωματεία και το εκλογικό σύστημα με τα μασίφ ψηφοδέλτια του πλειοψηφικού. 
    Κατανοώ την προσπάθεια που κατέβαλε το ΠΑ.ΣΟ.Κ. να ρίξει τους μπλε βαρόνους και να τους αντικαταστήσει με πράσινους για είκοσι και τριάντα χρόνια και κατανοώ και την επιθυμία της σημερινής Κυβέρνησης να ρίξει τους πράσινους και να ξαναβάλει μπλε. Δεν τελειώνουμε έτσι ούτε με τις ομοσπονδίες στον αθλητισμό ούτε με το κράτος και τις υπηρεσίες γενικώς, όπου αυτό επίσης με διάφορους τρόπους συμβαίνει.
    Αν πιστεύουμε στη δημοκρατία, κύριε Λοβέρδο, κύριε Πάγκαλε, κυρία Σακοράφα, κύριε Ιωαννίδη, κύριε Λιάπη, ο μόνος τρόπος είναι να καθιερώσουμε την απλή αναλογική στις εκλογές των ομοσπονδιών και των σωματείων. Τελεία και παύλα. Όποιος δεν θέλει, να αφήσει τις «τρίπλες» και τις «τσιριτσάντσουλες» και να πει ότι εμείς δεν θέλουμε, γιατί μας αρέσουν τα κεκτημένα, αυτά που έχουμε ήδη κερδίσει με τον τρόπο που τα κερδίσαμε.
    Ο μόνος τρόπος να εκπροσωπηθούν οι τάσεις και οι κοινωνικές ομάδες και οι τοπικές ενώσεις και όλοι στα σωματεία και στις ομοσπονδίες είναι η αναλογική εκπροσώπηση. Τελεία και παύλα. Αυτό δεν αναιρείται από το αυτοδιοίκητο με κανένα τρόπο. Να ξεχάσουμε και αυτού του τύπου τις «τρίπλες». Αν δηλαδή οι ομοσπονδίες θέλουν να εναρμονιστούν με αναλογική εκπροσώπηση, με τέτοιου τύπου εκλογές, δεν έχω κανένα πρόβλημα να το αποφασίσουν οι ίδιες και να παραμένουν αυτοδιοίκητες. Αλλιώς, αν παίρνουμε ντιρεκτίβα απ΄έξω να φέρουμε διάφορους Κουίσλινγκ του αθλητισμού, τον Πλάτερ, τον Πλατινί, δεν ξέρω εγώ ποιον και να φύγει και ο Ιωαννίδης από εδώ και ο Λιάπης. Τι τους θέλουμε; Να έλθει εδώ ο Πλατινί και ο Πλάτερ και οι διεθνείς ομοσπονδίες να μας λένε πώς θα γίνεται ο αθλητισμός και να μας δίνουν και τα σωστά φάρμακα, τα μη ανιχνεύσιμα, τα προηγμένης τεχνολογίας. Να μη μας πιάνουν ντοπαρισμένους με τα ληγμένα και με τα παλαιάς τεχνολογίας που παίρνουν οι δευτεράντζες του αθλητισμού. 
    Να το τελειώσουμε, λοιπόν, αυτό και να μην κάνουμε πίσω τώρα. Είναι μοναδική ευκαιρία να το προχωρήσουμε. Πρέπει να προχωρήσουμε στον εκδημοκρατισμό στον τομέα του αθλητισμού. Και μπορεί να προχωρήσουμε στον εκδημοκρατισμό και γενικότερα με τέτοιες λογικές.
    Δεν είπε κανείς ότι είμαστε κατά των μεταλλίων. Ακούστηκε από τον κ. Γεωργιάδη ότι ο ΣΥ.ΡΙΖ.Α. δεν θέλει τα μετάλλια. Ποιος δεν θέλει τα μετάλλια; Βεβαίως θέλουμε όχι δεκαέξι που πήραμε στην Αθήνα, αλλά τριάντα έξι να πάρουμε, πενήντα έξι ή εξήντα που πήρε η Κίνα. Ξαφνικά βγήκε η Κίνα, επειδή έγινε η Ολυμπιάδα στο Πεκίνο, καλυμμένη με τις νέες τεχνολογίες της και με τα δικά της καινούργια σκευάσματα και πήρε πενήντα έξι με εξήντα μετάλλια. Στην επόμενη Ολυμπιάδα θα πάρει η Ένωση της Νοτίου Αφρικής τριάντα μετάλλια από το πουθενά, όπως πήγαμε και εμείς στα δεκαέξι. Αυτό το κρυφτούλι πρέπει να το κόψουμε. Ξέρουμε πολύ καλά και οι επιτελάρχες και οι επιτελείς και οι ομοσπονδίες και οι προπονητές και οι γυμναστές και οι φυσιοθεραπευτές και οι διαιτολόγοι και όλοι αυτή την παραμύθα. Ή να την κλείσουμε και να την τελειώσουμε τώρα ή να πούμε ότι νομιμοποιείται και ο καθένας ας παίρνει όσα μετάλλια θέλει, όπως μπορεί. 
    Δεν είπε κανείς ότι είμαστε κατά των μεταλλίων. Επειδή, όμως, τα μετάλλια φέρνουν και προνόμια, όποιος πάρει τρία χρυσά μετάλλια και μετά αποκαλυφθεί ότι στην προηγούμενη Ολυμπιάδα ήταν ντοπαρισμένος, του αφαιρούνται τα προνόμια που είχε πάρει; Τους μισθούς που έχει πάρει ως πτέραρχος της Αεροπορίας τους επιστρέφει; Τα προνόμια και τα ποσοστά επί των κερδών των μεταλλίων που έχουν πάρει όλοι, η κάθετη γραμμή από τους γυμναστές μέχρι τους τελευταίους υπαλλήλους της αρμόδιας ομοσπονδίας του χώρου του αθλητισμού όπου διακρίθηκε ο αθλητής ο πολυμεταλλιούχος, επιστρέφονται, αφού όλα αυτά τα λεφτά και τα προνόμια τα έχει κατακτήσει μ’ αυτόν τον απατεωνικό τρόπο; Γιατί πρέπει να δεχτούμε ότι οι ντοπαρισμένοι αθλητές είναι απατεώνες του αθλητισμού. Και δεν είναι μόνο αυτοί που πρέπει να τιμωρούνται και να αποκλείονται για δύο χρόνια. Οι γυμναστές τους, οι προπονητές τους, οι διαιτολόγοι τους δεν ξέρουν τίποτα; Οι ομοσπονδίες δεν ξέρουν τίποτα;
      Κανείς δεν είπε ότι είμαστε κατά των μεταλλίων. Αν μπορούμε να πάρουμε «καθαρά» τριάντα, ας τα πάρουμε! Αν μπορούμε να πάρουμε «καθαρά» δύο, ας πάρουμε δύο! Έντεκα εκατομμύρια κόσμος είμαστε! Δεν είμαστε ένα δισεκατομμύριο! Υπάρχουν και ποσοστά! Η Ανατολική Γερμανία έπαιρνε τα μετάλλια με τα τσουβάλια! Η Δυτική Γερμανία δεν έπαιρνε! Δεν θέλω τώρα να αναφέρω τέτοια ζητήματα και να μου λένε εδώ οι σύντροφοι ότι κάνουμε αντικομμουνιστικά κηρύγματα, αλλά ξέρουμε πολύ καλά και για το Honegger και για τη STASI και για τα εργαστήρια της Ανατολικής Γερμανίας! Μην τρελαθούμε τώρα! Και ξέρουμε για τις αθλήτριες που έγιναν άντρες και για τους αθλητές που κινδυνεύουν να μείνουν ανάπηροι ή που πολλοί απ’ αυτούς πέθαναν!
      Όσον αφορά τη διεκδίκηση της Ολυμπιάδας, είχαμε πει εδώ ότι ο Συνασπισμός ήταν αντίθετος με τη διεκδίκηση της Ολυμπιάδας και είχαμε προβλέψει ότι και οικονομικά θα μας γονατίσει και στον τουρισμό δεν θα προσφέρει τίποτα. Και δεν είχαμε προβλέψει, βέβαια, ότι όλες οι ολυμπιακές εγκαταστάσεις που αξιοποιήθηκαν στη Βαρκελώνη ή αλλού, εδώ καταρρέουν! Και τα τσιμέντα έχουν αποσαρθρωθεί! Η κατάσταση στις ολυμπιακές εγκαταστάσεις είναι οικτρή. Περιμένουμε να καταρρεύσουν, για να τις πάρουν οι δικοί μας εργολάβοι; Αυτό είναι ένα ερώτημα. 
      (Στο σημείο αυτό την Προεδρική Έδρα καταλαμβάνει η Β΄ Αντιπρόεδρος της Βουλής κα ΕΛΣΑ ΠΑΠΑΔΗΜΗΤΡΙΟΥ)
      Για τη διεκδίκηση της Ολυμπιάδας, λοιπόν, θέλω να καταθέσω στα Πρακτικά ότι από το 1997 –επειδή κάποιοι είπαν ότι όλος ο λαός ήταν υπέρ- η Πολιτική Γραμματεία του Συνασπισμού είχε πει ότι η ανάθεση της Ολυμπιάδας θα δημιουργήσει προβλήματα και ότι είμαστε αντίθετοι με την ανάληψη της Ολυμπιάδας από την Ελλάδα.
      Και καταθέτω στα Πρακτικά τις αποφάσεις του Συνασπισμού του 1997.
      (Στο σημείο αυτό ο Βουλευτής κ. Γρηγόριος Ψαριανός καταθέτει για τα Πρακτικά τις προαναφερθείσες αποφάσεις, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Εμείς δεν είναι ότι δεν θέλουμε τις Ολυμπιάδες. Θέλουμε Ολυμπιάδες «καθαρές»! Μπορούμε να τις έχουμε; Να τις έχουμε! Αλλιώς, ποτέ μη σώσουμε! Να μην έχουμε Ολυμπιάδες βρώμικες και Ολυμπιάδες απατεώνων, με τις εταιρείες αθλητικών ειδών να κονταροχτυπιούνται για το ποιες έχουν τα καλύτερα φάρμακα! Και βγαίνουν κατά δεκάδες αθλητές μίας εταιρείας, ας πούμε –που δεν αποδεικνύεται ότι αυτή η εταιρεία φαρμακοδοτεί τους αθλητές της- και  αποδεικνύεται ότι αυτή είναι ανίσχυρη σε σχέση με μεγαλύτερες, οι οποίες καλύπτουν τους αθλητές τους.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω να πω ακόμα ότι το αυτοδιοίκητο των ομοσπονδιών δεν πρέπει να το χρησιμοποιούμε ως άλλοθι. Οι ομοσπονδίες μπορούν να θέλουν να αποφασίσουν οι ίδιες να ανανεώνονται, να μπαίνουν νέοι άνθρωποι και να αποκλείσουμε τους μητροπολίτες και τους βαρώνους τριάντα και σαράντα χρόνων, τους ισόβιους ομοσπονδιάρχες. Στην Ιταλία, τη Γαλλία, σε πολλές ευρωπαϊκές χώρες, οι εκλογές στις ομοσπονδίες γίνονται με την απλή αναλογική. Οι εκλογές στη FIFA, στη FIBA, στην IAAF, γίνονται με αναλογική εκπροσώπηση. Οι πρόεδροι των διεθνών ομοσπονδιών αλλάζουν κάθε τέσσερα χρόνια, κάθε οκτώ χρόνια. 
      Ζητήσαμε όχι πάνω από δύο θητείες. Υπάρχουν χώρες που έχουν καθιερώσει τις τρεις θητείες μάξιμουμ. Αυτό να το δούμε. Εμείς πιστεύουμε ότι η καθιέρωση ενός αναλογικού συστήματος και συγκεκριμένα της απλής αναλογικής, θα λύσει αυτά τα προβλήματα και ο αθλητισμός θα εκδημοκρατιστεί.
      Το ΠΑ.ΣΟ.Κ. δεν πρέπει να έχει διπλή γλώσσα. Δεν πρέπει να λέμε «ναι, είμαστε υπέρ της απλής αναλογικής, αλλά επειδή οι ομοσπονδίες θα μας αποκλείσουν…», κ.λπ.  Αυτό το πράγμα δεν ισχύει. Να σταματήσουμε αυτά τα κόλπα και τα άλλοθι. Να πούμε ότι «ο καβγάς είναι για το πάπλωμα», δηλαδή ότι δεν θέλουμε να φύγουν οι «πράσινοι» μητροπολίτες, βαρώνοι, για να έρθουν οι «μπλε». Και οι «μπλε» θέλουν, βέβαια, να αντικαταστήσουν τους «πράσινους». Σωστό είναι, αλλά έτσι πάλι γυρνάμε στους «μπλε και πράσινους» κόκκους του γνωστού απορρυπαντικού.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Θέλω να πω κάτι τελευταίο. Όσον αφορά το άρθρο 17, θα το ψηφίσουμε, αν καθιερωθεί η απλή αναλογική στις εκλογές των ομοσπονδιών. Αλλιώς, θα δηλώσουμε «παρών».
      Επίσης, στηρίζουμε απόλυτα τα αιτήματα των αθλητών, με ειδικές ανάγκες για τη διατήρηση μόνο γι’ αυτούς των προνομίων. Μόνο γι’ αυτούς! Είμαστε αντίθετοι με τα προνόμια, αλλά κατ’ εξαίρεση στηρίζουμε το αίτημα των αθλητών, με ειδικές ανάγκες που πήραν και είκοσι τέσσερα «καθαρά» μετάλλια!
      Επίσης, στηρίζουμε τα αιτήματα των εργαζομένων στη Γενική Γραμματεία Αθλητισμού και στον Ο.Π.Α.Π. για παράταση ως το 2013.
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Κι εμείς ευχαριστούμε.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κυρία Πρόεδρε, θα ήθελα να έχω το λόγο.
      ΠΡΟΕΔΡΕΥΟΥΣΑ (Έλσα Παπαδημητρίου): Κύριε Υπουργέ, να σας προτείνω να μιλήσουν οι τρεις συνάδελφοι πρώτα; 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Κυρία Πρόεδρε, άκουσα τους συναδέλφους και πρέπει να απαντήσω. Εξάλλου, ο κύριος Υπουργός θα απαντήσει γενικά.  
      ΠΡΟΕΔΡΕΥΟΥΣΑ (Έλσα Παπαδημητρίου): Έχετε τρία λεπτά, κύριε Υπουργέ. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όχι μόνο τρία λεπτά, κυρία Πρόεδρε.
      Μιλάμε, λοιπόν, για το Ε.Σ.Κ.Α.Ν.. Το Ε.Σ.Κ.Α.Ν., λοιπόν, έγινε με το νόμο του Βενιζέλου, αλλά η υπουργική απόφαση δεν ήρθε ποτέ και επομένως, δεν λειτούργησε μέχρι το Μάιο του 2005 που ήρθε η υπουργική απόφαση. 
      Η προηγούμενη Πρόεδρος, η κ. Κουτσούκη -η οποία δεν θέλω να πω πού ανήκει- ήρθε και είπε στην Επιτροπή Διαφάνειας της Βουλής ότι ήταν χωρίς γραφείο και χωρίς χρήματα. Τα πρώτα χρήματα δόθηκαν στο Ε.Σ.Κ.ΑΝ. το Δεκέμβριο του 2004. Είπε ότι δεν είχαν καρέκλες να καθίσουν, δεν είχαν γραφείο. Αυτά είναι γραμμένα και υπάρχουν στα Πρακτικά της Βουλής, γιατί ελέχθησαν μέσα στη Διακομματική Επιτροπή της Βουλής. 
      Εμείς θέλουμε ανεξάρτητη αρχή και δώσαμε τα χρήματα. Οι ομιλητές είπαν ότι θα έπρεπε να είχαν αυξηθεί οι έλεγχοι ντόπινγκ. Οι έλεγχοι ντόπινγκ έγιναν μετά την υπουργική απόφαση, γιατί δεν μπορούσαν να γίνουν πριν. 
      Επομένως, μόνο για την προ-Ολυμπιακή περίοδο έγιναν δύο χιλιάδες εκατόν ενενήντα οκτώ έλεγχοι ντόπινγκ και γι’ αυτό το λόγο, βρέθηκαν τόσα κρούσματα ντόπινγκ τα οποία δεν έφυγαν από την Ελλάδα. Μόνο ένα κρούσμα βρέθηκε στην προετοιμασία, στην Ιαπωνία. Επομένως, όσον αφορά το εάν τυχόν το Ε.Σ.Κ.Α.Ν. έκανε καλά τη δουλειά του, την έκανε πολύ καλά.
      Είπε ο κ. Λοβέρδος ότι θα μπορούμε να συνεργαστούμε με το αντίστοιχο ΕΣΚΑΝ, το οποίο λέει ότι επιτρέπεται κ.λπ.. Ο νόμος λέει ότι για να πάει ένας αθλητής σε χώρα του εξωτερικού, θα πρέπει να υπάρχει οργανισμός αντιντόπινγκ ο οποίος να είναι διαπιστευμένος από τη WADA. Δεν επιτρέπουμε σε κανέναν αθλητή να πηγαίνει στο εξωτερικό όπου δεν υπάρχει αρχή αντιντόπινγκ, η οποία να είναι διαπιστευμένη από τη WADA. 
      Και τρίτον, μπορεί πλέον το Ε.Σ.Κ.ΑΝ. να στείλει τα δείγματα σε οιοδήποτε εργαστήριο του κόσμου, ενώ μέχρι τώρα ήταν υποχρεωτικό να πάει στο Ο.Α.Κ.Α.. Για όποιον το καταλαβαίνει, μιλάμε για τεράστιες διαφορές. Για όποιον δεν το καταλαβαίνει, θα ήθελα να πω ότι δεν θέλει να το καταλάβει, δεδομένου ότι τα πράγματα είναι απλά. 
      Ερχόμαστε στο αυτοδιοίκητο, γιατί ακούω συνεχώς να μιλάτε γι’ αυτό. Εγώ είμαι άνθρωπος του αθλητισμού, προέρχομαι από το αθλητικό κύτταρο και το πρώτο πράγμα που θέλω είναι το αυτοδιοίκητο. Δεν γίνεται, ο κάθε Υπουργός ο οποίος μπορεί να μην έχει ιδέα ή ο κάθε πολιτικός, να κάνει πολιτική του αθλητισμού. Πρέπει να υπάρχει το αυτοδιοίκητο. 
      Επομένως, όλοι αυτοί που μιλούν για το αυτοδιοίκητο, απλά το έχουν ακούσει. Εμείς το ζήσαμε από μικρά παιδιά, γιατί όσο παίζαμε –και όσο έπαιζα και εγώ- δεν δεχόμασταν από κανέναν παρεμβάσεις, δεν υπήρχε ούτε «πράσινο» ούτε «μπλε» και δεν μας ενδιέφερε τι ήταν ο καθένας. Ο αθλητισμός είναι υπερκομματικός. 
      Ο αθλητισμός έγινε κομματικός με τα ψηφοδέλτια, που είναι δεκαπέντε στα δεκαπέντε, με τα ψηφοδέλτια δηλαδή στα οποία βάζω δεκαπέντε σταυρούς ή παίρνω τρεις από εδώ και πέντε από εκεί, αλλά αυτούς οι οποίοι είναι ελεγχόμενοι από εμένα. Έτσι βάζουν τους σταυρούς. 
      Εάν, λοιπόν, θέλουμε δύο λόγους, ο ένας είναι να μην υπάρχει κομματισμός και κανένας να μην μπορεί να τον επαναφέρει στον αθλητισμό και ο δεύτερος είναι να πιάνει τόπο το χρήμα του Έλληνα φορολογούμενου. Από ορισμένους πιάνει τόπο και από άλλους όχι. 
      Θα μου πείτε τώρα για τον ελεγκτικό μηχανισμό; Όταν έχεις τρία συνεργεία που είναι υπάλληλοι Υπουργείου και διευθυντές, όσους ελέγχους και να κάνεις, πρέπει να τους ελέγχεις κάθε χρόνο. Είναι τόσες πολλές ομοσπονδίες, που, αν θέλουμε να κάνουμε πραγματικό έλεγχο –να κάνουμε, όχι απλώς να πούμε ότι κάναμε- είναι δύσκολο! 
	Ζητήσαμε, λοιπόν –δεν το λέει κανένας- να διπλασιαστεί το Ελεγκτικό, από έντεκα άτομα να γίνουν είκοσι δύο. Από τρία συνεργεία να γίνουν επτά. Επομένως, υπάρχει ο ελεγκτικός μηχανισμός. Είναι μέσα στις προθέσεις και φαίνεται ότι το διπλασιάζουμε, αλλά από εκεί και πέρα, δεν νοείται να βρίσκουμε ως δικαιολογία το οτιδήποτε. Ναι, ως αρχή «δεν το θέλω, δεν το θέλω». Όχι, όμως, δικαιολογίες. 
	Όταν είχε πρόβλημα το ποδόσφαιρο, με τον προηγούμενο Υπουργό, ο Μπλάτερ είπε –ήταν στη Λοζάνη ο κ. Καμινάρης και ο κ. Μαλάτος- στον Πρόεδρο της Ε.Π.Ο. “no law, no money!”. Όχι νόμος –δεν το θέλεις- όχι χρήματα! Αυτό του είπε. 
	Εμείς δεν λέμε να μη δίνουμε ή να δίνουμε, αλλά εάν τυχόν θέλετε, φαίνεται αν κάποιος θέλει να αλλάξει αυτό το σύστημα. Από εκεί και πέρα, να βρίσκω δικαιολογίες, λέω «όχι, δεν το πιστεύω, δεν το θέλω». Θέλω να είναι κομματικοποιημένο, θέλω να είναι κομματικοποιημένο. Όμως, να είμαστε ξεκάθαροι εδώ πέρα. 
	Είπε ο κ. Γείτονας χθες για τις κάμερες –απάντησα, αλλά είχε φύγει- ότι οι κάμερες μπήκαν επί ΠΑ.ΣΟ.Κ.. Ανέφερα και το νόμο και τον διάβασα. Τώρα μας λέει για τον Ε.Ο.Φ.. Και λέω: Όχι μόνο θα πρέπει να υπάρχει ετικέτα του Ε.Ο.Φ. στο κάθε σκεύασμα που παίρνει ο αθλητής, αλλά και η εισαγωγή που θέλει να κάνει κάποιος –είτε ομοσπονδία είτε προπονητής είτε αθλητής- από το εξωτερικό με το διαδίκτυο, όπως είπε, απαγορεύεται. Θα πρέπει να γίνει μέσω Ε.Ο.Φ.. Ο Ε.Ο.Φ. μας είπε ότι μπορεί να το φέρει πιο φθηνά και πιο γρήγορα από τον οιοδήποτε, αρκεί να πάει ο αθλητής ή ο προπονητής και να πει στον Ε.Ο.Φ. ότι έχει έλλειψη στην Ελλάδα και υπάρχει νόμιμο στη Γερμανία. Μόλις θα το πει, θα του το φέρει ο Ε.Ο.Φ.. 
	Άρα, κλείνουμε τους παραδρόμους, για να μη λέω «έκανα λάθος, ήρθε από εκεί» κ.λπ.
	ΑΝΔΡΕΑΣ ΛΟΒΕΡΔΟΣ: Κύριε Υπουργέ, σας ζητώ συγγνώμη, αλλά συνεννοούμην με τον κ. Λιάπη και δεν άκουσα την πρώτη σας φράση. 
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ορίστε, κύριε συνάδελφε. 
    	ΑΝΔΡΕΑΣ ΛΟΒΕΡΔΟΣ: Είχε πει ο κ. Καρτάλης στη Διαρκή Επιτροπή ότι ένα μέτρο που θα έπρεπε να έχετε στη ρύθμιση «περί ντόπινγκ» είναι πως ό,τι παρασκεύασμα παίρνει ο αθλητής, που καταγράφεται στο δελτίο του –σωστά το λέτε αυτό- να είναι πιστοποιημένο από τον Ε.Ο.Φ.. Αυτό δεν μπορεί να απαιτήσει; 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Αυτό υπάρχει. Υπάρχει στις νομοτεχνικές βελτιώσεις. 
    ΔΗΜΗΤΡΙΟΣ ΣΤΑΜΑΤΗΣ: Το έχει πει ο κύριος Υπουργός. 
    ΑΝΔΡΕΑΣ ΛΟΒΕΡΔΟΣ: Το φέρατε δηλαδή σήμερα. 
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ναι, αυτό ήδη  υπάρχει. Δεν έχουν διανεμηθεί οι νομοτεχνικές βελτιώσεις; Το έχει πει ο Υπουργός στην ομιλία του από την πρώτη μέρα. 
    ΑΝΔΡΕΑΣ ΛΟΒΕΡΔΟΣ: Ωραία. Και η ρύθμιση τεχνικά θα λέει ότι οποιοδήποτε παρασκεύασμα δίνει το team…
    ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Έλειπες, κύριε συνάδελφε. Ρωτήθηκε ο Υπουργός αν τυχόν θα είναι υπό την έγκριση και συγκεκριμένα είπε «όχι», θα είναι η ετικέτα του Ε.Ο.Φ.. 
    Άρα, και διάλογο κάναμε με τον Ε.Ο.Φ. και στην Επιτροπή που θεσπίστηκε ήταν και ο Πρόεδρος του Ε.Ο.Φ., τότε με το ομαδικό ντόπινγκ. Επομένως, όλα αυτά που φέρνουμε εδώ έχουν συζητηθεί. 
    Ο σχολικός αθλητισμός ανήκει πρώτα απ’ όλα στο Υπουργείο Παιδείας. Το κύτταρο του αθλητισμού στην Ευρώπη είναι το σωματείο. Στην Αμερική, όμως, είναι το σχολείο. Καλύτερο σύστημα 100% είναι το σχολείο, γιατί θα είναι άνθρωποι που ξέρουν πολύ καλύτερα, θα είναι καθηγητές που έχουν σπουδάσει. 
    Όμως, για να γίνει αυτό, που μπορούμε να το συζητήσουμε, ας πάμε πρώτα απ’ όλα στο αθλητικό σχολείο και όχι στο αθλητικό τμήμα σε κάθε σχολείο. Γιατί εδώ κάθε παιδί, για να πάει στο αθλητικό τμήμα κάθε σχολείου μπορεί να θέλει μία ή μιάμιση ώρα να πάει στο σχολείο και άλλη μιάμιση να γυρίσει και να πάει και στο γήπεδο. 
    Όπως, λοιπόν, είπα και χθες, το γήπεδο πρέπει να είναι κοντά στο σχολείο και να είναι αθλητικό σχολείο. Έχουν προηγηθεί άλλες χώρες που τα έκαναν αυτά. Επομένως, αν θέλουμε αθλητικό σχολείο, θα είναι σχολείο και όχι τμήμα. 
      Πρότεινε ο εκπρόσωπος του ΣΥ.ΡΙΖ.Α., παραδείγματος χάρη, σε κάθε σχολείο που γίνεται, υποχρεωτικά να υπάρχει μία αίθουσα. Αυτό είναι μία λύση. Τέτοια πρέπει να βάζουμε και να προχωρούμε. Είναι, λοιπόν, μία λύση ώστε πράγματι να υπάρχουν οι υποδομές για να μεταφερθεί στο σχολείο ο αθλητισμός. Ο σχολικός αθλητισμός αυτήν τη στιγμή βασίζεται στους αθλητές, οι οποίοι υπάρχουν από τα σωματεία και από τις εθνικές ομάδες. Αυτός είναι ο σχολικός αθλητισμός ως επί το πλείστον. Εάν θα δείτε όλους αυτούς που παίζουν, όλοι κάπου έχουν δελτίο σε ομάδα. 
      Εάν θέλουμε πράγματι να προχωρήσουμε αυτά τα πράγματα θα πρέπει να καθίσουμε να συζητήσουμε και να έχουμε τις υποδομές. Αυτό προσπαθούμε. Μου λέτε για το μαζικό αθλητισμό. Γι’ αυτό ανοίγουμε το απόγευμα τα σχολεία, όπου μπορούμε να διορθώσουμε τα ανοικτά γήπεδα, τα διορθώνουμε ώστε να μπορούν να πηγαίνουν τα παιδιά και να αρχίσουμε πλέον να βάζουμε την αυλή του σχολείου σαν χώρο παιχνιδιού, εκμάθησης. Αυτό είναι το ζητούμενο. 
      Ήδη, υπάρχει μία πρόταση -το συζητούμε με τον Υπουργό Παιδείας, γιατί δεν είναι μόνο δικό μας θέμα- να αυξηθεί από το Δημοτικό μέχρι και την Γ΄ Γυμνασίου η ώρα της Γυμναστικής, της σωματικής άσκησης, της  φυσικής αγωγής κατά μία ώρα, δηλαδή αν είναι μία ώρα, να γίνουν δύο ώρες.
      Εμείς έχουμε υποβαθμίσει την άθληση στα σχολεία, έχουν υποβαθμίσει την άσκηση γενικά οι γονείς, γιατί δεν καταλαβαίνουν. Πολλές φορές στέλνουν το παιδί τους στον αθλητισμό, γιατί θα έχουν κάποιο υλικό όφελος. Μα το μεγαλύτερο κέρδος είναι οι αρχές που διέπουν τον αθλητισμό, είναι η ψυχική και σωματική υγεία των παιδιών. Άρα, λοιπόν, όταν πάει με κίνητρο, ποιο θα πρέπει να είναι το κίνητρο; Το κίνητρο είναι να επιβραβεύσω κάποιον, να βοηθήσω κάποιον, να ανταποδώσω τη μία ώρα που διαθέτει. Αυτό είναι το κίνητρο, όχι ότι θα πάει στον αθλητισμό γιατί υπάρχει κίνητρο. Γι’ αυτό το λόγο βλέπετε ότι υπάρχουν άνθρωποι, που πήραν τα κίνητρα –υπάρχουν μελέτες γι’ αυτό- και σταμάτησαν τον αθλητισμό κατευθείαν. Μπήκαν στα πανεπιστήμια άνευ εξετάσεων και σταμάτησαν. 
      Δεν λέει ένας όμως, μπράβο για το διαχρονικό αθλητή, τον αθλητή που δεν παίρνει κανένα μετάλλιο και μπορεί στην καριέρα του να βγει μέσα στην εξάδα παγκόσμιου ευρωπαϊκού, να βγει στην Ολυμπιάδα νέων, μπορεί μετά να είναι έφηβος, παίρνει τον πρώτο βαθμό και συνεχίζει μετά να πάρει και δεύτερο βαθμό. Να πάει, λοιπόν, στην κατηγορία νέων ανδρών να ξαναπάρει μετάλλιο ένας καλός αθλητής και από εκεί και πέρα εάν θα βγει μέσα στους έξι στο παγκόσμιο, στο πανευρωπαϊκό, στους οκτώ στους Ολυμπιακούς, από την τέταρτη θέση μέχρι την όγδοη, μπορεί να διοριστεί στο δημόσιο. Μα, του δίνουμε κίνητρο να μένει στον αθλητισμό, όχι να κερδίσει από τον αθλητισμό –αυτό που γίνεται- και να φύγει. 
      Άρα, λοιπόν, η λογική ήταν παίρνω το bonus και φεύγω. Αυτά είναι τα παραδείγματα κι αν θέλετε μπορούμε να δούμε τους αθλητές που πήραν τα bonus και έφυγαν ύστερα. Για να καταλάβετε τι συνέβαινε μέχρι τώρα, έχουν γραφτεί στον ειδικό πίνακα δεκατέσσερις χιλιάδες οκτακόσιοι τριάντα τρεις. Από τις ολυμπιακές ομοσπονδίες είναι δεκατρείς χιλιάδες εκατόν πενήντα πέντε και  οι δύο χιλιάδες εξακόσιοι εβδομήντα τρεις έχουν μπει ήδη στο δημόσιο. Από τις μη ολυμπιακές ομοσπονδίες είναι χίλιοι εξακόσιοι εβδομήντα επτά. Δηλαδή, από τις δεκατρείς χιλιάδες μπήκαν δύο χιλιάδες εξακόσιοι στο δημόσιο και υπήρχαν και άλλες επιβραβεύσεις. Από τις μη ολυμπιακές ομοσπονδίες όπως είπα είναι χίλιοι εξακόσιοι εβδομήντα επτά, χονδρικά χίλιοι επτακόσιοι και από αυτούς μπήκαν οι εξακόσιοι. Αυτό είναι τεράστιο ποσοστό αναλογικά μεταξύ  ολυμπιακών ομοσπονδιών και μη ολυμπιακών ομοσπονδιών.
      Όλα αυτά πρέπει κανείς να καθίσει να τα μελετήσει, να τα δει. Και γι’ αυτό το λόγο, όπως είπαν και άλλοι ομιλητές, έχουν γίνει παγκόσμια με τρεις χώρες, έχουν γίνει πανευρωπαϊκά με τρεις, με τέσσερις χώρες. Εδώ, λοιπόν, βάζεις ένα μίνιμουμ, ότι για να γίνει ένα παγκόσμιο θα πρέπει να είναι δεκαοκτώ χώρες, ή να είναι δέκα χώρες στο άθλημα, αυτό που πάω να διαγωνιστώ. 
      ΠΡΟΕΔΡΕΥΟΥΣΑ (Έλσα Παπαδημητρίου):  Κύριε Υπουργέ, παρακαλώ ολοκληρώστε. Είστε εκτός χρόνου.
      ΙΩΑΝΝΗΣ ΙΩΑΝΝΙΔΗΣ (Υφυπουργός Αθλητισμού): Τελειώνω, κυρία Πρόεδρε.
      Θα πρέπει να είναι δεκαπέντε χώρες στο ευρωπαϊκό και στο άθλημά μου να είναι οκτώ άτομα, ώστε από εκεί και πέρα να διαγωνιστώ για να βγω, όχι να είμαι μόνος μου. Αυτά έχει δείξει το παρελθόν. 
      Εγώ σέβομαι τις απόψεις σας. Να καθίσουμε όλοι μαζί να κάνουμε εθνική στρατηγική αθλητισμού, για να είμαστε έτοιμοι για το 2012, γιατί πράγματι υστερούμε -και το ξαναλέω- στην επιστημονική βοήθεια. Υστερούσε η χώρα μας  πάντα. 
      Αναφέρθηκε κάποιος στην αθλητιατρική.  Δεν υπάρχει αθλητιατρική στην Ελλάδα. Αυτός που θα δουλέψει εδώ, θα πρέπει να έχει σπουδάσει στο εξωτερικό. Άρα, το πρώτο πράγμα είναι –τα έχουμε πει στο Υπουργείο Εθνικής Παιδείας- να υπάρξει κι αυτή η ειδικότητα, ώστε να βγάζουμε ανθρώπους, για να μπορούμε να τους έχουμε. Να έχουμε αυτήν την ειδικότητα ώστε να μη χρειάζεται να πηγαίνουν στο εξωτερικό για σπουδές. Φυσικά, αν χρειαστεί να πάρουμε κι από εκεί, θα πάρουμε.
      Αυτό το νομοσχέδιο δεν έφερε νόμο εναντίον της βίας. Υπήρχε ο νόμος εναντίον της βίας και ήρθε να διορθώσει, στην πράξη, ορισμένα πράγματα για τη βία.
      Όσον αφορά το ντόπινγκ, έπρεπε να λάβουμε μέτρα. Ήταν αυστηροί οι νόμοι. Τους κάναμε πιο αυστηρούς, πράγματι. Από εκεί και πέρα, προσπαθήσαμε να εξορθολογήσουμε τα κίνητρα και να τα μειώσουμε, ώστε να μην είναι αιτία το κίνητρο για το οτιδήποτε. Απλώς και μόνο να υπάρχει ανταμοιβή και ενδιαφέρον. Γιατί το ενδιαφέρον είναι να είναι όλα τα παιδιά μας στον αθλητισμό. Και μακάρι να έρχονται, όχι μόνο αυτοί που είναι δεκαέξι χρονών, αλλά και τριάντα έξι, όπως είπε και ο εκπρόσωπος του ΣΥ.ΡΙΖ.Α.. Εμείς θέλουμε, ο άνθρωπος που πηγαίνει στον αθλητισμό και τον στέλνει ο γονιός του, να είναι σίγουρος ότι θα έχει την ψυχική και σωματική υγεία και όχι ότι θα μπερδευτεί σε παράδρομους. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος του ΣΥ.ΡΙΖ.Α. έχει το λόγο για μια παρέμβαση.
      ΓΡΗΓΟΡΙΟΣ ΨΑΡΙΑΝΟΣ: Μια διευκρίνιση να κάνω. Είπα ότι ψηφίζουμε το άρθρο 17, εφόσον καθιερωθεί η αναλογική εκπροσώπηση. Έγινε όμως αναρρύθμιση των άρθρων. Το άρθρο 18 εννοούσα και το ψηφίζουμε. 
      Ψηφίζουμε και το άρθρο 17 εάν δρομολογηθεί το ΕΣΚΑΝ σε μια κατεύθυνση ανεξάρτητης αρχής και υπό την προϋπόθεση ότι μπορεί να γίνει αυτό, όπως είπε και ο κ. Λοβέρδος και ο Υπουργός το δέχεται. Αν το ΕΣΚΑΝ δρομολογηθεί σε μια κατεύθυνση ανεξάρτητης αρχής, εκτός των πέντε, συμφωνούμε και ψηφίζουμε και το άρθρο 17. 
      Και ψηφίζουμε και το άρθρο 18, αν καθιερωθεί η αναλογική εκπροσώπηση, που πάει μαζί με το αυτοδιοίκητο.
      Συμφωνούμε, βεβαίως, και ήταν και δική μας πρόταση, τα σκευάσματα, βοηθήματα και συμπληρώματα διατροφής να είναι υπό τον έλεγχο του Ε.Ο.Φ..
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Ψαριανέ. Θεωρώ ότι ο Υφυπουργός σημείωσε τις ενστάσεις σας.
      Το λόγο έχει ο κ. Κοντογιάννης.
      ΓΕΩΡΓΙΟΣ ΚΟΝΤΟΓΙΑΝΝΗΣ: Κυρία Πρόεδρε, κύριοι Υπουργοί, το προς ψήφιση νομοσχέδιο για την καταπολέμηση της βίας, με αφορμή αθλητικές εκδηλώσεις και άλλες διατάξεις, αποτελεί ένα πολύ αποφασιστικό βήμα για τη ριζική αντιμετώπιση ζητημάτων, που τόσα χρόνια έπλητταν τον ελληνικό αθλητισμό, όπως η βία στα γήπεδα και το ντόπινγκ.
      Τα απανωτά κρούσματα ντόπινγκ, που παρουσιάστηκαν φέτος, αποτέλεσαν την κορυφή ενός παγόβουνου. Όλοι υποψιάζονταν ότι κάτι υπήρχε, αλλά κανείς δεν είχε ενδιαφερθεί να το βρει και να το εξαλείψει. 
      Με τις νομοθετικές ρυθμίσεις που προβλέπονται, πιστεύω ότι πλέον «το μαχαίρι μπαίνει στο κόκαλο». Οι ποινές γίνονται πιο αυστηρές, ενώ η δυνατότητα ελέγχου ντόπινγκ και σε σχολικά πρωταθλήματα, αποδεικνύει πως πρόθεση του Υπουργείου Πολιτισμού είναι να αντιμετωπιστεί το πρόβλημα στη ρίζα του.
      Θα συμφωνήσω με τις παρατηρήσεις της Αντιπροέδρου της κυρίας Παπαδημητρίου για τις περικοπές κινήτρων και θα παρακαλούσα να τις επανεξετάσετε τουλάχιστον στη βάση της οποίας τις έθεσε σε ό,τι αφορά τα άτομα με ειδικές ανάγκες, έστω ως επιβράβευση και βέβαια, σε μια νέα σωστή βάση.
      Θα ήθελα να επικεντρώσω την παρέμβασή μου σε μία παρατήρηση σε ό,τι αφορά τις διατάξεις για το ντόπινγκ στους ίππους και στους προπονητές, που μετέχουν στις ιπποδρομίες.  Υπάρχει ένα πολύ σοβαρό ζήτημα. Στο προτεινόμενο νομοσχέδιο δεν υπάρχει διαχωρισμός μεταξύ των ουσιών που χρησιμοποιούνται για θεραπευτικούς λόγους και των αναβολικών ή διεγερτικών ουσιών που μπορεί να χορηγηθούν στους ίππους. Επίσης, δεν έχουν προβλεφθεί ειδικά όρια κάτω από τα οποία η ανίχνευση μίας ουσίας στον οργανισμό ενός αλόγου δεν θεωρείται παράνομη και πότε επηρεάζει αυτή η ουσία την απόδοση ενός αλόγου.
       Είναι ενδεικτικό ότι έχουν παρουσιαστεί περιπτώσεις όπου ανιχνεύτηκε μορφίνη και καφεΐνη στους ίππους, η οποία οφειλόταν σε συσκευασμένη τροφή, που τους είχε χορηγηθεί.
     Ένα άλλο  βασικό ζήτημα που προκύπτει είναι αυτό της προβλεπόμενης από το νόμο ποινής, σε περίπτωση που ένας ίππος βρεθεί ύστερα από έλεγχο να έχει στον οργανισμό του παράνομες ουσίες. Όποιος χορηγεί παράνομη ουσία τιμωρείται με φυλάκιση τουλάχιστον τριών ετών και πρόστιμο που φθάνει τις 50.000 ευρώ. Είναι πολύ σωστό να τιμωρούνται οι παραβάτες, όταν όμως αποδεδειγμένα προέβησαν σε παράνομες πράξεις. Στην περίπτωση των ίππων, επειδή είναι πολύ δύσκολο να αποδειχθεί ποιος χορηγεί και τι χορηγεί, οι υποψίες στρέφονται απευθείας στους προπονητές τους. Με άλλα λόγια, η διάταξη αυτή φωτογραφίζει τους προπονητές, οι οποίοι πολύ δύσκολα θα μπορούσαν να αποδείξουν ότι δεν είναι αυτοί υπεύθυνοι για τις ουσίες που ανιχνεύθηκαν σ΄ ένα άλογο. Θεωρώ, λοιπόν, ότι η προβλεπόμενη ποινή φυλάκισης και μάλιστα τριετής, στη συγκεκριμένη περίπτωση είναι υπερβολική. Θα μπορούσαν να ισχύσουν αυτές οι ποινές αν  υπήρχε η δυνατότητα ελέγχου και προστασίας των ίππων πριν από κάθε αγώνα, αν δηλαδή υπάρχει η δυνατότητα οι ίπποι που μετέχουν στις ιπποδρομίες να φυλάσσονται σε ειδικό χώρο, κατά τρόπο ώστε να διασφαλίζεται ότι δεν υπάρχει η δυνατότητα πρόσβασης σε αυτούς από τρίτους, που πιθανότατα θέλουν να προκαλέσουν και δολιοφθορά. Τότε ναι, όχι μόνο να υπάρχουν τέτοιες ποινές, αλλά ακόμη και μεγαλύτερες. Γι’ αυτό το λόγο πιστεύω ότι είναι σκόπιμο να δημιουργηθεί η υποδομή φύλαξης των ίππων στους χώρους που σταβλίζονται κατά τη διάρκεια της απουσίας του προσωπικού που εργάζεται στους στάβλους για να αποτρέπονται δολιοφθορές. 
     Προσωπικά, δεν έχω επισκεφθεί ποτέ τον Ιππόδρομο. Θεωρώ, όμως, ότι στη χώρα μας είναι παρεξηγημένος και χρήζει εξυγίανσης. Πάρτε παράδειγμα τι γίνεται στην Αγγλία και στις άλλες ευρωπαϊκές χώρες. Πρέπει να καταλάβουμε ότι η εξυγίανση του Ιπποδρόμου μπορεί να συμβάλει καθοριστικά στην ελληνική οικονομία. 
     Σήμερα, κύριε Υπουργέ, ο Ιππόδρομος, αντί να προσφέρει στην ελληνική οικονομία, προσθέτει ελλείμματα και είναι ο μοναδικός οργανισμός, που ασχολείται με κάποιο τυχερό παιχνίδι και είναι ελλειμματικός. Είναι αδιανόητο να πληρώνει ο ελληνικός λαός περί τα 25.000.000 ευρώ το χρόνο, για να λειτουργεί ο Ιππόδρομος τη στιγμή που θα μπορούσε να προσφέρει κέρδη στην ελληνική οικονομία. Πιστεύω, λοιπόν, ότι η μεταφορά αρμοδιοτήτων από τη «Φίλιππον Ένωσιν» προς το κράτος θα ενισχύσει την προσπάθεια για εξυγίανση ώστε ο Ο.Δ.Ι.Ε. να γίνει κερδοφόρος. 
     Σας ευχαριστώ. 
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Κοντογιάννη. 
     Ο κ. Λοβέρδος έχει το λόγο. 
     ΑΝΔΡΕΑΣ ΛΟΒΕΡΔΟΣ: Ευχαριστώ, κυρία Πρόεδρε. 
     Είναι πολύ θετικό και ίσως είναι και το μόνο μέτρο –θα το πω και στη συνέχεια- που μπορούμε να το θεωρήσουμε σοβαρό στην κατεύθυνση της καταπολέμησης  της φαρμακοδιέγερσης, αυτό που είπατε ότι πια ο αθλητής θα δέχεται από τους συμβούλους του παρασκευάσματα, τα οποία θα είναι πιστοποιημένα. 
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Με ετικέτα...
      ΑΝΔΡΕΑΣ ΛΟΒΕΡΔΟΣ: Συνεπώς,  αναλαμβάνει κρατικός φορέας και την ευθύνη για να αποφευχθούν παρεξηγήσεις και αστοχίες αλλά και πονηρίες κατεργαριές και παρανομίες. 
      Επίσης, κύριε Υπουργέ, ωραία η δεύτερη παρέμβαση για σχολικό αθλητισμό, διότι δείχνει ότι μπορούμε να προχωρήσουμε στη συζήτηση με πρακτικό τρόπο. Όμως, ο προβληματισμός για τις υποδομές θεωρώ ότι δεν είναι εμπόδιο, διότι η χώρα διαθέτει  υποδομές. Μπορεί να μην είναι οικείες στα σχολεία, αλλά διαθέτει γενικές υποδομές, που μπορούν να φιλοξενήσουν το σχολικό αθλητισμό. Επίσης, το γεγονός ότι  ο σωματειακός είναι πολύ εκτεταμένος δεν αποκλείει μέσα από εναρμόνιση ή και από αποκλεισμούς –ο κ. Δουβής έχει μία σκέψη- να οργανωθεί σε καλύτερη βάση ο σχολικός αθλητισμός, όχι υπό την έννοια της γυμναστικής, αλλά υπό την έννοια και των συναντήσεων και να βοηθήσει στη δημιουργία ενός προτύπου αθλητή το οποίο είναι, όπως χθες το περιέγραφε ο κ. Γρηγοράκος, η κ. Σακοράφα κι εσείς όταν πήρατε το λόγο. 
      Υπάρχει η εκκρεμότητα που αφορά στο Ε.Σ.Κ.Α.Ν.. Όπως η συζήτηση σήμερα εδώ στην Εθνική Αντιπροσωπεία απεκάλυψε, υπάρχει δυνατότητα να βρούμε κάτι ανάμεσα στην ανεξάρτητη αρχή που δεν μπορεί να είναι κατά τα συνταγματικά της πρότυπα και στις υπόλοιπες αρχές, οι οποίες υιοθετούνται από το νομοθέτη και όχι από τα συντάγματα και προσδίδουν στη λειτουργία της  μορφή ανεξαρτησίας. Όμως, εκκρεμεί η απάντησή σας, αν δέχεστε την πρόταση της αντιπολίτευσης. Επίσης, εκκρεμεί και η σαφής εξήγηση: γιατί ο Ε.Σ.Κ.Α.Ν.  πρέπει να είναι νομικό πρόσωπο δημοσίου δικαίου, γιατί δηλαδή να πάμε στους αντίποδες. Από όσα έχετε πει, δεν έχει αντιληφθεί η Εθνική Αντιπροσωπεία γιατί. 
      Χρωστάτε και μια απάντηση, τέλος, για το θέμα του προσωπικού, που καλά κάνετε και το ρυθμίζετε, όπως το ρυθμίζετε για το 2009 στο άρθρο 12, αλλά η ανασφάλεια γι’ αυτούς τους ανθρώπους παραμένει και συνεπώς πιστεύω ότι θα πρέπει να πείτε κάτι σαφέστερο για τις επόμενες προθέσεις σας, μια προειδοποίηση στην Εθνική Αντιπροσωπεία. 
      Ξέρουμε ότι βλέπετε το σχετικό Σύλλογο, ξέρουμε ότι δείχνετε ένα ενδιαφέρον, αλλά είναι η ώρα εδώ οι άνθρωποι να πάρουν ένα μήνυμα, που αφορά και στο μέλλον τους. 
      Είπα και χθες ότι επίκειται, εξ όσων διαβάζω, συνάντηση των είκοσι επτά Υπουργών Αθλητισμού. Υπάρχουν πάρα πολλά θέματα στην ημερήσια διάταξη αυτής της συνάντησης. 
      Η Δ.Ο.Ε., όπως είπα και χθες, ενημερωμένος από το έγγραφο του κ. Βασιλακόπουλου, που μας ενημέρωσε όλους τους Βουλευτές σχετικά, στέλνει μήνυμα στον Πρόεδρο Σαρκοζί και του λέει τις βασικές θέσεις της πάνω στις οποίες πρέπει να οικοδομηθεί μία πολιτική αθλητισμού στην Ενωμένη Ευρώπη.
      Εσείς για δύο από τα θέματα που είναι στην ατζέντα τι κομίζετε, τι θα κομίσετε ως Ελλάδα για τη βία λόγου χάρη; Θα κομίσετε τις λέσχες; Θα κομίσετε τους πολλούς νόμους που διαθέτει το ελληνικό κράτος από την εποχή του ΠΑ.ΣΟ.Κ., άρα και τη δική σας; Στην πράξη τι θα πείτε; Θα πείτε αυτά που λέτε εδώ, ότι περιορίσαμε τη βία στα γήπεδα; Δεν περιορίστηκε η βία στα γήπεδα. Και όπως σωστά λέτε ότι το σχέδιο νόμου αφορά τη βία με αφορμή τις αθλητικές διοργανώσεις, έχουμε βία και μέσα στα γήπεδα, έχουμε βία και έξω από τα γήπεδα, έχουμε φόνο κ.λπ.. Τι θα προτείνετε στους είκοσι έξι ως μέτρο που θα μπορούσε να προβληματίσει κι αυτούς; 
      Λέτε για τις δυνάμεις security. Δεν μπορούν, κύριε Ιωαννίδη να κάνουν τον έλεγχο που λέτε και χθες έγινε μία συζήτηση. Μου είπατε για τη Μόσχα. Πού μπήκατε στη Μόσχα στο γήπεδο; Μπήκατε στους επισήμους. Κι εδώ σε όλες τις θύρες επισήμων ή στις θύρες που πάνε με τα ακριβά εισιτήρια διαρκείας δεν έχουν πρόβλημα οι άνθρωποι, να τους κάνει κάποιος έναν έλεγχο. Εκεί, όμως, που έχουμε το πρόβλημα στην Ελλάδα με τη βία, αυτοί οι άνθρωποι, σας ξαναλέω, είναι ικανοί να φάνε ξύλο αλλά δεν είναι ικανοί να προσφέρουν τις υπηρεσίες που υπόσχεστε με αυτήν τη ρύθμιση. 
      Γιατί τα επαναλαμβάνω αυτά σήμερα; Τα επαναλαμβάνω για να πω, κυρία Πρόεδρε -και με αυτό να κλείσω- ότι το σχέδιο νόμου που έχει ενώπιόν της η Εθνική Αντιπροσωπεία, είναι μία προσχηματική δημαγωγική κίνηση, ότι δηλαδή για το θέμα του ντόπινγκ που τόσο πολύ συζήτησε ο ελληνικός λαός, κάνετε κάτι και ότι για το θέμα της βίας κάνετε κάτι. Κατ’ ουσίαν μεταθέτουν τα προβλήματα στις επόμενες περιπτώσεις βίας και ντόπινγκ, διότι δραστικά μέτρα, πλην αυτού του ΕΟΦ, που είπατε και με το οποίο συμφωνούμε, δεν λαμβάνονται, δεν προβλέπονται ουσιώδη μέτρα. Και αποκαλύπτεται και στα θέματα αυτά, που είναι απλούστερα άλλων, ότι η Κυβέρνηση αυτή πραγματικά δεν έχει πολιτική ατζέντα, δεν έχει το ουσιώδες που ο Πρωθυπουργός επικαλείται, για να πει στους πολίτες, μην ακούτε τι σας λένε τα κανάλια, η Κυβέρνηση συνεχίζει το έργο της. Ποιο έργο της; Εάν αυτό είναι έργο της, το σημερινό, να υποκρύπτεται και εν σωτηρίω έτει 2008 η αλήθεια ότι με αυτούς τους σχεδιασμούς η βία δεν λύνεται ως πρόβλημα, αν δεν είναι αλήθεια ότι αν δεν επέμβει το Υπουργείο Δικαιοσύνης, το Υπουργείο Δημόσιας Τάξης, η Επιτροπή του άρθρου 9, που κάνατε, είναι μία επιτροπή που δεν θα παράξει έργο, εάν δεν είναι αλήθεια ότι για το ντόπινγκ αντί των πολλαπλών επιθυμητών ελέγχων εσείς βάζετε κάτι αυτονόητα πράγματα της καθημερινής ζωής μέσα εδώ, τότε οι μόνοι που το καταλαβαίνετε είστε εσείς και αυτό δημιουργεί ένα πρόβλημα. 
      Ο Πρωθυπουργός καταρρέει, η Κυβέρνησή σας καταρρέει. Και αυτή η επίκληση στην μεταρρυθμιστική δήθεν ατζέντα είναι προσχηματική, διότι τα θέματα είναι ανύπαρκτα. Τίποτα δεν έχετε σχεδιάσει. Και αποδεικνύεται στους Βουλευτές που παρακολούθησαν τη διαδικασία για το αθλητικό σχέδιο νόμου, ότι η Κυβέρνηση αυτή πέραν των χειρισμών προσώπων δεν έχει πολιτική ημερήσια διάταξη. Είναι Κυβέρνηση υπό προθεσμία, όχι όμως τη συνταγματική, αλλά υπό την προθεσμία της κατάρρευσής της. 
      Ευχαριστώ πολύ.   
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο Κοινοβουλευτικός Εκπρόσωπος της Νέας Δημοκρατίας κ. Παναγιωτόπουλος έχει το λόγο.
      ΠΑΝΟΣ ΠΑΝΑΓΙΩΤΟΠΟΥΛΟΣ: Επειδή, κυρία Πρόεδρε, κυρίες και κύριοι συνάδελφοι, μίλησα προχθές, δεν θα ήθελα να κουράσω το Σώμα και δεν θα το έκανα, γιατί θεωρώ ότι η πολιτική ηγεσία του Υπουργείου Πολιτισμού τόσο δια του Υπουργού του κ. Λιάπη όσο και δια του Υφυπουργού, κ. Ιωαννίδη, έδωσαν τις απαραίτητες διευκρινήσεις σε όλες τις πτέρυγες της Αντιπολίτευσης και ταυτόχρονα έκαναν και τις βελτιώσεις κάθε είδους εκεί που έπρεπε, για να έχουμε ένα νομοσχέδιο το οποίο να ανταποκρίνεται στις ανάγκες των περιστάσεων. 
	Αισθάνομαι την ανάγκη να παρέμβω διότι άκουσα πριν από λίγο τον προλαλήσαντα αξιότιμο Κοινοβουλευτικό Εκπρόσωπο του ΠΑ.ΣΟ.Κ. να περιγράφει κατά το συμφέρον του ΠΑ.ΣΟ.Κ. και κατά το δοκούν τη σημερινή πολιτική κατάσταση. Είπε ότι η Κυβέρνηση καταρρέει, ότι η Κυβέρνηση είναι υπό προθεσμία, ότι η Κυβέρνηση δεν έχει έργο. 
	Αγαπητέ κύριε Λοβέρδο, αγαπητοί κύριοι συνάδελφοι του ΠΑ.ΣΟ.Κ., δεν έχετε το δικαίωμα να αρνείστε την πραγματικότητα όπως τη βλέπετε σήμερα εντός και εκτός Αιθούσης. Η Κυβέρνηση παράγει συγκεκριμένο έργο εκεί όπου λάμψατε δια της απουσίας σας και δια της απραξίας σας. Επί είκοσι χρόνια μιλάμε για τα άνθη του κακού, τη βία που ανθίζει μέσα και έξω από τα γήπεδα και αφορά το φίλαθλο κόσμο της χώρας ή, αν θέλετε, το φιλοθεάμον κοινό στο χώρο του αθλητισμού και ιδιαίτερα του ποδοσφαίρου. Εσείς δεν κάνατε τίποτα για να αντιμετωπίσετε αυτό το φαινόμενο το οποίο τροφοδοτεί και άλλες εκρήξεις αντικοινωνικής συμπεριφοράς ιδιαίτερα στο χώρο της νεολαίας.
	Ήταν επίσης γνωστοί οι ψίθυροι σε όλους τους παροικούντες στα Ιεροσόλυμα περί φαινομένων ντοπαρίσματος στον ελληνικό αθλητισμό. Υπήρξαν κρούσματα στο παρελθόν και το γνωρίζετε. Τι κάνατε τόσα χρόνια για ν’ αντιμετωπίσετε αυτό το φαινόμενο; Τίποτα. Δεν θέλω να μπω στη λογική για την οποία σας κατηγορούν κάποιοι αρθρογράφοι αλλά και κάποια δημόσια πρόσωπα που έχουν λόγο για τα διαδραματιζόμενα στο παρασκήνιο του συγκεκριμένου χώρου ότι παράγοντες του αθλητισμού που πρόσκεινται στο δικό σας χώρο ήταν εκείνοι οι οποίοι είδαν ή έδειξαν ανοχή σε τέτοιου είδους διαδικασίες γιατί ακριβώς θεωρούσαν ότι υπηρετούν τη δημόσια εικόνα της τότε κυβέρνησης. 
      Τα κράτη, οι κυβερνήσεις δεν υπηρετούνται από διαδικασίες «σκοτεινών δωματίων». Το κύρος των δημοκρατικών κρατών δεν υπηρετείται ούτε ενισχύεται από τέτοιου είδους φαινόμενα ντροπής τα οποία αποτελούν «κηλίδες» για τα κράτη, εν προκειμένω «κηλίδες» για την Ελλάδα, εκθέτουν τη χώρα και δημιουργούν εικόνα τριτοκοσμικού κράτους.
	Η Κυβέρνηση την οποία κατηγορείτε έρχεται, λοιπόν, με το έργο της να δώσει απάντηση σ’ αυτό το κενό. Εκεί που εσείς παραμείνατε το λιγότερο αμήχανοι και ουδέτεροι, η Κυβέρνηση έρχεται και παράγει έργο, βάζει κανόνες, βάζει πλαίσια. Θεωρείτε ότι πρέπει να γίνει κάτι περισσότερο; Διατυπώστε προτάσεις. Κάποιες προτάσεις υιοθετήθηκαν ήδη. Δεν έχετε όμως το δικαίωμα υιοθετώντας μία στάση μηδενιστικής αντιπολίτευσης να διαγράφετε τα πάντα. 
	 Σ’ ό,τι αφορά τις εύκολες κρίσεις και διαπιστώσεις ότι η Κυβέρνηση καταρρέει και ότι είναι Κυβέρνηση υπό προθεσμία, ακούστε, κυρίες και κύριοι συνάδελφοι του ΠΑ.ΣΟ.Κ.: Η Κυβέρνηση όντως περνάει μία από τις δυσμενέστερες συγκυρίες της πενταετίας. Αυτή είναι η αλήθεια. Αυτή η δυσμενής συγκυρία δημιουργήθηκε από διαφορετικές καταστάσεις οι οποίες συνέπεσαν στον παρόντα χρόνο και στην παρούσα συγκυρία. Είναι σαφές όμως ότι η εικόνα που καταγράφεται, η εικόνα της σημερινής συγκυρίας που καταγράφεται στις δημοσκοπήσεις είναι μια εικόνα που γρήγορα θα ανατραπεί. Η Νέα Δημοκρατία θα ανακτήσει γρήγορα την πρωτοβουλία των κινήσεων και θα διαπιστώσετε ότι η χαρά και ο ενθουσιασμός σας που σας οδηγούν σε εύκολους αφορισμούς δεν θα διαρκέσουν πολύ. Αυτή είναι η αλήθεια. Μη χαίρεστε λοιπόν. Όλες οι κυβερνήσεις περνάνε από τέτοιου είδους δύσκολες συγκυρίες, πόσω μάλλον η παρούσα η οποία ανέλαβε «να βγάλει τα κάστανα από τη φωτιά», «κάστανα» τα οποία είχατε αφήσει εσείς «στη φωτιά».
    Ο κ. Καραμανλής θα πάρει γρήγορα τις απαραίτητες πολιτικές πρωτοβουλίες. Η εικόνα θα αλλάξει. Το σκηνικό αυτής της παρούσας δυσμενούς συγκυρίας θα ανατραπεί. Η Νέα Δημοκρατία θα περάσει πάλι μπροστά και θα ανακτήσει την πολιτική κυριαρχία την οποία ο ελληνικός λαός θέλει να έχει η Νέα Δημοκρατία. 
    Γιατί, να σας πω κάτι; Ο ελληνικός λαός σήμερα μπορεί να είναι θυμωμένος. Ναι. Και είναι καλό να πάρουμε τα μηνύματα του ελληνικού λαού. Να μην διαψεύσουμε τις προσδοκίες του. Πρέπει να διατηρήσουμε τις προσδοκίες και τις ελπίδες του ζωντανές. Και να επιβεβαιώσουμε για μια ακόμα φορά ότι εκπροσωπούμε το καλύτερο ως πρόταση διακυβέρνησης στον πολιτικό βίο και το πολιτικό σύστημα της χώρας. 
    Αλλά μην νομίζετε ότι ο παλιός ο θυμός, η ιερή οργή για την εικοσαετία που πέρασε έχει διαγραφεί. 
    ΓΕΩΡΓΙΟΣ ΦΛΩΡΙΔΗΣ:  Αυτό δεν σας σώζει. 
    ΠΑΝΟΣ ΠΑΝΑΓΙΩΤΟΠΟΥΛΟΣ: Μην νομίζετε ότι η ιερή οργή, κύριε Φλωρίδη, για την εικοσαετή διακυβέρνηση του ΠΑ.ΣΟ.Κ. έχει διαγραφεί. Και σε κάθε περίπτωση –γιατί εγώ θα παραδεχτώ ότι η Δημοκρατία δεν έχει αδιέξοδα- αντιλαμβάνεστε και εσείς ότι στα όσα ειπώθηκαν στην Θεσσαλονίκη από τον κ. Παπανδρέου δεν συγκροτούν αξιόπιστη πρόταση διακυβέρνησης του τόπου. Δεν συγκροτούν αξιόπιστη πρόταση εναλλαγής στην εξουσία. Αυτή είναι η αλήθεια. 
    Δεν μας έχετε πει ούτε ποιους θα φορολογήσετε, δεν μας έχετε πει ότι ποιο σύστημα προκρίνετε για την τακτοποίηση των δημοσιονομικών πραγμάτων της χώρας και εν προκειμένω δεν μας είχατε πει τόσα χρόνια μέσα σε πλήρη απραξία και σε πλήρη αδράνεια επί μια εικοσαετία τι θα κάνετε για φαινόμενα όπως το ντόπινγκ, όπως η βία στα γήπεδα. Και έρχεστε σήμερα και παριστάνετε τους δημοσίους εισαγγελείς με αναπτερωμένα τα φτερά σας από την προσωρινή και επιπόλαια αύρα που έχει πνεύσει στα πανιά σας λόγω των δημοσκοπήσεων. 
    Αυτά θα παρέλθουν γρήγορα. Θα κατακάτσει ο κουρνιαχτός γρήγορα. Το βαρομετρικό χαμηλό της παραπληροφόρησης θα διαλυθεί. Η Νέα Δημοκρατία θα ανακτήσει την πρωτοβουλία των κινήσεων. Και τότε θα ξαναμετρήσουμε την επιρροή μας στον ελληνικό λαό και θα δείτε ότι σταθερά θα εξακολουθήσετε να καταλαμβάνετε την δεύτερη θέση.
    Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κύριε Παναγιωτόπουλε.
     Επανέρχομαι στους ομιλητές εκ του καταλόγου.
     Τον λόγο έχει η κ. Μερεντίτη. 
     ΑΘΑΝΑΣΙΑ ΜΕΡΕΝΤΙΤΗ: Ευχαριστώ, κυρία Πρόεδρε.
     Επιτρέψτε μου δυο παρατηρήσεις. Παρακολούθησα τον Κυβερνητικό Εκπρόσωπο της Νέας Δημοκρατίας και δυσκολεύτηκα να καταλάβω. Διορθώνετε αυτή την εποχή -υφίσταστε όπως μας είπατε- την δύσκολη συγκυρία που αφήσαμε εμείς. Ποιες; Τις συμπεριφορές των υπουργών σας; Είναι αποτέλεσμα της δικής μας διακυβέρνησης; Τα φαινόμενα διαφθοράς που δεν προλαβαίνουμε να μετρήσουμε και να μετρήσετε είναι δικό μας αποτέλεσμα; 
     Και όσον αφορά την εμφάνιση του Προέδρου μας στην Θεσσαλονίκη ξέρετε, καλύτερα από εμένα, ότι κάθε φορά πρώτα και κύρια κρίνεται η Κυβέρνηση. Μετά, αν ο Έλληνας πολίτης απογοητευτεί ή απορρίψει το σχήμα, την Κυβέρνηση που υπάρχει, ψάχνει εναλλακτική λύση. Οι Έλληνες πολίτες, λοιπόν, απογοητεύτηκαν από την παρουσία του Πρωθυπουργού σας. Γι’ αυτό να μας απαντήσετε τι πρόκειται να γίνει αν και εφόσον διορθωθεί. Τα άλλα αφήστε να τα συζητήσουμε μετά. Γιατί κατ’ αρχάς η καραμέλα του τι άφησε το ΠΑ.ΣΟ.Κ. τελείωσε και δεύτερον είναι δεδομένο ότι ο ελληνικός λαός ξέρει πολύ καλύτερα πλέον τι είχε, τι έχασε και δυστυχώς τι αναζήτησε λαθεμένα. 
     Και ερχόμαστε τώρα στο σημερινό νομοσχέδιο το οποίο εξετάζει δυο πολύ σοβαρά κοινωνικά θέματα: αυτό του ντόπινγκ και της βίας των γηπέδων. Θέματα που οφείλουμε όλοι να τα αντιμετωπίσουμε με σοβαρότητα και να τα θεραπεύσουμε. 
     Λυπάμαι που το λέω, τώρα που είμαστε σχεδόν στο τέλος της συζήτησης διαπιστώνουμε -και το είπε πολύ σωστά ο Κοινοβουλευτικός μας Εκπρόσωπος- ότι μετά όταν θα πέσει η αυλαία θα έχετε να αντιμετωπίσετε το παρόν, κύριε Υπουργέ, και εκεί θα δείτε ότι χάσατε μια ευκαιρία. 
     Ας έρθουμε λοιπόν τώρα στην συζήτηση. 
      Άρθρα 1, 2 και 3 περί Αθλητικών Λεσχών και Συνδέσμων: Χαίρομαι που έστω και την ύστατη στιγμή εισακούστηκαν μερικώς οι αντιρρήσεις της Ε.Π.Α.Ε. και των Συνδέσμων Φιλάθλων. Βελτιώθηκαν συγκεκριμένες διατάξεις, οι οποίες είχαμε πει ότι ήταν αντισυνταγματικές. 
      Εδώ, αν έχω καταλάβει καλά, έχουμε μεταφορά της κρατικής εποπτείας των Συνδέσμων στην αμφίβολη και κατά το συμφέρον τους βούληση των εταιρειών μέσα από την κατάργηση των διατάξεων του νόμου του 1999 περί λειτουργίας των Συνδέσμων Φιλάθλων και της υπαγωγής των ως Λεσχών Φίλων – Τμήμα Αμειβομένων Αθλητών – Αθλητικές Ανώνυμες Εταιρείες.
      Όσον αφορά τα άρθρα 4, 5, 6, 7 συμφωνούμε με τη σωματική έρευνα. Διατηρούμε, όμως, επιφυλάξεις όσον αφορά τη δυνατότητα σύλληψης των δραστών πράξεων βίας στις περιπτώσεις αυτοφώρων αδικημάτων από τους ιδιωτικούς φρουρούς των γηπέδων -σας το ανέλυσε η εισηγήτριά μας και ο κ. Λοβέρδος- γιατί με αυτόν τον τρόπο παραχωρείται κρατική εξουσία και μάλιστα σ’ ένα ζήτημα που αφορά ατομικά δικαιώματα. Και αυτό δημιουργεί προβλήματα.
      Θέλει πολλή προσοχή, πολύ συγκεκριμένη διατύπωση για να αποφευχθούν τυχόν αυθαιρεσίες κατά την εφαρμογή τους.
      Συμφωνούμε, επίσης, με την ηλεκτρονική παρακολούθηση, αλλά και την ονομαστικοποίηση των εισιτηρίων, που διατίθενται στους φιλάθλους. Αυτό, άλλωστε, το είχαμε θεσπίσει εμείς ως Κυβέρνηση κι εσείς δεν μπορέσατε, δεν θέλατε –δεν ξέρω- να το εφαρμόσετε.
      Κλείνοντας αυτήν την ενότητα των άρθρων θέλω να κάνω μία διαπίστωση. Με αυτό το νομοσχέδιο γίνονται αυστηρότερες οι ποινές που προβλέπονται από τον αθλητικό νόμο για πράξεις βίας με αφορμή αθλητικές εκδηλώσεις. Προβλέπονται αυξημένες ποινές για την περίπτωση υποτροπής ή λόγω επικινδυνότητας του δράστη. Νομίζουμε, όμως, ότι αυτό δεν φτάνει.
      Επαναλαμβάνω –το είπα και στην ομιλία μου επί της αρχής- το ερώτημα: Πού είναι η πρόληψη; Αυτό είναι το μεγάλο ζητούμενο σε αυτό το νομοσχέδιο. 
      Ένα άλλο, πολύ βασικό, ερώτημα είναι τι κάνετε για τη βία έξω από το χώρο των γηπέδων. Δυστυχώς είναι κανόνας –το ξέρουμε όλοι μας- μεγάλα επεισόδια –και μάλιστα μερικές φορές με ανθρώπινα θύματα- να σημειώνονται εκτός γηπέδων μεταξύ των οργανωμένων οπαδών. Και με αυτό δεν ασχολείστε καθόλου.
      Έρχομαι τώρα στο άρθρο 10 που αφορά τη «Φίλιππο Ένωση». Κατά την περίοδο μιας μεγάλης κρίσης, έντονων συγκρούσεων, οι οποίες πιθανότατα υποθάλπονται από κυβερνητικούς κύκλους, το αποτέλεσμα είναι τον τελευταίο χρόνο να μη γίνονται οι αγώνες κατά το 1/3. 
      Εδώ θα ήθελα να σημειώσω το εξής: Άκουσα το συνάδελφο της Νέας Δημοκρατίας προηγουμένως να μιλάει για μεγάλα ελλείμματα. Πρέπει να θυμηθούμε ότι τα μεγάλα ελλείμματα είναι αποτέλεσμα της δικής σας διακυβέρνησης, που αλλάξατε τρεις διοικήσεις τα τέσσερα τελευταία χρόνια, με αποτέλεσμα αυτά για τα οποία ακόμα κι εσείς εγκαλείτε. Δεν εγκαλείτε, όμως, σωστά. Πρέπει να εγκαλέσετε τον εαυτό σας.
      Και τώρα ως Κυβέρνηση, αντί να φροντίσετε να αναμορφώσετε και να εκσυγχρονίσετε το θεσμικό πλαίσιο της «Φιλίππου Ενώσεως», αντί να μεριμνήσετε για την οικονομική της εξυγίανση, επιχειρείτε με μία αντιδημοκρατική μεθόδευση να την καταργήσετε. Και μπαίνει η πολιτική ηγεσία του Υπουργείου Πολιτισμού και Αθλητισμού επικεφαλής αυτής της Ενώσεως. Μάλιστα, η αλλαγή που κάνατε είναι προσχηματική. Διότι δεν έχει καμμία διαφορά, κατά τη γνώμη μου, αν είναι ο Υπουργός ή ο Γενικός Γραμματέας.
      Ερχόμαστε τώρα στα άρθρα 17 και 18 που έχει να κάνει με το ντόπινγκ και τη λειτουργία του Ε.Σ.Κ.Α.Ν.. 
      Είναι κοινά αποδεκτό ότι η προληπτική διάσταση, ειδικά για το θέμα της φαρμακοδιέγερσης, έχει καθοριστική σημασία. Θεωρούμε σωστό να επιβάλλονται αυστηρότατες ποινές. Διαφωνούμε, όμως, ως προς τα δύο και τρία έτη, δηλαδή, να τιμωρείται ο αθλητής με δύο χρόνια και αυτός που του προμηθεύει το σκεύασμα με τρία χρόνια. Η ποινή για τον προμηθευτή πρέπει να είναι πολύ αυστηρότερη, πολύ σοβαρότερη, ώστε να σκεφτεί και να προβληματιστεί να τολμήσει ποτέ να προτείνει ή να διοχετεύσει τέτοιο σκεύασμα.
      Οφείλουμε, όμως, να επισημάνουμε ότι αν και ήδη στη χώρα μας υπάρχει η αυστηρή νομοθεσία του 1999 και του 2002 για την αντιμετώπιση του ντόπινγκ –γιατί εμείς προσπαθήσαμε σαν κυβέρνηση να θωρακίσουμε τον ελληνικό αθλητισμό- το ζήτημα του ντόπινγκ όχι μόνο εξακολουθεί να υφίσταται, αλλά κινδυνεύει να γίνει μάστιγα για τον ελληνικό αθλητισμό.
      Κατά συνέπεια είναι προφανές –το επαναλαμβάνω- ότι πρώτα και κύρια πρέπει να συζητάμε και να φροντίζουμε για την ενημέρωση των αθλητών, άρα για πρόληψη, ώστε να προστατεύσουμε και τους αθλητές και τις οικογένειές τους.
      Είναι θετικό που δεχθήκατε την πρότασή μας για τον Ε.Ο.Φ.. 
      Όσον αφορά τα προνόμια, γιατί δεν έχω χρόνο, διαφωνούμε στον περιορισμό τους. Να τα εξετάσουμε πάλι, διότι επενδύουν νέοι αθλητές, έχουν ρίσκα για τη ζωή τους και δεν μπορεί μια ατυχής στιγμή να τους αμαυρώνει και να χάνουν όλα αυτά τα οποία έχουν κατακτήσει.
      Κλείνοντας, θέλω να επισημάνω ότι έστω και την τελευταία στιγμή δέχθηκε ο ίδιος ο Υπουργός την πρότασή μας να ασχοληθείτε με τους Παραολυμπιονίκες, τους οποίους όπως παραδεχθήκατε, είχατε αγνοήσει. Και επειδή με πρόδωσε ο χρόνος ακόμη μία φορά, ακούω ότι γίνεται μία συζήτηση, κύριε Υπουργέ, γι’ αυτά που ζητάνε οι εργαζόμενοι στη Γενική Γραμματεία Αθλητισμού για να τους εξασφαλίσετε μέχρι τους Μεσογειακούς Αγώνες. 
      Θέλω από αυτό το Βήμα να σας υπενθυμίσω και να σας καλέσω να ακούσετε τις κραυγές από τις κοινωνίες της Θεσσαλίας και δη του Βόλου και της Λάρισας, ακόμη και από στελέχη της Κυβέρνησής σας, να ασχοληθείτε με τους Μεσογειακούς Αγώνες. Με τους ρυθμούς που πηγαίνετε, φοβούμαστε όλοι ότι κινδυνεύουν να μην πραγματοποιηθούν. Δυστυχώς ένα μεγάλο κομμάτι της προετοιμασίας των Μεσογειακών Αγώνων χρονικά θα εξαντληθεί από την κυβέρνησή σας. Δεν είναι όπως οι Ολυμπιακοί Αγώνες που τα βρήκατε όλα έτοιμα από την Κυβέρνηση του ΠΑ.ΣΟ.Κ. και το μόνο που μπορούσατε και οφείλατε να κάνετε, ήταν να βρείτε τα καθίσματα που θα καθίσετε στην έναρξη. Πρέπει να τους προετοιμάσετε. Και πρέπει από εδώ να σας επισημάνω ότι δυστυχώς η μέχρι τώρα παρουσία σας δημιουργεί μεγάλες αμφιβολίες και κινδύνους για τη μη έγκαιρη προετοιμασία και τέλεση των Μεσογειακών Αγώνων.
      Από αυτό το Βήμα, λοιπόν, σας καλώ να ασχοληθείτε σοβαρά, έστω και τώρα, μ' αυτό το μεγάλο διακύβευμα. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστώ, κ. Μερεντίτη.
      Ο κ. Αηδόνης έχει το λόγο.
      ΧΡΗΣΤΟΣ ΑΗΔΟΝΗΣ: Ευχαριστώ, κυρία Πρόεδρε.
      Κυρίες και κύριοι συνάδελφοι, άκουσα με πάρα πολύ μεγάλη προσοχή πριν από λίγο τον Κοινοβουλευτικό Εκπρόσωπο της Νέας Δημοκρατίας και πραγματικά μου γεννήθηκε η εντύπωση γιατί δεν ζήτησε μια συνάντηση από τον κ. Καραμανλή για να μπορέσει να θέσει όλα αυτά τα οποία πριν από λίγο μας είπε και του έστειλε αυτό το μεγάλο μήνυμα από το έδρανο της Βουλής.
      Παράλληλα, μου γέννησαν πολύ μεγάλες απορίες και η τοποθέτησή του, αλλά και η τοποθέτηση και άλλων Κοινοβουλευτικών Εκπροσώπων άλλων κομμάτων που έχουν σχέση με το αθλητικό αποτέλεσμα. Και θα εξηγήσω τι ακριβώς θέλω να πω. 
      Άκουσα, λοιπόν –εδώ και πολύ καιρό υπάρχει και μια περιρρέουσα ατμόσφαιρα- ότι το αθλητικό αποτέλεσμα, η επίδοση, η απόδοση η οποία τελικά προκύπτει ή προέκυψε στο παρελθόν στη χώρα μας, ήταν αποτέλεσμα της φαρμακοδιέγερσης, την οποία δέχονταν μάλλον συστηματικά οι Έλληνες αθλητές. 
      Θέλω να ενημερώσω και το Σώμα, αλλά και αυτούς οι οποίοι έρχονται και διατυπώνουν αυτές τις απόψεις ότι το 1988 η Ελλάδα στη Σεούλ κέρδισε ένα χάλκινο μετάλλιο. Το 1992 στη Βαρκελώνη κατακτήσαμε δύο χρυσά, ένα στο στίβο και ένα στην άρση βαρών. Ήταν το πρώτο μετάλλιο του Πύρρου Δήμα και της Βούλας Πατουλίδου. Στην Ατλάντα το 1996 τα μετάλλια έγιναν οκτώ. Στο Σίδνευ κατακτήθηκαν δεκατρία και φυσικά στην Αθήνα δεκαέξι. Ήρθε και το Πεκίνο που καταλήξαμε στα τέσσερα μετάλλια.
      Αυτό τι σημαίνει; Ότι στις προηγούμενες αθλητικές περιόδους, στις προηγούμενες ολυμπιακές περιόδους είχαμε οργανωμένη επιχείρηση όπου συστηματικά οι αθλητές ντοπαρίζονταν και έφερναν αυτές τις αθλητικές επιτυχίες; Γιατί αν κάτσουμε και δούμε την πολιτική φιλολογία η οποία αναπτύχθηκε και μέσα στο ελληνικό Κοινοβούλιο και στην περιβόητη επιτροπή για το Ντόπινγκ που συστήθηκε στην προηγούμενη κοινοβουλευτική περίοδο, θα δούμε ότι αυτό ήταν το συμπέρασμα. 
      Και αυτό το συμπέρασμα επιτρέψτε μου να πω ότι είναι άθλιο. Και ξέρετε γιατί είναι άθλιο; Εάν κάτσετε και δείτε πού και σε ποια αθλήματα κερδήθηκαν τα μετάλλια, θα δείτε ότι σ’ αυτά τα αθλήματα, δηλαδή, στο τζούντο, στο τάε κβο ντο, στις καταδύσεις δεν υπάρχει ντόπινγκ. Πραγματικά είναι πάρα πολύ αστείος αυτός ο ισχυρισμός και επιτέλους για να μπορέσουμε να είμαστε λίγο σοβαροί σ’ αυτήν την Αίθουσα, είναι καλό η κουβέντα να είναι πάρα πολύ συγκεκριμένη και να μην πάμε στη διαδικασία του άλλου άκρου, όπου φθάσαμε στη στιγμή σήμερα ο Έλληνας αθλητής να είναι ο ποινικοποιημένος αθλητής και ο αθλητής της απάτης.
      Εκεί τον έχετε οδηγήσει δυστυχώς. Και φτάνετε με αυτήν την προπαγάνδα, η οποία είναι πάρα πολύ όμορφη και έξυπνη, να πάτε σε μια συνολική προσπάθεια απαξίωσης της αθλητικής προσπάθειας. Και αυτό είναι το μεγάλο λάθος. Γιατί εδώ, έπρεπε να συζητάμε σοβαρά. Και σοβαρά ξέρετε πότε θα συζητήσουμε; Όταν θα πούμε τι ακριβώς χρειάζεται αυτή η χώρα, για να πάρεις αυτό το οποίο είπε πριν από λίγο ο κ. Ιωαννίδης, έναν αθλητικό σχεδιασμό, ο οποίος θα έχει σαν αποτέλεσμα να ενισχύσει την αθλητική προσπάθεια και να την κάνει συνείδηση της κοινωνίας. Θα μπορούμε δηλαδή να μιλάμε για μια κοινωνία, η οποία θα αντλήσει αυτό το οποίο υπάρχει, ως αποτέλεσμα, με τη συμμετοχή της στον αθλητισμό. Όχι φυσικά στον πρωταθλητισμό, αλλά παντού στον αθλητισμό. Και αυτό θα έπρεπε να ήταν το αντικείμενο της συζήτησης σήμερα.
      Κι ερχόμαστε εδώ και συζητάμε, τί, αγαπητοί μου συνάδελφοι; Το αν θα υπάρξουν μία ή δύο ή τρεις ετικέτες στα σκευάσματα. Αυτό υποτίθεται ότι θα λύσει το θέμα του ντόπινγκ. Είναι δυνατόν; Χθες έκανα μια προσπάθεια να παρουσιάσω ότι το ζήτημα του ντόπινγκ είναι μια υπόθεση που μπορεί να χαρακτηριστεί ένας μεγάλος εφιάλτης και εξήγησα γιατί. Δεν είναι δυνατόν να αναγνωρίζουν επιστήμονες μεγάλου κύρους ότι αυτό το θέμα έχει μια συνεχή εξέλιξη. Από την αρχαιότητα υπήρχε ντόπινγκ. Ψυχεδελικά μανιτάρια έπαιρναν οι αρχαίοι αθλητές. Το 1900 έπαιρναν στρυχνίνη. Καφεΐνη μετά, αμφεταμίνες, στεροειδή και σήμερα ντοπάρονται με το γονιδιακό ντόπινγκ. Αυτή είναι η εξέλιξη. Και οι επιστήμονες λένε, δεν αντιμετωπίζεται αυτό. Δεν υπάρχει τρόπος ελέγχου. Το λένε οι επιστήμονες. Και καθόμαστε εδώ και ερχόμαστε και λέμε στον Έλληνα αθλητή ότι εσύ είσαι ο κακός μέσα στο παγκόσμιο αθλητικό στερέωμα; Τι πράγματα είναι αυτά; Πραγματικά πρέπει να ντρεπόμαστε.
      Εκείνο που χρειάζεται και είναι η πραγματική λύση, είναι να υπάρξει μια οργανωμένη παρακολούθηση, ιατρική και επιστημονική του Έλληνα αθλητή, έτσι ώστε να παρακολουθείται από την πρώτη στιγμή που θα πέσει στον αθλητισμό. Μπήκε στα έξι του χρόνια; Πρέπει να υπάρχει μια συστηματική παρακολούθησή του, παντού και αυτό να είναι διεθνής κανόνας.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού):  Τα είπαμε εχθές αυτά.
      ΧΡΗΣΤΟΣ ΑΗΔΟΝΗΣ: Τα είπαμε, αλλά δεν τα βλέπουμε, αυτό είναι το κακό. Και για να τα πούμε χρειάζεται να τα φέρουν κάποιοι άλλοι. Εσείς, κύριε Υπουργέ έχετε την ευθύνη της συζήτησης, εσείς φέρνετε τα θέματα στη Βουλή, δεν τα φέρνουμε εμείς. Εσείς φέρνετε το σχέδιο νόμου, λοιπόν, πάνω στο οποίο συζητάμε και τι συζητάμε σήμερα, κύριε Υπουργέ; Δύο ρυθμίσεις που έχουν σχέση με τη φαρμακοδιέγερση και κάποιες ρυθμίσεις που έχουν σχέση με τη βία. Και κάποια άλλα επιμέρους θέματα, αυτό συζητάμε. Συζητάμε για το πώς πρέπει να οργανωθεί και να αναπτυχθεί ο αθλητισμός; Συζητάμε για τα προβλήματα που υπάρχουν; Συζητάμε γιατί σήμερα δεν υπάρχει πουθενά σοβαρή οργάνωση του αθλητισμού; Δεν τα συζητάμε, τα αφήνουμε. Και θα έρθουμε μετά από δύο-τρία χρόνια εδώ πέρα και θα λέμε πάλι νέες ιστορίες. 
      Επειδή ο χρόνος τελειώνει, θα ήθελα να αναφέρω το εξής: Μεταξύ αυτών των οποίων φέρνετε, φέρνετε και μια ρύθμιση που αφορά τους εργαζόμενους. Θεωρώ, λοιπόν, ότι η ρύθμιση που φέρνετε είναι σωστή και δίκαιη, αλλά δεν λύνετε το πρόβλημα. Το μεταθέτετε και εσείς στο μέλλον. Και ρωτώ και κάτι άλλο. Είχαμε ένα καθεστώς στη Γενική Γραμματεία Εργαζομένων, όπου με τη ρύθμιση της κ. Πετραλιά, διαμορφώθηκαν ταχύτητες κοινωνικής αδικίας. Θα τις θεραπεύσετε; Οι υπάλληλοι αυτοί, οι οποίοι δεν μπορούσαν να κάνουν χρήση  του νομοθετήματος της κ. Πετραλιά, δεν έχουν το ίδιο δικαίωμα; Δεν είναι Έλληνες πολίτες; Δεν πρέπει εσείς που θέλετε να σκέφτεστε σοφά και δίκαια, να φέρετε μία ρύθμιση που μας αφορά; Αυτό είναι κάτι πάρα πολύ σοβαρό. 
      Τώρα, επειδή έγινε μία πολύ μεγάλη κουβέντα, για το θέμα της δήθεν δημοκρατικότητας κάποιων, σε σχέση με τη διοίκηση των αθλητικών φορέων, πρώτα απ’ όλα εδώ είναι θέμα αρχής και επιτέλους κάποια στιγμή πρέπει να δούμε κάποια πράγματα. Υπάρχει; Πρέπει να υπάρχει κομματισμός στον αθλητισμό; Η σκέψη του νομοθέτη, όταν έφερε το ενιαίο ψηφοδέλτιο, ήταν ότι μέσα από αυτό αποθαρρύνει τη δημιουργία κομματικών παρατάξεων, οι οποίες θα συγκρούονται για το ποιός θα ελέγξει κομματικά την κάθε ομοσπονδία. Σήμερα, είναι γεγονός ότι ο έλεγχος είναι αποτέλεσμα του ποια είναι η πολιτική ηγεσία. Αυτό είναι, όμως, το πρόβλημα; 
      Το πρόβλημα δηλαδή σήμερα, στην υπόθεση που έχει να κάνει με τη σωστή και χρηστή διαχείριση από τους αθλητικούς φορείς και τις ομοσπονδίες, είναι αυτό; Μήπως είναι ότι δεν υπάρχουν πουθενά έλεγχοι για το τι γίνεται; Μήπως επιτέλους πρέπει να συζητήσουμε για ένα σοβαρό θεσμικό πλαίσιο, όπου θα κάνει σοβαρούς οικονομικούς ελέγχους σε αυτούς που έχουν τη σημερινή χρήση; Μήπως εκεί είναι το πρόβλημα; Δηλαδή, να ρωτήσω κ. Γεωργιάδη που βάλατε το θέμα που έχει να κάνει με τις δύο θητείες, τι εμποδίζει έναν παράγοντα αθλητικής ομοσπονδίας, εάν θα είναι δύο θητείες μόνο, να εξελιχθεί σε «λαμόγιο»; Δηλαδή, στα οκτώ χρόνια, δεν θα είναι «λαμόγιο»; Τι εμποδίζει έναν υπουργό μίας κυβέρνησης μέσα σε έξι μήνες να υπογράφει χρυσοφόρα συμβόλαια; Μήπως το θεσμικό πλαίσιο το οποίο δεν υπάρχει;
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Άρα, λοιπόν, εάν θέλετε να συζητήσουμε σοβαρά, πάνω σε αυτά πρέπει να συζητήσουμε γιατί νομίζω ότι αυτά λείπουν από τον αθλητισμό. 
      Θα κλείσω με ένα τελευταίο και συγχωρείστε με, κυρία Πρόεδρε. Χθες έβαλα ένα θέμα που έχει να κάνει με τους αθλητές -και δεν ξέρω τελικά, κύριε Υπουργέ, τι ακριβώς σκέφτεστε να κάνετε- μαθητές, οι οποίοι έχουν προγραμματίσει την οικογενειακή τους ζωή με βάση το προηγούμενο νομοθετικό πλαίσιο. Όλοι αυτοί, λοιπόν, είναι περίπου χίλιοι επτακόσιοι, οι οποίοι έχουν φύγει από τις επαρχίες τους κι έχουν μετακομίσει εκεί που μπορούν πραγματικά να εξασφαλίσουν αυτό το οποίο τους έδινε ο προηγούμενος νόμος. Σήμερα, λοιπόν, η πολιτεία νομοθετεί και στερεί αυτό το δικαίωμα σε αυτούς τους αθλητές, που σε λίγο καιρό θα συμμετέχουν στην παγκόσμια μαθητειάδα, σε αυτούς που σε δύο χρόνια θα συμμετέχουν στην Ολυμπιάδα Νέων. Αυτή την αδικία, θα τη λύσετε με μια μεταβατική διάταξη;
      Ευχαριστώ πολύ.
      ΠΡΟΕΔΡΕΥΟΥΣΑ (Έλσα Παπαδημητρίου): Ευχαριστούμε.
      Ο κ. Αλαβάνος έχει ζητήσει το λόγο για μία σύντομη παρέμβαση.
      Ορίστε, κύριε Αλαβάνο, έχετε το λόγο.
      ΑΛΕΞΑΝΔΡΟΣ ΑΛΑΒΑΝΟΣ (Πρόεδρος της Κοινοβουλευτικής Ομάδας του Συνασπισμού Ριζοσπαστικής Αριστεράς): Ευχαριστώ, κυρία Πρόεδρε. 
      Δεν θα είναι ούτε καν παρέμβαση. Είναι μία ερώτηση προς τον Υπουργό. Βιώνουμε πάρα πολλά χρόνια μία κατάσταση όπου υπάρχει έλλειμμα δημοκρατίας της ομοσπονδίας -ο κύριος Υφυπουργός τα ξέρει αυτά πολύ καλά και από την επαγγελματική του ενασχόληση προηγούμενα- η οποία έχει δημιουργήσει στεγανά, παθολογικά φαινόμενα, τα οποία συνδέονται με τα γενικότερα προβλήματα, όπως για παράδειγμα ντόπινγκ, που δυστυχώς είδαμε να αναπτύσσονται στον αθλητικό χώρο και χρειάζονται άμεσα μέτρα, τα οποία θα πρέπει να γίνουν σήμερα. Δεν μπορούμε ούτε μία ώρα να έχουμε αναβολή, σχετικά με την εξυγίανση και τον εκδημοκρατισμό. 
      Επομένως, υπάρχει το αίτημα για την απλή αναλογική στην ανάδειξη των διοικήσεων των ομοσπονδιών. Μην το βλέπετε ως απλή αναλογική ανάμεσα σε κομματικές επιρροές. Θα δώσει δυνατότητες σε κινήσεις, ομάδες ανθρώπων που αγαπάνε το άθλημα, που δεν θέλουν να είναι κάτω από αυτά τα στεγανά, που έχουν μία άλλη αντίληψη, να εκφραστούν. Και θα συμβάλλει σε μεγάλο βαθμό σε μία κατάσταση οξυγόνου και διαφάνειας. 
      Κύριε Υπουργέ, τελειώνει το νομοσχέδιο. Στην επιτροπή που αντιμετώπισε το νομοσχέδιο, εμείς είδαμε –και το θεωρούμε θετικό αυτό- μία ανταπόκριση του Υφυπουργού σε αυτά τα θέματα. Θα ήθελα να σας ρωτήσω, καταλήγοντας το νομοσχέδιο, πού καταλήγετε κι εσείς σε αυτό το θέμα. 
      Ευχαριστώ.
      ΠΡΟΕΔΡΕΥΟΥΣΑ (Έλσα Παπαδημητρίου): Σας ευχαριστώ.
      Ο κ. Λιάνης δικαιούται προτασσόμενη δευτερολογία, αλλά ζητώ τη συναίνεση του Τμήματος να πάρει τα οκτώ λεπτά, στη βάση της εμπειρίας του και της καλής του απόδοσης, ως τέως Υπουργός.
      Το Τμήμα συναίνεσε.
      Ορίστε, κύριε Λιάνη, έχετε το λόγο.
      ΓΕΩΡΓΙΟΣ ΛΙΑΝΗΣ: Ευχαριστώ πολύ, κυρία Πρόεδρε, και τους συναδέλφους.
      Θα ξεκινήσω από αυτό που είπε ο αξιότιμος κ. Αλαβάνος. Νομίζω ότι θα πρέπει κάποια στιγμή στην Αίθουσα αυτή να κατανοούμε και ποιο είναι δημοκρατικό και ποιο είναι δίκαιο, αλλά και να εξετάζουμε το δημοκρατικό και δίκαιο ανάλογα και με τις παρενέργειες που δημιουργεί.
      Είμαστε, λοιπόν, απόλυτα σύμφωνοι, κύριε Υπουργέ, κι εμείς ότι θα πρέπει πραγματικά να υπάρχει αντιπροσώπευση της Αντιπολίτευσης στις Ομοσπονδίες. Είναι άδικο αυτό που γίνεται μέχρι σήμερα στον ελληνικό αθλητισμό και που το έχουν επιβάλλει «ετσιθελικά» οι ομοσπονδίες. Είναι δίκαιο, δημοκρατικό και λογικότατο. Μόνο που ξέρετε ότι εάν επιχειρήσουμε να το κάνουμε με νομοθετική παρέμβαση αυτό, ήδη έχουμε επισύρει και θα επισύρουμε ακόμα χειρότερα την αντίδραση ΔΟΕ, UEFA, FIBA, FIFA, που λένε «μην παραβιάζετε το αυτοδιοίκητο, πρέπει μόνες τους οι ομοσπονδίες να περάσουν στα καταστατικά τους αυτό το θέμα».
      Προτείνω λοιπόν και συμφωνώ με αυτό που είπατε να έλθει στην Επιτροπή Μορφωτικών Υποθέσεων το θέμα με ακρόαση όλων των ομοσπονδιών, να πείτε αυτά που έχετε να πείτε, διότι θα κοπεί και η επιχορήγηση που είναι πραγματικά ένα μέτρο ακραίο, αλλά ίσως επιβεβλημένο και να προχωρήσουμε σ’ έναν διάλογο μαζί τους. Δεν μπορεί να γίνει αλλιώς παρά μόνο αν το περάσουν οι ίδιοι. Απλά πράγματα. Θα πέσει ο κεραυνός και δεν είναι ανάγκη να τραβάμε τον κεραυνό κάθε φορά.
      Όμως εγώ δεν ζήτησα το λόγο γι’ αυτό, κυρία Πρόεδρε. Ζήτησα το λόγο για ένα και μόνο θέμα, κύριοι  Υπουργοί. Και σπεύδω σε ανθρώπους που γνωρίζουν να πω ποιο είναι αυτό το θέμα.
      Καμμιά έννοια για μένα δεν έχει να νομοθετούμε στη Βουλή όταν κέντρο και άξονας της νομοθεσίας μας δεν είναι ο Άνθρωπος. Κάποτε, είχε τύχει και είχα παρακολουθήσει, ίσως ο μόνος Έλληνας που ήμουν εκεί, την ομιλία ενός μεγάλου Έλληνα που πήρε το βραβείο Νόμπελ και είπε στους Σουηδούς ότι θέλω μόνο να σκεφθείτε ότι εκφράζω μια χώρα πάρα πολύ μικρή, αλλά από αυτήν τη χώρα θέλω να σας φέρω ένα μήνυμα. Ποια ήταν η απόκριση του Οιδίποδα στο τέρας της Σφίγγα; Πώς το κατέλυσε αυτό το τέρας; Με μια λέξη. Άνθρωπος! Έχουμε τους λέει, πολλά τέρατα στην εποχή μας να τα καταλύουμε αυτήν τη λέξη.
      Επισπεύδω και εγώ να πω ότι σε αυτό το νομοσχέδιο δίνεται η δυνατότητα κάπου να υπάρξει σε αυτό που ονομάζουμε Γ.Γ.Α., Υπουργείο Πολιτισμού, μια ανθρωπιά.
      Λύνετε -και πολύ καλά κάνετε- το θέμα των εργαζομένων στην Ε.Υ.Δ.Ε., αορίστου χρόνου και αφήνετε άλυτο και πετάμε στον Καιάδα την ίδια στιγμή ανάλογους εργαζόμενους με μεγαλύτερη ίσως προσφορά –δεν κάνω διαγωνισμό- οικογενειάρχες, οικογενειάρχισσες ανάμεσα στις οποίες μία μόνο θα έπρεπε να έχει προκαλέσει νόμο για τον εαυτό της. Είναι αυτή η καταπληκτική γυναίκα που σώθηκε στο σεισμό της Αθήνας από τα συντρίμμια της «RICOMEX». Είναι ανάπηρη, έχει τρία παιδιά και τα μεγαλώνει και είναι θυρωρός στη Γ.Γ.Α.! Και δεν έχει μέλλον αυτή η γυναίκα!! 
      Ε, σπεύδω, λοιπόν, και εγώ και λέγω να πείτε στον κ. Αλογοσκούφη, ότι αυτά τα χιλιάδες ευρώ που θα χρειαστούν και για τις αμοιβές και για την ασφάλισή τους ώστε να εξομοιωθούν με τους άλλους μέχρι το 2009, δεν είναι άδικο να δοθούν αλλά είναι ένα στοιχειώδες και αναγκαίο μέτρο. 
      Συχνά σπεύδω να παίρνω παραδείγματα από τη διδαχή. «Ουκ υπερβήσεται μέτρον άνθρωπος». Δεν πρέπει να ξεπερνάμε το μέτρο. Εδώ σ’ αυτό το νομοσχέδιο το ξεπερνάμε. Κανονίζουμε για κάποιους και δεν κανονίζουμε για άλλους. Είναι άδικο.
      Σας λέγω με ειλικρίνεια ότι εγώ αισθάνομαι τις Ερινύες να με κυνηγάνε γιατί στην εποχή μου δεν έλυσα όλα τα παρόμοια θέματα. Μπόρεσα να λύσω ένα μικρό μέρος από το κομμάτι αυτών των εργαζομένων που είχε αφήσει η Νέα Δημοκρατία και η κ. Πετραλιά και έχω τύψεις ακόμα γιατί δεν το έλυσα όλο.
      Μπορεί να το κάνετε, κύριοι Υπουργοί, και παρακαλώ να το δείτε σήμερα αυτό και να το συμπεριλάβετε σ’ αυτό το νομοσχέδιο. Υπάρχει διάταξη πάρα πολύ απλή. Σας τη διαβάζω: «Η παράταση της απόσπασης του προσωπικού της Γ.Γ.Α. με σχέση εργασίας ιδιωτικού δικαίου ορισμένου χρόνου από τον Ο.Π.Α.Π…» -είναι αυτές οι θλιβερές, όπως τις λέμε, συμβάσεις μιας μέρας που πρέπει να ντρεπόμαστε όλοι γι’ αυτές και να ντρέπομαι και εγώ, λέω, λοιπόν, αυτό να  επαναδιατυπωθεί- «όπως η παράγραφος 1 του άρθρου 12» -που το φέρνετε δικαιότατα- «του παρόντος νομοσχεδίου που αφορά τις συμβάσεις εργασίας ιδιωτικού δικαίου ορισμένου χρόνου για το προσωπικό της ΕΥΔΕ μέχρι τις 31.12.2009». Εγώ θα ζητούσα μέχρι το 2013 που είναι οι Μεσογειακοί Αγώνες. Αλλά μέχρι το 2009 είναι κατά τη γνώμη μου ο στοιχειώδης ανθρωπισμός και η στοιχειώδης ευαισθησία που πρέπει να δείξει το Ελληνικό Κοινοβούλιο. Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΟΥΣΑ (Έλσα Παπαδημητρίου): Ο κ. Λιάπης έχει το λόγο.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός  Πολιτισμού): Κυρίες και κύριοι συνάδελφοι, η καταπολέμηση της βίας στα γήπεδα απαιτεί τη μεγαλύτερη δυνατή συστράτευση και συναίνεση από τους κοινωνικούς φορείς αλλά και από τις πολιτικές δυνάμεις. Και με αυτήν την πολιτική αντιμετώπιση είδαμε αυτά τα δύο καίρια θέματα κατά τη διάρκεια αυτής της κοινοβουλευτικής διαδικασίας, ξεπερνώντας λάθη που ενδεχομένως έγιναν στο παρελθόν –αυτά πια δεν αφορούν κανέναν- κοιτώντας μόνο προς το μέλλον και στην ουσιαστική αποτελεσματική αντιμετώπιση αυτών των δύο μεγάλων προβλημάτων.
      Η δέσμευσή μας ήταν ξεκάθαρη και με το νομοσχέδιο που συζητάμε έγινε πράξη. Αντιμετωπίσαμε με άλλα λόγια συνολικά και ολοκληρωμένα, αλλά και με τη δέουσα σοβαρότητα αυτά τα δύο ζητήματα μείζονος αθλητικής σημασίας. 
      Θέλουμε να αναμορφώσουμε ουσιαστικά το νομοθετικό πλαίσιο με παρεμβάσεις που θα είναι προσανατολισμένες στην πρόληψη και όχι στην καταστολή, ακριβώς επειδή τα ζητήματα του αθλητισμού αφορούν κατ’ εξοχήν τη νεολαία μας. Γι’ αυτό πρέπει να τα αντιμετωπίζουμε με την ίδια σοβαρότητα, όπως αντιμετωπίζουμε και τα αντίστοιχα θέματα της παιδείας. Η Κυβέρνηση δεν κάνει μικροκομματική πολιτική με τα παιδιά μας. Τα παιδιά μας δεν είναι αναλώσιμα. 
      Το είπα και νωρίτερα, θα το επαναλάβω για μια ακόμη φορά. Επιτυχία θα είναι να γίνουν οι αντικοινωνικές και οι παράνομες αυτές συμπεριφορές ασύμφορες για τους επίδοξους παραβάτες. Επιτυχία θα είναι η ελληνική πολιτεία να καταστήσει σε όλους σαφές ότι δεν δέχεται να λειτουργεί ως εκτροφείο παραβατικών συμπεριφορών, κάτι που συνιστά την ουσία της πρόληψης το νομοσχέδιο αυτό, το επιτυγχάνουμε. 
      Κυρίες και κύριοι συνάδελφοι, κινηθήκαμε εξαιρετικά γρήγορα. Μας κατηγορήσατε για καθυστερήσεις. Το Φεβρουάριο που ανακοινώσαμε ότι σχεδιάζουμε αυτές τις νομοθετικές ρυθμίσεις, δηλώσαμε εξ αρχής ότι δεν θα προβαίναμε σε αλλαγές πριν την ολοκλήρωση των Ολυμπιακών Αγώνων και αυτό ήταν εύλογο και λογικό. Δεν θα ήταν ούτε σοβαρό από μέρους μας ούτε κοινωνικά δίκαιο να αλλάζαμε το νομοθετικό πλαίσιο λίγους μήνες πριν τους Αγώνες, με κίνδυνο να επηρεάσουμε και την επίδοση των αθλητών.  
      Όμως, όλους αυτούς τους μήνες δεν μείναμε άπραγοι. Το διάστημα αυτό υπήρξε διάστημα γόνιμης διαβούλευσης ανάμεσα σε όλους τους εμπλεκόμενους φορείς και την Κυβέρνηση και με τους αθλητικούς παράγοντες. Μάλιστα, μόλις λίγες εβδομάδες μετά τη λήξη των Ολυμπιακών Αγώνων φέρνουμε το παρόν νομοσχέδιο. Άρα, έγινε διάλογος. 
      Κατηγορηθήκαμε ότι φέραμε ένα νομοσχέδιο κατά τη βούλησή μας. Είναι λάθος. Έγινε ένας εποικοδομητικός διάλογος και μέσα στο Κοινοβούλιο όλες αυτές τις μέρες, αλλά και με όλους τους εμπλεκόμενους φορείς. Ακούσαμε όλες τις απόψεις και καταγράψαμε εκείνες που εμείς νομίζουμε ότι είναι χρήσιμες για την εξυγίανση του αθλητισμού. 
      Οι γκρίνιες που ακούστηκαν –γιατί θα μου επιτρέψετε να πω ότι αντιρρήσεις χωρίς ουσιαστική επιχειρηματολογία, μόνο γκρίνιες μπορούν να χαρακτηριστούν και αυτό πρέπει να ομολογήσω δεν συνέβη από όλους τους συναδέλφους- με κάνουν να αναρωτιέμαι για τον τρόπο που αντιμετωπίζει η Αντιπολίτευση τα νομοσχέδια.
      Οι νόμοι, κύριοι συνάδελφοι, δεν αλλάζουν την ανθρώπινη φύση. Η εκδήλωση αντικοινωνικών συμπεριφορών είναι μέρος του παιχνιδιού. Το ζήτημα είναι να ορίζεται κάθε φορά και με τρόπο σαφή η βούληση της πλειονότητας. Έπειτα θα επαναλάβω κάτι το οποίο έχω πει αρκετές φορές. Το αίτημα για συναίνεση δεν μπορεί να είναι μονομερές και η Αντιπολίτευση να εξαντλείται κάθε φορά σε κινήσεις εντυπωσιασμού. 
      Ας δώσουμε κάποια στιγμή εδώ μέσα τον ορισμό της συναίνεσης. Όταν ερχόμαστε εδώ -και είμαστε αδιάλλακτοι, λέτε- καταθέτουμε ένα νομοσχέδιο και δεν δεχόμαστε τροπολογίες, μας κατηγορείτε για αυταρχισμό. Όταν ερχόμαστε εδώ, κάνουμε διάλογο και σε πολλές περιπτώσεις δεχόμαστε –όπως το κάνουμε στο νομοσχέδιο- και τις δικές σας απόψεις -και ήταν ουκ ολίγες- λέτε ότι κάναμε πίσω. 
      Εμείς λέμε ότι ήμασταν ανοικτοί στο διάλογο και με πνεύμα συναίνεσης καταθέσαμε το νομοσχέδιο και κάναμε τις αναγκαίες τροποποιήσεις επ’ ωφελεία του νόμου. Αποδείξαμε έτσι ότι είμαστε και ευέλικτοι και ανοικτοί σε κάθε δημιουργική και ρεαλιστική πρόταση. 
      Κατατέθηκαν και δημιουργικές και ρεαλιστικές προτάσεις, διότι αλήθεια είναι ότι ο στόχος μας είναι κοινός. Όλοι σ’ αυτήν την Αίθουσα θέλουμε το ίδιο πράγμα, καθαρό και υγιή αθλητισμό, απηλλαγμένο από τη βία και το ντόπινγκ.
      Θα ήθελα, λοιπόν, εδώ να επισημάνω μερικά κρίσιμα στοιχεία. Μία από τις  σημαντικότερες διατάξεις του νομοσχεδίου είναι η αποσαφήνιση ότι όλα τα σκευάσματα που παίρνουν οι αθλητές πρέπει να έχουν την έγκριση του Ε.Ο.Φ.. Συμφωνήσαμε σ’ αυτό άπαντες. Από την άλλη επιβάλλονται πειθαρχικές κυρώσεις σε συντελεστές, αθλητές και τις ομοσπονδίες που διακινούν, χορηγούν και εισάγουν σκευάσματα χωρίς να ακολουθείται η διαδικασία του Ε.Ο.Φ.. Συμφωνήσαμε και σ’ αυτό. Επίσης, η εισαγωγή οποιουδήποτε φαρμακευτικού σκευάσματος ή συμπληρώματος διατροφής από ομοσπονδία αθλητή ή συντελεστή γίνεται αποκλειστικά μέσω του Ε.Ο.Φ., με τις αντίστοιχες κυρώσεις. Αντιλαμβάνεστε πόσο σημαντικό είναι αυτό και για τους γονείς, ειδικά για τους γονείς που δεν έχουν τη δυνατότητα να ελέγξουν τα σκευάσματα, δεν έχουν τις ειδικές γνώσεις για να γνωρίζουν επακριβώς τι παίρνουν τα παιδιά τους. 
      Θεσμοθετούμε την ανασύσταση του Εθνικού Συμβουλίου Αντιμετώπισης του Ντόπινγκ. Είναι αυτοτελές νομικό πρόσωπο. Δεν είναι ανεξάρτητη Αρχή. Διότι όπως γνωρίζετε, -το είπαμε πολλές φορές σ’ αυτήν την Αίθουσα- δεν έχουμε τη δυνατότητα να θεσμοθετήσουμε μια ανεξάρτητη Αρχή. Αυτές είναι περιορισμένες εκ του Συντάγματος. Όμως είναι ένα βήμα προς τα εμπρός. 
      Και κάτι άλλο. Ουδείς από σας, με το σημερινό νομικό πρόσωπο που έχει το Ε.Σ.ΚΑ.Ν., αμφισβήτησε ότι είναι αξιόπιστο, φερέγγυο και δεν υπάρχουν πλέον παρεμβάσεις από κανέναν. Ουδείς το αμφισβήτησε. Κάνουμε, λοιπόν, ένα βήμα παραπάνω, ένα νομικό πρόσωπο δημοσίου δικαίου, ένα αυτοτελές νομικό πρόσωπο, το οποίο μάλιστα -και συμπληρώσαμε τη διάταξη- θα δικαιούται να παρίσταται σε δίκες για τα αδικήματα ντόπινγκ ως πολιτικός ενάγων ούτως ώστε να υποστηρίζει την κατηγορία και να μην μπαίνουν οι φάκελοι στο αρχείο.
      Αυστηροποιούμε τις ποινές για τους παραβάτες της νομοθεσίας και για την παρασκευή, τη χορήγηση και τη χρήση απαγορευμένων ουσιών και μεθόδων.
      Αλλάζουμε τη λογική των προνομίων στους διακριθέντες αθλητές. Κι εδώ συμφώνησαν οι περισσότεροι. Όλοι συμφωνήσαμε ότι πρέπει να περιορίσουμε το πεδίο εφαρμογής του νόμου όσον αφορά στο δικαίωμα διορισμού διακριθέντων αθλητών στο δημόσιο. Κι αυτό μόνο στους Ολυμπιακούς και μόνο στους κατόχους μεταλλίων. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κυρία Πρόεδρε, δώστε μου παρακαλώ δυο-τρία λεπτά ακόμη.
	Ωστόσο όσον αφορά στους αθλητές με αναπηρία διορίζονται στο δημόσιο ακόμη και αυτοί που κατακτούν θέση τέταρτη έως έκτη στους Παραολυμπιακούς Αγώνες. Εδώ, λοιπόν, να κάνω μια πρώτη παρέμβαση. Θα δεχθώ την άποψη των περισσοτέρων για τους αθλητές των Παραολυμπιακών Αγώνων. Αποφασίσαμε ότι τα προνόμια αυτά θα διατηρηθούν και στους Ολυμπιακούς Αγώνες αλλά και στους Πανευρωπαϊκούς και στους Παγκόσμιους, από πρώτη μέχρι έκτη. Είναι ένα κοινωνικό αίτημα το οποίο κάνουμε αποδεκτό, με τη συμφωνία, νομίζω, όλων των πτερύγων της Βουλής. 
      Συμφωνήσαμε επίσης ότι πρέπει να επιβραβεύουμε τη διάρκεια στην προσπάθεια αυτών των αθλητών. Έτσι δικαίωμα διορισμού έχουν και όσοι αθλητές λαμβάνουν σε διάστημα δέκα ετών για πέντε τουλάχιστον φορές ορισμένες διακρίσεις. Ας μην μπω στις λεπτομέρειες. 
      Επίσης ένα άλλο θέμα για το οποίο έγινε μεγάλη συζήτηση και μερικές φορές υπήρχαν και εντάσεις ήταν για τη «Φίλιππο Ένωση» και για τον Οργανισμό Διεξαγωγής Ιπποδρομιών. Τι κάναμε εμείς; Περισσότερη διαφάνεια! Θέλουμε ομαλότερη λειτουργία του Ιπποδρόμου στην Ελλάδα. Για το ζήτημα αυτό ακούστηκαν διάφορα, όμως πρέπει να σας πω ότι αυτά που ακούστηκαν απέχουν πολύ από την πραγματικότητα. Υπήρξαν υπερβολές. Δεν θέλουμε να καταργήσουμε την ανεξαρτησία της Φ.Ε.Ε., αλλά να υπερασπιστούμε το κύρος της και τη διαφάνειά της. 
      Αν και έφυγε ο κ. Αλαβάνος, θέλω να θίξω ένα θέμα το οποίο συζητήσαμε, για τις ομοσπονδίες. Κύριοι, και ο κ. Ιωαννίδης κι εγώ θέλουμε να υπάρχει δημοκρατικότητα στην εκλογή των διοικητικών συμβουλίων των ομοσπονδιών. Δεχόμαστε, λοιπόν, κατ’ αρχήν το θέμα της αναλογικότητας. Απλή αναλογική, ναι, στην εκλογή των μελών των ομοσπονδιών. Το δεχόμαστε αυτό. 
      Δεχόμαστε αυτό που είπε κι ο κ. Γεωργιάδης για διαφάνεια.
Θέλουν να έχουν την οικονομική επιχορήγηση του ελληνικού κράτους; Ναι, αλλά να εκλέγονται και αυτοί βάσει κανόνων, όπως εκλεγόμαστε και εμείς.
      Από την άλλη, το θέμα δεν άπτεται μόνον του ελληνικού δικαίου, του εθνικού μας δικαίου. Έχει παραμέτρους και στο εξωτερικό. Και η πρόταση που υποβάλλουμε σήμερα -στο θέμα της αρχής συμφωνούμε- είναι ότι στις ομοσπονδίες πρέπει να μπει τάξη. Δεν μπορεί να διασπαθίζεται το χρήμα του ελληνικού λαού. Όπως όλα τα όργανα, πρέπει και αυτά να είναι εκλεγμένα, όταν, μάλιστα, τα στηρίζει η πολιτεία με τις επιχορηγήσεις.
      Αυτό, λοιπόν, που προτείνω είναι, μια και οι ομοσπονδίες βρίσκονται σε μία εξελικτική φάση αρχαιρεσιών αυτό τον καιρό, θα τους δώσουμε χρόνο και στους επόμενους δυο με τρεις μήνες, μέχρι το τέλος του χρόνου, θα έλθουμε σε διάλογο. Εγώ προσωπικά θα επικοινωνήσω με τον κ. Ρονγκ στη Δ.Ο.Ε., για να πάρω την άποψή του επίσημα. Και κάτι άλλο, θα το θέσουμε επίσημα και στην επιτροπή, στο Συμβούλιο Υπουργών της Ευρωπαϊκής Ένωσης, που θα συγκληθεί στη Γαλλία στις 27 Νοεμβρίου. Να έχουμε «θωρακίσει» τις πλάτες μας.
      Νομίζω, λοιπόν, ότι συμφωνούμε όλες οι πτέρυγες -το είπε και ο κ. Λιάνης- ότι πρέπει να μπει τάξη, ότι πρέπει να υπάρχουν δημοκρατικές διαδικασίες, ότι πρέπει να υπάρχει διαφάνεια. Για να μη γίνουν, όμως, λάθη σε θέματα που αφορούν τη ΦΙΦΑ, την ΟΥΕΦΑ, τη Δ.Ο.Ε. και έχουμε άλλες περιπέτειες. Νομίζω ότι το σωστό και το υπεύθυνο είναι να εξαντλήσουμε το διάλογο με τις ομοσπονδίες και να αναλάβουν και αυτές τις ευθύνες τους.
      Κυρίες και κύριοι, όσον αφορά μια άλλη απάντηση για τους υπαλλήλους του Ο.Π.Α.Π., θέλω να πω ότι και ο κ. Ιωαννίδης και εγώ συμφωνούμε ότι δεν μπορούν να υπάρχουν υπάλληλοι των δυο ταχυτήτων.
      Όμως, δεν μπορούμε, κύριε Λιάνη, να το φέρουμε σ’ αυτό το νομοσχέδιο ως τροπολογία, διότι χρειάζεται η τυπική έγκριση του Γενικού Λογιστηρίου. Δεχόμαστε το θετικό της άποψής σας, το δίκαιο του αιτήματος. Επιτρέψτε μας τις επόμενες εβδομάδες, με κάποια τροπολογία σε επόμενο νομοσχέδιο, να διορθώσουμε αυτή την αδικία.
(Χειροκροτήματα από την πτέρυγα του ΠΑ.ΣΟ.Κ.)
      ΓΕΩΡΓΙΟΣ ΛΙΑΝΗΣ: Πολύ ωραία!
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Κυρίες και κύριοι, δεν θέλω να σας κουράσω άλλο.
      Θα ήθελα εδώ να κλείσω, τονίζοντας ότι τόσο τα κρούσματα βίας όσο και τα κρούσματα ντόπινγκ ανήκουν στο περιθώριο του αθλητικού γίγνεσθαι. Αυτές οι συμπεριφορές δεν αφορούν ούτε στην πλειονότητα των φιλάθλων ούτε, βέβαια, στους ίδιους τους αθλητές μας.
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Έτσι, λοιπόν, δεν είναι δυνατόν να θεωρούμε τους αθλητές και όλους τους φιλάθλους a priori ενόχους. Οφείλουμε, όμως, να τιμωρούμε αυστηρά τους παραβάτες. Είμαστε αποφασισμένοι να το κάνουμε. Όμως, παράλληλα, οφείλουμε να στηρίξουμε όλους όσους εργάζονται για την ανάπτυξη του ελληνικού αθλητισμού.
      Αυτό είναι το μήνυμα που πρέπει να δώσουμε στην κοινωνία μας και επιμένω ότι αυτή πρέπει να είναι μια κοινή μας προσπάθεια, μια προσπάθεια που μπορεί να προχωρήσει ουσιαστικά, με την ψήφιση και την εφαρμογή του παρόντος νομοσχεδίου.
      Ευχαριστώ.
(Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα καταθέσετε τις νομοτεχνικές βελτιώσεις στα Πρακτικά, για να μοιραστούν και στους συναδέλφους;
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Μάλιστα, κύριε Πρόεδρε, θα τις καταθέσω, ώστε να μοιραστούν.
      (Στο σημείο αυτό ο Υπουργός Πολιτισμού κ. Μιχαήλ-Γεώργιος Λιάπης καταθέτει για τα Πρακτικά τις προαναφερθείσες νομοτεχνικές βελτιώσεις, οι οποίες έχουν ως εξής:
      (Να φωτογραφηθεί η σελ. 154 )
      ΠΡΟΕΔΡΕΥΩΝ (Γεώργιος Σούρλας): Ζήτησε το λόγο ο κ. Ψαριανός, ο Κοινοβουλευτικός Εκπρόσωπος του ΣΥ.ΡΙΖ.Α.
      Μετά, θα ακολουθήσει ο πρώην Πρόεδρος της Βουλής κ. Κακλαμάνης και μετά θα έρθει η σειρά σας, κύριε Γεωργιάδη.
      Ορίστε, κύριε Ψαριανέ, έχετε το λόγο.
      ΓΡΗΓΟΡΙΟΣ ΨΑΡΙΑΝΟΣ: Ευχαριστώ, κύριε Πρόεδρε.
      Χαιρόμαστε πάρα πολύ για τα λίγα πράγματα απ’ αυτά που ζητήσαμε που έγιναν δεκτά από τον Υπουργό και τον Υφυπουργό. Όμως, έχω πει -είναι η τέταρτη φορά που θα το πω- ότι ο «καυγάς γίνεται για το πάπλωμα».
      Λυπούμαστε πάρα πολύ που ο Υπουργός παίρνει πίσω την τροπολογία για την αναλογικότερη εκπροσώπηση και την παραπέμπουμε στις καλένδες, αφού διαβουλευθούμε. Και θα ήθελα να πω ότι αυτό έγινε μετά από διαβουλεύσεις που έγιναν. Ο κ. Λιάπης διαβουλεύθηκε με τον κ. Λοβέρδο, με τον κ. Λιάνη και με τον κ. Βενιζέλο διαδοχικά. Με εμάς, όχι.
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Και με εσάς προσωπικά διαβουλεύθηκα και με τον κ. Γεωργιάδη.
      ΓΡΗΓΟΡΙΟΣ ΨΑΡΙΑΝΟΣ: Με μας, όχι, διότι…
      ΜΙΧΑΗΛ-ΓΕΩΡΓΙΟΣ ΛΙΑΠΗΣ (Υπουργός Πολιτισμού): Άκουσα την άποψη όλων.
      ΓΡΗΓΟΡΙΟΣ ΨΑΡΙΑΝΟΣ: Εμείς ζητήσαμε, κύριε Υπουργέ, άλλα πράγματα. Ζητήσαμε απλή αναλογική στις εκλογές των ομοσπονδιών. Το ΠΑ.ΣΟ.Κ. δεν τη δέχεται την απλή αναλογική στις εκλογές των ομοσπονδιών και το είπε, παρ’ όλο που ο κ. Πάγκαλος είπε ότι πρέπει να υπάρχει απλή αναλογική.
      Υπάρχει, λοιπόν, μία διχογνωμία και διγλωσσία στο ΠΑ.ΣΟ.Κ., όχι μόνο σ’ αυτό το ζήτημα, αλλά σε πολλά άλλα. Μετά, λοιπόν, από τις διαβουλεύσεις που έγιναν, είδαμε ότι συναινετικά προχωράμε και παραπέμπουμε στις καλένδες την αναλογικότερη εκπροσώπηση.
      Και επειδή ο καβγάς γίνεται για το πάπλωμα και για τους «μπλε» που έγιναν πράσινοι και πρέπει να ξαναγίνουν «μπλε βαρόνοι» και θα παραμείνουν μπλε και «πράσινοι» και επειδή αυτό ήταν ένα τεστ αντοχής και κοπώσεως για τη δημοκρατία και είχαμε την ευκαιρία να το κάνουμε και δεν το κάναμε και επειδή κοινή συναινέσει και των πέντε κομμάτων μπορούσαμε να συμφωνήσουμε στην αναλογική εκπροσώπηση και δεν το κάναμε, θέλω να προτείνω στη Νέα Δημοκρατία και στο ΠΑ.ΣΟ.Κ., από τις επόμενες εκλογές να μην αναζητούν «δεκανίκια» και τσόντες για να κυβερνήσουν! Να κάνουν μια πολύ καλή κυβέρνηση συνεργασίας μεταξύ τους. 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Ψαριανέ.
      Ο πρώην Πρόεδρος της Βουλής κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ:  Κύριε Πρόεδρε, ο νέος συνάδελφος είναι συμπαθής. Εγώ τον ακούω με προσοχή τον κ. Ψαριανό…
      ΓΡΗΓΟΡΙΟΣ ΨΑΡΙΑΝΟΣ: Ευχαριστώ πολύ.
      ΑΠΟΣΤΟΛΟΣ ΚΑΚΛΑΜΑΝΗΣ: …αλλά δεν μπορώ να καταλάβω πραγματικά το εξής: Ο ΣΥ.ΡΙΖ.Α. κάνει αντιπολίτευση στην Κυβέρνηση ή στο ΠΑ.ΣΟ.Κ.; 
      ΓΡΗΓΟΡΙΟΣ ΨΑΡΙΑΝΟΣ: Και στους δύο. 
      ΑΠΟΣΤΟΛΟΣ ΚΑΚΛΑΜΑΝΗΣ:  Δεν μπορώ ειλικρινά να το καταλάβω. Διότι λέγοντας ότι κάνει αντιπολίτευση -όπως άκουσα τώρα- και στους δύο, λέγοντας ότι είναι τα ίδια και οι δύο, όπως κάθε φορά κάνει και το Κομμουνιστικό Κόμμα που λέει για τη Νέα Δημοκρατία ως Κυβέρνηση, αλλά και για το ΠΑ.ΣΟ.Κ., τι άλλο κάνουμε, παρά να λέμε στον κοσμάκη: «κοιτάξτε ή περιμένετε στη Δευτέρα Παρουσία κάτι να αλλάξει σ’ αυτόν τον τόπο, άλλως καθίστε εκεί που είστε»! 
      Αυτά δεν έχουν, κατά την ταπεινή μου γνώμη, κάποια συνέπεια. Για μένα προσωπικά σας λέγω ότι ούτε ζέστη ούτε κρύο μου κάνει -όπως θα ακούσετε στη συνέχεια- τι θα είναι στις ομοσπονδίες, αν θα είναι «μπλε» ή «πράσινη», «πορτοκαλί» ή «κόκκινη».
      Αυτό που μου κάνει εντύπωση όμως, είναι το εξής: Όλοι κατ’ ιδίαν –πολλοί και από το Βήμα- με διαπρύσιους λόγους καταγγέλλουμε τη νόθευση των ιδεωδών του αθλητισμού και επισημαίνουμε όλοι ότι η νόθευση αυτή οφείλεται σε εξωαθλητικές στοχεύσεις, δυνάμεις, παρεμβάσεις. Πρώτη φυσικά είναι το κέρδος.
      Έχω την τιμή, κύριε Πρόεδρε, από το 1975, με τον επάρατο πραγματικά νόμο 75 που καθιέρωσε τότε τον επαγγελματισμό στο ποδόσφαιρο, να έχω προβλέψει πού θα οδηγήσει ο επαγγελματισμός. Θα οδηγήσει στο τυφλό κέρδος και σε ό,τι –και το ζούμε στις μέρες μας πολύ χαρακτηριστικά- μπορεί να συνδέσει στην επιδίωξη του κέρδους ανόμοιες καταστάσεις και δυνάμεις που συγκλίνουν μέσω του κέρδους στην εξυπηρέτηση των δικών τους σκοπών και πολιτικών.
      Τώρα τι ζητούμε; Να μπουν και τα κόμματα στα γήπεδα. Εγώ αυτό καταλαβαίνω από την άποψη που άκουσα με τις βολές που, όπως έχω πει, ενώ υποτίθεται ότι γίνονται εναντίον της Κυβερνήσεως, τα σκάγια παίρνουν το ΠΑ.ΣΟ.Κ., γιατί είναι ανάμεσα το ΠΑ.ΣΟ.Κ. προφανώς.
      ΓΡΗΓΟΡΙΟΣ ΨΑΡΙΑΝΟΣ: Όχι. Γιατί έχει τις ομοσπονδίες.
      ΑΠΟΣΤΟΛΟΣ ΚΑΚΛΑΜΑΝΗΣ: Τι θέλουμε; Θέλουμε, όπως έφερε τη διάταξη ο Υπουργός, να συμφωνούν στα γήπεδα ο κ. Κόκκαλης με τον κ. Μελισσανίδη ή Βαρδινογιάννη; Δεν τους ξέρω όλους αυτούς τους κυρίους ειλικρινά, γιατί εγώ δεν έχω πάει ποτέ μου σε γήπεδο ποδοσφαίρου. Κλώτσαγα στη γειτονιά αυτό που έφτιαχναν οι μανάδες μας με τα κουρελάκια. Τρέχαμε, αθλούμεθα και λυπάμαι, γιατί έχουμε  οδηγήσει ένα μεγάλο κομμάτι του ελληνικού λαού να αλληλοϋβρίζεται, να καθηλώνεται εκεί, είτε έχει ζέστη είτε κρύο. Αυτή είναι η άθληση; Αυτή είναι η κίνηση; Αυτό είναι το πνεύμα της ανάτασης;
      Έτσι, λοιπόν, θα λέμε ότι θα κάτσουν τα κόμματα στις ομοσπονδίες και θα πουν: «Τι αναλογία έχετε; Τόσο τοις εκατό πήρατε στις εκλογές; Τόσους οπαδούς από το κάθε κόμμα θα φέρει η ομοσπονδία που θα οργανώσει και ποιους αγώνες;». 
      Δεν είμαι εναντίον της απλής αναλογικής. Άλλωστε, εγώ, ως Υπουργός Εργασίας, απήλλαξα το συνδικαλιστικό κίνημα από τα «καπελώματα» του κρατικού συνδικαλισμού και του εργοδοτικού συνδικαλισμού. Όμως, δεν καταλαβαίνω, στον αθλητισμό υπάρχει διαφορετικό ιδεώδες, ώστε και εκεί δια της απλής αναλογικής να λυθεί το ζήτημα; 
      Αλλά, ας γίνει και η απλή αναλογική! Το πρόβλημα είναι αλλού! Και λυπάμαι αν οι δυνάμεις που οφείλουν να βλέπουν πού είναι το πρόβλημα, δεν το επισημαίνουν! Το πρόβλημα είναι στην εξαχρείωση των μεγάλων κερδοσκόπων που έχουν εξευτελίσει κάθε αξία, κάθε ιδεώδες! Και αντί να υπάρξει εκεί η σύγκλιση, η πραγματική συναίνεση όσων πιστεύουν ότι ερχόμενοι εδώ οφείλουν να υπηρετήσουν το λαό, γίνεται το αντίθετο, κύριε Πρόεδρε. 
      Επαναλαμβάνω αυτό που είχα πει στην προηγούμενη Βουλή. Στην Επιτροπή Μορφωτικών Υποθέσεων, δύο Πρόεδροι Π.Α.Ε. που εκλήθησαν, ονείδιζαν τους Βουλευτές. Κάθονταν στα πίσω έδρανα της επιτροπής και κατά το κοινώς λεγόμενο, «έσπαγαν πλάκα» με τους εκπροσώπους του ελληνικού λαού. 
      Και εγώ θλίβομαι όταν βλέπω εκπροσώπους του λαού να συνωστίζονται στα γήπεδα ποδοσφαίρου με τους διαφόρους παράγοντες, προέδρους, στελέχη όλου αυτού του κυκλώματος, που ιδού, τι κάνουν! 
      Αυτές τις ημέρες, κύριε Πρόεδρε, γίνεται η δίκη για τη δολοφονία που έγινε στο Μαρκόπουλο. 
      Και είναι εκεί οι παράγοντες, κύριε Υπουργέ και κύριε Υφυπουργέ επί του Πολιτισμού με αρμοδιότητα Αθλητισμού! Είναι εκεί οι παράγοντες! Και εξευτελίζεται και η Δικαιοσύνη και το αθλητικό ιδεώδες! Οι μάρτυρες καταθέτουν άλλα απ’ αυτά που κατέθεσαν στον ανακριτή! Και καταθέτουν όπως –το αντιλαμβάνεστε- εξυπηρετεί τον τελικό στόχο. Στο τέλος δεν έγινε τίποτα! Όπως σε όλα όσα φοβερά και τρομερά συμβαίνουν για το δημόσιο βίο, για την οικονομία της χώρας, για το μέλλον της ελληνικής κοινωνίας! Έτσι και εκεί, η ίδια τακτική εφαρμόζεται! Δεν έγινε τίποτα! Προκαταρκτική εξέταση για να πάει στο αρχείο ή σ’ ένα απαλλακτικό βούλευμα, υποκλοπές, τώρα έχουμε την ιστορία της «SIEMENS»! Τη θυμάστε; Πάει και αυτή! Δομημένα ομόλογα! Ξανακούσατε τίποτα για την ιστορία; Πάει και αυτή! 
      Τώρα ασχολούμεθα με το Βατοπαίδιον! Θα έρθει κάτι άλλο και το Βατοπαίδιον θα ξεχαστεί! Φρόντισε η Κυβέρνηση δια του κ. Σανιδά να μην έρθει στη Βουλή! Ο ίδιος ο κ. Σανιδάς δέχεται ότι υπάρχουν άδικες, παράνομες πράξεις Υπουργών! Ομολογεί ότι παραβιάζεται το άρθρο 86 του Συντάγματος και βγάζει –σαν να είναι κατής επί Οθωμανικής Αυτοκρατορίας- απαλλακτική απόφαση! Και δεν έχουν καμμία ευαισθησία οι Υπουργοί στους οποίους αναφέρεται, όταν τους βγάζει αυτό που εμείς οι δικηγόροι λέμε στα δικαστήρια: «αν δεν μπορούμε να τον σώσουμε αλλιώς, ας τον απαλλάξει λόγω βλακείας»! Και δέχονται να υπουργεύουν άνθρωποι που ο Εισαγγελέας του Αρείου Πάγου –αν και αναρμοδίως και σφετεριζόμενος εξουσία της Βουλής και παραβιάζοντας το Σύνταγμα της χώρας και το νόμο περί ευθύνης Υπουργών- τους απαλλάσσει λόγω ευηθείας, ότι δηλαδή δεν ήταν σε θέση να καταλάβουν ότι κάποιοι υπαλληλίσκοι, συνεργάτες, εμπειρογνώμονες, σύμβουλοι, τους εξαπατούσαν!
      Αυτή είναι η μεγάλη κατολίσθηση της χώρας μας! Η βία που βλέπουμε στα γήπεδα –σωστά άκουσα έναν εκ των συναδέλφων που το ανέφερε- δεν έρχεται από τον ουρανό! Κάποιοι την παράγουν! Όπως και τη λεηλασία στο δημόσιο πλούτο της χώρας, κάποιοι τη μεθοδεύουν! Κάποιοι έχουν εμπνεύσει νέους ανθρώπους, στελέχη της κρατικής μηχανής, στελέχη του δημόσιου βίου να πιστεύουν ότι ο κανόνας είναι «άρπαξε να φας» ή «κλέψε να έχεις»!
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, νομίζω ότι αυτό το σχέδιο νόμου όποιες καλές προθέσεις κι αν υπάρχουν -εγώ δεν αμφισβητώ τις προθέσεις, διότι επί σειρά ετών έχουν έρθει εδώ νομοσχέδια και για τη βία και για τον ντόπινγκ, αλλά δεν οδήγησαν πουθενά- δεν θα οδηγήσει πουθενά, διότι την ώρα που εμείς επιβραβεύουμε, είμαστε έτοιμοι μετά να ρίξουμε το λίθο του αναθέματος εάν υπάρξει ενδεχόμενο ντόπινγκ σε νέους ανθρώπους, γνωρίζοντας ότι τους οδηγούμε στην πλέον καταστροφική γι’ αυτούς κατάληξη και μάλιστα πριν καν ζήσουν ένα σημαντικό κομμάτι της ζωής τους. Αυτό κάνει η ίδια η πολιτεία. Αυτό προάγει τον αθλητισμό; 
      (Στο σημείο αυτό χτυπάει το κουδούνι λήξεως του χρόνου ομιλίας του κυρίου Βουλευτή)
      Δηλαδή, όταν ο Ο.Π.Α.Π., κύριε Υπουργέ -που είστε υπεύθυνος να εποπτεύετε- σκορπάει τα δισεκατομμύρια εδώ και εκεί, αυτό προάγει τον αθλητισμό; Αυτό βοηθάει τη νεολαία να αθλείται, να ενστερνίζεται το αθλητικό ιδεώδες; 
      Όμως, με τι μούτρα να πούμε στους ξένους ότι εδώ γεννήθηκε η Ολυμπιακή Ιδέα και ότι δεν συμμετέχουμε πια σε Ολυμπιακούς Αγώνες που τους κάνουν οι πολυεθνικές για να αποθησαυρίζουν κέρδη σε βάρος αξιών; Με τι μούτρα να το πούμε, όταν η χώρα μας φιγουράρει μεταξύ των πρώτων θέσεων στον κατάλογο της διαφθοράς παγκοσμίως; 
      Κύριε Πρόεδρε, εγώ θα καταθέσω το κείμενο ενός πνευματικού ανθρώπου και αν θέλει ο οποιοσδήποτε, ας τη διαβάσει. 
      Ένας πνευματικός άνθρωπος, ο Ευγένιος Τριβιζάς, έχει διασκευάσει το γνωστό μύθο της χελώνας και του λαγού. Προκαλεί, λοιπόν, η χελώνα το λαγό και ο λαγός αποδέχεται την πρόκληση, διότι ξέρει ότι θα έρθει οπωσδήποτε πρώτος. Όμως, αγνοεί ότι η χελώνα έχει ντοπαριστεί. Η χελώνα, λοιπόν, έρχεται πρώτη. Μάλιστα, πρωτεύει και στο άλμα εις ύψος κατανικώντας το καγκουρό. Έρχεται πρώτη ακόμα και στη θάλασσα και ξεπερνάει το δελφίνι. Τη δοξάζουν, λοιπόν, οι άλλες χελώνες, οι πάντες χειροκροτούν και η μπάντα τη συνοδεύει παντού, μέχρι που έρχεται κάποια στιγμή που η χελώνα σκάει και καλεί τις άλλες χελώνες και τους λέει τι έκανε: «Φεύγω από τη ζωή, αλλά προς Θεού κοιτάξτε να μην ακολουθήσετε το παράδειγμά μου». Παραβιάζουμε νόμους της φύσεως!
      (Στο σημείο αυτό ο Βουλευτής κ. Απόστολος Κακλαμάνης καταθέτει για τα Πρακτικά την προαναφερθείσα διασκευή του κ. Ευγένιου Τριβιζά, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και κύριε Πρόεδρε -και μ’ αυτό κλείνω- ακούγοντας χθες στο ραδιόφωνο μία συνέντευξη του κ. Τριβιζά, έμαθα κάτι το οποίο ακροθιγώς και εσείς υποθέτω θα το γνωρίζετε ή θα το φαντάζεστε ίσως. Το ντόπινγκ έχει εισβάλλει και στο χώρο της επιστήμης και της διανόησης. Υπάρχουν επιστήμονες που με το ντόπινγκ συγκεντρώνουν περισσότερη οξύνοια, περισσότερη πνευματική άνεση και δύναμη. 
      ΣΟΦΙΑ ΣΑΚΟΡΑΦΑ: Και τα κέντρα ομορφιάς. 
      ΑΠΟΣΤΟΛΟΣ ΚΑΚΛΑΜΑΝΗΣ: Και τα κέντρα ομορφιάς, όπως πολύ σωστά λέει η κ. Σακοράφα. 
      Και με την ευκαιρία, θέλω να πω ότι αυτά που σας είπε για το Ολυμπιακό Στάδιο και τη μεταφορά της Γενικής Γραμματείας, επειδή είστε και Βουλευτής της Β΄ Περιφέρειας, κύριε Λιάπη, και ξέρετε ποιον αγώνα προσωπικά έκανε η κ. Σακοράφα γι’ αυτήν την επιβάρυνση του περιβάλλοντος που έγινε στο Μαρούσι…
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Επί ΠΑ.ΣΟ.Κ.!
      ΑΠΟΣΤΟΛΟΣ ΚΑΚΛΑΜΑΝΗΣ: Επί ΠΑ.ΣΟ.Κ.! Γιατί όχι;   
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ:Να τα θυμόμαστε! 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί όχι; Ήταν αλάθητο το ΠΑ.ΣΟ.Κ.; Όμως, η διαφορά είναι ότι εσείς μιλάτε μόνο για τα λάθη, όταν γνωρίζετε ότι από το ’81 μέχρι το ’89 και από το ’93 μέχρι το 2004, άλλαξε προς τα εμπρός μορφή αυτή η χώρα. Αυτή είναι η διαφορά μας! Και αυτά να τα λάβετε υπ’ όψιν, κύριε Υπουργέ. 
      Και επειδή είπα για τον Ο.Π.Α.Π., θα ήθελα να σας πω ότι γνωρίζω πως ο επικεφαλής εκεί ανήκει στην ομάδα των «golden boys» -όπως λέει και ο κ. Πολύδωρας- στην ομάδα του «περιβάλλοντος» του κ. Πρωθυπουργού. Αυτοί που μπήκαν επικεφαλείς σε τράπεζες, σε ταχυδρομικά ταμιευτήρια και όπου υπήρχε χρήμα -Ι.Κ.Α., ασφαλιστικά ταμεία- είναι ένας και ένας! 
      Θέλω να σας πω, λοιπόν, ότι είναι ντροπή αυτό που γίνεται στον Ο.Π.Α.Π..
	Ποιος ελέγχει; Το ότι κάθε μέρα βλέπουμε δισέλιδα διαφήμισης στον Τύπο δεν σημαίνει ότι θα το «βουλώσουμε» όλοι, όπως το «βουλώνανε» όλοι για το Βατοπαίδιο –για τους δικούς τους, βέβαια, λόγους- μέχρι που ήρθε ο κ. Κοντομηνάς με τον ALPHA, αποκάλυψε, έδωσε έκταση σε αυτό το σκάνδαλο και ακολουθούν όλοι από εκεί και πέρα. 
	Είναι δε τέτοια η θρασύτης –λυπάμαι που εκφράζομαι έτσι- που -εγώ σας αναφέρω πρόσωπο που γνωρίζετε τον Πρόεδρο της Ευρωπαϊκής Ομοσπονδίας Μπάσκετ κ. Βασιλακόπουλο- ζητάει να δει, για να του πει απόψεις, να τον ενημερώσει και να κάνει κριτική στον κ. Χατζηεμμανουήλ και αυτός αρνείται επί μήνες να τον δεχθεί, όταν ξέρουμε ότι εκεί «ουρά» πηγαίνουν από το Υπουργείο το δικό σας όσοι θέλουν να πάρουν άδειες ΠΡΟ.ΠΟ., όσοι θέλουν να πάρουν λεφτά όχι για ερασιτεχνικά σωματεία, αλλά όλοι αυτοί τους οποίους συναντάμε ως επιχειρηματίες στον αθλητισμό, στο ποδόσφαιρο, στα κανάλια και στις εφημερίδες. 
      Σωστά ειπώθηκε χθες ότι υπάρχουν διατάξεις, όμως ποιος απ’ όλους αυτούς έχει τιμωρηθεί, ενώ μπορείτε με διάταξη του εισαγγελέα –το Σύνταγμα σας το επιτρέπει- να απαγορέψετε και πριν ακόμη υπάρξουν, τα προγράμματα προς τα κανάλια που προάγουν τη βία και εμφανίζουν αυτούς τους «στρατούς». Σύνδεσμοι και λέσχες, για μένα, όλα είναι το ίδιο. Κάποτε η οικογένεια πήγαινε στο γήπεδο. Τώρα πηγαίνουν αυτοί που δεν ενδιαφέρονται πράγματι για τον αθλητισμό, αλλά για άλλα πράγματα, κατά κανόνα, ιδιοτελή. 
	Ευχαριστώ πολύ, κύριε Πρόεδρε. 
    	ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Πρόεδρε. 
    	Πάντως πρέπει να πω, αγαπητέ Πρόεδρε, ότι φοβάμαι πως, αν όχι μόνο εμείς οι δυο, ελάχιστοι είναι αυτοί που δεν πάνε στα γήπεδα. Και φαντάζουμε ως ξεπερασμένοι και αναχρονιστικοί. 
    Όμως, πρέπει να σημειώσω και κάτι άλλο. Εμείς που δεν πάμε στα γήπεδα έχουμε επιβιώσει πολιτικά δεκαετίες. Εσείς τέταρτη δεκαετία και εγώ τρίτη. Γιατί μερικοί λένε: «Πολιτικός και δεν πας στο γήπεδο; Πολιτεύεσαι και ποιοι θα σε στηρίξουν;» Ε, λοιπόν, εγώ πολιτεύομαι για τρίτη δεκαετία, δεν πάω στο γήπεδο και εκλέγομαι για δέκατη φορά. Έτσι δηλαδή για να ειπωθεί και να γραφεί και για να μη νομίσουν μερικοί εκ των πολιτικών ότι το γήπεδο προσφέρει εκλογική πελατεία!
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, με συγχωρείτε. 
    Επειδή ελέχθη «τι έγινε επί ΠΑ.ΣΟ.Κ;», θέλω να σας πω ότι τότε, όταν ήρθε εδώ μια διάταξη για τα χρέη του Ολυμπιακού και του Παναθηναϊκού, μιλώντας στην περιφέρειά μας, κύριε Λιάπη, κατήγγειλα εγώ και μου έλεγαν και οι υποψήφιοι «μα, εδώ στα Λιόσια που λες αυτά όλοι είναι με τον Ολυμπιακό!». Ποτέ μην με ψηφίσουν, αν θα με ψηφίσουν για την ομάδα! Τότε σημαίνει, όπως λέει ο κ. Αλαβάνος -που δεν είναι παρών αυτήν τη στιγμή- ότι και εγώ κατεβαίνω μαζί τους στον Άδη! Και εκεί πράγματι κατεβαίνεις στον Άδη, ενώ εδώ, κύριε Αλαβάνο, ισχύει το αντίθετο, αλλά δεν το καταλαβαίνεις. 
    ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του Λαϊκού Ορθόδοξου Συναγερμού κ. Γεωργιάδης έχει το λόγο, για να δευτερολογήσει. 
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Κατ’ αρχάς, κύριε Πρόεδρε, ευχαριστώ. 
    Να ξεκαθαρίσω πρώτα ότι εγώ πηγαίνω στο γήπεδο. Πήγαινα στο γήπεδο προτού εκλεγώ Βουλευτής. Μου αρέσει να πηγαίνω στο γήπεδο. Εξακολουθώ να πηγαίνω ως Βουλευτής και πιστεύω ότι θα εξακολουθήσω να πηγαίνω και όταν θα τελειώσω τη θητεία μου ως Βουλευτής. Δεν μπορώ πραγματικά να καταλάβω γιατί είναι κακό να πηγαίνει κάποιος στο γήπεδο. 
    ΠΡΟΕΔΡΕΥΩΝ (Γεώργιος Σούρλας): Γιατί είναι κακό να μην πηγαίνεις στο γήπεδο; 
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Όποιος θέλει να πηγαίνει και όποιος θέλει να μην πηγαίνει.
    ΠΡΟΕΔΡΕΥΩΝ (Γεώργιος Σούρλας): Έτσι μπράβο! Πολύ ωραία. Συμφωνώ. 
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Εσείς με τον κ. Κακλαμάνη ξαφνικά θέσατε πως οι καλοί δεν πάνε στο γήπεδο και πως οι κακοί πάνε στο γήπεδο!
    Λοιπόν, εγώ πηγαίνω στο γήπεδο και δεν πηγαίνω, για να πάρω ψήφους, αλλά γιατί μου αρέσει. Τελειωμένη!
    ΑΠΟΣΤΟΛΟΣ ΚΑΚΛΑΜΑΝΗΣ: Δεν μίλησα για «καλούς» και «κακούς». Είναι τι παράδειγμα δίνουμε. 
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Μια χαρά είναι το γήπεδο! Δεν έχει κανένα πρόβλημα το γήπεδο! Και τα παραδείγματα από το ΠΑ.ΣΟ.Κ. να λείπουν!
    ΠΡΟΕΔΡΕΥΩΝ (Γεώργιος Σούρλας): Τελείωσε ο διάλογος! Συνεχίζουμε.
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Εδώ μας έκανε ο κ. Κακλαμάνης ολόκληρο λόγο περί Ο.Π.Α.Π.. 
    Αν θέλετε, κύριε Πρόεδρε, να αναφερθούμε στις επιχορηγήσεις σε κανάλια και σε εφημερίδες επί ΠΑ.ΣΟ.Κ., να μιλάμε τρεις μέρες. Γιατί έχω την εντύπωση ότι ορισμένοι σε αυτήν την Αίθουσα νομίζουν ότι πάσχουμε από αλτσχάιμερ. Ε, δεν έχουμε πάθει όλοι εδώ μέσα αλτσχάιμερ! Η «ρεμούλα» που γινόταν επί ΠΑ.ΣΟ.Κ. δεν έχει ξαναγίνει ποτέ στον τόπο! Αυτά να τα λέμε, για να μην τα ξεχνάμε. 
    ΑΠΟΣΤΟΛΟΣ ΚΑΚΛΑΜΑΝΗΣ: Γι’ αυτό πρέπει να τα βλέπει η Νέα Δημοκρατία. Εσείς βοηθάτε. 
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Δεν ξέρω αν βοηθάω. Εγώ ξέρω ότι τα έζησα ως εργαζόμενος σε τηλεοπτικούς σταθμούς και ξέρω πάρα πολύ καλά πώς δίνονταν τα πακέτα των διαφημίσεων επί ΠΑ.ΣΟ.Κ.. 
    Το ΠΑ.ΣΟ.Κ. είναι το τελευταίο κόμμα στον πλανήτη γη που μπορεί να μιλάει γι’ αυτά τα πράγματα. Όπως για το Μαρούσι να μην ξεχνάμε ότι ο κ. Τζανίκος, που έκανε όλα αυτά τα πράγματα, δήμαρχος του ΠΑ.ΣΟ.Κ. ήταν! Όχι μόνο η κυβέρνηση του ΠΑ.ΣΟ.Κ., αλλά και ο δήμαρχος του ΠΑ.ΣΟ.Κ.! 
    ΣΟΦΙΑ ΣΑΚΟΡΑΦΑ: Η Νέα Δημοκρατία έβαλε τη σφραγίδα. Μην το ξεχνάτε!
    ΣΠΥΡΙΔΩΝ – ΑΔΩΝΙΣ ΓΕΩΡΓΙΑΔΗΣ: Γιατί κάποια στιγμή, κυρία Σακοράφα, εσάς σας διέγραψε τότε το ΠΑ.ΣΟ.Κ., επειδή πηγαίνατε αντίθετα στον κ. Τζανίκο. 
    ΣΟΦΙΑ ΣΑΚΟΡΑΦΑ: Το τι είναι το ξέρω πολύ καλά. Το ποιος έβαλε τη σφραγίδα έχει σημασία και ποιος έβγαλε το νόμο. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Αφήστε τα αυτά σε μένα, Μαρουσιώτης είμαι. Αφήστε την υποκρισία. Θα μιλήσει τώρα το ΠΑ.ΣΟ.Κ. για το Μαρούσι; Θα τρελαθούμε σε αυτόν τον τόπο;
      ΠΡΟΕΔΡΕΥΩΝ (Γεώργιος Σούρλας): Πιο ήρεμα και χωρίς διακοπές. 
      ΣΟΦΙΑ ΣΑΚΟΡΑΦΑ: …(δεν ακούστηκε)
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Έρχομαι στο θέμα. 
      Κύριε Υπουργέ, ο συνάδελφός μου κ. Ψαριανός, εν τη ρύμη του λόγου του, σας είπε ότι παραπέμπετε το θέμα στις καλένδες. Εάν πράγματι το παραπέμπετε στις καλένδες, καλώς κάνετε ή αν θέλετε είναι κάτι καλό. Οι καλένδες κύριε συνάδελφε είναι η πρώτη του μηνός, τα κάλαντα, είναι η έναρξη του νέου έτους. Φαντάζομαι ότι εννοούσε στις ελληνικές καλένδες, όπου οι ελληνικές καλένδες για όσους γνωρίζουν ιστορία, επειδή το ελληνικό ημερολόγιο δεν είχε καλένδες σημαίνει ποτέ.
      Έρχομαι λοιπόν στο προκείμενο. Εγώ σας θεωρώ έντιμο άνθρωπο και κύριο. Το έχω πει πολλές φορές και εξακολουθώ να πιστεύω ακριβώς το ίδιο. Και όταν ένας κύριος λέγει ότι θα το φέρω μέχρι τέλος του έτους, εγώ πείθομαι…
      ΑΠΟΣΤΟΛΟΣ ΚΑΚΛΑΜΑΝΗΣ: Άλλωστε δεν είναι ΠΑ.ΣΟ.Κ..
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Έχει και το ΠΑ.ΣΟ.Κ. κυρίους και σεις είστε κύριος, αλλά μη νομίζετε ότι έχουμε ξεχάσει. Αυτό είπα. 
      Το ΠΑ.ΣΟ.Κ. πρέπει, κύριε Πρόεδρε, πρώτα να ζητάει γονυπετώς τρεις φορές συγγνώμη και μετά να ξεκινάει η ομιλία. 
      Εγώ δέχομαι πράγματι ότι έχετε την αγαθότατη πρόθεση μέχρι το τέλος του χρόνου. Θα σας πω όμως γιατί ειλικρινά πιστεύω ότι κάνετε πολύ μεγάλο λάθος. 
      Πρώτον, διότι υπάρχει το στοιχείο της αβεβαιότητος. Σήμερα, φέρνω ένα παράδειγμα, ο Δημήτρης Ρίζος ένας άνθρωπος που γνωρίζει την παράταξη δεκαετίες, γράφει ότι περιμένει να γίνει ανασχηματισμός μέχρι την Παρασκευή. Άρα εσείς δεν ξέρετε αν θα είστε Υπουργός μέχρι την Παρασκευή, όχι αν θα είστε Υπουργός μέχρι τις 31 Δεκεμβρίου. Άρα εσείς μπορεί να έχετε την αγαθή πρόθεση αλλά δεν είναι καθόλου βέβαιο αν θα είστε εκεί για να την τηρήσετε. 
      Δεύτερον, ποιος πράγματι βάζει το χέρι του στη φωτιά ότι η Νέα Δημοκρατία θα είναι Κυβέρνηση μέχρι τις 31 Δεκεμβρίου; Πραγματικά να βάλει το χέρι του στη φωτιά και να πει εγώ βάζω την ζωή του παιδιού μου στοίχημα, ότι θα είμαστε Κυβέρνηση μέχρι τις 31 Δεκεμβρίου. Δεν το ξέρετε, γιατί μπορεί να έχετε φύγει από την εξουσία μέχρι τότε. 
      Άρα λοιπόν η πολιτική δέσμευση που λαμβάνετε εδώ ενέχει τεράστιο στοιχείο αβεβαιότητος. Και πάω στην ουσία. Γιατί λέτε ότι παίρνετε αυτή τη δέσμευση; Ποιος είναι ο λόγος; Διότι θέλετε μια διαβούλευση με τις ομοσπονδίες. Ξέρουμε όλοι ότι οι ομοσπονδίες είναι αντίθετες. Εάν ήταν υπέρ θα το είχαν κάνει όλα αυτά τα χρόνια από μόνοι τους, δεν θα περίμεναν εμάς, άρα εκ των ων ουκ άνευ η συζήτηση. Και κυρίως, γιατί θέλετε να διαπραγματευθείτε με την FIFA με τη Δ.Ο.Ε. και με τους άλλους οργανισμούς για το πώς θα αντιμετωπίσουν αυτοί αυτή μας την τροπολογία. 
      ΜΙΧΑΗΛ – ΓΕΩΡΓΙΟΣ ΛΙΑΠΗΣ (Υπουργός Πολιτισμού): Και να πάει και στο Συμβούλιο Υπουργών. 
      ΣΠΥΡΙΔΩΝ-ΑΔΩΝΙΣ ΓΕΩΡΓΙΑΔΗΣ: Την πρόθεσή σας την κατάλαβα. Θέλετε να θωρακίσετε τη χώρα από ενδεχόμενες πιέσεις των έξω. Πολύ καλά το κατάλαβα. 
      Ακούστε, κύριε Υπουργέ. Επειδή δεν είμαι στο γήπεδο για να σας μιλήσω όπως θα σας μιλούσα στο γήπεδο θα προσπαθήσω να σας μιλήσω όπως πρέπει να μιλάει κανείς στο Κοινοβούλιο και να σας πω ότι τη γνώμη της FIFA,  της Δ.Ο.Ε. και της ΟΥΕΦΑ για το πώς θα διαχειριζόμαστε τα χρήματα του ελληνικού δημοσίου, θα έπρεπε να τη βάλουμε κάπου και δεν εννοώ στα παπούτσια μας. 
      Δεν έχει καμμιά δουλειά η FIFA, δεν έχει καμμιά δουλειά η Δ.Ο.Ε., δεν έχει καμμία δουλειά η ΟΥΕΦΑ ακόμα και να ερωτηθεί, να εκφράσει γνώμη για το πώς θα αποφασίσει η ελληνική Βουλή τον τρόπο με τον οποίο θα διαθέτει τα χρήματα των Ελλήνων φορολογουμένων. Να έρθουν της FIFA να πολιτογραφηθούν στην Ελλάδα ως Έλληνες πολίτες, να εκλεγούν στη Βουλή και να έρθουν εδώ να εκφράσουν την άποψή τους.  
      Εγώ δεν καταλαβαίνω γιατί εσείς θέλετε να τους αναγνωρίσετε αυτό το δικαίωμα. Είμαι σφόδρα αντίθετος σ’ αυτή τη λογική. Τη θεωρώ μείζονα λανθασμένη επιλογή. Εμείς είπαμε από την αρχή, όποιος θέλει θα το κάνει. Άρα δεν έχει κανένα δικαίωμα και κανένα φόβο να επιβληθούν κυρώσεις στην Ελλάδα. Όποια ομοσπονδία μπορεί να βρει λεφτά από τη FIFA, ας συνεχίσει με τους ίδιους. Ήταν από την αρχή το πνεύμα μας ξεκάθαρο.
      Η σημερινή σας λοιπόν τοποθέτηση θέτει σε σφοδρό κίνδυνο την υλοποίηση αυτού του θέματος και το κυριότερο, δίνει το λανθασμένο μήνυμα ακόμα και στη FIFA ότι η ελληνική πολιτική τάξη είναι έτοιμη να σκύψει σε οποιαδήποτε έξωθεν πίεση. Και αυτό είναι πολιτικά απαράδεκτο και παρακαλώ πολύ, θέλω την τοποθέτησή σας.
      Γενικά, είναι δύο οι τροπολογίες για τους εργαζομένους. Η μια για αυτούς από τον Ο.Π.Α.Π. που, απ’ ότι κατάλαβα, την αποδεχθήκατε και σωστά και μπράβο που θα την φέρετε και η άλλη είναι για τους εργαζομένους στην Γενική Γραμματεία Αθλητισμού. Θέλω λοιπόν να μας πείτε, θα υποστηρίξετε και τις δύο τροπολογίες; Λύνονται τα ζητήματα των ανθρώπων για να φύγουν από δω και να είναι ήσυχοι ή όχι; 
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Γεωργιάδη.
      Η κ. Σακοράφα, Εισηγήτρια του ΠΑ.ΣΟ.Κ. έχει το λόγο και δεν υπάρχει άλλος ομιλητής.
      Ορίστε κυρία Σακοράφα. 
      ΣΟΦΙΑ ΣΑΚΟΡΑΦΑ: Κύριε Πρόεδρε, θα ήθελα κατ’ αρχάς να ζητήσω συγγνώμη από το Τμήμα γιατί δεν μου αρέσει να υψώνω τη φωνή μου. Βεβαίως δεν μου αρέσει και ο τρόπος που αναφέρονται στο όνομά μου και όσον αφορά και τον κύριο Πρόεδρο νομίζω ότι ήταν απρεπές αυτό.
      Θα ήθελα να ξεκινήσω απ’ αυτό που είπε ο κύριος συνάδελφος σε σχέση με αυτό που συνέβη στο Μαρούσι πριν από αρκετά χρόνια και βεβαίως ένα μέρος της ευθύνης μπορεί να έχει το ΠΑ.ΣΟ.Κ. Αλλά δεν άκουσα καμμία φωνή την τότε εποχή εκτός από τη δική μου σε ό,τι έχει να κάνει με όλη αυτή την καταστροφή που έγινε στο περιβάλλον στο Μαρούσι. Να θυμίσω στο Τμήμα ότι όταν ο κύριος Πρωθυπουργός, ο σημερινός Πρωθυπουργός, μέσα σ’ αυτή την Αίθουσα αναφερόταν στο μεγαλύτερο αυθαίρετο του αιώνα, τρία χρόνια αργότερα ήρθε και με νόμο το νομιμοποίησε. 
      Κύριε Υπουργέ, σας άκουσα με πολύ προσοχή και θα ήθελα να σας πω ότι χάρηκα που αποδεχτήκατε την πρότασή μας για τη διαβούλευση όσον αφορά στις διαδικασίες των ομοσπονδιών και το γεγονός ότι πάρα πολύ σύντομα θα φέρετε ρύθμιση για όλους τους εργαζόμενους της Γενικής Γραμματείας Αθλητισμού, που εκκρεμεί τόσα χρόνια. Πιστεύω ότι θα δώσετε μια οριστική λύση για όλους τελικά.
      Θα ήθελα να σταθώ στο γεγονός ότι ποτέ δεν έγινε διάλογος, παρ’ ότι πάρα πολλές φορές το επισημάνατε σ’ αυτή την Αίθουσα. Και αυτό αποδείχτηκε από τη συνάντηση που είχαμε με τους φορείς. Την προηγούμενη το βράδυ κανείς από αυτούς δεν ήξερε τίποτα για το σχετικό νομοσχέδιο.
      Χαιρόμαστε για το γεγονός ότι επιβραβεύετε τον πρώτο έως τον έκτο ολυμπιονίκη, παρ’ ότι εκείνοι σας ζήτησαν αυτό να επεκταθεί μέχρι και τον όγδοο ολυμπιονίκη. Καταλαβαίνετε πολύ καλά τις δυσκολίες αυτών των ανθρώπων ακόμα και να γυμναστούν.
      Το νομοσχέδιο επειδή ακριβώς αναφέρεται σε όλα τα προνόμια που αφορούν τους «φυσιολογικούς» -επιτρέψτε μου την έκφραση- αθλητές έχει πάρα πολλά προβλήματα γι’ αυτούς τους αθλητές. Όταν σε κάποιον ζητάς να διοριστεί στο δημόσιο που σημαίνει ότι πρέπει να αποκαταστήσεις τη ζωή του και πρέπει να σταματήσει σε κάποια ηλικία για να μπορέσει να διοριστεί –γιατί αυτός είναι ο όρος και ο κανονισμός- δεν μπορεί ένας αθλητής από τους παραολυμπιονίκες στα σαράντα πέντε του χρόνια, που μπορεί ακόμη να κάνει αθλητισμό, να το κάνει αυτό. Αυτό θα πρέπει να το καταλάβετε και να το αποσύρετε.
      Δεν θα αναφερθώ σε επιστολή που έχουν στείλει στον Πρόεδρό μας. Νομίζω ότι αν διαβάσετε την επιστολή τους, δεν θα αισθανθείτε άνετα.
      Εγώ θέλω να υπερασπιστώ το έργο του ΠΑ.ΣΟ.Κ. τόσα χρόνια. Τόσες μέρες εδώ μέσα αυτό που ακούστηκε ήταν ότι το ΠΑ.ΣΟ.Κ. το μόνο που έκανε ήταν ότι έφερε στον ελληνικό αθλητισμό μια καταστροφή, μια λαίλαπα, δεν άφησε τίποτα όρθιο. Με συγχωρείτε πάρα πολύ, έχω περάσει από τον ελληνικό αθλητισμό όπως και εσείς, κύριε Υπουργέ, και το πέρασμά μας δεν ήταν απλό πέρασμα, ξεκινήσαμε από την ηλικία των δώδεκα χρονών και τώρα καταλήγουμε, εγώ τουλάχιστον έχω κλείσει μισό αιώνα και κάτι. Αυτό σημαίνει ότι έχω ζήσει τον αθλητισμό σε όλα του τα επίπεδα. Και μπορώ να σας διαβεβαιώσω ότι από το 1982 και μετά ο ελληνικός αθλητισμός πραγματικά είχε μια άνθιση τέτοια, την οποία δεν νομίζω ότι θα μπορέσει ξανά από εδώ και πέρα, αν πραγματικά δεν υπάρξει μια εθνική στρατηγική πάνω στον αθλητισμό, αυτή η χώρα να δει. Να μιλήσουμε για μαζικό αθλητισμό; Να μιλήσουμε για σχολικό αθλητισμό, για σωματειακό αθλητισμό; Πρέπει κάποια στιγμή να δούμε τι έγινε στο παρελθόν και τι γίνεται αυτή τη στιγμή.
      Επειδή και στο σχολείο δούλεψα σαν καθηγήτρια στη μέση εκπαίδευση και στον ιδιωτικό τομέα αλλά και σαν επιχειρηματίας και σαν γυμνάστρια, έχω απόλυτη άποψη για το τι συμβαίνει αυτή τη στιγμή στον αθλητισμό. Σας λέω ότι τα πράγματα είναι τραγικά. Να μη μιλάμε για μαζικό αθλητισμό όταν σήμερα μόνο το 3% του ελληνικού πληθυσμού γυμνάζεται. Δεν είναι ποσοστό αυτό για μια χώρα η οποία και τον αθλητισμό γέννησε αλλά και Ολυμπιακούς Αγώνες έκανε και πολύ μεγάλα ποσά σπατάλησε ακριβώς για να μπορέσει πέρα από το να διοργανώσει πολύ καλούς Ολυμπιακούς Αγώνες, να πείσει και τον λαό της ότι πρέπει να γυμνάζεται για πάρα πολλούς λόγους, που ένας εκ των οποίων είναι η υγεία του. Κι αν θέλετε να το πάρουμε και διαφορετικά, είναι πιο αποδοτικός στη ζωή του, αλλά και στη χώρα γενικότερα.
      Είπατε για τα κίνητρα. Σας διαβεβαιώ ότι κανείς αθλητής δεν ξεκινάει αθλητισμό έχοντας στο μυαλό του τα κίνητρα. Σε ηλικία δώδεκα χρονών έχει κανείς στο μυαλό του αν κάποια στιγμή θα πάρει το 1% για να μπει σε κάποιο πανεπιστήμιο ή αν ποτέ θα γίνει ολυμπιονίκης; Αυτό είναι ένα όνειρο πάρα πάρα πολύ μακρινό. Όποιος το πετύχει, δική μου άποψη, κύριε Υπουργέ, να του δώσετε τα πάντα. Είναι εύκολο κανείς, ακόμη και να συμμετάσχει σε Ολυμπιακούς Αγώνες; Τι λέμε τώρα; Να συμμετάσχει σε παγκόσμιο πρωτάθλημα; Είχαμε ποτέ τέτοιες επιτυχίες; Ή πιστεύετε ότι στο μέλλον θα έχουμε τόσους πολλούς αθλητές ώστε να μπορούν να πάρουν αυτά τα κίνητρα;
      Εγώ δεν θεωρώ ότι εσείς πιστεύετε ότι τας κίνητρα που δίνει η πολιτεία αυτή τη στιγμή στους αθλητές είναι κι ο ηθικός αυτουργός του ντόπινγκ. Το ντόπινγκ είναι ένα φαινόμενο που δεν μπορούμε να το πατάξουμε. Δεν το πάταξε όλος ο κόσμος, θα το πατάξουμε εμείς; Να το δούμε πραγματικά. 
      Εάν θέλουμε πραγματικά να το πατάξουμε, να πούμε τέρμα οι χορηγίες, τέρμα όλα αυτά και εμείς θέλουμε ένα λαό ο οποίος απλά γυμνάζεται, αλλά δεν έχουμε καμμία απαίτηση από καμμία ομάδα,  δεν θα στείλουμε ποτέ ομάδα σε Ολυμπιακούς Αγώνες, σε καμμιά μεγάλη διοργάνωση, θα αποκλειστούμε στα στενά πλαίσια της χώρας μας και  θα λέμε ότι κάνουμε αθλητισμό. Τότε ναι, θα πούμε ότι δεν έχουμε ντόπινγκ. Αλλά από εκεί και πέρα τι καθόμαστε και συζητάμε μέσα σε αυτήν την Αίθουσα; Στρουθοκαμηλίζουμε κύριε Υπουργέ.
      Στο θέμα της Γενικής Γραμματείας που αναφέρθηκε προηγουμένως ο πρώην Πρόεδρος της Βουλής, εγώ έχω μια πολύ μεγάλη ευαισθησία με το Μαρούσι και το ξέρετε πάρα πολύ καλά γιατί και δημοτικός σύμβουλος ήμουν εκεί πάνω και γνωρίζω πάρα πολύ καλά τι συμβαίνει. Ξέρετε ότι ο συντελεστής δόμησης στην περιοχή έχει τελειώσει. Το Συμβούλιο της Επικρατείας έχει πει ότι εδώ δεν πρόκειται να χτίσετε και δεν μπορείτε να χτίσετε παραπέρα γιατί οι όροι διαβίωσης των ανθρώπων πάνε προς το χειρότερο. Αυτό δε γίνεται. Είχατε τη δυνατότητα με το ΙBC που ήταν φτιαγμένο για τη Γενική Γραμματεία να μην το δώσετε στο Υπουργείο Υγείας και να το κρατήσετε για το κτήριό σας. Γιατί μου λέτε τώρα ότι φροντίζετε για τα χρήματα του ελληνικού λαού; Ας μην δίνατε το ΙBC σε έναν ιδιώτη για να φτιάξει ξανά ένα εμπορικό κέντρο σε αυτή την περιοχή και να την επιβαρύνει ακόμα περισσότερο. Και αυτό το ξέρετε.
      Για τα γυμναστήρια τι να σας πω τώρα; Να σας πω ότι μιλάτε για μικρές επιχειρήσεις όπου συνήθως ο επιχειρηματίας είναι και γυμναστής; Να σας πω ότι οι γυμναστές λένε ότι δεν μπορούν να τα βγάλουν πέρα γιατί δουλεύουν Δευτέρα με Δευτέρα; Και δεν είναι δουλειά του θρανίου, κύριε Υπουργέ. Είναι δουλειά με τη φόρμα και χοροπηδάμε –συγχωρέστε μου, κύριε Πρόεδρε, την έκφραση- όλη μέρα μέσα σε μια αίθουσα. Και ξέρετε πόσος είναι ο παραγωγικός χρόνος δουλειάς αυτών των ανθρώπων; Είναι μέχρι τα είκοσι πέντε τους, είκοσι επτά τους χρόνια το πολύ πολύ. Τι λέτε τώρα εδώ εσείς; Ότι αυτοί οι άνθρωποι πρέπει να δουλεύουν συνεχώς γιατί ένα ποσοστό 8% των Ελλήνων μπορεί να θέλει να  πάει σε κάποιο γυμναστήριο και την Κυριακή. Έ, τότε εγώ θα σας πω πάρα πολύ απλά γιατί δεν ανοίγουμε τα δημόσια γυμναστήρια να μπορεί  ο καθένας από εμάς να πάει να γυμναστεί και μάλιστα να μην πληρώνει. Γιατί δεν το κάνουμε αυτό; 
      Σας είπαν οι γυμναστές ότι δεν το θέλουν και σας έστειλαν και ένα σχετικό έγγραφο και το έχετε. Σας το λέει ο σύλλογος των γυμναστηριούχων με ομόφωνη απόφαση αυτό. Γιατί λοιπόν, έρχεστε με μια τέτοια ρύθμιση; Δεν θέλω να πω ότι κάποιον εξυπηρετείτε. Γιατί κατά τη δική μου  άποψη εξυπηρετείται μόνο μια μεγάλη αλυσίδα και κανένας άλλος. 
      (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Βουλευτού)
      Θα ήθελα να καταθέσω κάποια έγγραφα, κύριε Πρόεδρε και δεν ξέρω εάν έχω αυτή τη δυνατότητα.
      ΠΡΟΕΔΡΕΥΩΝ (Γεώργιος Σούρλας): Μπορείτε να τα καταθέσετε, αλλά παρακαλώ ολοκληρώστε. 
      ΣΟΦΙΑ ΣΑΚΟΡΑΦΑ: Ευχαριστώ πολύ και σε μισό δευτερόλεπτο έχω τελειώσει, κύριε Πρόεδρε.
      Κλείνοντας, θέλω να πω ότι δυστυχώς κάτω από πίεση λειτούργησε και πάλι ο κανόνας της υπερβολής, κύριε Υπουργέ, συγκυριακά, αποσπασματικά και όχι μέσα από έναν αθλητικό σχεδιασμό. Υπήρξε άνοιξη στον αθλητισμό, ξεκίνησε επί ΠΑ.ΣΟ.Κ., όπως είπα προηγουμένως και επί ΠΑ.ΣΟ.Κ κάναμε όσα κάναμε. Σήμερα ο πρωταθλητής θεωρείται μαύρο πρόβατο και για μένα είναι τεράστιο λάθος και  θέλω να μιλήσω και εξ όλων των αθλητών: μία, δύο, τρεις, πέντε, δεκαπέντε περιπτώσεις παραβατικών αθλητών δεν μπορεί να ρίχνουν στον Καιάδα όλους αυτούς τους αθλητές οι οποίοι γυμνάζονται, έχουν κάνει μεγάλες επιδόσεις και ουδέποτε, μα ουδέποτε είχαν αυτό το στίγμα του αθλητή, ο οποίος πιάστηκε ντοπαρισμένος. Αυτό πρέπει να το ξεκαθαρίσουμε για να το μάθει η ελληνική κοινωνία και να τελειώνουμε. 
      Εγώ θεωρώ ότι τα  κίνητρα είναι σημαντικό μέρος του αθλητικού σχεδιασμού. Τα κίνητρα είναι ένα σημαντικό μέρος και θα πρέπει να τα δώσουμε σε όλους. Θεωρώ ότι οι παροχές μέχρι τώρα ήταν υπερβολικές–καλά κάνατε και κόψατε πάρα πολλές- θα έπρεπε όμως να τους δώσετε τη δυνατότητα εναλλακτικά κάποιες από αυτές ο αθλητής να έχει τη δυνατότητα να πάρει. Μην τα κόβετε όλα. Δώστε, αλλά πείτε μπορείς να κάνεις το ένα ή να πάρεις το άλλο ή να πάρεις το άλλο. Μέχρι τώρα τα έπαιρναν όλα. Λάθος. Να το κάνουμε εναλλακτικά, αλλά δεν μπορείτε να κόψετε αυτές τις παροχές. 
      Τέλος, πιστεύω ότι η συζήτηση δεν μπορεί να ολοκληρωθεί εδώ και είναι αυτό που σας είπα προχθές ότι θα πρέπει να ανοίξει μια πλατιά συζήτηση και μέσα στο ελληνικό Κοινοβούλιο και στην ελληνική κοινωνία και στα σωματεία και στις ομοσπονδίες για να δούμε πραγματικά τι αθλητισμό θέλουμε να αναπτύξουμε, τι έχετε εσείς σκοπό, τι σχεδιάζετε και ποιο είναι το όραμά σας,  για να μπορέσουμε να βγάλουμε κάποιες αποφάσεις για το μέλλον. 
      Ευχαριστώ. 
      (Στο σημείο αυτό, η Βουλευτής κ. Σοφία Σακοράφα καταθέτει για τα Πρακτικά τα σχετικά έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κυρία Σακοράφα. 
      Να συνεχίσετε να συζητάτε γιατί είναι πολύ σοβαρό θέμα. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακαλώ, το λόγο. 
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Πρόεδρε, έχετε το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Δε θέλω το λόγο επί προσωπικού, δε νομίζω ότι αξίζει αυτό αυτή τη στιγμή. 
      Θέλω όμως να πω το εξής, κύριε Πρόεδρε: είναι λάθος και επικίνδυνο  λάθος να απαξιώνουμε οποιαδήποτε παράταξη, οποιοδήποτε κόμμα, είτε μικρό είτε μεγάλο, που κυβέρνησε ή που φιλοδοξεί να κυβερνήσει τη χώρα και σε κάθε περίπτωση ο κάθε ένας σε αυτήν την Αίθουσα δεν παίρνει το λόγο υπό όρους και προϋποθέσεις, είτε να ζητάει συγνώμη, τρεις φορές γονυκλινώς όπως αυτά που άκουσα πριν από τον κ. Γεωργιάδη. Απλώς να μη θεωρηθεί ότι διάφορα τα οποία λέγονται εδώ πέρα εν σιωπή τα αποδεχόμαστε. Τίποτε άλλο.
      ΠΡΟΕΔΡΕΥΩΝ (Γεώργιος Σούρλας): Ο Υπουργός κ. Ιωαννίδης έχει το λόγο.
      ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Εγώ συμφωνώ με τον Πρόεδρο για την απαξίωση, αλλά οι πολιτικοί απαξιώνουμε τα άτομά μας. Γιατί όταν σε ένα νομοσχέδιο, δεν λέω το συγκεκριμένο, το οιοδήποτε, υπάρχουν στοιχεία καλά, θα πρέπει η αντιπολίτευση να πει «διαφωνώ εκεί, εδώ είναι καλό». Όταν γενικεύουμε και ενώ μιλάμε για ένα συγκεκριμένο νομοσχέδιο, πάμε σε όλα τα άλλα θέματα για να χτυπήσουμε τα θέματα τα οποία έχουν γίνει επί πέντε χρόνια, τότε από εκεί και πέρα βγαίνουμε από το πνεύμα του νομοσχεδίου. Δηλαδή, η εισαγωγή είναι τεράστια και το κυρίως θέμα είναι δύο σειρές. 
      Εγώ όταν έγραφα τέτοια έκθεση, μου έλεγαν «εκτός θέματος» κι εδώ βγαίνει ο καθένας και λέει ό,τι θέλει και δεν είναι πάνω στο θέμα. Εδώ παίρνουμε το λόγο για να μιλήσουμε για αυτό το συγκεκριμένο θέμα. Αυτό το λέω σαν παρατήρηση για όλους μας! 
      Όσον αφορά τώρα στο νομοσχέδιο, επαναλαμβάνω ότι αυτό δεν είναι ένα νομοσχέδιο που δημιουργείται τώρα για τη βία. Υπήρχε νομοσχέδιο για τη βία από το ΠΑ.ΣΟ.Κ., υπάρχει από εμάς και στην πράξη βλέποντας ορισμένα πράγματα, τα διορθώνουμε. 
      Το ντόπινγκ δεν έχει σχέση με το αν φέραμε ή δεν φέραμε μετάλλια. Όσον αφορά στο ντόπινγκ με το ομαδικό κρούσμα που έγινε και πριν από το ομαδικό κρούσμα, γιατί μας απασχολούσε, η Νομοπαρασκευαστική Επιτροπή στις 3 Μαρτίου –αυτά υπάρχουν, τα είπαμε και τότε- αποφάσισε ότι οι δειγματολήπτες θα μεταφερθούν στο Ε.Σ.ΚΑ.Ν. πριν σκάσει το ομαδικό ντόπινγκ της Άρσης Βαρών. 
      Από εκεί και πέρα μας κατηγορήσατε –το είπε και ο Υπουργός- ότι καθυστερήσαμε και είπαμε ότι θα ισχύσει από την καινούργια περίοδο γιατί δεν θέλουμε να επηρεάσουμε τους αθλητές στους Ολυμπιακούς Αγώνες και γι’ αυτόν το λόγο δεν θέλαμε να το φέρουμε. Θέλαμε να το φέρουμε, αφού τελειώσει το μέγιστο αθλητικό γεγονός και πολιτικό για μένα και οικονομικό. Επομένως, ούτε καθυστερήσαμε και διάλογος έγινε. 
      Σε αυτά που είπε η κ. Σακοράφα –γιατί έλειπα, δεν άκουσα τι είπε ο κ. Γεωργιάδης- δεν απαξιεί κανένας. Μιλάτε για το μαζικό αθλητισμό. Έγινε μαζικός αθλητισμός διά μέσου ανθρώπου ομοσπονδίας. Είναι γνωστά αυτά. Ο μαζικός αθλητισμός είναι θέμα της Γραμματείας, δεν είναι θέμα μίας ομοσπονδίας, η οποία είναι δικιά μου και του δίνω όλο το χρήμα για να κάνει μαζικό αθλητισμό. Έγιναν γήπεδα, τα οποία έγιναν από ομοσπονδίες. Μην μιλάμε έτσι εύκολα. Και αυτήν τη στιγμή έχουμε πρόβλημα πως αυτά τα γήπεδα θα αποπληρωθούν. Επομένως, έγιναν, έπεσαν χρήματα. Τα χρήματα πρέπει να πέφτουν. Δεν θέλω να πω παραπάνω, γιατί δεν θέλω στη ζωή μου ποτέ να γυρίζω πίσω. Έχω μάθει τι μπορούμε να κάνουμε από εδώ και πέρα. Άρα, αυτό το νομοσχέδιο ήταν συγκεκριμένο και δεν έχει καμμία σχέση με τον εθνικό σχεδιασμό. Αυτό θα το συζητήσουμε, θα κάνουμε διάλογο όλοι οι τομεάρχες, όλοι οι άνθρωποι που είναι στον αθλητισμό σε όλα τα κόμματα για να καθίσουμε να δούμε τι πρέπει να κάνουμε. Δεν έχει σημασία ποιος είναι πάνω στην Κυβέρνηση και ποιος δεν είναι. Έχουμε υποχρέωση στα παιδιά μας, έχουμε υποχρέωση στους νέους ανθρώπους να τους δώσουμε όλα τα εχέγγυα να μπουν στον αθλητισμό, που είναι ένα κομμάτι της παιδείας και το βασικότερο από όλα, διδάσκει αρχές που δεν διδάσκονται αλλού. 
      Δεν παίζει ρόλο εάν το παιδί το δικό μου είναι το παιδί του Ιωαννίδη και θα μπορέσει να επιβιώσει στον αθλητισμό. Οπουδήποτε αλλού μπορεί να επιβιώσει, εδώ δεν μπορεί να επιβιώσει. Είναι αυτόνομο, είναι αυτό το ίδιο τι αξίζει. Και γι’ αυτό είναι το πιο αξιοκρατικό κομμάτι της κοινωνίας και γι’ αυτό το λόγο έχουμε υποχρέωση να είμαστε διαλλακτικοί και να προχωρήσουμε όλοι μαζί σε αυτήν τη χώρα. Μικρή είναι η χώρα, λίγοι είμαστε, δεν είμαστε τόσοι πολλοί και οι ακρότητες οι κομματικές ας μείνουν για άλλα θέματα εκτός αθλητισμού. Δόξα το Θεό κάθε μέρα εδώ γίνεται πόλεμος και δεν ακούς καλή κουβέντα! Όταν είμαστε κάτω εμείς και είστε εσείς εδώ, δεν θα ακούσετε καλή κουβέντα, όταν είμαστε εμείς, δεν θα ακούσουμε εμείς καλή κουβέντα. Είναι ντροπή όμως. Γιατί όταν γίνεται κάτι καλό, για να μας πιστεύει και η κοινωνία πρέπει να το λέμε. Επομένως, δεν έχει καμμία σχέση όλο αυτό το θέμα με τον ειδικό σχεδιασμό. Και βλέπετε ότι οτιδήποτε ζητήσατε, το οποίο μπορούμε να το περάσουμε, είχαμε τη διάθεση να βοηθήσουμε και να το περάσουμε εάν είναι κάτι σωστό και με ευαισθησία. 
	Όσο για τα προβλήματα που έρχεστε εδώ τώρα και λέτε γι’ αυτούς τους εργαζόμενους-αιχμαλώτους, αυτοί είναι αιχμάλωτοι εδώ και επτά-οκτώ χρόνια. Όχι, να παύσουν. 
      Βλέπετε λοιπόν, κύριε Πρόεδρε, ότι παρ’ όλο που ξέρετε τι συμβαίνει για να εγκρίνει το λογιστήριο κ.λπ., δύο προβλήματα υπήρχαν. Το ένα ήταν μία αδικία προς τους αθλητές. Μέχρι τώρα κανένας δεν είπε γι’ αυτούς που είναι πριν το 1999 που είχαν επιτυχίες και είναι ολυμπιονίκες και δεν έχουν κάνει τα χαρτιά τους, για το ν. 2725 που δεν είχε αναδρομικότητα ενώ προηγουμένως ήταν το προεδρικό διάταγμα και δεν μπορούσαν να διοριστούν. Τόσα χρόνια δεν είχε κανένας την ευθιξία ή την ευαισθησία να φέρει αυτό το θέμα; Είναι δυνατόν στην ίδια ομάδα να είμαστε εμείς, οι μισοί να έχουν διοριστεί και οι άλλοι να μην το δικαιούνται; Είναι ισονομία αυτό; Άρα βλέπετε ότι είναι θέμα, αλλά δεν είναι δικό μου θέμα. Δεν έκανα εγώ το νομοσχέδιο. Μπορούσα να το ξεπεράσω κι εγώ. Είναι λάθος. Ενώ βλέπετε ότι κόβουμε τα κίνητρα από δω και πέρα, φέρνουμε νομοσχέδιο για να καλύψουμε κάποια άτομα. Είναι το λιγότερο τετρακόσια-πεντακόσια που έχουν κάνει ήδη τις αιτήσεις τους. 
      Επομένως, υπάρχει διάθεση και δεν μας ενδιαφέρει τι είναι ο καθένας. Υπάρχει η διάθεση να αποκατασταθούν οι αδικίες, να προχωρήσουμε όλοι μαζί, να εφαρμόσουμε στρατηγική, να έχουμε επιστημονική υποστήριξη εκεί όπου υστερεί η χώρα. Το Ε.Κ.Α.Ε. δεν δουλεύει εδώ και πολύ καιρό και δεν δουλεύει γιατί με το προεδρικό διάταγμα όπως είναι δεν μπορεί να δουλέψει το Ε.Κ.Α.Ε.. Άρα πρέπει να λάβουμε μέτρα.
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού) 
	ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Ας είμαστε προς αυτήν την κατεύθυνση, ασχέτως αυτού του νομοσχεδίου, για να προχωρήσουμε όλοι μαζί και να προσφέρουμε. Το χρωστάμε στα παιδιά μας. 
    	Για τα γυμναστήρια που είπατε…
    	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ, ολοκληρώστε.
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μίλησε η κ. Σακοράφα γι’ αυτό, κύριε Πρόεδρε.
    	ΠΡΟΕΔΡΕΥΩΝ (Γεώργιος Σούρλας): Ναι, αλλά τελειώνει αυτή η συζήτηση ποτέ;
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Για τα γυμναστήρια που αναφέρατε προβληματίζομαι κι εγώ, αλλά κάθε φορά σ’ ένα νομοσχέδιο πρέπει να βλέπεις ποιο είναι το αντικείμενο. Το αντικείμενο είναι ο άνθρωπος ο οποίος δεν μπορεί να γυμναστεί όταν δουλεύει μέχρι την Παρασκευή ή το Σάββατο και του δίνεις το δικαίωμα για την υγεία του να μπορεί να πάει σ’ ένα γυμναστήριο την Κυριακή. Συμφωνώ ότι και τα δημόσια πρέπει να ανοίξουν. Θα το δούμε. Δεν νοείται ένας άνθρωπος που έχει την Κυριακή ελεύθερη και θέλει να γυμναστεί, να του το στερούμε και να έχουμε μετά τα φάρμακα.
    	Επομένως δέχομαι πράγματι ότι είναι δύσκολο για τους γυμναστές και ότι θα πρέπει να κυνηγήσουμε τα γυμναστήρια που θα είναι ανοιχτά για να τηρούν τους κανόνες και να δίνουν τις υπερωρίες όπως πρέπει στο γυμναστή. Σ’ αυτά έχετε δίκιο και είμαι μαζί σας, αλλά δεν γίνεται να μη δίνουμε το δικαίωμα σ’ έναν άνθρωπο να γυμνάζεται.
    (Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Υφυπουργού)
    	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ να ολοκληρώσετε.
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Όσο για το Ο.Α.Κ.Α., κι εγώ έχω ευαισθησία για το Ο.Α.Κ.Α. και δεν υπάρχει περίπτωση ποτέ να κάνουμε κάτι το οποίο θα ενοχλήσει το Ο.Α.Κ.Α., αλλά αυτό που εσείς λέτε πράγματι δόθηκε. Έρχεται λοιπόν ένας ο οποίος λέει «δεν θέλω να πληρώνω το χρήμα του Έλληνα φορολογούμενου»…
    	ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ. Αυτή είναι μία ατελείωτη συζήτηση. Δεν θα μπορέσουμε να την κάνουμε τώρα.
    	ΙΩΑΝΝΗΣ ΙΩΑΝΝΙΔΗΣ (Υφυπουργός Πολιτισμού): Μ’ αυτό το σκεπτικό ήλθε αυτό το άρθρο.
    	Σας ευχαριστώ.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
    Κηρύσσεται περαιωμένη η συζήτηση επί της ενότητας των άρθρων 17-21 και των τροπολογιών. 
    Θα γίνει η ψήφισή τους χωριστά. 
    Ερωτάται το Τμήμα: Γίνεται δεκτό το άρθρο 17 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΣΟΦΙΑ ΣΑΚΟΡΑΦΑ: Κατά πλειοψηφία
    ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 17 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Τμήμα: Γίνεται δεκτό το άρθρο 18 όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΣΟΦΙΑ ΣΑΚΟΡΑΦΑ: Κατά πλειοψηφία
    ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 18 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Τμήμα: Γίνεται δεκτό το άρθρο 19 όπως τροποποιήθηκε από τον κύριο Υπουργό;
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΣΟΦΙΑ ΣΑΚΟΡΑΦΑ: Κατά πλειοψηφία
    ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 19 έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Ερωτάται το Τμήμα: Γίνεται δεκτό το άρθρο 20 ως έχει; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΣΟΦΙΑ ΣΑΚΟΡΑΦΑ: Κατά πλειοψηφία
    ΓΡΗΓΟΡΙΟΣ ΨΑΡΙΑΝΟΣ: Κατά πλειοψηφία
    ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 20 έγινε δεκτό ως έχει κατά πλειοψηφία.  
    Εισερχόμαστε στην ψήφιση του ακροτελεύτιου άρθρου. 
    Ερωτάται το Τμήμα: Γίνεται δεκτό το ακροτελεύτιο άρθρο όπως τροποποιήθηκε από τον κύριο Υπουργό; 
    ΠΟΛΛΟΙ ΒΟΥΛΕΥΤΕΣ: Δεκτό, δεκτό.
    ΠΡΟΕΔΡΕΥΩΝ (Γεώργιος Σούρλας): Το ακροτελεύτιο άρθρο έγινε δεκτό όπως τροποποιήθηκε από τον κύριο Υπουργό κατά πλειοψηφία. 
    Συνεπώς το νομοσχέδιο του Υπουργείου Πολιτισμού «Καταπολέμηση της βίας  με αφορμή αθλητικές εκδηλώσεις και άλλες διατάξεις» έγινε δεκτό επί της αρχής και επί των άρθρων. Η ψήφισή του στο σύνολο αναβάλλεται για άλλη συνεδρίαση. 
    Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
    ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
    ΠΡΟΕΔΡΕΥΩΝ (Γεώργιος Σούρλας): Με την συναίνεση του Τμήματος και ώρα 14:10΄ λύεται η συνεδρίαση για αύριο ημέρα Πέμπτη 25 Σεπτεμβρίου 2008 και ώρα 09:30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία: μόνη συζήτηση επί της αρχής, των άρθρων και του συνόλου του σχεδίου νόμου του Υπουργείου Εμπορικής Ναυτιλίας, Αιγαίου και Νησιωτικής Πολιτικής: «Δικαιώματα, υποχρεώσεις επιβατών και μεταφορέων στις επιβατικές τακτικές θαλάσσιες μεταφορές και άλλες διατάξεις, σύμφωνα με την ημερήσια διάταξη που έχει διανεμηθεί.
     Ο ΠΡΟΕΔΡΟΣ 					ΟΙ ΓΡΑΜΜΑΤΕΙΣ 



4

Συνεδρίαση 24-9-2008


Τελευταία Αποθήκευση:	30/9/2008 9:38:00 πμ	Από:	A.zoudiari
Εκτυπώθηκε:	29/9/2008 12:05:00 μμ

