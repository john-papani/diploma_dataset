
Παρασκευή 16 Μαρτίου 2001 
ΣΥΝΕΔΡΙΑΣΗ ΡΜΑ'
ΠΙΝΑΚΑΣ ΠΕΡΙΕΧΟΜΕΝΩΝ 
ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, 

2. 'Αδεια απουσίας των Βουλευτών Γ. Καρατζαφέρη, Φ. Κωνσταντίνου και Ε. Παπανικολάου 
3. Ανακοινώνεται ότι τη συνεδρίαση παρακολουθούν μαθητές, από το 3ο
Γυμνάσιο Χανίων, το 2ο Γυμνάσιο Γιαννιτσών Πέλλας, το 3ο Γυμνάσιο Ζωγράφου και το 2ο Ενιαίο Λύκειο Ιεράπετρας Κρήτης, 
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, 
2. Απαντήσεις Υπουργών σε ερωτήσεις Βουλευτών, 
3. Ανακοίνωση του δελτίου επικαίρων ερωτήσεων της Δευτέρας 19 Μαρτίου 2001, 
4. Συζήτηση επικαίρων ερωτήσεων.
α) Προς τον Υπουργό Οικονομικών: i) σχετικά με τις προθέσεις του Υπουργείου για μείωση των αντικειμενικών αξιών των ακινήτων στο Δήμο Αχαρνών, 
ii) σχετικά με την υλοποίηση της απόφασης του Ανώτατου Ειδικού Δικαστηρίου και του Αρείου Πάγου για την καταβολή του οικογενειακού επιδόματος και στους δύο συζύγους, 
β) Προς τον Υπουργό Περιβάλλοντος, Χωροταξίας και Δημοσίων 'Εργων: i) σχετικά με την κατασκευή της ζεύξης του Μαλιακού κόλπου και τη διαδικασία κατασκευής παράκαμψης Αγίου Κωνσταντίνου, 
ii) σχετικά με την αντιμετώπιση του προβλήματος της λειψυδρίας στο
Νομό Βοιωτίας, 
iii) σχετικά με την ανάληψη από την εταιρεία "ΘΕΜΙΣ ΚΑΤΑΣΚΕΥΑΣΤΙΚΗ
Α.Ε." της ανέγερσης των κτιρίων του Ελεγκτικού Συνεδρίου και των Διοικητικών Δικαστηρίων κλπ., 
γ) Προς τον Υπουργό Πολιτισμού, σχετικά με την αξιοποίηση και την αναβάθμιση του Εθνικού Αθλητικού Κέντρου Νεότητας στον 'Αγιο Κοσμά, 
δ) Προς τον Υπουργό Ανάπτυξης, σχετικά με τη διασφάλιση των
εργασιακών δικαιωμάτων των εργαζομένων στη Δημόσια Επιχείρηση Ηλεκτρισμού (Δ.Ε.Η.) κλπ 
5) Συζήτηση επερώτησης προς τον Υπουργό Ανάπτυξης, σχετικά με την πολιτική της Κυβέρνησης στον τομέα των μικρομεσαίων επιχειρήσεων, 
Γ. ΝΟΜΟΘΕΤΙΚΗ ΕΡΓΑΣΙΑ
1. Κατάθεση σχεδίων νόμων
α) Οι Υπουργοί Εθνικής 'Αμυνας, Εθνικής Οικονομίας και Οικονομικών
και Εξωτερικών, κατέθεσαν σχέδιο νόμου: "Κύρωση της Συμφωνίας για την τροποποίηση της Πολυμερούς Συμφωνίας χρησιμοποίησης του πεδίου βολής βλημάτων του ΝΑΤΟ (Πεδίο Βολής Κρήτης - ΠΒΚ) εις τον όρμο Σούδας Κρήτη", 
β) Οι Υπουργοί Εργασίας και Κοινωνικών Ασφαλίσεων και Εξωτερικών, κατέθεσαν σχέδιο νόμου: "Κύρωση της Συμφωνίας κοινωνικής ασφάλισης μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας", 
2. Κατάθεση Εκθέσεων Διαρκών Επιτροπών. 
Η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις Εκθέσεις της στα σχέδια νόμων του Υπουργείου Εξωτερικών: α) "Κύρωση της Συμφωνίας για την ελεύθερη κυκλοφορία προσώπων μεταξύ της Ευρωπαϊκής Κοινότητας και των κρατών-μελών της αφενός και της Ελβετικής Συνομοσπονδίας αφετέρου, μετά της Τελικής Πράξης", 

β) Κύρωση της Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης", 
ΟΜΙΛΗΤΕΣ
Α. Επί των επικαίρων ερωτήσεων:
ΑΛΕΥΡΑΣ Δ., 
ΑΠΟΣΤΟΛΑΚΗ Μ., 
ΒΡΕΤΤΟΣ Κ., 
ΔΡΥΣ Γ., 
ΚΕΔΙΚΟΓΛΟΥ Β., 
ΚΟΥΡΚΟΥΛΑ Ε., 
ΤΣΙΟΓΚΑΣ Δ., 
ΤΣΙΠΛΑΚΟΣ Α., 
ΣΚΥΛΛΑΚΟΣ Α., 
ΦΛΩΡΙΔΗΣ Γ., 
ΦΩΤΙΑΔΗΣ Α., 
ΧΕΙΜΑΡΑΣ Α., 
Β. Επί της επερώτησης 
ΑΠΟΣΤΟΛΑΚΗ Μ., 
ΒΥΖΑΣ Β., 
ΚΑΛΛΙΩΡΑΣ Η., 
ΛΑΦΑΖΑΝΗΣ Π., 
ΜΑΓΚΡΙΩΤΗΣ Ι., 
ΜΑΚΡΗ Ζ., 
ΠΑΠΑΘΑΝΑΣΙΟΥ Ι., 
ΡΕΓΚΟΥΖΑΣ Α., 
ΨΩΜΙΑΔΗΣ Π., 
ΠΡΑΚΤΙΚΑ ΒΟΥΛΗΣ
Ζ' ΑΝΑΘΕΩΡΗΤΙΚΗ ΒΟΥΛΗ
Ι' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΜΑ'
Παρασκευή 16 Μαρτίου 2001
-----------------
Αθήνα, σήμερα στις 16 Μαρτίου 2001, ημέρα Παρασκευή και ώρα 10.55' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β' Αντιπροέδρου αυτής κ. ΠΑΝΑΓΙΩΤΗ ΣΓΟΥΡΙΔΗ.
ΠΡΟΕΔΡΕΥΩΝ (Παναγιώτης Σγουρίδης): Κυρία και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από την κ. Ελένη Κούρκουλα, Βουλευτή
Β' Αθηνών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής)
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Δευτέρας 19 Μαρτίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 4 Καν. Βουλής)
1. Η με αριθμό 745/14.3.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Εμμανουήλ Μπεντενιώτη προς τον Υπουργό Μεταφορών και Επικοινωνιών, σχετικώς με τις επιπτώσεις στην υγεία των πολιτών, από την ηλεκτρομαγνητική ακτινοβολία, που εκπέμπουν οι
κεραίες κινητής τηλεφωνίας.
2. Η με αριθμό 742/14.3.2001 επίκαιρη ερώτηση του Βουλευτή της Νέας Δημοκρατίας κ. Σπυρίδωνος Σπύρου προς τον Υπουργό Υγείας-Πρόνοιας,

σχετικώς με την αποπεράτωση του νέου Νομαρχιακού Νοσοκομείου στην Κέρκυρα.
3. Η με αριθμό 735/14.3.2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Υγείας-Πρόνοιας, σχετικώς με την επαναλειτουργία του Κέντρου Παραγώγων Πλάσματος στο Κρατικό Νοσοκομείο Νίκαιας κλπ.
Β. ΕΠΙΚΑΙΡΕΣ ΕΡΩΤΗΣΕΙΣ Δευτέρου Κύκλου ('Αρθρο 130 παρ. 4 Καν. 
Βουλής)
1. Η με αριθμό 747/14.3.2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Δημητρίου Γεωργακόπουλου προς τον Υπουργό Εργασίας και Κοινωνικών Ασφαλίσεων, σχετικώς με την επίλυση του ασφαλιστικού προβλήματος των επαγγελματιών της περιοχής Βάρδας Ηλείας. 
2. Η με αριθμό 750/14.3.2001 επίκαιρη ερώτηση του Βουλευτή της Νέας
Δημοκρατίας κ. Γεώργιου Τσούρνου προς τον Υπουργό Εμπορικής Ναυτιλίας,

σχετικώς με τα πρόσφατα μέτρα, που αφορούν την παράκτια αλιεία.
3. Η με αριθμό 734/14.3.2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εμπορικής Ναυτιλίας, σχετικώς με το πρόσφατο εργατικό ατύχημα στο δεξαμενόπλοιο "ΜΑΡΙΑΝΝΑ", στην περιοχή των διυλιστηρίων της ΜΟΤΟR OIL κλπ.
Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την ενσωμάτωση στην Ελλάδα" σαράντα δυο μαθητές και μαθήτριες και πέντε συνοδοί-καθηγητές από το 3ο Γυμνάσιο Χανίων.
Η Βουλή τους καλωσορίζει.
(Χειροκροτήματα απ' όλες τις πτέρυγες)
'Εχουμε κοινοβουλευτικό έλεγχο και στην Αίθουσα παρευρίσκονται οι
Βουλευτές οι οποίοι ερωτούν και οι Υπουργοί οι οποίοι απαντούν. ΠΡΟΕΔΡΕΥΩΝ (Παναγιώτης Σγουρίδης): Εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη επίκαιρη ερώτηση είναι η με αριθμό 740/14.3.2001 του Βουλευτή

του Πανελλήνιου Σοσιαλιστικού Κινήματος και Γ' Αντιπροέδρου της Βουλής κ. Κωνσταντίνου Βρεττού προς τον Υπουργό Οικονομικών, σχετικώς με τις προθέσεις του Υπουργείου για μείωση των αντικειμενικών αξιών των ακινήτων στο Δήμο Αχαρνών.
Η επίκαιρη ερώτηση του κ. Βρεττού σε περίληψη έχει ως εξής:

"Σύμφωνα με τους πίνακες του Υπουργείου Οικονομικών που ήλθαν
πρόσφατα στο φως της δημοσιότητας, οι αντικειμενικές αξίες των ακινήτων στο Δήμο Αχαρνών εμφανίζουν αύξηση που σε μερικές περιπτώσεις φτάνει και το 80%.
Ας σημειωθεί ότι μέχρι πρότινος υπήρξε η διαβεβαίωση της Κυβέρνησης
ότι στους σεισμόπληκτους Δήμους δεν θα υπήρχε αύξηση, αλλά αντίθετα μείωση των αντικειμενικών αξιών στα ακίνητα.
Οι επιβαρύνσεις που θα υποστούν από την προτεινόμενη αύξηση οι
κάτοικοι του Δήμου Αχαρνών θα είναι σημαντικές. Η αύξηση του φορολογικού βάρους, σύμφωνα με τους παράγοντες της αγοράς, θα είναι ιδιαίτερα αισθητή στους φόρους για αγοραπωλησίες, για δωρεές, αλλά κυρίως για κληρονομιές και γονικές παροχές.
Αυτονόητο είναι ακόμη ότι οι νέες αντικειμενικές αξίες θα οδηγήσουν στην αύξηση των ενοικίων στην περιοχή, στην αύξηση όλων των έμμεσων φόρων που "περικλείουν" το ακίνητο (όπως το τέλος ακίνητης περιουσίας, τα δημοτικά τέλη κλπ.) αλλά και στην αύξηση του φόρου ιδιοκατοίκησης που υπολογίζεται με βάση τις αντικειμενικές αξίες.
Να υπενθυμίσουμε ότι ο Δήμος Αχαρνών είναι από τους περισσότερο
πληγέντες δήμους από το σεισμό της 7ης Σεπτεμβρίου 1999.
Με πρόσφατο ψήφισμά του το δημοτικό συμβούλιο ζητά, αν όχι τη μείωση των αντικειμενικών αξιών, τουλάχιστον ίση μεταχείριση με τους όμορους δήμους. 
Ερωτάται ο κύριος Υπουργός:
Αν προτίθεται να προχωρήσει στη μείωση των αντικειμενικών αξιών των
ακινήτων στο Δήμο Αχαρνών."
Ο Υφυπουργός Οικονομικών, κ. Φωτιάδης, έχει το λόγο για τρία λεπτά να πρωτολογήσει.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, ο αντικειμενικός προσδιορισμός της αξίας των ακινήτων και κατά το νόμο αλλά και κατά την έννοια που ο όρος "αντικειμενικός" προσδίδει, καταγράφει αντικειμενικά την υφισταμένη κατάσταση σε οποιονδήποτε δήμο.
Σύμφωνα με το ν. 1249/82, κάθε δύο χρόνια γίνεται αναπροσαρμογή των αντικειμενικών αξιών. Η τελευταία αναπροσαρμογή έγινε την 1.1.1998, δηλαδή πριν από τρία και πλέον χρόνια. Εδώ και οκτώ μήνες οι κατά τόπους νομαρχιακές επιτροπές, οι οποίες προβλέπονται από το νόμο για την πρόταση στη Γενική Διεύθυνση του Υπουργείου και ακολούθως για τη λήψη απόφασης από τον Υπουργό, υπέβαλαν τις προτάσεις τους. 'Ετσι λοιπόν για τη συγκεκριμένη περίπτωση, για το Δήμο Αχαρνών υπεβλήθησαν οι προτάσεις της Επιτροπής, όπως και οι προτάσεις της υπηρεσίας, της αρμόδιας Δ.Ο.Υ. και αυτές οι προτάσεις περιήλθαν στα χέρια μας. Οι νέες τιμές προσδιορίστηκαν σε 10% χαμηλότερα από τις προτάσεις της επιτροπής, η οποία έχει άμεση γνώση των συγκεκριμένων δεδομένων.
Σε καμία απολύτως περίπτωση, επειδή το θέμα έχει λάβει δημοσιότητα και θα έλεγα ότι καθημερινά είναι ένα αντικείμενο ενασχόλησης των Μέσων Μαζικής Επικοινωνίας, οι αντικειμενικές αξίες δεν πλησιάζουν καν τις αγοραίες. Οι αγοραίες αξίες αφίστανται προφανώς των νέων αντικειμενικών αξιών, το ίδιο δε συμβαίνει και για τη συγκεκριμένη περιοχή για την οποία ο κύριος συνάδελφος ερωτά. 'Ετσι λοιπόν έχουμε μία απόκλιση της τάξεως έως και 60% των αντικειμενικών αξιών έναντι των αγοραίων, δηλαδή οι αντικειμενικές αξίες υπολείπονται μέχρι και 60% των πραγματικών αγοραίων τιμών. 
Εν πάση περιπτώσει, καταθέτω και συγκριτικά στοιχεία των γύρω
περιοχών του Δήμου Αχαρνών, αλλά και των προτάσεων της αρμοδίας επιτροπής.
(Στο σημείο αυτό ο Υφυπουργός Οικονομικών κ. Φωτιάδης καταθέτει για
τα Πρακτικά τα προαναφερθέντα στοιχεία, τα οποία έχουν ως εξής:
(Οι σχετικοί πίνακες υπάρχουν στο τεύχος των Πρακτικών της Βουλής)
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Σύμφωνα με το νόμο, υπάρχει δυνατότητα προσφυγής των Δήμων ενώπιον της Δευτεροβάθμιας Επιτροπής η οποία κρίνει από μηδενική βάση, εξετάζει δηλαδή τα στοιχεία τα οποία προσκομίζονται τεκμηριωμένα από την πλευρά των δημάρχων και εφόσον κρίνει ότι όντως είναι βάσιμα τα στοιχεία και επαληθεύονται στην πράξη, προχωρά σε διόρθωση των τιμών. 'Ομως ο έλεγχος γίνεται επί μηδενικής βάσεως -το ξανατονίζω- διαγράφεται δηλαδή η απόφαση της προηγούμενης Πρωτοβάθμιας Επιτροπής και οι δυνατότητες της Επιτροπής είναι απεριόριστες, να μειώσει τις αξίες, να τις αφήσει στο ίδιο επίπεδο ή ακόμα και να τις αυξήσει, εάν πεισθεί ότι οι πραγματικές αξίες είναι πολύ μεγαλύτερες των αντικειμενικών.

ΠΡΟΕΔΡΕΥΩΝ (Παναγιώτης Σγουρίδης): Ο κ. Βρεττός, Γ' Αντιπρόεδρος της Βουλής, έχει το λόγο για δύο λεπτά για να αναπτύξει την ερώτησή του. 
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Ευχαριστώ, κύριε
Πρόεδρε.
Ο Δήμος Αχαρνών, είναι η περιοχή που επλήγη περισσότερο από κάθε άλλη
περιοχή στο σεισμό της 7ης Σεπτεμβρίου 1999. Δίπλα ο Υφυπουργός ο

αρμόδιος για τα θέματα αυτά, μπορεί να σας διαβεβαιώσει ότι δώδεκα χιλιάδες κατοικίες ήταν κόκκινες, κατεδαφίστηκαν και τώρα πρέπει να ξαναχτιστούν. Εκεί, λοιπόν, σε αυτήν την περιοχή ακριβώς, μα ακριβώς σε αυτήν την περιοχή των δώδεκα χιλιάδων κατοικιών είχαμε αύξηση 50% στα σπίτια και μέχρι 104% στα οικόπεδα. Είναι πρωτοφανές, είναι ανήκουστο, δεν μπορεί να το συλλάβει ο νους του ανθρώπου. 'Οταν η Κυβέρνηση πριν από λίγο καιρό έλεγε ότι δεν πρόκειται να κάνει αύξηση των αντικειμενικών αξιών, εκεί που έγινε ο μεγαλύτερος σεισμός, εκεί που είχαμε τα χειρότερα αποτελέσματα, κάνουμε τέτοιες αυξήσεις.
Δεν ικανοποιήθηκα καθόλου από την απάντηση του κυρίου Υπουργού. Δεν
με άκουσε στην ουσία. Και όταν δεν ακούμε, δεν μπορούμε να διοικούμε. 'Εχει γίνει λάθος από το Υπουργείο και πρέπει να το παραδεχθούμε. 'Εχω κάτσει σε αυτά τα έδρανα και άνοιγα τα αυτιά μου να ακούσω μη τυχόν έχει γίνει κάποιο λάθος από το Υπουργείο το οποίο υπηρετούσα κάποτε. Εσείς δεν ανοίξατε τα αυτιά σας, κύριε Υπουργέ, να ακούσετε κάτι τέτοιο. Πήρατε μία παλιά απάντηση που είχατε δώσει σε κάποιους άλλους συναδέλφους εδώ και την επαναλάβατε.
Εδώ σας μιλάει η σεισμόπληκτη περιοχή του Δήμου Αχαρνών. Σας μιλάνε οι άνθρωποι που ακόμα υποφέρουν και που δεν έχουν ακόμα αποκαταστήσει τη ζωή τους. Σας μιλάνε οι άνθρωποι που θέλουν η Κυβέρνηση να τους συμπαραστέκεται κάθε μέρα και σεις μου απαντάτε τυπικά; Τι πράγματα είναι αυτά; Δεν τα καταλαβαίνω καθόλου.
Σας παρακαλώ δείτε ποιο είναι το πρόβλημα. Μπορεί ίσως στην επιτροπή να μη συμμετείχε η Τοπική Αυτοδιοίκηση απ' ό,τι κατάλαβα, διότι, είτε δεν εκλήθη να συμμετέχει είτε διότι εκλήθη και δεν παρευρέθη, διότι θεωρούσε αυτονόητο ότι οι κυβερνητικές ανακοινώσεις είχαν κάποιο περιεχόμενο, ότι δηλαδή δεν θα είχαμε αύξηση αντικειμενικών αξιών. Πράγματι δίπλα στα Λιόσια έγινε μηδενική αύξηση των αντικειμενικών αξιών και πολύ σωστά. Στο Καματερό έγινε 10% αύξηση. 'Ολες οι άλλες σεισμόπληκτες περιοχές έτυχαν ειδικής αντιμετώπισης και πάρα πολύ σωστά, εκτός από το Μενίδι, όπου στο σημείο που έγινε η μεγαλύτερη καταστροφή, εκεί αυξήσαμε τις αντικειμενικές αξίες περισσότερο απ' ό,τι τις αυξήσαμε στο Κολωνάκι,
περισσότερο απ' ό,τι τις αυξήσαμε στη Γλυφάδα, περισσότερο απ' ό,τι τις αυξήσαμε στην Κηφισιά. Μα, επιτέλους δεν υπάρχει κοινή λογική, κύριε Υφυπουργέ; Δεν καταλαβαίνετε ότι έγινε κάποιο λάθος; Δεν μπορείτε να δώσετε μια σοβαρή απάντηση και μου απαντάτε τυπικά;
Θα παρακαλούσα πάρα πολύ να μην επαναλάβετε την απάντηση την οποία μου δώσατε προηγουμένως, διότι, εάν την επαναλάβετε, κάνετε ένα μεγάλο πολιτικό λάθος. 
Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο για δύο λεπτά για να δευτερολογήσετε.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επειδή, κύριε Πρόεδρε, και κύριοι συνάδελφοι, ουδείς των Ελλήνων επιθυμεί να πληρώσει ούτε μια δραχμή περισσότερο φόρο, έτσι λοιπόν θα έλεγα ότι δεν υπάρχει καμία περιοχή, η οποία να μη διαμαρτύρεται τελικώς για τις αυξήσεις. 
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Εάν δεν μιλήσετε
για τη σεισμόπληκτη περιοχή, εγώ θα αποχωρήσω.

ΠΡΟΕΔΡΕΥΩΝ (Παναγιώτης Σγουρίδης): Κύριε Αντιπρόεδρε, ξέρετε από τον Κανονισμό ότι δεν δικαιούσθε να πάρετε το λόγο από τη στιγμή που έχετε απαντήσει και έχετε πρωτολογήσει.
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Δεν μπορώ να τον
ακούω, κύριε Πρόεδρε!
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Κύριε Πρόεδρε, κατανοώ
την ένταση, αλλά η Κυβέρνηση έχει επιδείξει -και το γνωρίζετε- το ενδιαφέρον της για τις σεισμόπληκτες περιοχές.
Εσείς, κύριε Βρεττέ, ομολογήσατε ότι ο δήμος ο άμεσα ενδιαφερόμενος
δεν συμμετείχε στην επιτροπή για να κάνει τις προτάσεις. Ο δήμος που υποτίθεται ότι είχε άμεσο ενδιαφέρον, σημαίνει ότι δεν είχε ενδιαφέρον τελικώς για τις προτάσεις τις οποίες η αρμόδια κατά νόμο επιτροπή έκανε. Επομένως, πρώτον μη μέμφεσθε άλλους.
Δεύτερον, δεν άκουσα από σας και θα περίμενα να μου πείτε ότι κακώς βάλατε εκατόν ογδόντα χιλιάδες δραχμές το τετραγωνικό μέτρο. Εάν λοιπόν έλθετε και μου πείτε ότι υπάρχει μέρος της Αττικής, μέρος της Ελλάδας
όπου μπορεί καινούριο διαμέρισμα του δευτέρου ορόφου μαζί με την αξία του οικοπέδου και το όφελος το εργολαβικό, να κοστίζει κάτω από εκατόν ογδόντα χιλιάδες δραχμές, τότε να πεισθώ όντως και να το συζητήσουμε. 
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Εκεί είναι, κύριε
Υπουργέ. Μα δεν αγοράζει κανείς εκεί. Γιατί να αγοράσει σε σεισμόπληκτη περιοχή;
ΠΡΟΕΔΡΕΥΩΝ (Παναγιώτης Σγουρίδης): Κύριε Βρεττέ, σας παρακαλώ! ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Επομένως, τα περί
ποσοστών και οι αναφορές περί Κολωνακίου έχω την εντύπωση ότι δεν ταιριάζουν εδώ. Οι εκατόν ογδόντα χιλιάδες δραχμές το τετραγωνικό μέτρο των Αχαρνών δεν έχουν καμία απολύτως σχέση με το ενάμισι εκατομμύριο ανά τετραγωνικό μέτρο που βάλαμε στο Κολωνάκι, στην Εκάλη, στο Ψυχικό. Αυτά
να λέτε. Μη μου λέτε για ποσοστιαία αύξηση. Σε άλλη περιοχή ήταν εκατό χιλιάδες και το κάναμε εκατόν τριάντα, πολύ κατώτερο δηλαδή από την πραγματική αξία...
ΚΩΝΣΤΑΝΤΙΝΟΣ ΒΡΕΤΤΟΣ (Γ' Αντιπρόεδρος της Βουλής): Διακόσιες σαράντα το κάνατε. Σας παρακαλώ, πείτε τα αληθή στοιχεία.
ΠΡΟΕΔΡΕΥΩΝ (Παναγιώτης Σγουρίδης): Σας παρακαλώ, κύριε Βρεττέ, μη
διακόπτετε.
Να μη γράφονται οι διακοπές στα Πρακτικά.
ΑΠΟΣΤΟΛΟΣ ΦΩΤΙΑΔΗΣ (Υφυπουργός Οικονομικών): Εν πάση περιπτώσει, μέχρι σήμερα έχω ακούσει πολλά, έχω δεχθεί εκατοντάδες διαμαρτυρίες, αλλά δεν έχω ακούσει από πουθενά, από κανέναν διαμαρτυρόμενο να λέει ότι στη συγκεκριμένη περιοχή του συγκεκριμένου δήμου η αντικειμενική αξία είναι μεγαλύτερη της πραγματικής. 
Η μόνη διαμαρτυρία που έλαβα γραπτή και είδα δημοσιευμένη στον αθηναϊκό Τύπο είναι αυτή της Ομοσπονδίας Μεσιτών, όπου υπάρχουν επτά παραδείγματα για διαμερίσματα του πέμπτου ορόφου γωνιαία σε περιοχές που απαγορεύεται πολεοδομικά και δεν υπάρχουν πραγματικά πέντε όροφοι, αλλά μόνο δύο. Αυτή είναι η μόνη αναφορά που είδα γραπτή για μεγαλύτερες αντικειμενικές αξίες.
Εμείς έχουμε τη διάθεση να τα δούμε αυτά, υπάρχει η διαδικασία της δευτεροβάθμιας επιτροπής, η οποία όμως επιτροπή -θέλω να επαναλάβω κατά τον πλέον κατηγορηματικό τρόπο- συζητά τις υποθέσεις επί μηδενικής

βάσεως. Αυτό σημαίνει ότι σε περίπτωση που ένας δήμαρχος κάνει προσφυγή στη δευτεροβάθμια επιτροπή, θα γνωρίζει ότι, αν οι πραγματικές αξίες είναι πολύ μεγαλύτερες από τις αντικειμενικές, θα πάρει στο λαιμό του το δήμο. Δική του ευθύνη θα είναι και όχι ευθύνη του Υπουργείου ούτε της αρμόδιας γενικής διεύθυνσης. Ιδού λοιπόν ο νόμος, ιδού και το δίλημμα. 
ΠΡΟΕΔΡΕΥΩΝ (Παναγιώτης Σγουρίδης): Καλώς, κύριε Υπουργέ. 
Εκείνο το οποίο θα πρέπει να πείτε -νομίζω ότι αυτό βγαίνει από τη συζήτηση αυτή και νομίζω ότι πρέπει να είμαστε εποικοδομητικοί- είναι ότι θα πρέπει, εφόσον είναι σεισμόπληκτη μία περιοχή, να υπάρχει η αντίστοιχη ένσταση από το δήμο και από εκεί και πέρα να δούμε ακριβώς τι θα γίνει. 
Δεύτερη είναι η με αριθμό 751/14-3-2001 επίκαιρη ερώτηση του Βουλευτή
της Νέας Δημοκρατίας κ. Αθανάσιου Χειμάρα προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την κατασκευή της ζεύξης του Μαλιακού Κόλπου τις διαδικασίες κατασκευής της παράκαμψης Αγίου Κωνσταντίνου, κλπ.
Η επίκαιρη ερώτηση του κ. Χειμάρα έχει ως εξής:
"Με την εμμονή του ΥΠΕΧΩΔΕ στην κατασκευή της ζεύξης του Μαλιακού, παρά τις καθολικές αντιδράσεις δεκαπέντε Νομών και τις περιβαλλοντικές επιπτώσεις:
α. Παραμένει ασυντήρητο και στην αρχική του κατάσταση το κομμάτι του οδικού άξονα (ΠΑΘΕ) από τον 'Αγιο Κωνσταντίνο μέχρι τις Ράχες (Πέταλο Μαλιακού) και θρηνούμε συνεχώς ανθρώπινα θύματα (περίπου εξήντα νεκρούς και τριακόσιους τραυματίες τα τρία τελευταία χρόνια και δύο πρόσφατα πολύνεκρα ατυχήματα). Το κομμάτι αυτό χαρακτηρίζεται ως το πιο επικίνδυνο της χώρας και όλης της Ευρωπαϊκής 'Ενωσης για τροχαία ατυχήματα και παρά τις συνεχείς πιέσεις και διαμαρτυρίες της Αξιωματικής Αντιπολίτευσης συνεχίζονται οι ανθρωποθυσίες.
β. Δεν έχει προχωρήσει καθόλου η κατασκευή της παράκαμψης Αγίου
Κωνσταντίνου, της αρτηρίας Ε-65 (Σκάρφεια-Λαμία-Παναγιά ΜετσόβουΕγνατία) κυρίως στο τμήμα Λαμίας-Σκάρφειας και της σύνδεσής της με την Ε-75 (ΠΑΘΕ) στο τμήμα Λαμίας-Ράχεων, με τις οποίες θα επιλυθεί και το θέμα της οδικής ασφάλειας στο Πέταλο.
Σύμφωνα με έγκυρες πληροφορίες, η Ευρωπαϊκή 'Ενωση έχει απορρίψει τη συγχρηματοδότηση της ζεύξης Μαλιακού και το ΥΠΕΧΩΔΕ αναζητεί άλλες λύσεις.
Ερωτάται ο Υπουργός:
α. Σε ποιο σημείο βρίσκονται οι διαδικασείς κατασκευής της παράκαμψης Αγίου Κωνσταντίνου της Ε-65 (τμήμα Σκάρφειας-Λαμίας) και της σύνδεσής της με τον ΠΑΘΕ (τμήμα Λαμίας-Ράχεων) και πότε προβλέπεται χρονικά η κατασκευή τους, ώστε να πάψουμε να θρηνούμε θύματα τροχαίων ατυχημάτων στο Πέταλο Μαλιακού;
β. Θα γίνει τελικά η ζεύξη του Μαλιακού ή θα προτιμηθεί άλλη λύση και ποια;"
Ο Υφυπουργός Περιβάλλοντος, Χωροταξίας και Δημοσίων 'Εργων κ. Αθανάσιος Αλευράς έχει το λόγο για τρία λεπτά για να πρωτολογήσει. 
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος Χωροταξίας και Δημοσίων
'Εργων): Κύριε Πρόεδρε, πρόσφατα σε γραπτή ερώτηση του συναδέλφου το ΥΠΕΧΩΔΕ είχε την ευκαιρία να τον ενημερώσει για την πρόοδο των έργων στα οποία αναφέρεται και στην ερώτησή του. Θα ήθελα τώρα να επισημάνω ορισμένα πράγματα ακόμη και να επαναλάβω ορισμένα άλλα.
Κατ' αρχάς θέλω να τον ενημερώσω ότι για την συντήρηση του κομματιού του "Πετάλου" έχουν διατεθεί το 2000 1.100.000.000 δραχμές και θα διατεθούν το 2001 1.650.000.000 δραχμές. 
Τώρα όσον αφορά τον Ε65, γνωρίζει ο κύριος συνάδελφος ότι το έργο βρίσκεται στη φάση εκδήλωσης ενδιαφέροντος για την κατασκευή του με συγχρηματοδότηση. Στα μέσα του επόμενου μηνός, σε ένα μήνα περίπου, θα κατατεθούν φάκελοι εκδήλωσης ενδιαφέροντος από τους υποψήφιους κατασκευαστές και επενδυτές, προκειμένου να γίνει η προεπιλογή με βάση την οποία θα προχωρήσει ο διαγωνισμός. Το έργο έχει εξασφαλισμένη χρηματοδότηση με τους κοινοτικούς και εθνικούς πόρους και πιστεύουμε ότι σύμφωνα με το χρονοδιάγραμμά μας και με την ομαλή πρόοδο που έχει το έργο θα προχωρήσει κανονικά έτσι ώστε να κατασκευαστεί το κομμάτι αυτό το οποίο θα συνδέσει την Εγνατία με τον ΠΑΘΕ.
Τώρα, όσον αφορά το κομμάτι της παράκαμψης του Αγίου Κωνσταντίνου, γνωρίζει πολύ καλά ο κύριος συνάδελφος ότι είναι ένα εξαιρετικά σύνθετο και δύσκολο τεχνικά έργο και αυτό λόγω των γεωγραφικών δυσκολιών της

περιοχής, αλλά κυρίως λόγω των γεωλογικών δεδομένων. Η μελέτη του τμήματος αυτού τελείωσε και ολοκληρώνονται και τα γεωτεχνικά που απαιτούνται, έτσι ώστε πιστεύουμε ότι στο τέλος του 2001 θα είμαστε σε θέση να δημοπρατήσουμε το έργο αυτό το οποίο θα βοηθήσει σημαντικά στην κυκλοφορία και στη διαμόρωση του κλειστού αυτοκινητοδρόμου.
'Οσον αφορά το έργο του Μαλιακού, θέλω να πω ότι και το έργο αυτό έχει ενταχθεί στα συγχρηματοδοτούμενα έργα και η Ευρωπαϊκή Επιτροπή βεβαίως δεν έχει απορρίψει τη συγχρηματοδότηση της λύσης. Ορισμένες δε ενστάσεις, οι οποίες κατατέθηκαν απο ορισμένους φορείς ή οικολογικές οργανώσεις για το οικολογικά ανεκτό της συγκεκριμένης λύσης έχουν απαντηθεί απο το ΥΠΕΧΩΔΕ στην Ευρωπαϊκή Επιτροπή και πιστεύουμε ότι δεν τίθεται πρόβλημα και γι' αυτό το έργο.
Θέλω τέλος να τονίσω ότι με τα έργα αυτά η Κυβέρνηση δείχνει ότι προχωρά ομαλά και σύμφωνα με το σχεδιασμό της το πρόγραμμα των μεγάλων έργων στη χώρα για τα επόμενα χρόνια και νομίζω ότι είναι έργα τα οποία θα αναδείξουν την περιοχή σε ένα καθοριστικό κόμβο στο οδικό δίκτυο της χώρας σε ένα κόμβο στο δίκτυο των μεταφορών.
ΠΡΟΕΔΡΕΥΩΝ (Παναγιώτης Σγουρίδης): Ο κ. Χειμάρας έχει το λόγο. ΑΘΑΝΑΣΙΟΣ ΧΕΙΜΑΡΑΣ: Κύριε Πρόεδρε, και πάλι δεν πήρα ουσιαστικές
απαντήσεις από τον κύριο Υφυπουργό, αλλά πριν από αυτό ήθελα να εκφράσω τη θλίψη μου, γιατί απουσιάζει σήμερα ο αρμόδιος Υπουργός ο κ. Λαλιώτης από αυτήν τη συζήτηση, ο οποίος είναι και υπεύθυνος γι' αυτά τα οποία θα καταθέσω στη συνέχεια, παρά την προσωπική μου εκτίμηση στον κύριο Υφυπουργό.
ΠΡΟΕΔΡΕΥΩΝ (Παναγιώτης Σγουρίδης): Συνεδριάζει η Κεντρική Επιτροπή του ΠΑΣΟΚ, κύριε συνάδελφε.
ΑΘΑΝΑΣΙΟΣ ΧΕΙΜΑΡΑΣ: Καλύτερα να το ανέβαλε όπως έκανε και άλλες
φορές, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Εντάξει, αλλά αφού υπάρχει
Υφυπουργός;

ΑΘΑΝΑΣΙΟΣ ΧΕΙΜΑΡΑΣ: Να σας πω γιατί το λέω, κύριε Πρόεδρε. Γιατί τον Ιούνιο του 1997 στη Λαμία στο Ξενοδοχείο "ΓΑΛΗΝΗ" των Καμμένων Βούρλων ο κύριος Υπουργός είχε πει αυτά που είπε σήμερα ο κύριος Υφυπουργός, ότι δηλαδή έχουν ολοκληρωθεί οι μελέτες και απομένει η γεωτεχνική μελέτη προκειμένου εντός του έτους να δημοπραττηθεί το έργο. Από τότε, κύριε Υφυπουργέ, πέρασαν τέσσερα χρόνια και έργο δεν βλέπουμε. Ακόμα
βρισκόμαστε στο ίδιο στάδιο δυστυχώς. Και ξέρετε και εσείς πολύ καλά,
αυτό το οποίο λέω. Για το ίδιο έργο έχει δεσμευθεί και ο ίδιος ο Πρωθυπουργός σε ένα πέρασμά του από τον Αγιο Κωνσταντίνο πριν από ενάμιση χρόνο.
'Ηθελα να σας πω το εξής, κύριε Υφυπουργέ: Λέγατε ότι θα κάνατε κάποιες μελέτες και πέρασαν τέσσερα ολόκληρα χρόνια και δεν κάνατε

τίποτα. Θέλω εδώ να σας θυμίσω ότι πριν από τριάντα πέντε χρόνια με τα μέσα που διέθετε τότε το κράτος επί αείμνηστου Κωνσταντίνου Καραμανλή είχε κατασκευαστεί εκ του μηδενός η εθνική οδός Αθηνών-Θεσσαλονίκης. Εσείς έχετε τέσσερα χρόνια και δεν ολοκληρώσατε τις μελέτες!
Και προχωράω: Για το τμήμα Λαμίας- Ράχεων δεν μας είπατε καμία κουβέντα, κύριε Υφυπουργέ. Εκεί έχουμε τα περισσότερα θανατηφόρα ατυχήματα. Τι θα γίνει με αυτό το κομμάτι; Θα το εγκαταλείψουμε;
Θέλω να πω επίσης ότι πριν από λίγο καιρό ο Γενικός Γραμματέας της Περιφέρειας Κεντρικής Ελλάδος εξήγγειλε ότι θα κατασκευαστεί όλο το πέταλο, το οποίο εσείς και στη γραπτή απάντηση δεν το αναφέρετε και σήμερα δεν το είπατε. Και μάλιστα μας είχε πει ότι τον διαβεβαίωσε ο κ. Λαλιώτης. Τι γίνεται μ' αυτό;
'Οσον αφορά τη ζεύξη, εδώ συμβαίνει το εξής τραγελαφικό: Ζήτησε το ελληνικό κράτος από την Ευρωπαϊκή 'Ενωση να ενταχθούν στις προστατευόμενες περιβαλλοντικά περιοχές "NATURA 2000" οι εκβολές του Σπερχειού και ο Μαλιακός Κόλπος και εντάχθηκαν. Και τώρα θέλουν να 
κατασκευάσουν τη ζεύξη, με την οποία θα καταστραφεί ο Μαλιακός Κόλπος. Και θα καταθέσω σχετικές γνωμοδοτήσεις του ιδίου Υπουργείου που μιλούν γι' αυτά. Και αν ακόμα κατασκευαστούν, κύριε Υπουργέ, και η Ε65 και η ζεύξη, θα περάσουν τουλάχιστον δέκα χρόνια. Μέχρι τότε τι πρόκειται να γίνει;
(Στο σημείο αυτό ο Βουλευτής κ. Αθανάσιος Χειμάρας καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της

Βουλής).
ΠΡΟΕΔΡΕΥΩΝ (Παναγιώτης Σγουρίδης): Ο Υφυπουργός ΠΕ.ΧΩ.Δ.Ε. 
κ. Αθανάσιος Αλευράς έχει το λόγο για δύο λεπτά για να δευτερολογήσει. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε συνάδελφε, η αναφορά στη δεκαετία του '50, που ο αείμνηστος Κωνσταντίνος Καραμανλής κατασκεύαζε δρόμους δεν έχει καμία σχέση με σήμερα. Γνωρίζετε πολύ καλά, κύριε συνάδελφε, ότι σήμερα έχετε τη δυνατότητα, εσείς και οι φορείς της Φθιώτιδας, να πάτε στα δικαστήρια και να προσβάλετε τους περιβαλλοντικούς όρους του έργου. Δεν θέλω να σας θυμίσω με ποια δικαδικασία γινόντουσαν τότε οι μελέτες και με ποιες διαδικασίες εκτελούνταν τα έργα.
Γνωρίζετε επίσης ότι στον 'Αγιο Κωνσταντίνο και στα Καμμένα Βούρλα η παράκαμψη είναι εξαιρετικά σύνθετο και δύσκολο έργο και δεν μπορεί να μας κατηγορήσει κανένας γι' αυτό, όταν εκεί υπάρχουν σημαντικά προβλήματα κατολισθήσεων, υπάρχει ενεργή κατολίσθηση. Η αντιμετώπιση των τεχνικών λύσεων απαιτούσε πρόσθετες και δύσκολες μελέτες, προκειμένου να βεβαιωθούμε για την ευστάθεια των λύσεων, γιατί θα κατασκευαστούν σήραγγες, θα αντιμετωπιστούν προβλήματα γεωλογικά και γι' αυτόν το λόγο υπήρχαν καθυστερήσεις. 
Επίσης γνωρίζετε πολύ καλά ότι καμία δραχμή από το Β' Κοινοτικό
Πλαίσιο Στήριξης -θα διαφωνήσει ο κ. Τσιπλάκος- δεν χάθηκε από τα δημόσια έργα. Απορροφήθηκαν όλοι οι πόροι σύμφωνα με το χρονοδιάγραμμά μας για την κατασκευή των έργων. Δεν υπήρχαν πρόσθετοι πόροι για να κάνουμε το πέταλο της Λαμίας και δεν το κάναμε, επειδή ακριβώς δεν είχαμε αυτούς τους πόρους. Οι εθνικοί πόροι που είχαμε αφιερώσει στο πρόγραμμα των δημοσίων έργων είναι πόροι άμεσα συναρτημένοι με τις κοινοτικές μας δεσμεύσεις, με τις δεσμεύσεις μας απέναντι στην Ευρωπαϊκή 'Ενωση για το κατασκευαστικό πρόγραμμά μας.
Τώρα ο Ε65 είναι σε ένα στάδιο υλοποίησης, έχουν ξεκινήσει οι σχετικές διαδικασίες. Η ζεύξη του Μαλιακού το ίδιο. Αναφέρεσθε στο κομμάτι του πετάλου. Πράγματι, είναι ένα κομμάτι, το οποίο έχει έναν υψηλό δείκτη ατυχημάτων. Και θα πρέπει να πούμε, για να μη δημιουργούμε εντυπώσεις, ότι για τα ατυχήματα δεν φταίνε οι δρόμοι, φταίνε οι άνθρωποι 
οι οποίοι δεν λαμβάνουν πρόνοια να οδηγούν με βάση τις συνθήκες της οδού. Πέρα από αυτό, εμείς προσπαθούμε να εξασφαλίσουμε μέσα από το πρόγραμμα οδικής ασφάλειας του Γ' Κοινοτικού Πλαισίου Στήριξης πόρους, προκειμένου να κάνουμε τα έργα από τη Λαμία μέχρι τις Ράχες. Είναι ένα έργο το οποίο το προϋπολογίζουμε γύρω στα δέκα πέντε με είκοσι δισεκατομμύρια δραχμές. Πρέπει να δούμε και τη σκόπιμότητά του και την αναγκαιότητά του. 'Εχουμε όμως ξεκινήσει τις αναγκαίες μελέτες, έχει τελειώσει η πρώτη φάση των μελετών, προκειμένου να προχωρήσουμε στην οριστική μελέτη για την αντιμετώπιση του προβλήματος. Ευελπιστούμε ότι με την εξασφάλιση των

πόρων θα είμαστε στο τέλος του χρόνου να προχωρήσουμε σε αυτό το έργο. ΠΡΟΕΔΡΕΥΩΝ (Παναγιώτης Σγουρίδης): Τρίτη είναι η με αριθμό
737/14.3.2001 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Αντωνίου Σκυλλάκου προς τον Υπουργό Οικονομικών, σχετικώς με την υλοποίηση της απόφασης του Ανώτατου Ειδικού Δικαστηρίου και του Αρείου Πάγου, για την καταβολή του οικογενειακού επιδόματος και στους δύο συζύγους.
Η επίκαιρη ερώτηση του κ. Σκυλλάκου έχει ως εξής:
"Μετά τις αποφάσεις του Ανωτάτου Ειδικού Δικαστηρίου (Α.Ε.Δ.) και του Αρείου Πάγου για την αντισυνταγματικότητα τόσο του ν. 1505/1984, όσο και του ν. 2740/1997 σχετικά με τη μη καταβολή και στους δύο συζύγους του οικογενειακού επιδόματος η Κυβέρνηση δεν έχει πλέον καμία απολύτως δικαιολογία τόσο για την παραπέρα καθυστέρηση της καταβολής του επιδόματος αυτού, όσο και την άμεση και εφάπαξ καταβολή στους δικαιούχους όλων των αναδρομικών, από το 1984 και μετά.
Είναι απαράδεκτες από κάθε άποψη οι ρυθμίσεις στις οποίες προσανατολίζεται η Κυβέρνηση -όπως τουλάχιστον είδαν το φως της δημοσιότητας- για καθυστέρηση της καταβολής του επιδόματος τουλάχιστον μέχρι τον επόμενο χρόνο, καθώς και την άγρια περικοπή των αναδρομικών, τα οποία μάλιστα σχεδιάζεται να χορηγηθούν σε δόσεις και σε ομόλογα. 
Ερωτάται ο κύριος Υπουργός, ποια μέτρα πρόκειται να πάρει η Κυβέρνηση
και πότε, ώστε μετά τις σχετικές αποφάσεις του Α.Ε.Δ. και του Αρείου Πάγου:

Να αρχίσει άμεσα η καταβολή του επιδόματος σε όλους τους δικαιούχους;
Να καταβληθούν εφάπαξ, σε χρήμα και όχι σε ομόλογα, όλα τα αναδρομικά που παρακρατήθηκαν αυθαίρετα από το 1984 και μετά;"
Ο Υφυπουργός Οικονομικών κ. Δρυς έχει το λόγο για τρία λεπτά για να
πρωτολογήσει.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριε
συνάδελφε, με τις διατάξεις των νόμων 754/1978, 1041/1980, 1505/1984 και 2470/1997 θεσμοθετήθηκε η χορήγηση επιδόματος οικογενειακών βαρών στους υπαλλήλους του δημοσίου, των νομικών προσώπων δημοσίου δικαίου και των Οργανισμών Τοπικής Αυτοδιοίκησης. 
Με τους νόμους αυτούς τέθηκαν ορισμένοι περιορισμοί στη χορήγησή τους για λόγους καθαρά δημοσιονομικούς. Δηλαδή το επίδομα αυτό κατεβάλετο εξ ημισίας σε κάθε σύζυγο, εφόσον και οι δύο σύζυγοι είχαν τη δημοσιοϋπαλληλική ιδιότητα ή κατ' επιλογήν στον ένα εξ αυτών, εφόσον πρόκειται για συζύγους δημοσίους υπαλλήλους ή ο ένας εξ αυτών είναι υπάλληλος δημοσίου ή υπάλληλος νομικού προσώπου δημοσίου δικαίου και ο άλλος υπάλληλος του ευρύτερου δημόσιου τομέα.
Με παλαιότερη νομολογία -και οφείλετε να το γνωρίζετε και αυτό, κύριε συνάδελφε- του Συμβουλίου της Επικρατείας, εγένετο δεκτό ότι το επίδομα αυτό ήταν γνήσιο οικογενειακό επίδομα, προς ενίσχυση της οικογένειας και γι' αυτό η εφάπαξ χορήγησή του δεν αντέβαινε το Σύνταγμα. Με νεότερες, όμως, αποφάσεις του Συμβουλίου της Επικρατείας και του Αρείου Πάγου, η ρύθμιση αυτή κρίθηκε αντισυνταγματική, γιατί θεωρήθηκε ότι επρόκειτο για προσαύξηση αποδοχών που έπρεπε να καταβάλεται και στους δύο εργαζόμενους συζύγους στο δημόσιο τομέα.
Αντίθετα το Ελεγκτικό Συνέδριο έκρινε ότι η σχετική διάταξη του
άρθρου 11 του νόμου 1505/1984 δεν αντίκειται στο Σύνταγμα με την αιτιολογία της παλαιότερης νομολογίας που είχε εκδόσει το Συμβούλιο της Επικρατείας. 
Λόγω της αναφυηθείσης διαφωνίας μεταξύ των ανωτάτων δικαστηρίων της χώρας το ζήτημα παραπέφθηκε στο Ανώτατο Ειδικό Δικαστήριο που προβλέπεται από το άρθρο 100 του Συντάγματος. Η απόφαση αυτή ελήφθη από το Υπουργείο Οικονομικών μόλις τη Δευτέρα 12 Μαρτίου 2001. Επομένως, λόγω της σοβαρότητος του θέματος, μελετάται από τη νομική υπηρεσία του Υπουργείου Οικονομικών. Η Κυβέρνηση θα ανακοινώσει αμέσως τις αποφάσεις της, αφού όμως διαμορφώσει σαφή θέση επί του θέματος αυτού.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. Ο κ. Σκυλλάκος έχει το λόγο.
ΑΝΤΩΝΗΣ ΣΚΥΛΛΑΚΟΣ: Η Κυβέρνηση και το Υπουργείο Οικονομικών αποφεύγουν να απαντήσουν στην ερώτηση. Δεν χρειάζεται να διαβάσει ο κύριος Υπουργός και ο κάθε Υπουργός τις αποφάσεις, όταν αυτές έχουν πάρει τόσο πλατιά δημοσιότητα και γνωρίζουν την ουσία της απόφασης. Η ουσία της απόφασης του Ανωτάτου Ειδικού Δικαστηρίου είναι ότι πρέπει το επίδομα να το πάρουν και οι δύο σύζυγοι.
'Αρα η Κυβέρνηση μπαίνει μπροστά στα εξής ερωτήματα: Πρώτον, θα το δώσει αναδρομικά το επίδομα; Δεύτερον, από πότε θα αρχίσει να το δίνει; Και αυτά που χρωστάει στους δημοσίους υπαλλήλους θα τα δώσει με δόσεις και άτοκα μάλιστα, σε πέντε, δέκα χρόνια, για να μειωθούν και άλλο οι απώλειες που έχουν οι εργαζόμενοι;
Σε αυτά περιμέναμε να απαντήσουν. Με το να μας λένε τώρα ότι "πήραμε προχθές τη Δευτέρα την απόφαση και το μελετάμε οι νομικοί μας" θεωρούμε ότι ουσιαστικά έτσι γίνεται η υποβάθμιση του Κοινοβουλίου, κύριε Πρόεδρε, με το να αποφεύγεται η απάντηση.
Υπάρχουν ένα σωρό σενάρια που γράφουν οι εφημερίδες από πηγές του Υπουργείου Εθνικής Οικονομίας και του Υπουργείου Οικονομικών, ότι θα μπουν τα αναδρομικά από το 1997, ότι θα περικοπεί το επίδομα στο ήμιση, μισό στον ένα σύζυγο και μισό στον άλλο, ότι θα υπάρξουν ομόλογα, όπως με το δεκαοκταχίλιαρο μέχρι και δέκα έτη και ότι πάει να οχυρωθεί η νομική υπηρεσία πίσω από ερμηνείες στο άρθρο 80 του Συντάγματος. 
Μόνο του το ΠΑ.ΣΟ.Κ. επιμένει να μην μπορούν τα δικαστήρια να κρίνουν υπέρ της ισότητας των αποδοχών των εργαζομένων. Μόνοι σας μείνατε σε αυτήν την Αίθουσα στο άρθρο 80. Η Κυβέρνηση πάει να οχυρωθεί πίσω από το άρθρο 80 και να μας παραπέμψει σε κάποιο νόμο μετά την ψήφιση του Συντάγματος, για να μη δοθεί το επίδομα ή να δοθεί ...
ΠΡΟΕΔΡΕΥΩΝ (Παναγιώτης Σγουρίδης): Το άρθρο 80 δεν πρόκειται να
περάσει, γιατί χρειάζεται την πλειοψηφία των 181 Βουλευτών.
ΑΝΤΩΝΗΣ ΣΚΥΛΛΑΚΟΣ: Υπάρχει και το άρθρο 100. 
ΠΡΟΕΔΡΕΥΩΝ (Παναγιώτης Σγουρίδης): 'Αλλο αυτό. 
ΑΝΤΩΝΗΣ ΣΚΥΛΛΑΚΟΣ: Και το παλιό άρθρο 80 λέει ότι χρειάζεται νόμος για τη χορήγηση. Αν δεν βγάζει, λοιπόν, νόμο, αν καθυστερεί την τροπολογία για το επίδομα, δεν θα δίνει το επίδομα. Και πάλι πάει να οχυρωθεί πίσω από το παλιό άρθρο 80.
Αναφέρθηκα στο άρθρο 80, διότι από εδώ και πέρα δεν θα επιτρέπει ο συνταγματικός νομοθέτης, η Κυβέρνηση του ΠΑΣΟΚ, στα δικαστήρια να βγάζουν τέτοιες αποφάσεις. Γι' αυτό αναφέρθηκα. Λοιπόν, όχι τεχνάσματα νομικά! Πάρτε τη γενναία απόφαση να δώσετε στους δημοσίους υπαλλήλους ένα μέρος απ' αυτά που τους κλέψατε, αναδρομικά.

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο για δύο λεπτά για να δευτερολογήσετε.
ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, θα ήθελα
να παρακαλέσω κατ' αρχήν το συνάδελφο κ. Σκυλλάκο, ο οποίος γνωρίζει πόσο τον εκτιμώ, τουλάχιστον να ανακαλέσει τη διατύπωση "από αυτά που κλέψατε" γιατί δεν νομίζω ότι είναι έκφραση η οποία αρμόζει στο Κοινοβούλιο και μάλιστα εν τη ρύμη του λόγου σας, κύριε Σκυλλάκο, νομίζω ότι
παρασυρθήκατε σ' αυτό το λεκτικό ολίσθημα. 
ΑΝΤΩΝΗΣ ΣΚΥΛΛΑΚΟΣ: Δεν τα βάλατε στην τσέπη. Η πολιτική τα έκλεψε. ΓΕΩΡΓΙΟΣ ΔΡΥΣ (Υφυπουργός Οικονομικών): Εντάξει, σύμφωνοι. ΔΗΜΗΤΡΙΟΣ ΤΣΙΟΓΚΑΣ: Δεν είναι προσωπικό...
ΓΕΩΡΓΙΟΣ ΔΡΥΣ (Υφυπουργός Οικονομικών): Δεν χρειάζεται βοηθούς ο κ.
Σκυλλάκος, κύριε συνάδελφε. Μπορεί μόνος του να αναπτύσσει...
ΠΡΟΕΔΡΕΥΩΝ (Παναγιώτης Σγουρίδης): Είναι έγκριτος νομικός. ΓΕΩΡΓΙΟΣ ΔΡΥΣ (Υφυπουργός Οικονομκών ): Θέλω όμως να προσθέσω και τα
εξής: Κατ' αρχήν, κύριε Σκυλλάκο, διαφωνώ σε ένα θέμα πολύ σημαντικό. Είναι ο τρόπος λειτουργίας της Κυβέρνησης. Δεν μπορεί να ισχύει αυτό το οποίο αναφέρατε εσείς και αν είναι και άποψη του Κομμουνιστικού
Κόμματος είναι πάρα πολύ επικίνδυνη. Δεν χρειάζεται η Κυβέρνηση και ο αρμόδιος Υπουργός να διαβάσει την απόφαση του Ανωτάτου Ειδικού Δικαστηρίου,...
ΑΝΤΩΝΗΣ ΣΚΥΛΛΑΚΟΣ: Την ξέρετε την ουσία.
ΓΕΩΡΓΙΟΣ ΔΡΥΣ (Υφυπουργός Οικονομικών): ... αφού έχει δοθεί ευρεία δημοσιότητα. Αλίμονο! Είναι δυνατόν η Κυβέρνηση επί ενός τόσο σοβαρού ζητήματος να τοποθετείται με βάση τα δημοσιεύματα ή τις πληροφορίες, οι οποίες διέρρευσαν στον Τύπο; Σας λέω, λοιπόν, ότι ανεπισήμως το Υπουργείο Οικονομικών παρέλαβε τη Δευτέρα το μεσημέρι την απόφαση του Ανωτάτου Ειδικού Δικαστηρίου. Επισήμως δεν έχει κοινοποιηθεί ακόμα στο Υπουργείο Δικαιοσύνης και επομένως δεν υπάρχει ούτε στο Υπουργείο Οικονομικών. Οφείλουμε, λοιπόν, κύριε συνάδελφε, να μελετήσουμε, σαν υπεύθυνη

Κυβέρνηση την απόφαση, να εξετάσουμε τις δυνατότητες τις οποίες έχει η πολιτεία και βεβαίως να ανακοινώσουμε τις αποφάσεις μας. Τόση βιασύνη σας έπιασε;
Μόλις, λοιπόν, ολοκληρωθεί η μελέτη αυτή, η Κυβέρνηση θα ανακοινώσει
τις αποφάσεις της.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην 'Εκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 80 χρόνια ενσωμάτωσης της Θράκης στην

Ελλάδα εβδομήντα πέντε μαθητές και μαθήτριες και έξι συνοδοί-καθηγητές από το 2ο Γυμνάσιο Γιαννιτσών του Νομού Πέλλας.
Η Βουλή καλωσορίζει τα παιδιά.
'Εχουμε κοινοβουλευτικό έλεγχο και είναι στην Αίθουσα οι Υπουργοί οι οποίοι απαντούν και οι Βουλευτές οι οποίοι ερωτούν.
(Χειροκροτήματα απ' όλες τις πτέρυγες της Βουλής)
H τετάρτη με αριθμό 741/14.3.2001 επίκαιρη ερώτηση του Βουλευτή του
Συνασπισμού της Αριστεράς και της Προόδου κ. Παναγιώτη Λαφαζάνη προς τους Υπουργούς Μεταφορών και Επικοινωνιών, Εργασίας και Κοινωνικών Ασφαλίσεων, σχετικώς με την εξασφάλιση της απασχόλησης των ήδη εργαζομένων στον εφοδιασμό με καύσιμα και στο νέο αεροδρόμιο στα Σπάτα διαγράφεται, λόγω κωλύματος του Υπουργού.
Εισερχόμαστε στις επίκαιρες ερωτήσεις δευτέρου κύκλου.
Πρώτη είναι η με αριθμό 749/14.3.2001 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ελένης Κούρκουλα προς τον Υπουργό Πολιτισμού, σχετικώς με την αξιοποίηση και αναβάθμιση του Εθνικού Αθλητικού Κέντρου Νεότητας στον 'Αγιο Κοσμά.
Η επίκαιρη ερώτηση της κ. Κούρκουλα είναι η ακόλουθη:
"Τo Eθνικό Αθλητικό Κέντρο Νεότητας στον 'Αγιο Κοσμά είναι το
μοναδικό αθλητικό κέντρο στο Λεκανοπέδιο της Αττικής και δημιουργήθηκε για τις ανάγκες του Μαζικού Λαϊκού Αθλητισμού. Εν όψει των Ολυμπιακών Αγώνων το 2004, ένα μεγάλο τμήμα του (οι νέες εγκαταστάσεις) θα χρησιμοποιηθούν για την κατασκευή ολυμπιακών έργων. Το υπόλοιπο τμήμα του (παλαιές εγκαταστάσεις) επισκέφθηκε πρόσφατα ο Υφυπουργός Πολιτισμού και διαπιστώνοντας τις εξαιρετικά υποβαθμισμένες κτιριακές και γηπεδικές υποδομές, τις ανύπαρκτες παρεχόμενες υπηρεσίες προς τους χιλιάδες αθλούμενους, εξήγγειλε την αξιοποίηση και αναβάθμισή του.
Ερωτάται ο κύριος Υπουργός:
Η επικείμενη εφαρμογή ενός αναπτυξιακού σχεδίου στις παλαιές
εγκαταστάσεις θα δώσει στο Αθλητικό Kέντρο τη δυνατότητα να αποδοθεί στον αγωνιστικό και μαζικό αθλητισμό με τον καλύτερο δυνατό τρόπο";
Ο Υφυπουργός Πολιτισμού κ. Φλωρίδης έχει το λόγο για τρία λεπτά για
να πρωτολογήσει.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, αγαπητοί συνάδελφοι, το Εθνικό Αθλητικό Κέντρο Νεότητας του Αγίου Κοσμά είναι ίσως ένα μοναδικής σημασίας κέντρο, προορισμένο για να εξυπηρετεί τις ανάγκες ήπιων αθλητικών δραστηριοτήτων και κυρίως τις ανάγκες του μαζικού λαϊκού αθλητισμού.
Πρέπει να σας πω ότι αυτό το κέντρο, κατά την προσωπική μου άποψη, σχεδιάστηκε με πολύ μεγάλο κέφι. Μπορεί κανείς να το διαπιστώσει έστω και τώρα, αλλά και με πολύ μεγάλη αντίληψη σε βάθος χρόνου, από το Δοξιάδη στη δεκαετία του '60. Εκείνα τα σχέδια, ακόμα και σήμερα, φαίνεται να είναι πρωτοποριακά και μάλιστα για όλη την Ευρώπη, όχι μόνο για την Ελλάδα. Γιατί τέτοιο κέντρο δεν νομίζω ότι υπάρχει και στον ευρωπαϊκό χώρο.
'Ομως, τα πολλά χρόνια λειτουργίας του, έκαναν τελικά αυτό το
σπουδαίο κέντρο περισσότερο γνωστό στους κατοίκους του Λεκανοπεδίου ως ένα χώρο νυχτερινών κέντρων διασκέδασης παρά ως ένα χώρο μαζικού, λαϊκού αθλητισμού παρά τις τεράστιες αντικειμενικά δυνατότητες που έχει.
Εγώ πρέπει να σας πω, που πολύ λίγα χρόνια έχω στην Αττική, ότι αυτό το κέντρο περισσότερο το γνώριζα από τα παραλιακά κέντρα παρά από τις πολύ μεγάλες δυνατότητες που έχει.
ΠΡΟΕΔΡΕΥΩΝ (Παναγιώτης Σγουρίδης): Νυκτόβιος ήσασταν, κύριε
Υφυπουργέ!
ΒΑΣΙΛΗΣ ΚΕΔΙΚΟΓΛΟΥ: Νεολαίος ήταν.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Παρακολουθώντας τις εφημερίδες και την τηλεόραση. Δεν έχω επισκεφθεί κανένα κέντρο της περιοχής πρέπει να σας πω. Δεν είναι κακό, αλλά απλώς γνωρίζοντας αυτά που συμβαίνουν στην παραλιακή, τα ακούω και εγώ, τα βλέπω, τα διαβάζω, αισθανόμουν ότι εκεί λειτουργούν μόνο αυτά και τίποτε άλλο.
Αποφασίσαμε, λοιπόν, ότι αυτό το κέντρο πρέπει να αποδοθεί στους κατοίκους της Αττικής, όπως ακριβώς είχε σχεδιστεί, ένα κέντρο προορισμένο να εξυπηρετεί τις ανάγκες του λαϊκού, μαζικού αθλητισμού.
Εν όψει και των Ολυμπιακών Αγώνων και των έργων που θα γίνουν εκεί, είναι μία πάρα πολύ μεγάλη ευκαιρία αυτό να αποκτήσει την αρχική του μορφή με την ανακατασκευή όλων των εγκαταστάσεων και την προσθήκη των νέων. Εκεί πρόκειται να κάνουμε το Ολυμπιακό Ιστιοπλοϊκό Κέντρο.
'Ετσι, λοιπόν, ξεκινήσαμε και τον εκσυγχρονισμό και την αναβάθμιση όλων των υπαρχουσών εγκαταστάσεων, ώστε αυτό να αναβαθμιστεί σε ένα μοναδικής λειτουργίας αθλητικό και πολιτιστικό πάρκο, πολυμορφικό και πολυδιάστατο. Αυτήν τη στιγμή εκπονείται ένα αναπτυξιακό σχέδιο, προκειμένου να αξιοποιηθούν οι μοναδικές δυνατότητες που προσφέρει αυτός ο χώρος και να αποδοθεί και στο μαζικό, αλλά και στον αγωνιστικό αθλητισμό με τον καλύτερο τρόπο.
Οι σημερινές λειτουργίες που μπορεί να εξυπηρετήσει, είναι το ποδόσφαιρο, το μπάσκετ, το βόλεϋ, η γυμναστική με όργανα, το κολύμπι, το πόλο, η συγχρονική κολύμβηση, η τοξοβολία, η κωπηλασία, τις οποίες αναβαθμίζουν όλες αυτές οι εγκαταστάσεις σύμφωνα με τον προγραμματισμό. 
Φέτος θα εξυπηρετούνται επιπλέον και τα αθλήματα του χόκεϋ, της
ιστιοπλοϊας, του κανόε καγιάκ, το ποδόσφαιρο πέντε επί πέντε, το μίνι βόλεϋ και το τρίαθλο. Ο χώρος προσφέρεται και για άλλες δραστηριότητες, διαδρομές για τρέξιμο, πίστα αναρρίχησης, χώροι για mountain bike, καθώς επίσης και σύγχρονος παιδότοπος.

'Ηδη ανακατασκευάζουμε τους σαράντα οκτώ ξενώνες, οι οποίοι τα
τελευταία χρόνια ήταν εγκαταλελειμμένοι. Μετά την επισκευή τους, αυτοί θα φιλοξενήσουν τις αθλητικές ομοσπονδίες, την προετοιμασία των αθλητικών ομάδων για το 2004 και ξένες αποστολές που θα επισκεφθούν την Ελλάδα για την προετοιμασία τους.
Στην κατεύθυνση αυτή είναι απαραίτητο να κατασκευάσουμε άλλα τόσα δωμάτια, δεδομένου ότι ο χώρος είναι ιδανικός για το σκοπό αυτό και έχουν διατυπωθεί αιτήματα πολλών ομοσπονδιών. Υποστηρικτικά θα κατασκευάσουμε νέους χώρους, προπονητήριο για την άρση βαρών, αίθουσες προπόνησης. Θα φωτιστούν οι χώροι. Το κέντρο δεν φωτίζεται δυστυχώς. Θα γίνουν αποθήκες σκαφών κωπηλασίας, κανόε καγιάκ και ιστιοπλοϊας.
Αμέσως, την ερχόμενη εβδομάδα, δημοπρατείται από τη Γενική Γραμματεία Αθλητισμού το προπονητήριο χόκεϋ και τοξοβολίας, ενώ τη Δευτέρα έγινε η αναγκαστική εκτέλεση εξωστικής απόφασης κατά επιχειρηματία, που είχε εγκατασταθεί στο εστιατόριο των ξενώνων και το λειτουργούσε ως νυχτερινό κέντρο.
Τον 'Αγιο Κοσμά θα τον επισκέπτονται περίπου χίλια παιδιά την ημέρα...
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Υφυπουργού.)
ΠΡΟΕΔΡΕΥΩΝ (Παναγιώτης Σγουρίδης): Κύριε Υφυπουργέ, σας δίνω και το
χρόνο της δευτερολογίας σας.
ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Ναι, κύριε Πρόεδρε, γιατί δεν θα επανέλθω. 
Αυτόν το χώρο θα τον επισκέπτονται χίλια παιδιά την ημέρα στα πλαίσια
του προγράμματος της Ολυμπιακής Παιδείας. Αυτά τα παιδιά θα έχουν την ευκαιρία να γνωρίσουν τα είκοσι έξι ολυμπιακά αθλήματα, πράγμα που
δίνει την ιδανική ευκαιρία στις αθλητικές ομοσπονδίες να εφαρμόσουν τα αναπτυξιακά τους προγράμματα. Οι υπηρεσίες του μαζικού αθλητισμού θα διευρυνθούν σε νέους τομείς και οι ήδη υπάρχουσες θα πιεστούν λόγω της δημιουργίας του ιστιοπλοϊκού κέντρου. Γίνεται προσπάθεια να εξυπηρετηθούν με τη διεύρυνση του ωραρίου λειτουργίας του κέντρου.
Αυτό που επιθυμούμε να συνδυάσουμε με τις αθλητικές δραστηριότητες

για να προσελκύσουμε περισσότερο το ενδιαφέρον του κόσμου, αλλά και για να αξιοποιήσουμε τις εγκαταστάσεις που υπάρχουν, είναι να συνδυάσουμε τις αθλητικές δραστηριότητες με τις πολιτιστικές εκδηλώσεις, με μικρές συναυλίες. Υπάρχει ένα θαυμάσιο υπαίθριο θέατρο, το οποίο χορταριάζει. Αυτό μπορεί να φιλοξενήσει και μικρές παραστάσεις, να οργανωθούν εκθέσεις και εκδηλώσεις έτσι ώστε να δημιουργήσουμε ένα πόλο ενδιαφέροντος για ένα σύγχρονο αθλητικό και πολιτιστικό πάρκο. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Η κ. Κούρκουλα έχει το λόγο για δυο λεπτά να αναπτύξει την επίκαιρη ερώτησή της.
ΕΛΕΝΗ ΚΟΥΡΚΟΥΛΑ: Κύριε Υπουργέ, χαίρομαι για το αναπτυξιακό σχέδιο που έχει η Κυβέρνηση για το αθλητικό κέντρο του 'Αγιου Κοσμά. Πραγματικά νομίζω ότι θα είναι ένα κόσμημα και για τους Ολυμπιακούς Αγώνες αλλά και για την Αττική ολόκληρη.
Θα ήθελα, όμως, να μείνω σε δύο θέματα: Το ένα θέμα είναι ότι το
κομμάτι αυτό το οποίο δεν θα εξυπηρετήσει τους Ολυμπιακούς Αγώνες του 2004, πιστεύω ότι αναβαθμιζόμενο πρέπει να δοθεί στο μαζικό λαϊκό αθλητισμό. Δηλαδή, θέλω να πω ότι δεν πρέπει εν όψει των Ολυμπιακών Αγώνων να φύγει ένας κόσμος, που αθλείται εκεί.
Κύριε Υπουργέ, εμείς που ζούσαμε στην Αττική και ξέραμε και τα νυχτερινά κέντρα, ξέρουμε ότι εκεί στον 'Αγιο Κοσμά μέχρι και τώρα, παρόλες τις άθλιες συνθήκες που υπήρχαν, αθλείται πάρα πολύς κόσμος μη έχοντας τη δυνατότητα να αθληθεί αλλού. Σε αυτόν τον κόσμο δεν πρέπει να κλειστούν οι πόρτες του Αγίου Κοσμά. 'Ισα-ίσα πρέπει αυτό το καινούριο και άρτια οργανωμένο, όπως είπατε, αθλητικό κέντρο να παραδοθεί και σε αυτούς.
Και για το όνομα του Θεού, κύριε Υπουργέ, ένα γιατρό επειγόντως στο αθλητικό κέντρο του Αγίου Κοσμά δίπλα στους αθλούμενους. Εδώ είμαστε τριακόσιοι στη Βουλή, δεν δοκιμαζόμαστε σωματικά -πολλές φορές δοκιμάζονται τα νεύρα μας βέβαια- και έχουμε ένα γιατρό πάντα στο πλευρό μας. Δεν είναι δυνατόν να αθλείται τόση νεολαία εκεί και να μην έχει ένα γιατρό. Οι ίδιοι οι αθλούμενοι έχουν μια πολύ ωραία και πρωτότυπη ιδέα. Να πάει ένας γιατρός ο οποίος είναι φαντάρος και να υπηρετήσει εκεί τη θητεία του. Είναι μια λύση αυτή για τον 'Αγιο Κοσμά.
Επίσης, θα ήθελα να πω, ότι, όταν παραδώσουμε αυτό το αθλητικό κέντρο στο μαζικό λαϊκό αθλητισμό, να είναι εύκολο και οικονομικά προσβάσιμο. Αυτοί που αθλούνται σήμερα στον 'Αγιο Κοσμά είναι οικογένειες ολόκληρες από παπούδες, γονείς και παιδιά που δεν έχουν τη δυνατότητα να πληρώνουν τεράστια ποσά για να μπορούν να μπουν μέσα να αθληθούν. Νομίζω ότι μπορούμε εμείς να διευκολύνουμε ώστε να γίνει ο 'Αγιος Κοσμάς αυτό που είχε φανταστεί ο Δοξιάδης, τότε που το σχεδίασε και που τελικά δεν

έγινε ποτέ. Ευχαριστώ πολύ.
ΠΡΟΕΔΡΕΥΩΝ (Παναγιώτης Σγουρίδης): Κύριε Υπουργέ, θα σας δώσω το λόγο για ένα μόνο σημείο, για το θέμα του γιατρού που είναι πολύ σημαντικό και θα πρέπει να πείτε κάτι και να επιληφθείτε διότι ξέρουμε πάρα πολύ καλά

τι συμβαίνει με αυτούς που αθλούνται και δεν είναι κοντά γιατρός. ΓΕΩΡΓΙΟΣ ΦΛΩΡΙΔΗΣ (Υφυπουργός Πολιτισμού): Κύριε Πρόεδρε, ήταν πάρα
πολύ καλή η παρατήρηση αυτή και νομίζω ότι αυτό μπορούμε να το λύσουμε και σήμερα ακόμα. Υπάρχουν τρόποι να το λύσουμε, δεν δημιουργείται κανένα πρόβλημα. Μία σύμβαση είναι το μόνο εύκολο που μπορεί να γίνει, γιατί έτσι χρειάζεται.
Θέλω μόνο να τονίσω το εξής: Κατά τη διάρκεια κατασκευής των έργων δεν υπάρχει περίπτωση να στερηθεί κανένας το κέντρο. Η πρώτη επέμβαση
που κάνουμε είναι να φωτιστεί το κέντρο, γιατί ξέρετε ότι μετά τη δύση του ηλίου δεν χρησιμοποιείται. Ενώ πάρα πολύς κόσμος θέλει να πάει το βράδυ για να αθληθεί, δεν μπορεί. 'Αρα, θα πολλαπλασιάσουμε τις ώρες που θα είναι αυτό ανοιχτό. Αυτό σημαίνει ότι δεν θα το στερηθούν και θα προσθέσουμε και κάτι παραπάνω. Ευχαριστώ, κύριε Πρόεδρε.
ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς τον κύριο Υφυπουργό.
Δεύτερη είναι η με αριθμό 739/14-3-2001 επίκαιρη ερώτηση του Βουλευτή της Νέας Δημοκρατίας κ. Αριστείδη Τσιπλάκου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την αντιμετώπιση του προβλήματος της λειψυδρίας στο Νομό Βοιωτίας.
Η επίκαιρη ερώτηση του κ. Τσιπλάκου είναι η ακόλουθη:
"Πέρασαν περίπου δύο εβδομάδες από τότε που ο Υπουργός Γεωργίας δέχθηκε όλους τους Βουλευτές Βοιωτίας, το Νομάρχη Δημάρχους κλπ. φορείς του Νομού, οι οποίοι του ζήτησαν την επίλυση ενός σοβαρού προβλήματος που προέκυψε από την παρατεταμένη λειψυδρία και απασχολεί τους αγρότες του Νομού Βοιωτίας. Ο Υπουργός Γεωργίας παραδεχόμενος το δίκαιο του αιτήματος που του έθεσαν οι εκπρόσωποι του Νομού, δεσμεύτηκε να πραγματοποιηθεί συνάντηση με τον Υπουργό ΠΕ.ΧΩ.ΔΕ., δεδομένου ότι για την επίλυση του προβλήματος που του έθεσαν οι εκπρόσωποι του Νομού απαιτείται και η σύμφωνη γνώμη του Υπουργείου ΠΕ.ΧΩ.ΔΕ.
'Ομως, παρά τις προσπάθειες τόσο του Υπουργού Γεωργίας, όσο και των Κυβερνητικών Βουλευτών που επίσης δεσμεύθηκαν για να πραγματοποιηθεί η συνάντηση, ο Υπουργός ΠΕ.ΧΩ.ΔΕ. αποφεύγει τη συνάντηση αυτή, με αποτέλεσμα το Νομαρχιακό Συμβούλιο του Νομού Βοιωτίας που συνεδρίασε την 12η Μαρτίου να λάβει απόφαση να γίνουν κινητοποιήσεις την επόμενη εβδομάδα, αν εξακολουθεί να αρνείται να δεχθεί τους εκπροσώπους του Νομού ο Υπουργός ΠΕ.ΧΩ.ΔΕ.
Ερωτάται ο Υπουργός ΠΕ.ΧΩ.ΔΕ:
Γιατί αρνείται να δεχθεί τους εκπροσώπους του Νομού με αποτέλεσμα την αναστάτωση του Νομού με κλείσιμο δημοσίων και ιδιωτικών καταστημάτων και με κινητοποιήσεις αγροτών".
Είναι πολύ λογικό μέχρι που να γίνουν τα εγκαίνια των Σπάτων στις 28 του μηνός να μην μπορεί να τους δει. Από εκεί και πέρα θα τους βλέπει.

Ο κύριος Υπουργός έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, δεν είναι μόνο το θέμα των εγκαινίων και ο φόρτος των έργων που έχει το ΥΠΕΧΩΔΕ αυτήν την περίοδο, αλλά υπάρχει και ένα ουσιαστικό πρόβλημα, διότι το ΥΠΕΧΩΔΕ δεν έχει την αρμοδιότητα να αντιμετωπίσει το πρόβλημα της λειψυδρίας που αφορά τις γεωργικές εκμεταλλεύσεις της περιοχής του Νομού Βοιωτίας.
Αυτό το οποίο φαντάζομαι ότι υπονοείται στην ερώτηση του αγαπητού συναδέλφου είναι, μέσω της ΕΥΔΑΠ να αντιμετωπιστείμ το πρόβλημα και να δοθεί μια λύση.
Ο κύριος συνάδελφος, γνωρίζει ότι πέρυσι, μετά από την κινητοποίηση όλων των συναδέλφων Βουλευτών και των τοπικών φορέων της περιοχής, έγινε μια σύσκεψη στο ΥΠΕΧΩΔΕ και αποφασίσαμε, κατ' εξαίρεση και μόνο για το

2000, για κείνη την αρδευτική περίοδο, λόγω της οξύτητας του προβλήματος, να δοθεί μια περιορισμένη λύση με επτακόσιες χιλιάδες κυβικά μέτρα νερού, για τα οποία ανέλαβε την πληρωμή ο Οργανισμός της Κωπαϊδας.
Γνωρίζει ο κύριος συνάδελφος ότι η χώρα αντιμετωπίζει σοβαρό πρόβλημα λειψυδρίας, σπάνιδος των υδάτινων πόρων, λόγω της αλλαγής των κλιματολογικών συνθηκών και ιδιαίτερα το φετινό καλοκαίρι θα είναι μια δύσκολη περίοδος, παρ' ότι δεν υπάρχει πρόβλημα για την υδροδότηση του Λεκανοπεδίου.
Γι' αυτό και δεν μπορεί η ΕΥΔΑΠ βεβαίως, σε καμία περίπτωση τους πολύτιμους για την υδροδότηση της πρωτεύουσας υδάτινους πόρους να τους διαθέσει σε γεωργικές χρήσεις.
Παρ' όλα αυτά, ο κύριος Υπουργός με εξουσιοδότησε να ενημερώσω τον
κύριο συνάδελφο και δι' αυτού όλους τους φορείς ότι θα έχουμε τη δυνατότητα μετά τις 28 Μαρτίου να κάνουμε τη συνάντηση αυτή στο Υπουργείο, προκειμένου να συζητήσουμε διεξοδικά το θέμα, παρουσία και του Υπουργείου Γεωργίας.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιπλάκος έχει το λόγο για δύο λεπτά για να αναπτύξει την επίκαιρη ερώτησή του.
ΑΡΙΣΤΕΙΔΗΣ ΤΣΙΠΛΑΚΟΣ: Κύριε Πρόεδρε, θεωρώ ακατανόητο επί ένα μήνα περίπου να μην μπορούμε να βρούμε τέσσερις Βουλευτές και όλοι οι φορείς του νομού τον κύριο Υπουργό να του εξηγήσουμε το θέμα. Μετά τις 28 Μαρτίου είναι αργά πια, γιατί χρειάζονται και οι διαδικασίες ενός μηνός και επομένως χάνεται η καλλιεργητική περίοδος.
Λυπάμαι πάρα πολύ για τη θέση που παίρνει ο κύριος Υφυπουργός ότι δεν μπορεί να ικανοποιήσει το αίτημα, όταν υπάρχει απόφαση και διάταγμα παλαιότερα ότι η Βοιωτία δικαιούται από τα νερά της λίμνης Υλίκης πενήντα εκατομμύρια κυβικά το χρόνο.
Παίρνετε τώρα νερό από την Υλίκη. Εμείς ζητάμε απλώς είκοσι εκατομμύρια κυβικά, μόνο για να καλύψουμε τις τρέχουσες ανάγκες που έχουμε. Και δεν νομίζω ότι είναι δύσκολο το πρόβλημα, όταν ο Μόρνος έχει επτακόσια εκατομμύρια κυβικά νερό, η Αθήνα χρειάζεται περίπου τριακόσια πενήντα με τριακόσια ογδόντα και του χρόνου πιστεύω θα λειτουργήσει το έργο του Ευήνου που θα λύσει οριστικά το πρόβλημα των Αθηνών. Για είκοσι εκατομμύρια κυβικά δεν νομίζω ότι πρέπει να καταδικάσετε έναν ολόκληρο νομό, που εύκολα μπορούμε να πάρουμε το νερό και το οποίο το οφείλουμε στο Νομό Βοιωτίας, γιατί επί είκοσι πέντε χρόνια έδινε χωρίς καθόλου αμοιβή το νερό του από τις πηγές που είχαμε στο νομό και δεν είχε δοθεί ποτέ αποζημίωση γι' αυτήν την αφαίμαξη πράγματι του υδάτινου δυναμικού της Βοιωτίας.
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, οι υδάτινοι πόροι της χώρας βεβαίως -επειδή δεν ισχύει το περιφερειακό σύστημα ή το σύστημα των καντονίων- ανήκουν στο ελληνικό δημόσιο και δεν είναι νοητό η κάθε περιοχή, για υδάτινους πόρους της περιοχής να εγείρει θέματα αποζημιώσεων.
Αυτό το γνωρίζει καλά ο κύριος συνάδελφος. Το έχουμε δει δυστυχώς και σε ορισμένες άλλες περιοχές.
Εν πάση περιπτώσει, επειδή το πρόβλημα είναι σοβαρό, κατανοώ το πρόβλημα του συναδέλφου και της περιοχής του. Δεσμεύομαι σήμερα να το μεταφέρω στον Υπουργό για να δούμε τη δυνατότητα να γίνει αυτή η συνάντηση εντός της ερχόμενης εβδομάδος.
ΠΡΟΕΔΡΕΥΩΝ (Παναγιώτης Σγουρίδης): Ακολουθεί η τέταρτη με αριθμό
752/14-3-2001 επίκαιρη ερώτηση του Ανεξάρτητου Βουλευτή κ. Βασίλειου Κεδίκογλου προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με την ανάληψη από την Εταιρεία "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." της ανέγερσης των κτιρίων του Ελεγκτικού Συνεδρίου και των Διοικητικών Δικαστηρίων κλπ.
Η επίκαιρη ερώτηση του κ. Κεδίκογλου είναι η ακόλουθη:
"Τα κτίρια των Ανωτάτων Δικαστηρίων -Αρείου Πάγου, Σ.τ.Ε., Ελεγκτικού Συνεδρίου- θεωρούνται εθνικά και με θέσεις καθορισμένες από τα πολεοδομικά σχέδια αφού αποτελούν και αξιοθέατα. Ο οργανισμός της Αθήνας έχει ως αποστολή παρεμβάσεις σε αυτές τις ρυθμιστικές πολεοδομικές εξελίξεις. 
Η θέση των κτιρίων αυτών είναι αντικείμενο του Υπουργείου ΠΕΧΩΔΕ, του Οργανισμού της Αθήνας και του Δήμου Αθηναίων.
Παρά ταύτα η θέση του εθνικού κτιρίου του Ελεγκτικού Συνεδρίου και
του μητροπολιτικού των Διοικητικών Δικαστηρίων αποφασίστηκε αυθαίρετα από τον Υπουργό Δικαιοσύνης με αγορά οικοδομών υπό ανέγερση με αντιπαροχή και περιορισμένη δημοσίευση της δημοπρασίας, μια φορά στις εφημερίδες "Ο ΛΟΓΟΣ" και "ΕΞΠΡΕΣ" και δυο συνεχείς στη "ΝΑΥΤΕΜΠΟΡΙΚΗ" 11.2.1997 και 26.11.1998. 'Ελαβαν μέρος μόνο τρεις επιχειρήσεις οι ίδιες και στους δυο διαγωνισμούς! Η προσαρμογή των οικοδομών ανετέθη στη "ΘΕΜΙΣ ΚΑΤΑΣΚΕΥΑΣΤΙΚΗ Α.Ε.". Αμφίβολος είναι η νομιμότητα των οικοδομικών αδειών. 
Ερωτάται ο Υπουργός ΠΕΧΩΔΕ:
Πώς θα αποκατασταθεί η πληγείσα νομιμότητα και το γόητρο και η
αισθητική της πρωτεύουσας; 
Ποιο το κόστος ως σήμερα και ποιο προβλέπεται το τελικό; 

Ποια μέτρα θα λάβει για τα εκτελούμενα έργα από τη "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." με παράνομο κανονισμό;"
O Yφυπουργός κ. Αλευράς έχει το λόγο.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, σύμφωνα με την ενημέρωση, την οποία έχουμε από το Υπουργείο Δικαιοσύνης, θέλω να ενημερώσω τον κύριο συνάδελφο, ότι το πρόγραμμα της αγοράς του κτιρίου του Ελεγκτικού Συνεδρίου και των Διοικητικών Δικαστηρίων εντάσσεται στο συνολικό πρόγραμμα κατασκευής και εκσυγχρονισμού των δικαστικών μεγάρων της χώρας.
'Ηταν πάγια απαίτηση και του Ελεγκτικού Συνεδρίου και των Διοικητικών
Δικαστηρίων να γίνει αυτή η κτιριακή μετεγκατάσταση, προκειμένου να αναβαθμιστεί και να εκσυγχρονιστεί η λειτουργία τους.
Σύμφωνα, λοιπόν, με αυτήν την πολιτική θέση η Κυβέρνηση μέσω του Υπουργείου Δικαιοσύνης προχώρησε στην αγορά των κτιρίων, σύμφωνα με τις διατάξεις του προεδρικού διατάγματος 715/79, με τη δημοσίευση στις εφημερίδες όπως προβλέπει ο νόμος. Υπήρξαν συγκεκριμένες προσφορές και το τίμημα συμφωνήθηκε στα 5,8 δισεκατομμύρια δραχμές για τα Διοικητικά Δικαστήρια και 5,93 δισεκατομμύρια δραχμές για το Ελεγκτικό Συνέδριο. 
Τώρα όσον, αφορά το κομμάτι του ΥΠΕΧΩΔΕ, θέλω να ενημερώσω τον κύριο
συνάδελφο, ότι για τον καθορισμό του χώρου, ως χώρου για την ανέγερση εγκαταστάσεων του Υπουργείου Δικαιοσύνης, έχει εκδοθεί από τον Ιούνιο του 2000 κοινή απόφαση των Υπουργών Περιβάλλοντος κ. Λαλιώτη και Δικαιοσύνης του κ. Σταθόπουλου, με την οποία καθορίζεται ο χώρος ως χώρος εγκαταστάσεων των Διοικητικών Δικαστηρίων.
Τα υπόλοιπα αφορούν την πολεοδομική διαδικασία και την αρμόδια
πολεοδομική υπηρεσία του Δήμου της Αθήνας.
'Οσον αφορά τις εργασίες και τον κανονισμό έργων της "ΘΕΜΙΔΟΣ ΚΑΤΑΣΚΕΥΑΣΤΙΚΗΣ", έχει δημοσιευθεί ο ειδικός κανονισμός σύμφωνα με το

νόμο 2229/94. Το άρθρο 5 στην παράγραφο 8 αναφέρει ότι τα πλαίσια των διαδικασιών καθορίζονται με κανονισμό που εγκρίνεται από τους εποπτεύοντες Υπουργούς και δημοσιεύεται στην Εφημερίδα της Κυβέρνησης. Εποπτεύων Υπουργός στη "ΘΕΜΙΣ ΚΑΤΑΣΚΕΥΑΣΤΙΚΗ" είναι ο Υπουργός Δικαιοσύνης και με απόφαση του προηγουμένου Υπουργού Δικαιοσύνης, έχει δημοσιευθεί ο κανονισμός της "ΘΕΜΙΔΟΣ ΚΑΤΑΣΚΕΥΑΣΤΙΚΗΣ" με βάση τον οποίο γίνονται οι σχετικές διαδικασίες.
ΠΡΟΕΔΡΕΥΩΝ (Παναγιώτης Σγουρίδης): Ο κ. Κεδίκογλου έχει το λόγο. ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, για άλλη μια φορά η Κυβέρνηση
χρησιμοποιεί το ΥΠΕΧΩΔΕ, για να μην πω κάτι χειρότερο. Περιορισμένη δημοσίευση κατ' αρχήν σημαίνει "κομπίνα" στην απλή ελληνική για τόσο μεγάλες αγορές κύριε Υφυπουργέ. Το να καθορίσει τις θέσεις των εθνικών κτιρίων το Υπουργείο Δικαιοσύνης σημαίνει απαξία στον πολιτισμό και εκμετάλλευση του Υπουργείου ΠΕΧΩΔΕ. Πρόκειται περί αυθαιρεσιών του Υπουργείου Δικαιοσύνης του θεματοφύλακος των θεσμών. Η "ΘΕΜΙΣ ΚΑΤΑΣΚΕΥΑΣΤΙΚΗ Α.Ε." λειτούργησε ως ενδιάμεσος, δεν είναι όπως τα λέτε. 
Ο ν. 2479 προβλέπει ότι με προεδρικά διατάγματα τα οποία εκδίδονται
με πρόταση των Υπουργών Δικαιοσύνης και Περιβάλλοντος ρυθμίζονται οι λεπτομέρειες εφαρμογής του κανονισμού και δεν επιτρέπεται πουθενά και σε κανένα μέρος του κόσμου κανονισμός έργων να γίνει με απλή απόφαση του Υπουργού Δικαιοσύνης. Πού ακούστηκε να είναι ο Υπουργός Δικαιοσύνης αυτός που θα κανονίσει κανονισμό δημοσίων έργων και πού στον κόσμο ακούστηκε ο Υπουργός Δικαιοσύνης να είναι διάδικος σε δίκες μεταξύ εργολάβου και δημοσίου. Για όνομα του Θεού και της Παναγίας!
Για το πού θα φθάσει το κόστος δεν μου απαντήσατε. Δεν σας ενημέρωσαν καθόλου. Εκμεταλλευόμενοι το ότι δεν υπήρχε καμία αρμοδιότητα στη "ΘΕΜΙΣ
ΚΑΤΑΣΚΕΥΑΣΤΙΚΗ Α.Ε." εμεθόδευσαν και εξέδοσαν απόφαση -για ένα έργο που απαιτείται νόμος- του Υπουργού Δικαιοσύνης ώστε να γίνει η αγορά του κτιρίου του Ελεγκτικού Συνεδρίου. Πρόκειται περί μιας παρανομίας από την αρχή ως το τέλος. Και δεν είναι μόνο η παρανομία, είναι και η εκμετάλλευση που γίνεται της αξιοπιστίας του ΥΠΕΧΩΔΕ.
Αυτό κυρίως θέλω να θέσω υπόψη σας. Μην κάνετε καμία απολύτως
υποχώρηση για τέτοιου είδους επιχειρήσεις. 'Ολο αυτό το σύστημα είναι μία παρανομία. Φροντίστε να το τακτοποιήσετε το ταχύτερο δυνατόν διότι για τα δημόσια έργα -και είναι δημόσιο έργο- υπεύθυνο είναι το Υπουργείο Περιβάλλοντος. Σας εκμεταλλεύονται, εκμεταλλεύονται την αξιοπιστία και την εμπιστοσύνη του λαού προς το ΥΠΕΧΩΔΕ κατά τρόπο εντελώς αυθαίρετο και παράνομο.
Δυστυχώς ο προηγούμενος Υπουργός Δικαιοσύνης δεν είχε μόνο τα "χαρίσματα" που έχω κατά καιρούς πει, αλλά είχε και τα "χαρίσματα" της παρανομίας και της αυθαιρεσίας. Από κέντρο νομιμότητας έγινε το κέντρο της παρανομίας και της αυθαιρεσίας.

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για δύο λεπτά να δευτερολογίσει.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων
'Εργων): Κύριε Πρόεδρε, τα πρόσθετα στοιχεία τα οποία ζητά ο κύριος συνάδελφος για το τελικό κόστος του έργου, δεν τα έχω και νομίζω ότι θα πρέπει να τα αναζητήσει από το Υπουργείο Δικαιοσύνης.

ΒΑΣΙΛΗΣ ΚΕΔΙΚΟΓΛΟΥ: Ούτε οι άδειες είναι νόμιμες.
ΑΘΑΝΑΣΙΟΣ ΑΛΕΥΡΑΣ (Υφυπουργός Περιβάλλοντος, Χωροταξίας και Δημοσίων 'Εργων): Το Υπουργείο Δικαιοσύνης έχει κατά νόμο την αρμοδιότητα να δώσει αυτά τα στοιχεία.
'Οσον αφορά τη διαδικασία νομίζω ότι σύμφωνα με τις διατάξεις του προεδρικού διατάγματος 715 ήταν καθ' όλα νόμιμη. Νομίζω ότι εκείνο το οποίο έχει πολύ μεγάλη σημασία είναι ότι τελικά δόθηκε μία λύση στο

μεγάλο στεγαστικό πρόβλημα που είχε το Ελεγκτικό Συνέδριο και τα διοικητικά δικαστήρια.
'Οσον αφορά τώρα τον κανονισμό, πρέπει να δω λίγο τη διάταξη την οποία ανέφερε ο κύριος συνάδελφος. Αλλά βλέπω ότι στο ν. 2229 άρθρο 5, παράγραφος 8 η εκπόνηση των μελετών και των έργων των εταιρειών καθώς και οι συναφείς προμήθειες και εργασίες γίνονται κατ' εξαίρεση από κάθε κείμενη διάταξη πλην εκείνων του Δικαίου της Ευρωπαϊκής 'Ενωσης, σχετικά με την ανάθεση μελετών και εκτέλεση δημοσίων έργων και τη διενέργεια κρατικών προμηθειών. Τα πλαίσια των διαδικασιών καθορίζονται με κανονισμούς που εγκρίνονται από τους εποπτεύοντες Υπουργούς και δημοσιεύονται στην Εφημερίδα της Κυβέρνησης. Νομίζω, λοιπόν, ότι σωστά ο Υπουργός Δικαιοσύνης προχώρησε στην κύρωση του κανονισμου της "ΘΕΜΙΔΟΣ ΚΑΤΑΣΚΕΥΑΣΤΙΚΗΣ".
Τα υπόλοιπα στοιχεία νομίζω ότι ο κύριος συνάδελφος μπορεί να τα αναζητήσει από το Υπουργείο Δικαιοσύνης το οποίο είναι και αρμόδιο για να παρέχει τις σχετικές πληροφορίες.
ΒΑΣΙΛΗΣ ΚΕΔΙΚΟΓΛΟΥ: Κύριε Υπουργέ, λυπάμαι...
ΠΡΟΕΔΡΕΥΩΝ (Παναγιώτης Σγουρίδης): Παρακαλώ, να μη γράφεται καμία
διακοπή απ' αυτές που κάνει αυτήν τη στιγμή ο κ. Κεδίκογλου.
Θα συζητηθεί η τρίτη και τελευταία -γιατί έχει γίνει αντιμετάθεση των ερωτήσεων- υπ' αριθμ. 736/14.3.2001 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Ανάπτυξης, σχετικώς με τη διασφάλιση των εργασιακών δικαιωμάτων των εργαζομένων στη Δημόσια Επιχείρηση Ηλεκτρισμού (Δ.Ε.Η.) κλπ.

Η επίκαιρη ερώτηση του κυρίου συναδέλφου έχει ως εξής:
"Με το ν. 2773/99, δραστηριότητες της ΔΕΗ όπως το Κέντρο Ελέγχου
Ενέργειας μεταβιβάζονται στο ΔΕΣΜΗΕ. Για να μεταφερθεί η τεχνογνωσία, υπογράφηκε ανάμεσα στις δύο Α.Ε. σύμβαση ενοικίασης προσωπικού, της οποίας η χρονική διάρκεια είναι άγνωστη στους εργαζόμενους και η επάνοδό τους αβέβαιη, αφού μετά την απομάκρυνση της δραστηριότητας δε διασφαλίζονται προσωποπαγείς οργανικές θέσεις. Αντί για μια μόνιμη ρύθμιση που θα εξασφαλίζει εργασιακά το προσωπικό της ΔΕΣΜΗΕ Α.Ε. είτε προέρχεται από τη ΔΕΗ είτε προσλαμβάνεται από την αγορά εργασίας, με ενιαίο κανονισμό προσωπικού και μισθολόγιο κατ'ελάχιστο αντίστοιχο με αυτή της ΔΕΗ, με ασφάλιση για όλους στον ΟΑΠ/ΔΕΗ, αντί για κίνητρα για την εθελοντική μετάβαση του προσωπικού απ'τη μια Α.Ε. στην άλλη, η Κυβέρνηση προχωράει στη νομιμοποίηση του δουλεμπορίου, μέσα από τη

διάθεση-ενοικίαση εργαζομένων. Η αρχή γίνεται ανάμεσα σε δύο Α.Ε. κρατικής ιδιοκτησίας. Πλήττονται θεμελιώδεις αρχές του εργατικού δικαίου και απορρυθμίζονται οι εργασιακές σχέσεις από το καθεστώς των δύο εργοδοτών. Υπονομεύεται η συνδικαλιστική δράση και διεκδίκηση μέσα από το πολλαπλό εργασιακό καθεστώς.
Ερωτάται ο κύριος Υπουργός τι μέτρα θα πάρει η Κυβέρνηση για να σταματήσει η ενοικίαση εργαζομένων και να διασφαλιστούν τα δικαιώματά τους σε ΔΕΗ και ΔΕΣΜΗΕ".
Κύριε συνάδελφε, με μία αναπνοή τη γράψατε, χωρίς κόμματα και χωρίς τελείες.
Η Υφυπουργός κα Αποστολάκη έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριε Πρόεδρε, με το νόμο 2773/99 ιδρύθηκε η ανώνυμη εταιρεία ΔΕΣΜΗΕ με σκοπό τη λειτουργία εκμετάλλευση και διασφάλιση της συντήρησης και μέριμνας για την ανάπτυξη του συστήματος, ούτως ώστε να διασφαλίζεται ο εφοδιασμός της χώρας με ηλεκτρική ενέργεια, με τρόπο επαρκή ασφαλή και αξιόπιστο.
Με βάση το νόμο αυτό και με σύμβαση που μπορεί να συναφθεί μεταξύ του διαχειριστή της ανωνύμου εταιρείας, και της ΔΕΗ μπορούν να ρυθμιστούν ζητήματα σχετικά με τους όρους απασχόλησης από το διαχειριστή του συστήματος, προσωπικού της ΔΕΗ, του οποίου τη μισθοδοσία και τις ασφαλιστικές εισφορές συνεχίζει να καταβάλει η ΔΕΗ λαμβάνοντας αντάλλαγμα από τον διαχειριστή του συστήματος.
Σε υλοποίηση όλων αυτών στις 16 Φεβρουαρίου 2001, υπεγράφη μεταξύ της ΔΕΗ και του διαχειριστή του συστήματος, η ανάλογη σύμβαση. Με βάση τη σύμβαση αυτή το προσωπικό που μπορεί να διατεθεί από τη ΔΕΗ στην ανώνυμη εταιρεία είναι δύο κατηγοριών, είναι το προσωπικό που απασχολείται σε δραστηριότητες οι οποίες αφαιρέθηκαν από τη ΔΕΗ και έχουν ανατεθεί στον διαχειριστή με βάση το νόμο και σε προσωπικό της ΔΕΗ που απασχολείται σε άλλες δραστηριότητες ανάλογα με τις λειτουργικές ανάγκες του διαχειριστή. 
Η διάθεση του προσωπικού στο διαχειριστή του συστήματος είναι
υποχρεωτική για το προσωπικό που θα διαχειριστεί τις λειτουργίες εκείνες που αφαιρέθηκαν από τη ΔΕΗ και είχαν ανατεθεί στο διαχειριστή. Είναι όμως δυνατή η αποδέσμευσή του μέσα σε μία πενταετία και με την προϋπόθεση ότι έχει το προσωπικό αυτό υποβάλλει αίτηση για την αποδέσμευση. Από τη στιγμή όμως που υποβάλλει αίτηση για την αποδέσμευση είναι υποχρεωτική η αποδέσμευσή του, μετά την πάροδο της πενταετίας.
Εδώ θέλω να σημειώσω ότι ο όρος αυτός διατυπώθηκε από την ΓΕΝΟΠΔΕΗ, το τριτοβάθμιο συνδικαλιστικό σωματείο, στο οποίο υπάγονται όλα τα συνδικάτα της ΔΕΗ.
Η διάθεση του προσωπικού που απασχολείται σε λειτουργίες ανάλογα με τις λειτουργικές ανάγκες του διαχειριστή γίνεται κατόπιν αιτήσεώς του. Υποβάλλει πρόσκληση η ΔΕΗ και κατόπιν, μετά από αίτηση του μισθωτού γίνεται η επιλογή του. Στην περίπτωση διακοπής της απασχόλησης οι μισθωτοί επανέρχονται στη θέση από την οποία μετακινήθηκαν εάν υφίσταται κατά το χρόνο της διακοπής της διάθεσης, άλλως τοποθετούνται με απόφαση του διευθύνοντος συμβούλου της ΔΕΗ σε άλλες θέσεις, στην ίδια γεωγραφική περιοχή, ίδιας ιεραρχικής στάθμης, ισοδύναμης με εκείνη που κατείχαν στο διαχειριστή του συστήματος. Επομένως ο ισχυρισμός ότι υπάρχει αβεβαιότητα για τους εργαζόμενους μετά την απομάκρυνσή τους από τη ΔΕΗ και τη διάθεσή τους στο διαχειριστή, είναι εντελώς αβάσιμος από τη στιγμή που και χρονικά όρια τίθενται για την αποδέσμευσή του και δυνατότητα υποβολής αιτήσεως για να πάει στο διαχειριστή προβλέπεται. Το δε διατειθέμενο από το διαχειριστή του συστήματος προσωπικό της ΔΕΗ διασφαλίζεται απόλυτα ως προς την υπηρεσιακή του κατάσταση καθώς εξακολουθεί να διέπεται από τους όρους της ατομικής του σύμβασης που το συνδέει με τη ΔΕΗ και από τις διατάξεις του κανονισμού που ισχύει για το προσωπικό της ΔΕΗ και τις λοιπές κανονιστικές ρυθμίσεις όπως κάθε φορά ισχύουν.
Επαναλαμβάνω δε ότι σε όλα αυτά είχαμε προτάσεις της ΓΕΝΟΠ-ΔΕΗ, οι
οποίες στο σύνολό τους έγιναν δεκτές. Ευχαριστώ.
ΠΡΟΕΔΡΕΥΩΝ (Παναγιώτης Σγουρίδης): Ο κ. Τσιόγκας έχει το λόγο. ΔΗΜΗΤΡΙΟΣ ΤΣΙΟΓΚΑΣ: Μόνο που το μεγαλύτερο σωματείο της ΔΕΗ που
καλύπτει το 80% του προσωπικού της ΔΕΗ, είναι αντίθετο με αυτά. Βεβαίως με το νόμο δίνονται εργαζόμενοι από τη ΔΕΗ στο ΔΕΣΜΗΕ. 'Ομως με αυτόν το νόμο δίδεται το δικαίωμα στο ιδιωτικό κεφάλαιο να παράγει ηλεκτρική
ενέργεια. Ταυτόχρονα με αυτό το νόμο η ΔΕΗ προχωράει και στη μείωση των δραστηριοτήτων της όπως είπατε, ότι δηλαδή δίνει στο ΔΕΣΜΗΕ δικές της αρμοδιότητες η ΔΕΗ. Αυτό δεν είναι καινούριο. Είχε προηγηθεί η δημοσίευση και είναι γνωστό σε όλους μας ότι ιδιωτικές εταιρείες δουλεμπορικές νοικιάζουν εργαζόμενους σε άλλες επιχειρήσεις. Εξαθλίωση εκμετάλλευση, μαύρα χρόνια για τους εργαζόμενους.
Θέλω να πω επίσης ότι για πρώτη φορά δυό επιχειρήσεις που ελέγχονται από το κράτος ενοικιάζουν εργαζόμενους. Δηλαδή το κράτος γίνεται επίσημα δουλέμπορος, νοικιάζει εργαζόμενους από μια εταιρεία στην άλλη. Και βεβαια είναι γνωστό ότι παραχωρούνται και δραστηριότητες γι' αυτό και το κράτος νοικιάζει τους εργαζόμενους από τη ΔΕΗ στο ΔΕΣΜΗΕ για να μεταφέρουν την εμπειρία τους, την τεχνογνωσία τους, επειδή δεν μπορεί αυτήν την εμπειρία να τη βρει στην αγορά εργασίας, μια και στα κέντρα υψηλής τάσης και ελέγχου όπως είπατε της παροχής της ηλεκτρικής ενέργειας και της διάθεσης χρειάζονται αυτό το έμπειρο προσωπικό.
Εδώ θέλω να τονίσω ακόμη το εξής ότι οι εργαζόμενοι που ενοικιάζονται θεωρούνται εξαρτήματα για τη λειτουργία του δικτύου και των εγκαταστάσεων της ΔΕΗ. Με την ενοικίαση οι εργαζομενοι γίνονται έρμαια στις διαθέσεις δύο εργοδοτών και της ΔΕΗ και του ΔΕΣΜΗΕ. Καταργούνται μισθολογικές κατακτήσεις και εργασιακά δικαιώματα των εργαζομένων. Γίνονται πλέον οι εργαζόμενοι υπηρέτες σε δύο αφεντικά.
Θέλω να σημειώσω εδώ ότι η ΔΕΗ με την παραχώρηση του αντικειμένου

σε λίγα χρόνια δεν θα έχει αντικείμενο. 'Οταν θα γυρίσουν τι θα κάνουν; Η ΔΕΗ άρχισε να λέγει ότι από τις τριάντα δύο χιλιάδες που είναι το προσωπικό της οι οκτώ χιλιάδες περισσεύουν. Τι θα γίνουν αυτοί οι εργαζομενοι;
Τελειώνοντας θέλω να πω ότι ούτε οι τσοπάνηδες δεν νοικιάζουν τα πρόβατά τους αλλά τα πουλάνε. Σήμερα το επίσημο κράτος νοικιάζει εργαζόμενους γυρίζοντας πίσω στο Μεσαιώνα τις εργασιακές σχέσεις. Εάν θέλετε να μετατρέψετε τους εργαζόμενους σε δούλους, δεν έχετε αυτό το δικαίωμα. Και βεβαίως αυτά που λέγει ο Αστικός Κώδικας είναι αθλιότητες σε βάρος των εργαζομένων.
ΠΡΟΕΔΡΕΥΩΝ (Παναγιώτης Σγουρίδης): Είναι η παρθενική σας επίκαιρη ερώτηση γι' αυτό και το Προεδρείο σας επέτρεψε να υπερβείτε το χρόνο σας.
ΔΗΜΗΤΡΙΟΣ ΤΣΙΟΓΚΑΣ: Ευχαριστώ.

ΠΡΟΕΔΡΕΥΩΝ (Παναγιώτης Σγουρίδης): Η κ. Μιλένα Αποστολάκη Υφυπουργός Ανάπτυξης έχει το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Η απελευθέρωση της αγοράς
ηλεκτρικής ενέργειας δεν είναι μόνο μια δέσμευση για τη χώρα μας που υπαγορεύεται από την οδηγία 96/92 της Ευρωπαϊκής Επιτροπής, αλλά είναι

και μια πολιτική επιλογή, η οποία είμαστε βέβαιοι ότι θα οδηγήσει σε μετρήσιμα οφέλη σε σχέση με τους καταναλωτές σε σχέση με την εθνική οικονομία. Και είμαστε ιδιαίτερα υπερήφανοι για το ότι στις 19 Φεβρουαρίου ολοκληρώσαμε την απελευθέρωση έχοντας προετοιμάσει εγκαίρως το απαραίτητο θεσμικό πλαίσιο.
Σε ο,τι αφορά τις επισημάνσεις πρέπει να σας πω ότι τις άκουσα με πολύ μεγάλη προσοχή. Αλλά έχω την αίσθηση ότι αναφέρεσθε σε μια άλλη εποχή...
ΔΗΜΗΤΡΙΟΣ ΤΣΙΟΓΚΑΣ: Εκεί πάτε να μας γυρίσετε.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης):...ή εν πάση περιπτώσει υπάρχει πλήρης έλλειψη στοιχείων σε όλους σας τους ισχυρισμούς. Μιλάτε για δουλεμπόριο από τη στιγμή που όλα τα εργασιακά δικαιώματα των εργαζομένων είναι εξασφαλισμένα σε σχέση με την καταβολή των ασφαλιστικών τους εισφορών, σε σχέση με την εργασιακή τους θέση σε σχέση με τη δυνατότητα αποδέσμευσής τους και επιστροφής τους στη πρότερη θέση τους στην ίδια ακριβώς ιεραρχική τους θέση, ενταγμένους μέσα στον κανονισμό εργασίας προσωπικού της ΔΕΗ. Και βεβαίως μιλάτε και για μια άλλη κατηγορία εργαζομένων, οι οποίοι κατόπιν αιτήσεώς τους ξέρετε ή μάλλον απ' ό,τι φαίνεται δεν το ξέρετε, πήγαν στο διαχειριστή. Υπέβαλαν αίτηση και η αίτησή τους έγινε δεκτή.
'Αρα όλοι οι ισχυρισμοί περί εμπορίου και περί κατάργησης δικαιωμάτων είναι παντελώς αβάσιμοι και από την ίδια τη σύμβαση και από τον ίδιο το νόμο δεν στοιχειοθετούνται. Ευχαριστώ.
ΔΗΜΗΤΡΙΟΣ ΤΣΙΟΓΚΑΣ: Τα ζούμε κάθε μέρα αυτά...
ΠΡΟΕΔΡΕΥΩΝ (Παναγιώτης Σγουρίδης): Να μη γράφεται καμία από τις
διακοπές που γίνονται μετά το τέλος της δευτερολογίας της κυρίας Υπουργού.
'Εχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 Χρόνια από την Ενσωμάτωση στην Ελλάδα", σαράντε εννέα μαθητές και τρεις συνοδοί καθηγητές από το 3ο Γυμνάσιο Ζωγράφου Αθηνών.
Η Βουλή τους καλωσορίζει.
(Χειροκροτήματα απ'όλες τις πτέρυγες)
'Εχουμε κοινοβουλευτικό έλεγχο και στην Αίθουσα βρίσκονται η Υπουργός που θα απαντήσει και οι Βουλευτές οι οποίοι ερωτούν.
Επίσης οι Βουλευτές κύριοι Γ. Καρατζαφέρης, Φ. Κωνσταντίνου και Ε. 
Παπανικολάου ζητούν ολιγοήμερη άδεια απουσίας στο εξωτερικό.
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Η Βουλή ενέκρινε.
'Εχω την τιμή να ανακοινώσω στο Σώμα ότι οι Υπουργοί Εθνικής 'Αμυνας, Εθνικής Οικονομίας και Οικονομικών και Εξωτερικών, κατέθεσαν σχέδιο νόμου: "Κύρωση της Συμφωνίας για την τροποποίηση της Πολυμερούς Συμφωνίας χρησιμοποίησης του πεδίου βολής βλημάτων του ΝΑΤΟ (Πεδίο Βολής Κρήτης ΠΒΚ) εις τον όρμο Σούδας-Κρήτη".
Επίσης οι Υπουργοί Εργασίας και Κοινωνικών Ασφαλίσεων και Εξωτερικών κατέθεσαν σχέδιο νόμου: "Κύρωση της Συμφωνίας κοινωνικής ασφάλισης μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Συρίας".
Παραπέμπονται στις αρμόδιες Διαρκείς Επιτροπές.
Επίσης έχω την τιμή να ανακοινώσω στο Σώμα ότι ο η Διαρκής Επιτροπή Εθνικής 'Αμυνας και Εξωτερικών Υποθέσεων καταθέτει τις εκθέσεις της στα σχέδια νόμων του Υπουργείου Εξωτερικών: "Κύρωση της Συμφωνίας για την ελεύθερη κυκλοφορία προσώπων μεταξύ της Ευρωπαϊκής Κοινότητας και των Κρατών-Μελών της αφ' ενός και της Ελβετικής Συνομοσπονδίας αφ' ετέρου, μετά της Τελικής Πράξης".
Επίσης "Κύρωση της Συμφωνίας 'Εδρας μεταξύ της Ελληνικής Δημοκρατίας και του Ευρωπαϊκού Οργανισμού Ανασυγκρότησης".
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, εισερχόμαστε στην ημερήσια διάταξη των
ΕΠΕΡΩΤΗΣΕΩΝ
Θα συζητηθεί η υπ' αριθμόν 44/24-1-2001 επερώτηση των Βουλευτών της
Νέας Δημοκρατίας κυρίων Π. Ψωμιάδη, Ι. Παπαθανασίου, Α. Ρεγκούζα,
Η. Καλλιώρα, Ζ. Μακρή-Θεοφίλου, Ν. Τσιαρτσιώνη, Β. Βύζα, Δ. Κωστόπουλου και Γ. Βουλγαράκη, προς τον Υπουργό Ανάπτυξης σχετικα με την πολιτική της Κυβέρνησης στον τομέα των μικρομεσαίων επιχειρήσεων.
Η Νέα Δημοκρατία, με επιστολή της, ορίζει Κοινοβουλευτικό Εκπρόσωπο
για την επερώτηση αυτή τον Βουλευτή Επικρατείας τον κ. Ιωάννη Παπαθανασίου.
Επίσης με επιστολή του ο Πρόεδρος του Συνασπισμού της Αριστεράς και
της Προόδου κ. Κωνσταντόπουλος ορίζει για την επερώτηση αυτή Κοινοβουλευτικό Εκπρόσωπο τον Βουλευτή κ. Παναγιώτη Λαφαζάνη.
Πρώτος ομιλητής είναι ο κ. Παναγιώτης Ψωμιάδης.
Ορίστε, κύριε Ψωμιάδη, έχετε το λόγο για είκοσι λεπτά.
ΠΑΝΑΓΙΩΤΗΣ ΨΩΜΙΑΔΗΣ: Αξιότιμοι κυρίες και κύριοι συνάδελφοι, η μικρομεσαία επιχείρηση είναι η κλασική εκείνη επιχείρηση στην ελληνική οικονομία που καλύπτει το μέγιστο τμήμα της οικονομικής δραστηριότητας και απασχολεί το μεγαλύτερο μέρος του οικονομικά ενεργού πληθυσμού. Συγκεκριμένα οι μικρομεσαίες επιχειρήσεις είναι περίπου επτακόσιες είκοσι χιλιάδες και αποτελούν το 93% περίπου του συνόλου των επιχειρήσεων της χώρας και σ'αυτές απασχολούνται το 70% περίπου των εργαζομένων. Αυτές οι επιχειρήσεις -που απασχολούν μέχρι εννέα άτομα, τις μικρότερες δηλαδήαποτελούν το 96% του συνόλου των επιχειρήσεων και σ' αυτές απασχολούνται το 57% των εργαζομένων της χώρας. Επί των ημερών του ΠΑ.ΣΟ.Κ. ένας σημαντικότατος αριθμός εκατομμυρίων δραχμών που προέρχονταν από την Ευρωπαϊκή 'Ενωση, οδηγήθηκαν σε επενδύσεις χωρίς σαφές και καθορισμένο οικονομικό πρόγραμμα. Τα χρήματα αυτά δόθηκαν από τις κυβερνήσεις του ΠΑ.ΣΟ.Κ. για την πρόσκαιρη επιβίωση των μικρομεσαίων επιχειρήσεων και για καταναλωτικούς λόγους, παρά για την ανάπτυξή τους.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
Αν οι μικρομεσαίες επιχειρήσεις αποτελούν τη σπονδυλική στήλη της ελληνικής οικονομίας, τότε εύλογα καταλαβαίνει κανείς το γιατί η εθνική μας οικονομία έχει παραλύσει επί των ημερών του ΠΑ.ΣΟ.Κ. Αυτή η περήφανη κορμοστασιά, αυτό το υπερήφανο ανάστημα της εθνικής μας παραγωγής, οι μικρομεσαίες δηλαδή επιχειρήσεις, έχουν δεχθεί το πιο σκληρό και ανελέητο κτύπημα από μία ανάλγητη κυβέρνηση του ΠΑ.ΣΟ.Κ.
Οι μικρομεσαίες επιχειρήσεις έχουν καταστεί ανήμπορες να ορθοποδήσουν επιχειρηματικά, ανταγωνιστικά, παραγωγικά προς όφελος της εγχώριας ζήτησης, αλλά και του 'Ελληνα καταναλωτή από την ολοφάνερη έλλειψη αναπτυξιακής πολιτικής.
Ο Πρωθυπουργός κ. Σημίτης, ως αρμόδιος Υπουργός Βιομηχανίας πριν λίγα χρόνια, ισοπέδωσε στην κυριολεξία κάθε προοπτική εξέλιξης των μικρομεσαίων επιχειρήσεων με σειρά αντιαναπτυξιακών μέτρων, που είχαν ως αποτέλεσμα να βάλουν λουκέτο χιλιάδες μικρές μονάδες, η μία θα έλεγα μετά την άλλη. 
Από τότε ο κύριος Πρωθυπουργός άλλοτε με την τότε Υπουργό Ανάπτυξης, την κ. Παπανδρέου και άλλοτε με τη σημερινή ηγεσία του Υπουργείου Ανάπτυξης, υπογράφουν τη ληξιαρχική πράξη θανάτου των μικρομεσαίων επιχείρησεων με το να κλείνουν τη στρόφιγγα του οξυγόνου των κινήτρων.
Η Κυβέρνηση Σημίτη ανταλλάσσει τη δήθεν μείωση του πληθωρισμού με την ανεργία, με τις δεκάδες ακάλυπτες επιταγές, με το αμέτρητο κλείσιμο των μικρομεσαίων μονάδων, με τον ασφυκτικό κλοιό των τραπεζικών προσημειώσεων, να στραγγαλίζουν την επιχειρηματική ανάσα, με την εγχώρια ζήτηση να περιθωριοποιείται προς όφελος των εισαγομένων αγαθών, με τα φορολογικά αντικίνητρα να πνίγουν τον αναπτυξιακό προσανατολισμό. 
Οι μικρομεσαίες επιχειρήσεις, κυρίες και κύριοι συνάδελφοι, βρίσκονται σε τραγική κοινωνική και οικονομική απόγνωση. Εκπέμπουν σήμα κινδύνου. Αν βουλιάξουν οριστικά θα συμπαρασύρουν μαζί τους στον πάτο και το δυναμισμό της ελληνικής οικονομίας.
'Ετσι ο στόχος βελτίωσης της ανταγωνιστικότητας των ελληνικών
προϊόντων στη διεθνή αγορά κατ'ουσίαν δεν επιτεύχθηκε. Απόδειξη είναι το γεγονός ότι μετά από είκοσι χρόνια διαχείρισης κοινοτικών κονδυλίων για την ανάπτυξη των μικρομεσαίων επιχειρήσεων, η χώρα παραμένει ουραγός σε ρυθμούς ανάπτυξης. Την ξεπέρασαν και οι χώρες που μπήκαν στην Ευρωπαϊκή 'Ενωση μετά από αυτήν. Η τελευταία έρευνα της στατιστικής υπηρεσίας των Ευρωπαϊκών Κοινοτήτων έδειξε ότι παραμένουμε σταθερά η πιο φτωχή χώρα μεταξύ των δεκαπέντε χωρών της Ευρωπαϊκής 'Ενωσης. Το κατά κεφαλήν εισόδημα είναι υποδεέστερο ακόμα και των δύο χωρών που βρίσκονται προ των πυλών της ένταξής τους, δηλαδή της Κύπρου και της Σλοβενίας. 
Η χώρα μας υστερεί απελπιστικά στην ανάπτυξη, ασχέτως αν εσείς παραπλανητικά παρουσιάζετε μία άλλη εικονική πραγματικότητα. 'Επρεπε ήδη να είχαν γίνει τεράστιες διαρθρωτικές αλλαγές και εκτεταμένες ιδιωτικοποιήσεις.
Τα τελευταία χρόνια το Ακαθάριστο Εγχώριο Προϊόν κατανεμήθηκε άνισα, αφού καρπώθηκαν οι μεγάλες επιχειρήσεις και οι πολυεθνικές. Η επιδείνωση της θέσης των μικρομεσαίων στον ανταγωνισμό, σε συνδυασμό με τις πολιτικές αντικινήτρων που εφαρμόζονται, έγιναν αιτία για την αύξηση της ανεργίας. Διότι όλα τα σχέδια για ανάπτυξη, για τον εκσυγχρονισμό, για την ανταγωνιστικότητα είναι καλά, όταν όμως αυτά αναφέρονται σε πραγματικό περιεχόμενο. 'Οταν λείπει το 95%, το 98% των επιχειρήσεων, δηλαδή όταν λείπουν οι μικρομεσαίες επιχειρήσεις τότε είναι κενά περιεχομένου. Η λέξη ανάπτυξη είναι άγνωστη για σας.
Το θέμα των αποκρατικοποιήσεων απεδείχθη ένα φιάσκο και οι μετοχοποιήσεις πραγματοποιούνται για καθαρά εισπρακτικούς λόγους. Πότε τέλος πάντων θα υπάρξει μία ισορροπημένη λύση στο πρόβλημα του ανταγωνισμού; Πότε θα πατάξετε κάθε μορφή αθέμιτου ανταγωνισμού; Πότε θα πατάξετε τις παραπλανητικές διαφημίσεις; Πότε θα διασφαλίσετε συνθήκες υγιούς ανταγωνισμού; Εγώ θα έλεγα ποτέ, γιατί δεν έχετε τη διάθεση, γιατί δημιουργήσατε επιτροπές για να διορίσετε "ημέτερους", που ο ρόλος τους μέχρι σήμερα είναι ανύπαρκτος.
Η δημιουργία και η επέκταση των πολυκαταστημάτων, αλλά και η
λειτουργία τους, γίνεται άναρχα και ανεξέλεγκτα. Πωλούνται ήδη σε τιμές κάτω του τιμολογιακού κόστους. Πότε θα εφαρμοστούν ισότιμα οι νόμοι και στις δύο πλευρές; Πότε θα πατάξετε το παραεμπόριο και τους πλανόδιους
μικροπωλητές, τη μεγάλη αυτή γάγγραινα του υγιούς εμπορίου;
Εδώ θα κάνω μία παρένθεση. Κυρία Υπουργέ παρακολουθήσατε χθες, την
ημέρα του καταναλωτή, ότι το 2000 ήταν η χειρότερη χρονιά, με τις περισσότερες καταγγελίες για την ποιότητα των προϊόντων. Ο ίδιος ο πρόεδρος του ΙΝΚΑ κ. Κουρής κατήγγειλε ότι σήμερα δεν γίνεται κανένας έλεγχος.
Κυρίες και κύριοι συνάδελφοι, τα πάντα γύρω μας τρέχουν, αλλάζουν
ραγδαία και εμείς παρακολουθούμε στάσιμοι τις εξελίξεις. Η παγκοσμιοποίηση της αγοράς είναι γεγονός. Οι πολυεθνικές απαλλαγμένες από την εξάρτηση του κράτους κινούνται σε ένα περιβάλλον που το κράτος, εσείς, η Κυβέρνηση ή δεν μπορείτε ή δεν θέλετε να παρακολουθήσετε. Σήμερα εσείς αδιαφορείτε για το νομοθετικό εκσυγχρονισμό της αγοράς.
Εμείς, η Νέα Δημοκρατία, λέμε ναι στον ελεύθερο ανταγωνισμό, όχι στον αθέμιτο ανταγωνισμό, ναι στη διαφάνεια και στη νομιμότητα, όχι στην αναρχία και στον αποπροσανατολισμό των καταναλωτών και στα διάφορα τρικ των πολυεθνικών. Επιπλέον οι μικρές και μεσαίες επιχειρήσεις, σε αντίθεση με τις μεγάλες δεν συγκεντρώνουν τα απαραίτητα κεφάλαια, ώστε να υλοποιούν επενδυτικά προγράμματα και να επιτυγχάνουν κάποιες φοροαπαλλαγές.
'Ετσι τίθεται το ερώτημα πώς θα μπορέσει ένας μικρομεσαίος επιχειρηματίας να αντιμετωπίσει το κόστος του τεχνολογικού εκσυγχρονισμού; Χαρακτηριστική είναι η περίπτωση του υφιστάμενου εθνικού αναπτυξιακού νόμου 2601/98, ο οποίος ουσιαστικά αποκλείει τις περισσότερες μικρομεσαίες επιχειρήσεις της χώρας με το διαχωρισμό των νέων και παλαιών επιχειρήσεων άνω των πέντε ετών, καθώς το ελάχιστο ύψος επένδυσης ανέρχεται σε σαράντα πέντε εκατομμύρια δραχμές (45.000.000.). Εδώ πρέπει να πούμε ότι αξίζει να ρωτήσει κανείς πόσες είναι οι νέες μικρομεσαίες επιχειρήσεις που ιδρύθηκαν τα τελευταία χρόνια και μπορούν να απολαμβάνουν τις επιχορηγήσεις αυτού του νόμου καθώς και τι ποσοστό κατέχουν στο σύνολο όλων των μικρομεσαίων επιχειρήσεων.
Ακόμα πρέπει να επισημάνουμε -το έχουμε πει πολλές φορές τα τελευταία χρόνια- ότι το χρέος των ενενήντα πέντε δισεκατομμυρίων περίπου, που χρωστάτε στο ΤΕΒΕ, αρνείσθε να το καταβάλετε. Δεν θα σταθώ σε νούμερα. Θα σταθώ όμως στην έλλειψη χρηματοδοτικών και αναπτυξιακών κινήτρων. Θα σταθώ στη μη πάταξη της παραοικονομίας και στην έλλειψη ενός σταθερού φορολογικού πλαισίου. Θα σταθώ στον αθέμιτο ανταγωνισμό. Θα σταθώ στη μη απορρόφηση του 50% περίπου των ευρωπαϊκών κονδυλίων. Θα σταθώ στην κοροϊδία των αντικειμενικών κριτηρίων. Θα σταθώ στο γεγονός ότι για άλλη μια φορά τα τελευταία χρόνια οι μικρομεσαίοι καλούνται να καλύψουν το έλλειμμα του δημοσίου και πολλές φορές θα έλεγα και το έλλειμμα της Τοπικής Αυτοδιοίκησης.
Τα τελευταία χρόνια απουσιάζουν παντελώς τα μέτρα στήριξης των μικρομεσαίων επιχειρήσεων. Βάλατε ταφόμετρα στους μικρομεσαίους. Ακόμα και τους αλλοδαπούς που παράνομα διακινούν διάφορα προϊόντα, παραποιημένα θα έλεγα, δεν μπορείτε να τους ελέγξετε. Δεν μπορείτε να ελέγξετε όταν ακόμα και σήμερα η αγορά έχει κατακλυσθεί από κινέζικα προϊόντα. Δεν έχετε ένα σοβαρό πρόγραμμα στήριξης για τις επιχειρήσεις εκείνες που έχουν πληγεί από σεισμούς, από πλημμύρες ή από φωτιά.
Από την άλλη πλευρά το μεγάλο κόστος παραγωγής των ελληνικών
προϊόντων, η αύξηση της τιμής του πετρελαίου, η αστάθεια στην αγορά και η έλλειψη μέτρων στήριξης προκαλούν την έντονη ανησυχία του κλάδου. Η απειλή των πανωτοκίων αποτελεί ανασταλτικό παράγοντα, που οδηγεί πολλές επιχειρήσεις σε πτώχευση και άλλους επιχειρηματίες να ζουν με τον εφιάλτη της φυλάκισης.
Επίσης οι τράπεζες θα πρέπει να σταματήσουν να βλέπουν τις μικρομεσαίες επιχειρήσεις με αποκλειστικό κίνητρο το μεγαλύτερο δυνατό κέρδος. Θα πρέπει να προχωρήσουν στη δανειοδότηση, αλλά και στη ρύθμιση παλαιών δανείων με τους πλέον ευνοϊκούς όρους.
Σήμερα -αυτό το κατήγγειλαν πολλές και οι δικοί σας άνθρωποι- το 90% των μικρομεσαίων έχει αποκλειστεί από τη χρηματοδότηση. Η ενίσχυση των μικρομεσαίων μπορεί να συμβάλει αποτελεσματικά στην αντιμετώπιση του εφιάλτη της ανεργίας.
Είναι να αναρωτιέται κανείς: Αυτό ήταν το όραμά σας πριν μερικά χρόνια; Αυτό ήταν το όραμα που τάξατε στον ελληνικό λαό; Αυτή την Ελλάδα υποσχεθήκατε πριν είκοσι χρόνια; Εάν αυτός είναι ο εκσυγχρονισμός, εάν

αυτή είναι η εικόνα μιας εκσυγχρονιστικής χώρας, τότε σας χαρίζουμε μια τέτοια Ελλάδα. Εμείς πιστεύουμε ότι υπάρχει και μέλλον καλύτερο και μια Ελλάδα καλύτερη για τον ελληνικό λαό.
Στη Θεσσαλονίκη ο αριθμός αιτήσεων πτώχευσης των μικρομεσαίων, που είχε υποβληθεί το 2000 ήταν αυξημένος κατά 170% περίπου σε σχέση με το 1999. Η αγορά της Θεσσαλονίκης "βουλιάζει" και οι ακάλυπτες επιταγές υπερέβησαν το 2000 τα εκατόν δεκαπέντε δισεκατομμύρια.
Κυρίες και κύριοι συναδελφοι, μπήκαμε στην εποχή του ευρώ χωρίς μικρομεσαίους, αφού και ανημέρωτοι είναι και δεν είναι έτοιμοι να ανταπεξέλθουν στα νέα δεδομένα. Γι'αυτό ευθύνεσθε εσείς, που δεν επενδύσατε επάνω τους και δεν τους ενημερώσατε κατάλληλα.

'Οπως είναι γνωστό τα συνολικά κονδύλια του Γ' Πακέτου Στήριξης
ανέρχονται σε δεκαεπτάμισι τρισεκατομμύρια δραχμές (17.500.000.000.000), από τα οποία το 50% είναι κοινοτική συμμετοχή. Από αυτά μόνο τα εξακόσια πενήντα δισεκατομμύρια (650.000.000.000), το 3,7%, θα πάει στις μικρομεσαίες επιχειρήσεις χωρίς μάλιστα διαφάνεια, όπως αυτό έγινε και με το Β' Πακέτο.
Η ευθύνη σας για το Χρηματιστήριο είναι μεγάλη, διότι μεθοδεύσατε
παράνομες κρατικές παρεμβάσεις και με μαύρη προπαγάνδα αποπροσανατολίσατε τους επενδυτές. Το αποτέλεσμα ήταν να συντελεστεί η μεγαλύτερη αναδιανομή πλούτου σε βάρος των πολλών. Η καθίζηση του Χρηματιστηρίου αποτελεί πλέον μείζον πολιτικό και κοινωνικό θέμα και είναι ντροπή να ισχυρίζονται κάποιοι ότι φταίνε οι επενδυτές που δεν πρόσεχαν.
Αδυνατείτε εδώ και ένα χρόνο να κάνετε δραστικές αλλαγές για το ασφαλιστικό, που απασχολεί ένα κομμάτι του εμπορικού κόσμου. Είναι δεδομένο ότι σήμερα το ασφαλιστικό σύστημα θα είχε καταρρεύσει, εάν δεν είχαν ψηφιστεί οι νόμοι Σουφλιά και Σιούφα το 1992 και το 1993 επί κυβερνήσεως Μητσοτάκη.
Σας καταγγέλλει ακόμα η Κεντρική 'Ενωση Επιμελητηρίων ότι η φετινή
υπερφορολόγηση είναι συνέπεια της ανικανότητας της Κυβέρνησης να συγκρατήσει τις δημόσιες δαπάνες και να περιορίσει τις δυνατότητες των επιχειρήσεων να επενδύσουν, να βελτιώσουν την παραγωγικότητά τους, να προσλάβουν νέο προσωπικό, να μην αυξήσουν τις τιμές τους.
Σήμερα η αύξηση του αφορολόγητου στο 2,1 εκατομμύρια για τις
μικρομεσαίες επιχειρήσεις δεν αναπληρώνει την πολύχρονη καθήλωσή τους σε χαμηλά επιπεδα, ούτε και τις απώλειες από τον πληθωρισμό. Σας υπενθυμίζω ότι ο φόρος για τις μικρομεσαίες επιχειρήσεις από το 1994 μέχρι σήμερα, μαζί φυσικά με τα αντικειμενικά κριτήρια, αυξήθηκε περίπου κατά 350%.

Ο κ. Γιώργος Μότσος, Πρόεδρος της Γενικής Συνομοσπονδίας
Επαγγελματιών Βιοτεχνών και Εμπόρων, είχε τονίσει τελευταία ότι είναι άδικο το φορολογικό σύστημα για τις μικρομεσαίες επιχειρήσεις.

Εδώ πρέπει να απαντήσετε, κυρία Υπουργέ. Η χάρτα της Μπολόνια για τις μικρομεσαίες επιχειρήσεις που ψήφισε ο ΟΑΣΑ και η χάρτα των μικρομεσαίων επιχειρήσεων, που ενέκρινε η Ευρωπαϊκή 'Ενωση στη Φέϊρα της Πορτογαλίας, φαίνεται πως δεν άγγιξαν και δεν αγγίζουν την ελληνική πολιτική για τις μικρομεσαίες επιχειρήσεις.
Και αυτό γιατί τα αντικίνητρα συνεχίζουν να υπάρχουν και η φορολογία είναι αμετάβλητη. Υπάρχουν πολλές καταγγελίες απ' όλα τα επιμελητήρια, από συλλόγους Θεσσαλονίκης, Αθηνών, Πειραιώς. Επιτρέψτε μου να καταθέσω λίγες απ' αυτές, όπως της Εθνικής Ομοσπονδίας Ελληνικού Εμπορίου, της Ομοσπονδίας Επαγγελματιών Βιοτεχνών Εμπόρων Αθήνας, του Επαγγελματικού Επιμελητηρίου Θεσσαλονίκης. Καταγγέλλουν τα φορολογικά και όχι μόνο μέτρα που έχετε πάρει.
(Στο σημείο αυτό ο κύριος Βουλευτής καταθέτει για τα Πρακτικά τις προαναφερθείσες καταγγελίες, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
'Ενα σχέδιο του Υπουργείου Ανάπτυξης προβλέπει την είσοδο εξήντα
χιλιάδων μικρομεσαίων επιχειρήσεων στο internet και ως κίνητρα ένα μέρος οικονομικής ενίσχυσης για την απόκτηση εξοπλισμού. Δεν θα σταθώ στα ποσά διότι είναι αστεία. Εμείς ευχόμαστε να μην καταντήσουν σαν κάποια άλλα προγράμματα, που ξεκίνησαν για τις μικρομεσαίες επιχειρήσεις και κατέληξαν αλλού. Φυσικά μέχρι σήμερα -δεν ευσταθεί αυτό που είπε πριν από μια βδομάδα ο Υπουργός κ. Χριστοδουλάκης ότι ήδη αρχίζουν και δίνονται αυτές οι ενισχύσεις- ακόμα διασταυρώνονται τα στοιχεία. Οι πληροφορίες μας λένε ότι η διασταύρωση θα γίνεται μέχρι τις αρχές Απριλίου. 'Αρα
τίποτα δεν έχει δοθεί ακόμα απ' αυτό το πρόγραμμα.
Εμείς πιστεύουμε σε μια νέα ρωμαλέα ανάπτυξη οικονομικής πολιτικής
και σε διαφορετική αντιμετώπιση, όσον αφορά τις σχέσεις κράτους και μικρομεσαίων. Πιστεύουμε σε ένα σταθερό φορολογικό σύστημα. Πιστεύουμε σε έναν ειλικρινή διάλογο με τα επιμελητήρια, δηλαδή με αυτούς που γνωρίζουν καλύτερα το πρόβλημα. Πρέπει να φύγουμε από μια εχθρική εισπρακτική πολιτική. Πιστεύουμε ότι η κατώτατη σύνταξη πρέπει να είναι σήμερα εκατόν πενήντα δύο (152.000) χιλιαδες. Πρέπει να αναθεωρήσουμε το θέμα της αποζημίωσης σε περίπτωση εξώσεων των μικρομεσαίων. Πιστεύουμε στην ενίσχυση αλλά συγχρόνως και στη σωστή ενημέρωση για το τι θα γίνει μέσα από το Γ' Κοινοτικό Πλαίσιο, διότι σήμερα το 90% των μικρομεσαίων επιχειρήσεων αποκλείεται από αυτή την κοινοτική χρηματοδότηση.
Πρέπει επίσης να δοθούν κίνητρα για συγχωνεύσεις. Πιστεύουμε στην
αύξηση του αφορολόγητου ορίου, στην κατάργηση και όχι απλά στη μετονομασία, όπως παρακολουθήσαμε τον τελευταίο χρόνο των αντικειμενικών κριτηρίων. Πιστεύουμε στην ίδρυση ενός νέου οργανισμού για παροχή εγγυήσεων υπέρ των μικρομεσαίων, για επιδότηση επιτοκίων για νέες επενδύσεις, για αναδιοργάνωση του ΕΟΜΜΕΧ που τον έχετε διαλύσει, του ΕΛΟΤ, του ΕΛΚΕΠΑ, ώστε να είναι σύμμαχοι και σύμβουλοι και όχι αντίπαλοι του μικρομεσαίου επιχειρηματία.
Επίσης πρέπει να δοθούν χαμηλότοκα δάνεια για την αγορά εγκαταστάσεων, να γίνει πλήρη αξιοποίηση των κοινοτικών πόρων, να δοθεί έμφαση στις εξαγωγές και προς τον άξονα των χωρών της Βαλκανικής. Οι μικρομεσαίες επιχειρήσεις με την κυβέρνηση της Νέας Δημοκρατίας πιστεύουμε ότι θα αποτελέσουν το κλειδί για να διαβεί η χώρα την πόρτα του διεθνούς ανταγωνισμού. Φυσικά οι διαπιστώσεις δεν ωφελούν. Απαιτούνται δράσεις, απαιτείται δυναμική προς τα εμπρός, διότι είναι γεγονός ότι το αύριο στο χώρο του εμπορίου θέλει περισσότερες δυνατότητες και ευκαιρίες.
Περιμένουμε απαντήσεις. Σε ποιες ενέργειες θα προβείτε, ώστε η πολιτική για την αγορά να συμμορφωθεί προς την κοινοτική οδηγία για τη δημιουργία ενός καλύτερου φορολογικού, διοικητικού και νομικού περιβάλλοντος για τους μικρομεσαίους; Πώς προβλέπεται να αξιοποιηθούν οι πόροι του Γ' Κοινοτικού Πλαίσιου Στήριξης; Πότε θα εκσυγχρονιστεί ο νόμος περί ανταγωνισμού; Ποια τα μέτρα διευκόλυνσης για τη συνένωση εμπορικών επιχειρήσεων; Ποια τα πρόσθετα μέτρα προστασίας των μικρομεσαίων από την εξάπλωση των πολυεθνικών;
Τελειώνω λέγοντας ότι δεν πρέπει ποτέ να ξεχνάμε ότι η οικονομία της αγοράς η ελεύθερη οικονομία και κοινωνία έχουν μια αξεπέραστη και απαράβατη προϋπόθεση. Κράτος νόμου και κράτος δικαίου. Δεν μπορεί να ανθίσει το εμπόριο και η αγορά όταν επικρατεί, όπως σήμερα, η ασυδοσία, η αδιαφάνεια και η ατιμωρησία.
Για μας -και κλείνω- για τη Νέα Δημοκρατία, για τον Πρόεδρό μας, τον Κώστα Καραμανλή, οι μικρομεσαίες επιχειρήσεις, επαναλαμβάνω, θα αποτελέσουν αύριο, σαν κυβέρνηση, το κλειδί για να διαβεί η χώρα την πόρτα του διεθνούς ανταγωνισμού. Μεσοβέζικες λύσεις δεν υπάρχουν. Η Νέα Δημοκρατία δεν θα υπογράψει ποτέ τη ληξιαρχική πράξη θανάτου των μικρομεσαίων επιχειρήσεων.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο συνάδελφος κ. 
Αδάμ Ρεγκούζας.
ΑΔΑΜ ΡΕΓΚΟΥΖΑΣ: Κυρίες και κύριοι συνάδελφοι, για να επιβεβαιώσει, να αποδείξει κανείς τη δεινή θέση που βρίσκονται σήμερα οι μικρομεσαίες επιχειρήσεις, δεν χρειάζεται ούτε ιδιαίτερα επιχειρήματα ούτε μεγάλη προσπάθεια. Αυτό το βίωσαν και το βιώνουν καθημερινά οι μικρομεσαίοι επιχειρηματίες και το αποδεικνύει η ένταση των δεικτών της πραγματικής οικονομίας, όπως είναι η ένταση της ανεργίας και το ποσοστό των Ελλήνων πολιτών που ζουν κάτω από τα όρια της φτώχειας. Το επιβεβαιώνουν τελικά

οι ανακοινώσεις της 'Ενωσης Ελληνικών Τραπεζών -και ιδιαίτερα η πρόσφατη ανακοίνωσή της- και βεβαίως η έκθεση για τη νομισματική πολιτική του 2000 του Διοικητή της Τραπέζης της Ελλάδας κ. Παπαδήμα.
Συγκεκριμένα η 'Ενωση Ελληνικών Τραπεζών δίνει τα στοιχεία για το μήνα Ιανουάριο του 2001, που δείχνουν ότι η αύξηση των πτωχεύσεων γι' αυτό το μήνα κινήθηκαν στο 248,15% σε σχέση με τον Ιανουάριο του 2000. Δηλαδή είχαμε διακόσιες ογδόντα δύο αιτήσεις πτωχεύσεων τον Ιανουάριο του
2001 έναντι ογδόντα μίας αιτήσεων που υπήρχαν τον Ιανουάριο του 2000.
Η έκθεση για τη Νομισματική Πολιτική του Διοικητή της Τράπεζας της Ελλάδας δείχνει την αγωνία του Διοικητή για την κατάσταση της πραγματικής οικονομίας. Ο κύριος Διοικητής της Τράπεζας της Ελλάδας βεβαίως κάνει λόγο για την επιβεβλημένη, άμεση και ταχεία προώθηση φορολογικής μεταρρύθμισης και όχι για το 2003, που ετοιμάζεται η Κυβέρνηση για να πουλήσει αυτήν την προσπάθεια προεκλογικά, ενδεχομένως σε επικείμενες εκλογές το 2001. Βέβαια μιλάει για κινδύνους από ενδεχόμενες απρόβλεπτες εξελίξεις, δηλαδή επισημαίνει το εύθραυστο της ελληνικής οικονομίας. Μιλάει για τον καλύτερο συντονισμό και την επαγρύπνηση, για προώθηση της πολιτικής της πραγματικής σύγκλισης της οικονομίας, που επιτέλους και η Κυβέρνηση αποδέχεται πλέον. 'Οταν μιλούσαμε για πολιτική ονομαστικής σύγκλισης πριν την είσοδό μας στην ΟΝΕ, η Κυβέρνηση μας λοιδορούσε. Τώρα και η ίδια η Κυβέρνηση αποδέχεται την ανάγκη πραγματικής σύγκλισης της οικονομίας. Συμφωνήσαμε δηλαδή στο ένα σκέλος των ισχυρισμών, έχουμε όμως διαφωνίες στην ακολουθούμενη πολιτική.
Εμείς πιστεύουμε ότι η ακολουθούμενη πολιτική στην οικονομία, από την Κυβέρνηση, είναι και αδιέξοδη και ταυτόχρονα οδηγεί ενδεχομένως την οικονομίας μας σε περαιτέρω στρεβλώσεις και βέβαια τους 'Ελληνες πολίτες και ειδικότερα τους μικρομεσαίους επιχειρηματίες σε μεγαλύτερη κρίση. 
Εμείς πιστεύουμε ότι οι βασικές αιτίες που έχουν οδηγήσει σήμερα και
την οικονομία, αλλά και τη μικρομεσαία επιχείρηση σ' αυτά τα αδιέξοδα, προέρχεται από μία μυωπική θα έλεγε κανείς πολιτική, παραδείγματος χάρη στα ζητήματα φορολογίας, οι μεγάλες καθυστερήσεις στη βαθιά τομή που χρειάζεται η φορολογία των μικρομεσαίων επιχειρήσεων, όπως παραδείγματος χάρη η διατήρηση του συντελεστή του 25% για τις προσωπικές εταιρείες. Και γνωρίζετε ότι αυτή η πολιτική είχε ξεκινήσει από τη Νέα Δημοκρατία, αλλά ο ριζοσπαστικός χαρακτήρας της πολιτικής της Νέας Δημοκρατίας εδώ και καιρό, εδώ και μερικά χρόνια έχει επισημάνει ότι αυτό το μέτρο ήταν ένα μέτρο που δεν απέδωσε, αλλά ταυτόχρονα δημιούργησε πρόσθετα προβλήματα στις μικρομεσαίες επιχειρήσεις. Και επανειλημμένως επισημαίνουμε την ανάγκη της κατάργησης αυτού του συντελεστή. Η Κυβέρνηση βεβαίως προχώρησε από τη μείωση του 35% σε μία σταδιακή μείωση στο 25%. Τα φορολογικά τεκμήρια που υπήρχαν, ενώ πομποδώς ανακοινώθηκαν ότι καταργούνται, έχουν αλλάξει τρόπο. Η νέα μέθοδος των φορολογικών τεκμηρίων έχει δημιουργήσει μεγαλύτερα προβλήματα από τα προηγούμενα τεκμήρια στις μικρομεσαίες επιχειρήσεις.
Αυτό φαίνεται καθαρά και από τα επιμέρους μέτρα που έχει πάρει η Κυβέρνηση για την ανώτατη αύξηση του μοναδικού συντελεστή, ενός δηλαδή μοναδικού συντελεστή που εφαρμοζόταν μέχρι πριν λίγο καιρό για τιμωρία στις επιχειρήσεις. Στις περιπτώσεις δηλαδή που παραβιαζόταν η φορολογική νομοθεσία, τότε βεβαίως προβλεπόταν η χρησιμοποίηση του μοναδικού συντελεστή. Τώρα a priori οι ελληνικές επιχειρήσεις αντιμετωπίζονται ως ανειλικρινείς και μάλιστα με επιλεκτικό τρόπο, γιατί όταν τα φορολογικά τεκμήρια με τον υπολογισμό του συντελεστή είναι μικρότερα από αυτά που προκύπτουν με το λογιστικό αποτέλεσμα, τότε μετράει το λογιστικό αποτέλεσμα.
Ασφαλώς αυτό βέβαια δείχνει την αδυναμία του φορολογικού συστήματος, την αδιέξοδη πολιτική που εφαρμόζεται σήμερα και ταυτόχρονα μία λογική εισπρακτική από πλευράς της Κυβέρνησης, που με τη λογική των συνεχών φορορολογιών νομίζει ότι θα αντιμετωπίσει τα προβλήματα της οικονομίας. 
'Ομως και η παροιμία ακόμη λέει ότι "όταν στύβουμε ένα λεμόνι, στο
τέλος δεν βγαίνει τίποτα" επομένως καθίσταται λεμονόκουπα και πρέπει να την πετάξουμε.
Εάν πράγματι η Κυβέρνηση θεωρεί ότι η κατάσταση των μικρομεσαίων επιχειρήσεων και η υπόθεση της οικονομίας είναι υπόθεση μιας στυμμένης λεμονόκουπας, εμείς έχουμε βασικές διαφωνίες, έχουμε επισημάνει συγκεκριμένες συνταγές, ένα μείγμα πολιτικής, που μπορεί να δώσει διέξοδο, αλλά η Κυβέρνηση κωφεύει.
Επίσης, όσον αφορά τώρα την αναθεώρηση των αναπτυξιακών κινήτρων.

Το πλέγμα των αναπτυξιακών κινήτρων με ελάχιστες μικροπαρεμβάσεις
έχει εδώ και χρόνια να αναθεωρηθεί. Σ' αυτό το σημείο θα ήθελα να επισημάνω ότι οι επιχειρήσεις πρέπει να χωριστούν σε δυο κατηγορίες, την

κατηγορία για τις μικρές εως μεσαίες επιχειρήσεις και την κατηγορία για την αντιμετώπιση του ανταγωνισμού στα νέα δεδομένα της παγκοσμιοποιημένης οικονομίας, των μεσαίων έως μεγάλων επιχειρήσεων. Θα πρέπει, λοιπόν, να δοθούν κίνητρα στις μικρές επιχειρήσεις, ανύπαρκτα μέχρι σήμερα από την πλευρά της Κυβέρνησης. 
Από την άλλη πλευρά, βεβαίως θα υπάρχουν τα κίνητρα για τη συνένωση
των μεγάλων επιχειρήσεων, όπως είπα, για να μπορούν να αντεπεξέλθουν στον ανταγωνισμό. Η Κυβέρνηση ούτε στο ένα σκέλος έχει σκύψει ούτε στο άλλο. 
Ταυτόχρονα, αν όλα αυτά τα μέτρα συνδυαστούν με την κρίση που υπάρχει
στο Χρηματιστήριο και οι παρενέργειες του Χρηματιστηρίου δεν είναι οι απώλειες μόνο και η απαράδεκτη αναδιανομή, που προήλθε στην ελληνική οικονομία από την κρίση στο Χρηματιστήριο, αλλά είναι οι παρενέργειες στην αγορά γενικότερα, με την εμμονή και την καθυστέρηση στο θέμα της αντιμετώπισης της κοινωνικής μάστιγας, όχι μόνο της επιχειρηματικής πίεσης που υπάρχει από τα λεγόμενα πανωτόκια, ολοκληρώνεται το παζλ όλων αυτών των ασφυκτικών καταστάσεων, που υπάρχουν γύρω από τη μικρομεσαία επιχείρηση. 
Εάν συνδυαστεί με τη χαμηλή παραγωγικότητα που παρατηρείται γενικότερα στον ιδιωτικό και στον ευρύτερο δημόσιο τομέα, αν λάβουμε υπόψη μας την έλλειψη μέτρων για την ενίσχυση της ανταγωνιστικότητας της ελληνικής οικονομίας, όπως π.χ. την επιτάχυνση της πολιτικής των ιδιωτικοποιήσεων, όχι μια πολιτική που θα λύσει πρόσκαιρα δημοσιονομικά προβλήματα, αλλά που θα δώσει διέξοδο την αναπτυξιακή πολιτική της οικονομίας που θα δώσει δηλαδή εναλλακτικές λύσεις από τα σημερινά αδιέξοδα, εάν σταθούμε στη φορολογική -όπως είπα- μεταρρύθμιση, στη διοικητική ανασυγκρότηση του κράτους, που θα είναι υπηρέτης του δημοσίου συμφέροντος και όχι δυνάστης, εάν δεν δούμε την επιθετική πολιτική που πρέπει να ανοίξουμε σε νέες αγορές και ειδικότερα σε αγορές των Βαλκανίων, εάν δεν αξιοποιήσουμε με τον καλύτερο τρόπο τους κοινοτικούς πόρους σε μια προσπάθεια να δώσουμε μια τονωτική ένεση στην ανάπτυξη, δεν πρόκειται ασφαλώς να οδηγηθούμε σε κανένα αποτέλεσμα.
Εμείς πιστεύουμε ότι η Κυβέρνηση δεν είναι μόνο κουρασμένη, αλλά είναι και επικίνδυνη, αλλά και ανάλγητη με την πολιτική της και στον τομέα της αντιμετώπισης των εργαζομένων και των επιχειρήσεων.
Η ηθική, η οικονομική και πολιτική αποσύνθεση, εμείς εκτιμούμε ότι πρέπει να τελειώσει το συντομότερο δυνατό. Εάν η Κυβέρνηση δεν μπορεί να ανακόψει αυτήν την κατωφερική πορεία, το καλύτερο που έχει να κάνει είναι να παραχωρήσει τη θέση της σε εκείνους που μπορούν!
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ ('Αννα Μπενάκη Ψαρούδα): Ο κ. Βύζας έχει το λόγο.
ΒΑΣΙΛΕΙΟΣ ΒΥΖΑΣ: Ευχαριστώ, κύριε Πρόεδρε.
Οι μικρομεσαίες επιχειρήσεις στη χώρα μας με κύριο εκφραστή τους το εμπόριο, αποτελούν τη ραχοκοκαλιά της εθνικής μας οικονομίας. Ιδιαιτέρως όμως η εμπορική μικρομεσαία επιχείρηση εκτός της οικονομικής της συμβολής στο Α.Ε.Π. συμβάλλει εξαιρετικά και στην καταπολέμηση της ανεργίας. 'Εχει υπολογιστεί ότι αν είχαν τη δυνατότητα όλες οι μικρομεσαίες επιχειρήσεις να προσλάβουν έναν υπάλληλο πλήρους απασχόλησης, το σημερινό ποσοστό ανέργων της πατρίδας μας θα ήταν μικρότερο κατά το ήμισυ.
Πέραν όμως της οικονομικής τους προσφοράς στον τόπο, οι μικρομεσαίες εμπορικές επιχειρήσεις είναι εξαιρετικά "μέσα" διάδοσης πολιτισμικών ιδεών και κοινωνικών τάσεων στις τοπικές και περιφερειακές κοινωνίες της πατρίδας μας. Πολλές δε φορές οι δράσεις αυτές επεκτείνονται σε όμορα ή απόμακρα κράτη με ποικίλα συμφέροντα. 
Επομένως η μικρομεσαία εμπορική επιχείρηση, ως υγιής οικονομική μονάδα, είναι πολλαπλά χρήσιμη για τον τόπο. Η εμπορική επιχείρηση συμβάλλει και δημογραφικά στη διατήρηση μιας ζωηρής τοπικής κοινωνίας, δίνοντας πρόσθετη καλή εικόνα την κωμόπολη ή την πρωτεύουσα του νομού της περιφέρειας. Τέλος, προσφέρει στην αποσυμφόρηση του ασφυκτικά μεγάλου αστικού κέντρου.
Δυστυχώς όμως το κράτος και οι κυβερνήσεις, οι οποιεσδήποτε, δεν ασχολήθηκαν σοβαρά με τον τομέα αυτόν της ανάπτυξης. Για πάρα πολλά χρόνια η λέξη "εμπόριο" χτυπούσε πολύ άσχημα τόσο στις κρατικές υπηρεσίες ακόμη και σε αυτές που ήταν εντεταλμένες για την προστασία τους όσο όμως
και στον επαγγελματικό προσανατολισμό των νέων με την απόλυτη ευθύνη εδώ της οικογένειας και των προγραμμάτων εκπαίδευσης.
Δεν παρείχαμε και δεν παρέχουμε ακόμη και σήμερα καμία ουσιαστική προστασία σε όλες τις μορφές της μικρομεσαίας εμπορικής επιχείρησης ούτε κίνητρα σοβαρά για την ίδρυση εμπορικής επιχείρησης, αλλά ούτε και νόμους για την προστασία της λειτουργίας της. Αντίθετα όλη η μέχρι σήμερα νομοθεσία περισσότερο βλάπτει παρά ωφελεί. Και η βλάβη αυτή δεν ζημιώνει δυστυχώς μόνον τον τολμηρό πολίτη που επιχειρεί στο εμπόριο. Ζημιώνει πολλαπλά και το κράτος από τις συνέπειες της οικονoμικής δυσπραγίας που για δεκαετίες ολόκληρες κυριαρχεί στο εμπόριο ή από το οριστικό κλείσιμο της εμπορικής επιχείρησης με οικονομικές και εργασιακές επιπτώσεις. 
'Υστερα λοιπόν απ' όλα αυτά που περιληπτικά σας εξέθεσα, κύριε
Πρόεδρε, κυρίες και κύριοι συνάδελφοι, εγκαλέσαμε σήμερα την κυρία Υπουργό Ανάπτυξης για να τονίσουμε με περισσότερες λεπτομέρειες την ανησυχία μας για την εγκατάλειψη από κυβερνητικής πλευράς του εξαιρετικού αυτού τομέα της οικονομίας μας και να πιέσουμε ενδεχομένως τους εντεταλμένους για την προστασία του εμπορίου αρμοδίους Υπουργούς, προκειμένου να ενσκήψουν στα σημερινά προβλήματα τόσο του τομέα όσο και των τολμηρών πολιτών που διακονούν την ιδιότητα του εμπόρου.
Θα ήθελα, λοιπόν, περιληπτικά να τονίσω πως σήμερα, εκτός των άλλων
των βασικών βοηθειών που περιμένουν οι επιχειρήσεις αυτές από το κράτος, θα πρέπει να δούμε το σχέδιο "δικτυωθείτε", που σήμερα η Κυβέρνηση προγραμματίζει, διότι μάλλον θα έχουν εξαιρετικές δυσκολίες οι επιχειρήσεις. Θα πρέπει να δούμε τον ανταγωνισμό κάτω από ιδιαίτερο πρίσμα, γιατί υπάρχει δεσπόζουσα θέση στην επιχείρηση και στο παραεμπόριο, την είσοδο των ξένων καταστημάτων, τη χρηματοδότηση των μικρομεσαίων επιχειρήσεων. Χρειάζονται και φθηνό χρήμα, αλλά και σωστή φορολογική αντιμετώπιση. Χρειάζεται ένα επιχειρησιακό κεφάλαιο με φθηνό χρήμα. Το ηλεκτρονικό εμπόριο επίσης θα πρέπει να δούμε καλά, αν θα επηρεάσει πολύ ή όχι τη μικρομεσαία εμπορική επιχείρηση.
Θα πρέπει να δούμε τη φορολογία πάλι από την αρχή. 'Οσον αφορά στη σημερινή κατάσταση, με το 25% από τις συγχωνεύσεις, νομίζω ότι υπάρχει μία αντίθεση των εμπορικών συλλόγων στην κλιμάκωση. Εάν οι οργανισμοί ΕΛΚΕΠΑ και ΕΟΜΜΕΧ δεν προσφέρουν, ας κάνουμε έναν άλλον οργανισμό, που να προσέχει καλύτερα όλες τις εκφράσεις του τομέα αυτού της οικονομίας.
Θα ήθελα για το πλανόδιο εμπόριο να τονίσω, κυρία Πρόεδρε, ότι θα
πρέπει να μπει σε κάποιους ρυθμούς. Με την είσοδο των αλλοδαπών και με πωλήσεις λαθραίων και παραποιημένων εμπορευμάτων ενδεχομένως, η περιφέρειά μας υποφέρει ιδιαίτερα, γιατί ο έλεγχος των εμπορευμάτων είτε τυποποιημένων είτε μεταποιημένων δεν είναι και τόσο καλός ή ανύπαρκτος. 
Στις συγχωνεύσεις των επιχειρήσεων, που η Κυβέρνηση προτείνει μία
απαλλαγή της τάξεως του 20%-25%, δεν νομίζω ότι είναι ένα εξαιρετικό κίνητρο. Τα τέσσερα χρόνια προϋπηρεσίας που πρέπει να έχει μία επιχείρηση για να συγχωνευθεί και αυτό ίσως είναι κάπου βαρύ. Καμία πρόνοια για κάποια επιχείρηση που ιδρύεται δεν υπάρχει από τον ΕΟΜΜΕΧ. Η χρηματοδότηση δεν είναι σε βάση συγκεκριμένων επιχειρησιακών σχεδίων.

Ο ανταγωνισμός και οι πολυεθνικές εταιρείες, η λειτουργία των επιτροπών ανταγωνισμού, ο ν. 704, οι παραπλανητικές διαφημίσεις, η υπερπληθώρα υπεραγορών, πωλήσεις κάτω του κόστους, ύποπτες συναλλαγές βιομηχανιών ή βιοτεχνιών με μεγάλα υπερκαταστήματα, τα οποία έρχονται σε δεύτερο στάδιο να ζητήσουν και συμμετοχή από τον τζίρο των βιομηχανιών, όλα αυτά απαιτούν τεράστια ποσά στις προμήθειες στα ράφια των υπεραγορών. 
Με το Γ' Κοινοτικό Πλαίσιο Στήριξης, κύριε Υπουργέ, θα πρέπει, εκτός
από την ενίσχυση του ελληνικού εμπορίου, να δείτε ίσως ακόμη καλύτερα τη μικρομεσαία εμπορική επιχείρηση, γιατί νομίζω ότι η οικονομία μας στηρίζεται απόλυτα σ' αυτά.
(Στο σημείο αυτό την Προεδρική 'Εδρα καταλαμβάνει ο Γ' Αντιπρόεδρος
της Βουλής κ. ΚΩΝΣΤΑΝΤΙΝΟΣ ΒΡΕΤΤΟΣ)
Θα πρέπει να δείτε τα κίνητρα για τη συγχώνευση των μικρομεσαίων επιχειρήσεων, η σωστή κατανομή του Γ' Κοινοτικού Πλαισίου για το εμπόριο και η σχέση μεταξύ βιομηχανίας και αλυσίδων σούπερ μάρκετ. Θα πρέπει όμως εδώ να τονίσω ότι θα πρέπει να απαγορευθεί η πώληση ειδών σε τιμές κάτω

του τιμολογιακού κόστους, οι νόμοι να εφαρμόζονται ισότιμα και στις δύο πλευρές και να παταχθεί με κάθε νόμιμο τρόπο το παρεμπόριο.
Σας ευχαριστώ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Ο κ. Καλλιώρας έχει το λόγο. ΗΛΙΑΣ ΚΑΛΛΙΩΡΑΣ: Κύριε Πρόεδρε, ας πούμε πρώτα στην κυρία Υφυπουργό
τι συμβαίνει στην ελληνική οικονομία. 
Πρώτα απ' όλα υπάρχει ένα ανέκδοτο που κυκλοφορεί στις Βρυξέλλες. Ποια είναι -λέει- η τελευταία κομμουνιστική χώρα στην Ευρώπη; Η απάντηση είναι: Η Ελλάδα. Αν σκεφτούμε δε ότι περίπου το 50% του εθνικού μας προϊόντος παράγεται από επιχειρήσεις που ελέγχονται από το κράτος, δεν είναι ανέκδοτο, είναι κάτι πολύ σοβαρό και πρέπει να μας απασχολήσει, κυρίως γιατί υπάρχει ο άλλος εχθρός που λέγεται "παγκοσμιοποίηση".
Τι εννοώ με αυτό: 'Οταν, κυρία Υπουργέ, το ισοζύγιο πληρωμών, σύμφωνα με τα τελευταία στοιχεία, ξεπέρασε τα οκτώ δισεκατομμύρια ευρώ, αυτό λέει αμέσως στον πρωτοετή φοιτητή οικονομικής σχολής ότι η κατάσταση στην Ελλάδα είναι σχεδόν ανεξέλεγκτη σε ό,τι έχει σχέση με την ανταγωνιστικότητα. Πρέπει να πούμε ότι ενώ υπάρχει ένα νέο νόμισμα, το ευρώ, οι μικρομεσαίες επιχειρήσεις και κυρίως οι εμπορικές περίπου 50%-60% δεν ξέρουν -αυτό δείχνουν οι δημοσκοπήσεις- πού οδηγεί αυτή η νέα οικονομική εξέλιξη και κατάσταση. Η παγκοσμιοποίηση είναι εδώ. Δεν ψάχνουμε αν ήρθε ή θα έρθει. Αυτό ανήκει στο παρελθόν. 'Ετσι, λοιπόν, με αόριστο χρόνο μπορούμε να πούμε ότι η παγκοσμιοποίηση είναι στην Ελλάδα, έχει γίνει η Ελλάδα μέρος του παγκοσμίου χωριού.
Να πω δύο παραδείγματα για να μας καταλαβαίνουν και αυτοί που μας παρακολουθούν έξω από εδώ και να μου επιτραπεί να χρησιμοποιήσω το χώρο του ποδοσφαίρου. 'Οταν μιλάμε για παγκοσμιοποίηση, κάποιος εύκολα θα καταλάβαινε ότι όταν χειροκροτά την ομάδα της ΑΕΚ, της ποδοσφαιρικής ομάδας, δεν χειροκροτά ελληνική ομάδα, αλλά ομάδα η οποία ανήκει σε ξένα συμφέροντα στην εταιρεία "ΕΝΙΧ" που μάλιστα αγοράστηκε σε ένα μικρό νησί από τον ιδιοκτήτη χρησιμοποιώντας το κινητό τηλέφωνο. Επίσης κάποιοι χειροκροτούν την ομάδα του Παναθηναϊκού ή του Ολυμπιακού εδώ στην Ελλάδα και χειροκροτούν ομάδες που έχουν οκτώ στους δέκα παίκτες ξένους. 'Αρα, με δύο απλά παραδείγματα και συγκεκριμένα, σας λέω ότι η παγκοσμιοποίηση είναι εδώ και υπάρχουν ραγδαίες εξελίξεις και πρέπει να τις προλάβουμε. 
Επίσης υπάρχουν χώρες -και να φύγω από την Ευρωπαϊκή 'Ενωση να πάω
λίγο στην Αμερική και λίγο στις ασιατικές χώρες, τις τίγρεις της Ασίας-όπου με στρατηγικό στόχο και με στρατηγικές κινήσεις η μεν Αμερική έχει βάλει τις μικρομεσαίες επιχειρήσεις κορωνίδα του προγράμματος και τις βοηθά σε βαθμό που δεν μπορεί καν να κατανοήσει το πνεύμα του 'Ελληνα επιχειρηματία και από την άλλη μεριά στην άλλη άκρη της Ασίας υπάρχουν οι τέσσερις χώρες, τίγρεις όπως τις λέμε, όπου το εξαγωγικό εμπόριο είναι το κυρίαρχο κλειδί για την ανάπτυξη αυτών των χωρών. Και ξέρετε, λοιπόν, τα τελευταία δέκα χρόνια τους ρυθμούς ανάπτυξης όλων των χωρών, που στηρίχθηκαν ακριβώς στις μικρομεσαίες επιχειρήσεις. 
Τώρα στην Ελλάδα όταν μιλάμε, κύριε Πρόεδρε, μιλάμε για εμπόριο και
μιλάμε για το 40% των ελληνικών επιχειρήσεων. Μιλάμε συγκεκριμένα για διακόσιες πενήντα χιλιάδες περίπου επιχειρήσεις που απασχολούν τετρακόσιες πενήντα πέντε χιλιάδες άτομα περίπου. Είναι το 14% του βαθμού της απασχόλησης στην Ελλάδα και ταυτόχρονα παράγουν περίπου το 1/4 του εθνκού μας προϊόντος δηλαδή έχει μία τεράστια σημασία. 
Τι αντιμετωπίζουν όμως, κύριε Υπουργέ, αυτές οι επιχειρήσεις οι
μικρομεσαίες και ιδιαίτερα οι εμπορικές δραστηριότητες και επιχειρήσεις; Πρώτον, δεν έχουμε αναγνωρίσει το ρόλο αυτών των επιχειρήσεων. Πώς
φαίνεται; Φαίνετει ακριβώς με αυτά τα οποία κάνετε. Δηλαδή είναι αυταπόδεικτο διότι δεν της δίνετε τη σημασία που έχει ακριβώς μέσα στην πραγματική οικονομία η κάθε μια από αυτές τις επιχειρήσεις.
Δεύτερον, αντιμετωπίζουν τις πολυεθνικές. Ο θεμιτός ανταγωνισμός γίνεται αθέμιτος και όλοι μας γνωρίζουμε ότι πολύ γρήγορα επιχειρήσεις που βρίσκονται στη γειτονιά και μας εξυπηρετούν, κλείνουν με αθέμιτο τρόπο.
Αναπτυξιακοί νόμοι. Τους έχετε στο περιθώριο. Δίνετε μόνο για συγχωνεύσεις κάτι 25% και βάζετε μια σειρά από προϋποθέσεις που ουσιαστικά καμιά δεν μπορεί να εκμεταλλευθεί από αυτές τις επιχειρήσεις
αυτά τα κίνητρα. Αν μιλήσουμε για το παραεμπόριο και για το πλανώδιο εμπόριο και την παραοικονομία, ένα τεράστιο πρόβλημα. Στη Φθιώτιδα ειδικότερα απανωτά δεχόμαστε συνεχείς οχλήσεις με την καλή έννοια του όρου από τους εμπόρους. Δεν μπορούν να αντιπαρέλθουν τον αθέμιτο ανταγωνισμό που υπάρχει από αυτές τις παράνομες δραστηριότητες. Και πρέπει να σας πω κάθε άλλο όπως ορίζει ο νόμος για προϊόντα γης και θαλάσσης που πρέπει να πωλούνται, παρά αυτά πωλούνται από τις λαϊκές αγορές μέχρι όπου αλλού μπορεί να αντιμετωπίσουμε αυτές τις δραστηριότητες.
Το φορολογικό σύστημα είναι μία άλλη τραγωδία. Τις βλέπει εχθρικά και αυτό είναι ανεπίτρεπτο διότι επαναλαμβάνω είναι η καρδιά της οικονομίας η μικρομεσαία επιχείρηση και δεν προφυλάσσουμε την καρδιά της οικονομίας μας.
Επίσης θέλουν χρήματα, καταφεύγουν στις τράπεζες και μάλιστα το
κόστος του χρήματος είναι τόσο υψηλό που είναι σχεδόν απαγορευτικό για να ικανοποιήσουν ακριβώς τις ταμειακές εισροές στις επιχειρήσεις να έχουν μια δυνατότητα με έναν αξιοπρεπή τρόπο και μέσα στα πλαίσια του θεμιτού ανταγωνισμού να έχουν τα οφέλη, τα οποία προσδοκούν μέσα από το τραπεζικό σύστημα. 'Υστερα τις φολορογούμε με τα γνωστά τεκμήρια και κάποια στιγμή -βέβαια προς τα εκεί πάμε και αυτό είναι ευχάριστο- να χρησιμοποιήσουμε τον Κώδικα Βιβλίων και Στοιχείων για να δίνουμε την πραγματική διάσταση μέσα σε αυτό το χώρο και να μην κάνουμε παραλογισμούς, που όλοι μας γνωρίζουμε σε πολλές περιπτώσεις.
'Υστερα, το μέλλον των ταμείων -τώρα συζητείται το ασφαλιστικό- τι θα γίνει; Τι θα γίνουν οι ασφαλισμένοι έμποροι; Δηλαδή μπαίνει μια άλλη διελκυστίνδα και εδώ. 
Και τέλος υπάρχει και του Γ' Κοινοτικού Πλαισίου Στήριξης. Και εδώ θα σταθώ λίγο παραπάνω. Αυτή τη φορά πρέπει να πούμε ότι δίνετε περισσότερα χρήματα σε σχέση με το παρελθόν, αλλά δίνετε ψίχουλα σε σχέση με όσα θα έπρεπε να πάρουν.Δηλαδή έχουμε μια άδικη μορφή διανομής αυτών των πόρων, των 17,5 τρισεκατομμυρίων και έτσι, λοιπόν, μια ακόμη φορά με το Γ' Κοινοτικο Πλαίσιο Στήριξης δεν δίνετε καθόλου καλή εικόνα.
Τι θα μπορούσαν να γίνουν αυτά τα χρήματα; Υποδομές. Θα μπορούσαν,
κυρία Yπουργέ, να αναβαθμιστούν τα εμπορικά κέντρα. Επίσης να αναπτυχθούν παράλληλες δραστηριότητες. Θα μπορούσατε να βρείτε αποθηκευτικούς χώρους από κοινού. Θα μπορούσατε να δείτε επίσης συνδυασμένες μεταφορές, ώστε να βοηθήσουμε τις μικρομεσαίες επιχειρήσεις.
Επιπλέον συλλογικές δράσεις. Θα μπορούσαμε να δούμε επίσης, μέσα από αυτό το σύστημα την προσέλκυση, που θα μπορούσαμε να είχαμε από τρίτες χώρες, ιδιωτών οι οποίοι θα μπορούσαν να εμπορεύονται τα προϊόντα και να ανταλλάσσουν ιδέες.
Και ένα τελευταίο, γιατί δεν με βοηθάει ο χρόνος, που είναι το θέμα
της πληροφόρησης. Δυστυχώς στην Ελλάδα δεν υπάρχει παρατηρητήριο ή κάποιο ανάλογο κέντρο παρατηρητηρίου ή τεκμηρίωσης που θα μπορούσε να δώσει πληροφορίες στις επιχειρήσεις αυτές και θα μπορούσε να τους δώσει ιδέες και άλλα οράματα για να ξεφύγουν και να δώσουν όπως είπα πριν διάσταση μέσα στον αγώνα αυτόν, που λέγεται παγκοσμιοποίηση και είναι σε δυσμενή θέση.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΩΝ (Κωνσταντίνος Βρεττός): Η κα Μακρή έχει το λόγο.

ΖΩΗ ΜΑΚΡΗ: Για εμάς, κυρία Υπουργέ, για τη Νέα Δημοκρατία, έχει
μεγάλη σημασία να υπάρχει νομικό πλαίσιο, το οποίο να προστατεύει τον ανταγωνισμό. Θεωρούμε δηλαδή ότι πρέπει να υπάρχουν κανόνες και διατάξεις, οι οποίες να επιδιώκουν, αλλά και να επιτυγχάνουν αποτελεσματικά την προστασία της οικονομικής δραστηριότητας, όταν ασκείται και συνεπώς να υπάρχουν κανόνες και διατάξεις που να επιδιώκουν και να επιτυγχάνουν την προστασία του υγιούς ανταγωνισμού. 
Δυστυχώς, διαπιστώνουμε ότι ο παρωχημένος νόμος του '14, περί
ανταγωνισμού και οι άλλες ισχύουσες νομικές διατάξεις, κάθε άλλο παρά πετυχαίνουν να αντιμετωπίσουν τις σύγχρονες μεθόδους και τις νέες πρακτικές, οι οποίες νοθεύουν τον υγιή ανταγωνισμό και ευθέως πλήττουν και τον καταναλωτή.
Θα αναφέρω λίγα τα πιο γνωστά παραδείγματα τα οποία αποδεικνύουν ακριβώς αυτόν τον ισχυρισμό μου. Είμαι σίγουρη ότι τα γνωρίζετε καλύτερα από εμένα. Ξέρουμε όλοι πολύ καλά ότι τα πολυκαταστήματα ζητούν και επιτυγχάνουν την είσπραξη ενός ποσού για να τοποθετούν τα προϊόντα σε

συγκεκριμένα ράφια και η είσπραξη αυτού του ποσού είναι ανεξάρτητη από την τύχη των πωλήσεων, που έχουν τα προϊόντα αυτά. Με τον τρόπο όμως αυτό αποκλείονται προμηθευτές που δεν έχουν την οικονομική δυνατότητα να πάρουν μέρος σε μια τέτοια εμπορική συναλλαγή.
Ξέρουμε πάρα πολύ καλά ότι υπάρχουν επιχειρήσεις που έχουν την οικονομική επάρκεια να πωλούν προϊόντα κάτω του κόστους παραγωγής. Βεβαίως μπορεί κανείς να αντιτάξει το επιχείρημα ότι δεν είναι εύκολο να προσδιοριστεί το κόστος παραγωγής. Μπορούμε όμως πάρα πολύ εύκολα να εντοπίσουμε την τιμή κτήσης από τα τιμολόγια πωλήσεων.
Γνωρίζουμε ότι οι οργανισμοί, οι οποίοι εκδίδουν πιστωτικές κάρτες σε επιχειρήσεις που έχουν μεγάλο τζίρο πωλήσεων, δίνουν τη δυνατότητα να έχουν ελκυστικό τρόπο προσέλκυσης αγοραστών, οι οποίοι καταβάλλουν το τίμημα της αγοράς σε άτοκες μηνιαίες δόσεις, που πολλές φορές φθάνουν και τους δώδεκα μήνες αποκλείοντας έτσι, με τρόπο αθέμιτο και όχι υγιή, επιχειρήσεις που έχουν μειωμένο τζίρο, οι οποίες όμως προσφέρουν ομοειδή προϊόντα.
Σε διαγωνισμούς προμηθειών περιγράφονται τα προϊόντα με τέτοιο τρόπο φωτογραφικό που παραπέμπουν σε συγκεκριμένους ή σε συγκεκριμένο προμηθευτή αποκλείοντας με αυτό τον τρόπο προϊόντα εξίσου ή και 
περισσότερο κατάλληλα και επαρκή για το σκοπό για τον οποίο προορίζονται. Βεβαίως δεν σημαίνει ότι ότιδήποτε έχει θετική επίπτωση, μειώνει τις
τιμές και ευνοεί τον καταναλωτή μας, βρίσκει αντίθετους. Η αντίθεση η

δική μας έγκειται στο ότι αποκλείονται, με τον τρόπο αυτό, ορισμένοι επιχειρηματίες και έμποροι στο να είναι και εκείνοι το ίδιο ελκυστικοί, το ίδιο αποτελεσματικοί και να επωφελούνται και εκείνοι από τις συνθήκες της αγοράς.
Οι συνάδελφοι, οι οποίοι μίλησαν πριν, ανέπτυξαν κατά τη γνώμη μου επαρκώς και τη μεγάλη πληγή η οποία υπάρχει με το παραεμπόριο και στις λαϊκές αγορές. Γνωρίζουμε όλοι ότι οι λαϊκές αγορές δεν πωλούν όπως είπε και ο κ. Καλλιώρας προϊόντα γης, θαλάσσης ή ελαφράς βιοτεχνίας και γνωρίζουμε όλοι, ειδικά εμείς που ζούμε στην επαρχία, το μεγάλο πρόβλημα που υπάρχει με τους μικροπωλητές, πολλοί από τους οποίους είναι αλλοδαποί και οι οποίοι πωλούν προϊόντα που είναι παραποιημένα, κακής ή αμφίβολης ποιότητας και πολλά από αυτά και κλεμμένα.
Ξέρουμε όλοι ότι το εμπόριο ήταν και είναι στην Ευρωπαϊκή 'Ενωση ο δεύτερος εργοδότης. Γνωρίζουμε πάρα πολύ καλά επίσης ότι είναι μεγάλο και το ποσοστό του εργατικού δυναμικού που απασχολείται και ότι μεγάλο μέρος του είναι γυναίκες. Δίνεται δε η δυνατότητα στις γυναίκες και να είναι στην αγορά εργασίας και να συνδυάζουν με το ελαστικό ή το μειωμένο ωράριο, το οποίο υπάρχει, τις οικογενεικές και τις επαγγελμτικές τους υποχρεώσεις.
Δεν νομίζω ότι χρειάζεται κανείς να επιχειρηματολογήσει ιδιαίτερα για την ανάγκη που υπάρχει στη θέσπιση και στην εφαρμογή των κανόνων του υγιούς ανταγωνισμού, γιατί αυτό δεν ευνοεί μόνο τους εμπόρους, δεν ευνοεί μόνο τους επιχειρηματίες, ευθέως ευνοεί και τον καταναλωτή. Του δίνεται η δυνατότητα με τον τρόπο αυτό να ασκεί επιρροή, μειώνονται οι τιμές, ενώ στην αντίθετη περίπτωση η συγκέντρωση της αγοράς στα χέρια λίγων εταιρειών με άναρχο τρόπο και χωρίς κάποια...
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Βουλευτού)
Κύριε Πρόεδρε, θα κάνω χρήση και του χρόνου της δευτερολογίας μου, αν το επιτρέπετε.
ΠΡΟΕΔΡΕΥΩΝ (Κωνσταντίνος Βρεττός): Και εσείς θα την πάρετε τώρα;
ΖΩΗ ΜΑΚΡΗ: Να μην είμαι και η μόνη που θα δευτερολογήσει.
Με τη συγκέντρωση, λοιπόν, της αγοράς στα χέρια των λίγων εταιρειών
επηρεάζεται και μειώνεται σημαντικά η δυνατότητα των καταναλωτών να επηρεάζουν την ποιότητα των προϊόντων, την τιμή των προϊόντων και γενικά ένα φάσμα προϊόντων, τα οποία υπάρχουν στην αγορά. 
Η μεγάλη σημασία που έχει για τους εμπόρους ο ανταγωνισμός φαίνεται
και από μια σχετική έρευνα που έκανε η Εθνική Συνομοσπονδία Ελληνικού Εμπορίου τον Ιούνιο του 2000, σύμφωνα με την οποία οι εμπορικές επιχειρήσεις θεωρούν το φορολογικό ως το σοβαρότερο θέμα που αντιμετωπίζουν για την οικονομική λειτουργία μιας εμπορικής επιχείρησης. Το αμέσως επόμενο είναι τα πολυκαταστήματα και ο αθέμιτος ανταγωνισμός. Φαίνεται δε η σπουδαιότητα που έχει γι' αυτούς από το ότι η χρηματοδότηση
κατ' αυτούς είναι πολύ λίγοτερο σημαντική και έπονται τα θέματα του ωραρίου και του υπαίθριου εμπορίου.
Νομίζω, λοιπόν, ότι είναι απαραίτητη η δική σας συμβολή και παρέμβαση στο θέμα της υπάρξεως, αλλά και της απαρέγκλιτης εφαρμογής του νόμου για όλους τους παράγοντες, στο να ελέγχεται η συγχώνευση, η επέκταση ή η δημουργία προμηθευτικών ομίλων χωρίς να υπάρχουν ολιγοπωλιακές καταστάσεις.
Με τον τρόπο αυτό νομίζω ότι επαρκώς θα διευκολυνθούν και οι σχέσεις μεταξύ εμπόρων και παραγωγών, οι οποίοι έχουν πολλά κοινά συμφέροντα. Εάν υπάρχει υγιές πλαίσιο, που θα ρυθμίζει το θεμιτό ανταγωνισμό, οι σχέσεις τους θα είναι επαρκώς καλύτερες. 
'Ολα αυτά -σας το είπα πριν και θα το επαναλάβω και τώρα- δεν αφορούν μόνο στους εμπόρους και στους επιχειρηματίες, αφορούν ευθέως και στον καταναλωτή. Οι καταναλωτές είναι η μεγαλύτερη κοινωνική ομάδα αλλά και η περισσότερο ανοργάνωτη. Οι νόμοι για την προστασία του θεμιτού και υγιούς ανταγωνισμού ευθέως επηρεάζουν την καθημερινή ζωή του καταναλωτή, διότι αναφέρονται στην ποιότητα των προϊόντων, στην ασφάλεια των συναλλαγών, στην τιμή των προϊόντων, ακόμη και στη δυνατότητα που θα έχουν να προσφύγουν στη δικαιοσύνη και να βρούνε εκεί το δίκιο τους.

Πιστεύω λοιπόν ότι, εάν υπάρχει η δυνατότητα σε όλους τους οικονομικούς παράγοντες να έχουν ίδια πρόσβαση στην αγορά και να έχουν πρόσβαση χωρίς διάκριση αλλά με αρχές στον υγιή πυρήνα του ανταγωνισμού, τα πράγματα θα είναι καλύτερα. Δυστυχώς, η μέχρι τώρα πρακτική του Υπουργείου δεν μας κάνει ιδιαίτερα αισιόδοξους. Ευελπιστώ η τοποθέτησή
σας να είναι κατατοπιστική και να μας επιτρέψει να ελπίζουμε περισσότερα. Ευχαριστώ πολύ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από

τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" ΘΡΑΚΗ 2000: 80 χρόνια από την ενσωμάτωση στην Ελλάδα", πενήντα ένα μαθητές και μαθήτριες και δύο συνοδοί-καθηγητές από το 3ο Γυμνάσιο Ζωγράφου. Η Βουλή τους καλωσορίζει.
(Χειροκροτήματα απ'όλες τις πτέρυγες)
Το λόγο έχει η Υφυπουργός Ανάπτυξης κα Μιλένα Αποστολάκη.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Ευχαριστώ πολύ, κύριε
Πρόεδρε.
Κυρία και κύριοι Βουλευτές, με τη συζητούμενη επερώτηση έχω την αίσθηση ότι για μια ακόμη φορά αποδεικνύεται ότι το κόμμα της Νέας Δημοκρατίας στερείται συγκεκριμένων προτάσεων για την αντιμετώπιση θεμάτων που εγείρει. Αποδεικνύεται ακόμη και κάτι πιο σημαντικό ότι δεν έχει εικόνα της οικονομικής πραγματικότητας στην Ελλάδα σήμερα και ειδικότερα σε ό,τι αφορά τον τομέα του εμπορίου και των μικρομεσαίων επιχειρήσεων, στον οποίο και αναφέρεσθε με την επερώτησή σας. 
Επιχειρείται για άλλη μία φορά η δημιουργία μιας αναληθούς και
παραπλανητικής εικόνας για τη σημερινή κατάσταση που επικρατεί στον τόπο μας, σε ό,τι αφορά το εμπόριο και τις μικρομεσαίες επιχειρήσεις. Και όλα αυτά, χωρίς κανένα βάσιμο ισχυρισμό, με εκτιμήσεις που δεν στηρίζονται πουθενά, που δεν έχουν στοιχειοθέτηση, γιατί τα στατιστικά στοιχεία, όπως γνωρίζετε πολύ καλά, όχι μόνο δεν αποδεικνύουν όσα λέτε, αλλά σας διαψεύδουν πανηγυρικά.
Θεωρώ, όμως, ευτυχή τη σύμπτωση ότι ο κύκλος των ομιλητών έκλεισε με την κ. Ζέτα Μακρή, η οποία είπε ότι περιμένει τις απαντήσεις με ιδιαίτερο ενδιαφέρον και είμαι βέβαιη ότι μετά το τέλος της ομιλίας μου θα αισθανθεί και η ίδια ικανοποιημένη από την απάντηση που έλαβε.
Με βάση τα τελευταία στοιχεία της Εθνικής Στατιστικής Υπηρεσίας
προκύπτει ότι για το διάστημα Ιανουάριος-Οκτώβριος του 2000 ο μέσος δείκτης αξίας λιανικών πωλήσεων στη χώρα είναι αισθητά αυξημένος σε σχέση με το 1999.
Πιο συγκεκριμένα: Η αξία των λιανικών πωλήσεων αυξήθηκε κατά 4,5% στα καταστήματα τροφίμων, ποτών και καπνού, κατά 8,1% στα φαρμακευτικά και καλλυντικά είδη, κατά 7,6% στα είδη ένδυσης και υπόδυσης, κατά 6,7% στα καταστήματα επίπλων, οικιακού εξοπλισμού και ηλεκτρικών ειδών, κατά 7,2% στα βιβλιοπωλεία και τα χαρτοπωλεία.
Στο σημείο αυτό υπενθυμίζω ότι το 2000 έκλεισε στη χώρα μας με μέσο
ετήσιο ρυθμό πληθωρισμού 3,2%. Είναι, λοιπόν, προφανές και αντιληπτό απ'όλους μας πως οι αυξήσεις στην αξία των πωλήσεων δεν αντανακλούν το
ρυθμό ανόδου των τιμών, αλλά την αυξημένη ζήτηση. Παρ' ότι ο ανταγωνισμός εντείνεται, οι επιχειρήσεις δεν χάνουν τα μερίδιά τους από τους νέους ανταγωνιστές, αλλά αυξάνεται το κομμάτι της αγοράς, το οποίο και μοιράζονται.
Αν στα παραπάνω προσθέσουμε ότι το 1999, με βάση τα στοιχεία του κέντρου πληροφορικής του Υπουργείου Οικονομικών, του γνωστού ΚΕΠΥΟ, έκαναν έναρξη εργασιών εκατόν επτά χιλιάδες επτακόσιες τριάντα τέσσερις (107.734) επιχειρήσεις και διακοπή πενήντα ενένα χιλιάδες εκατόν τριάντα οκτώ (59.138), προκύπτει ένας καθαρός αριθμός σαράντα οκτώ χιλιάδες πεντακόσιες εννενήντα έξι (48.596) νέων επιχειρήσεων για τον τόπο, οι οποίες, όπως γνωρίζετε πολύ καλά, στην πλειονότητά τους είναι μικρές και μεσαίες επιχειρήσεις. Επομένως σε καμία περίπτωση δεν στοιχειοθετείται ο κίνδυνος εξαφάνισης της μικρομεσαίας επιχειρήσεως.
Θα ήθελα στο σημείο αυτό να αναφερθώ στα στοιχεία της υπηρεσίας "ΤΕΙΡΕΣΙΑΣ", τα οποία μετρούν τους δείκτες ασφυξίας της οικονομίας, οι οποίοι έχουν μία ιδιαίτερη αξία, γιατί δείχνουν έμμεσα τη ρευστότητα στην αγορά, καθώς και την ευρωστία της. Σύμφωνα, λοιπόν, με τα στοιχεία αυτά, το 2000 οι ακάλυπτες επιταγές ήταν ογόντα πέντε χιλιάδες επτακόσιες εννενήντα τέσσερις (85.794) έναντι εκατόν δέκα επτά χιλιάδες εννιακόσιες δέκα έξι (117.916) το 1999. Υπήρξε μείωση κατά 27,2% και το ποσό που αντιπροσώπευαν ανήλθε σε 205,597 δισεκατομμύρια, έναντι 251,847 το 1999. Δηλαδή η μείωση σε ποσό, σε απόλυτα νούμερα, ήταν 18,3%.
Ανάλογη είναι η εικόνα και στις απλήρωτες συναλλαγματικές. Ο αριθμός μειώθηκε μεταξύ 1999 και 2000 κατά 13,6%, ενώ η μείωση, σε ό,τι αφορά το ποσό, ανήλθε στο 14,8%.
Βεβαίως δεν πρέπει να ξεχνά κανείς πως από το 1997 και μετά οι
δείκτες αυτοί εμφανίζουν στον τόπο μας μία διαρκή, συνεχή και σταθερή βελτίωση για πρώτη φορά μετά τη Μεταπολίτευση, που είναι ένα αδιαμφισβήτητο δείγμα της ευρωστίας της αγοράς και του υγιέστερου πλέον επιχειρηματικού περιβάλλοντος.
Ισχυρίζεστε ότι οι μικρομεσαίες επιχειρήσεις δεν έχουν πρόσβαση στις χρηματοδοτήσεις και ότι αυτό είναι ένα πρόβλημα που τους οδηγεί σε επιχειρηματική ασφυξία.
Εγώ θα ήθελα να παραθέσω στοιχεία που αποδεικνύουν τις αλλαγές που
έχουν συντελεστεί τα τελευταία χρόνια στον τομέα της πρόσβασης στο χρηματοπιστωτικό σύστημα και στη συνέχεια των ειδικών παρεμβάσεών μας, σε ό,τι αφορά τις μικρομεσαίες επιχειρήσεις, που αποτελούν απτά δείγματα πολιτικής, με συνέπεια και αποτελεσματικότητα, που δίνουν ιδιαίτερη προτεραιότητα στην ενθάρρυνση και στη διευκόλυνση της πρόσβασης των μικρομεσαίων επιχειρήσεων στην αγορά κεφαλαίων.
Κυρίες και κύριοι, το 1990 το βραχυπρόθεσμο επιτόκιο χορηγήσεων ήταν 27,5%, το 1991 29,5%, το 1992 28,7%. Δεν θα αναφερθώ στο ποιος είχε την ευθύνη για τη διακυβέρνηση του τόπου εκείνα τα χρόνια, γιατί το γνωρίζουμε όλοι πολύ καλά.
Σήμερα, σε οποιαδήποτε εμπορική τράπεζα, το επιτόκιο επιχειρηματικής πίστης είναι μικρότερο του 8%. Πότε, λοιπόν, ήταν ευκολότερη η πρόσβαση των μικρομεσαίων επιχειρήσεων στις χρηματοδοτήσεις, τότε ή τώρα;
Είναι προφανές ότι ένα επιτόκιο που αγγίζει το 30% είναι απαγορευτικό για οποιαδήποτε επιχειρηματική κίνηση, για οποιαδήποτε επένδυση. Πότε στη χώρα μας υπήρχαν ευνοϊκότεροι όροι για την ενίσχυση και τη χρηματοδότηση των μικρομεσαίων επιχειρήσεων;
Πρόσθετα στοιχεία από την Τράπεζα της Ελλάδας αναιρούν τους ισχυρισμούς σας στο σύνολό τους. Το 1990 η χρηματοδότηση του εμπορίου από τις εμπορικές τράπεζες, με βάση τα υπόλοιπα στο τέλος κάθε έτους, ήταν τετρακόσια ογδόντα έξι δισεκατομμύρια ογδόντα έξι εκατομμύρια (486.086.000.000) δραχμές. Το 1999 ήταν τρία τρισεκατομμύρια σαράντα τρία δισεκατομμύρια πεντακόσια εβδομήντα τέσσερα εκατομμύρια (3.043.574.000.000) δραχμές.
Πρόκειται για μία άνοδο, κυρίες και κύριοι Βουλευτές, που ξεπερνάει το 600%. Τα στοιχεία αυτά αποκτούν ακόμη μεγαλύτερη αξία εάν προσθέσετε και συνυπολογίσετε ότι καθώς μειώνονται τα επιτόκια η αύξηση των καθαρών ποσών των χρηματοδοτήσεων σημαίνει περισσότερα κεφάλαια για επενδύσεις. 
Με βάση τα στοιχεία από την ενδιάμεση έκθεση της νομισματικής
πολιτικής της Τράπεζας της Ελλάδας, που αφορούν το διάστημα Ιανουαρίου-Σεπτεμβρίου 2000, ο ρυθμός αύξησης της πιστωτικής επέκτασης στο εμπόριο, προσεγγίζει το 32% έναντι 5,7% της προηγούμενης χρονιάς,
ποσοστό υψηλότερο από ό,τι η αύξηση των χορηγήσεων προς άλλους παραγωγικούς τομείς της χώρας και από το μέσο όρο πιστωτικής επέκτασης γενικότερα.
Η αύξηση των χρηματοδοτήσεων και η μείωση των επιτοκίων οδήγησαν σε θετικές επιχειρηματικές προσδοκίες στον τομέα του λιανεμπορίου. Σύμφωνα με στοιχεία του ΙΟΒΕ, του έγκυρου κατά την εκτίμηση της Νέας Δημοκρατίας ΙΟΒΕ, η ετήσια μεταβολή προσδοκιών ήταν σε αρνητικό πρόσημο, μείον 0,9 το 1998, 0,1 το 1999 και έφθασε τον Οκτώβριο του 2000 σε 2,8. Πρόκειται σαφέστατα για μία σημαντική βελτίωση του επιχειρηματικού κλίματος στον τομέα του εμπορίου, γεγονός που επιβεβαιώνεται από τα στοιχεία της Εθνικής Στατιστικής Υπηρεσίας και του ΥΠΕΘΟ, για τις μεταβολές της ακαθάριστης προστιθέμενης αξίας του εμπορίου.
'Ετσι το 1996 το ΑΕΠ σε αγοραίες τιμές αυξήθηκε κατά 2,4% και το εμπόριο κατά 5,9%. Το 1997 τα αντίστοιχα νούμερα ήταν 3,5% και 4,6%. Το 1998 ήταν 3,1% και 5,7%. Το 1999 ήταν 3,4% και 4,8% αντίστοιχα και το 2000 ήταν 4,1% και 5,5%. Συνεπώς το εμπόριο στη χώρα μας όχι μόνο δεν 
συρρικνώνεται, αλλά συνεχώς αντιπροσωπεύει και μεγαλύτερο μέρος του ΑΕΠ. Είναι δυσάρεστα τα νούμερα και ενδεχομένως λίγο βαρετά, αλλά πρέπει να τα

ακούσουμε σ' αυτήν την Αίθουσα για να έχουμε πραγματική εικόνα του τι συμβαίνει στον τόπο μας σε σχέση με το εμπόριο.
Η Κυβέρνηση πάντως, κυρίες και κύριοι Βουλευτές, δεν αρκείται στις ευνοϊκότερες συνθήκες που απορρέουν από την εφαρμογή της πολιτικής της σε σχέση με την πτώση των επιτοκίων, αλλά προχωρεί σε συγκεκριμένα μέτρα, τα οποία θα ήθελα και να αναφέρω.
Θα πρέπει να έχετε ήδη ενημερωθεί για τη σύσταση του εγγυοδοτικού
φορέα για τις μικρομεσαίες επιχειρήσεις, που θα λειτουργεί υπό την εποπτεία της Τράπεζας της Ελλάδος. Πότε άλλοτε, ποια κυβέρνηση σ' αυτόν τον τόπο πήρε μια τέτοια απόφαση, έκανε μια τέτοια τομή για να διευκολύνει την πρόσβαση των μικρομεσαίων επιχειρήσεων στο χρηματοπιστωτικό σύστημα; Η σύσταση του φορέα αυτού εντάσσεται στις δράσεις του Γ' Κοινοτικού Πλαισίου Στήριξης και αποτελεί μία ευθεία δράσης ενίσχυσης των μικρομεσαίων επιχειρήσεων του τόπου. Στόχος είναι η ενθάρρυνση της επιχειρηματικότητας και η ενίσχυση της οικονομικής ανάπτυξης μέσω της διευκόλυνσης της πρόσβασης υφισταμένων και νέων μικρομεσαίων επιχειρήσεων στην αγορά κεφαλαίου. Θα δίνονται εγγυήσεις για χορηγήσεις κεφαλαίων κίνησης, εγγυήσεις σε βραχυπρόθεσμες πιστώσεις, εγγυήσεις σε μεσομακροπρόθεσμα δάνεια και εγγυήσεις σε πράξεις χρηματοδοτικής μίσθωσης.
Το μέτρο αυτό έρχεται πράγματι να καλύψει ένα κενό στην αγορά, που συνδεόταν με την αδυναμία παροχής των απαιτούμενων εμπραγμάτων ασφαλειών και εγγυήσεων από τις μικρομεσαίες και τις πολύ μικρές επιχειρήσεις στα πιστωτικά ιδρύματα.
Ακόμα και στις περιπτώσεις εκείνες που οι επιχειρηματίες αυτοί διέθεταν τις αναγκαίες εμπράγματες ασφάλειες, η κατάσταση αυτή τους οδηγούσε σε μία οικονομική και επιχειρηματική ασφυξία γιατί σήμαινε δέσμευση του συνόλου των οικογενειακών περιουσιακών τους στοιχείων και επακόλουθη αδυναμία προώθησης της επιχειρηματικότητάς τους.
Σκοπός του φορέα, λοιπόν, τώρα είναι η ενθάρρυνση και διευκόλυνση της πρόσβασης των μικρομεσαίων και πολύ μικρών επιχειρήσεων στην αγορά κεφαλαίων, με τη διασφάλιση αντισταθμιστικού μηχανισμού επιμερισμού του κινδύνου.
Με αυτόν τον τρόπο ενθαρρύνεται ουσιαστικά η ανάληψη επιχειρηματικών πρωτοβουλιών με τη δημιουργία και τη λειτουργία μικρών επιχειρήσεων και την υποβοήθησή τους. Η επιτυχής υλοποίηση του μέτρου αυτού αποτελεί μια ουσιαστική συνεισφορά στη σύγκληση της ανταγωνιστικότητας μέσω της ενίσχυσης της επιχειρηματικότητας των μικρομεσαίων επιχειρήσεων και των πολύ μικρών επιχειρήσεων, που πράγματι αποτελούν τη ραχοκοκαλιά του τόπου μας.
Η διαδικασία στήριξης των μικρομεσαίων επιχειρήσεων, μέσω του
εγγυοδοτικού φορέα, θα αφορά τρεις εμπλεκόμενους εταίρους, τις επιχειρήσεις πολύ μικρές και μικρομεσαίες, τις εμπορικές τράπεζες και το συλλογικό εκφραστή τους, την 'Ενωση Ελληνικών Τραπεζών και το δημόσιο, το Υπουργείο Ανάπτυξης δηλαδή.
Η επιτυχής λειτουργία του φορέα στο σημερινό ανταγωνιστικό περιβάλλον προϋποθέτει όφελος και για τα τρία μέρη. Και για να γίνω πιο ακριβής, ο φορέας θα αναλάβει ένα μέρος του κινδύνου της χρηματοδότησης των
μικρομεσαίων και πολύ μικρών επιχειρήσεων από τις τράπεζες, χωρίς να έχει καμία συμμετοχή στην αξιολόγηση των αιτήσεων των επιχειρήσεων. Οι επιχειρήσεις θα καταβάλουν ετησίως ένα αντίτιμο στο φορέα για τις υπηρεσίες που προσφέρει, που δεν θα ξεπερνά τη μία ποσοστιαία μονάδα επί του κάθε φορά υπολοίπου του δανείου.
Οι τράπεζες θα αξιολογούν τις αιτήσεις χρηματοδότησης με τα τρέχοντα κριτήρια βιωσιμότητας. 'Ομως, επειδή θα διευκολύνονται από την εγγυοδοτική κάλυψη που θα τους παρέχεται από το φορέα και από τη δυνατότητά τους να αυξήσουν τα μερίδιά τους σ' αυτήν την κερδοφόρα αγορά, θα προσφέρουν καλύτερους όρους χρηματοδότησης στις επιχειρήσεις.
Το όφελος για το δημόσιο είναι η ώθηση που προσδίδει στην επιχειρηματικότητα και στην οικονομική ανάπτυξη, στηρίζοντας εμπράκτως και στην ουσία τις μικρομεσαίες και πολύ μικρές επιχειρήσεις. Οι επιχειρήσεις προφανώς θα ωφεληθούν από τη διευκόλυνση της πρόσβασής τους στο χρηματοπιστωτικό σύστημα.
Το Υπουργείο Ανάπτυξης έχει ήδη προβεί στις απαραίτητες διαβουλεύσεις με την 'Ενωση Ελληνικών Τραπεζών και πρόκειται σύντομα να προβεί στη σύσταση του φορέα, γεγονός που πρέπει να σας πω ότι έχει ήδη χαιρετιστεί από το σύνολο των εμπορικών οργανώσεων, που εκπροσωπεί τις μικρομεσαίες επιχειρήσεις του τόπου μας.
Αναφέρεται στην επερώτησή σας ότι υπάρχει μία συνεχής μεταβολή του φορολογικού συστήματος, το οποίο είναι άδικο και προκαλεί προβλήματα. Η μεταβολή του φορολογικού συστήματος είναι προς μία και μόνο σταθερή κατεύθυνση, τη σταθερή μείωση των φορολογικών συντελεστών, με κύριο πάντα γνώμονα το μεγαλύτερο όφελος για την εθνική οικονομία, τις παραγωγικές τάξεις, το σύνολο της ελληνικής κοινωνίας.
Μας κατηγορείτε άραγε επειδή προχωρήσαμε στην κατάργηση του ειδικού φόρου τραπεζικών εργασιών; Μας κατηγορείτε επειδή προχωρήσαμε σε έκπτωση των δαπανών για υπηρεσίες πληροφορικής και πρόσβασης στο ΙΝΤΕRNET, προκειμένου να δοθεί ώθηση στην πληροφορική και στο ηλεκτρονικό επιχειρείν; Μας κατηγορείτε γιατί βασικός στόχος αυτής της φορολογικής πολιτικής, μέσα στο πλαίσιο της ασκούμενης από την Κυβέρνηση δημοσιονομικής πολιιτκής, είναι η δικαιότερη κατανομή των φορολογικών βαρών; Μας κατηγορείτε γιατί με το ν. 2753/99 οι μικρομεσαίες επιχειρήσεις ενισχύθηκαν με μεγάλες μειώσεις του φορολογικού τους συντελεστή;
Γνωρίζετε πολύ καλά ότι οι ομόρρυθμες και ετερόρρυθμες εταιρείες και οι κοινωνίες αστικού δικαίου, που ασκούν επιχείρηση-επάγγελμα, από το 35% που εφορολογούντο, ο συντελεστής μειώθηκε στο 25%. Η πολιτική αυτή αποτελεί μία έμπρακτη στήριξη στη μικρή και μεσαία επιχείρηση, καθώς -όπως γνωρίζετε- οι εταιρείες που έχουν προσωπικό χαρακτήρα αποτελούν κατά τεκμήριο πολύ μικρές και μεσαίες επιχειρήσεις. Συνεπώς η μείωση των συντελεστών φορολογίας είναι ένας τρόπος ελάφρυνσης και ενίσχυσης των μικρομεσαίων επιχειρήσεων.
Με τον ίδιο νόμο οι φορολογικές ελαφρύνσεις επεκτάθηκαν με τη
διεύρυνση των δαπανών που εκπίπτουν από τα ακαθάριστα έσοδα των επιχειρήσεων, όπως το δικαίωμα έκπτωσης δαπανών, που αφορά ποσά μισθοδοσίας. Τα έξοδα μισθοδοσίας και αμοιβής του προσωπικού αφαιρούνται από τα ακαθάριστα έσοδα, εφόσον έχουν καταβληθεί ή βεβαιωθεί οι ασφαλιστικές εισφορές υπέρ του ΙΚΑ ή άλλου ασφαλιστικού οργανισμού, εκτός αν από την κείμενη νομοθεσία βεβαίως προβλέπεται μερική ή ολική απαλλαγή από την υποχρέωση για την καταβολή των εισφορών, ενώ επίσης αφαιρούνται και τα έξοδα μισθοδοσίας του υπαλληλικού προσωπικού της επιχείρησης, που συνδέονται με τον εργοδότη με συγγένεια εξ αίματος ή εξ αγχιστείας μέχρι τον τέταρτο βαθμό, εφόσον καταβλήθηκαν ή βεβαιώθηκαν οι ασφαλιστικές εισφορές κύριας ή επικουρικής υποχρεωτικής ασφάλισης στο ΙΚΑ ή άλλους ασφαλιστικούς οργανισμούς.
Νομίζω, λοιπόν, ότι είναι πέραν κάθε καλόπιστης κριτικής το γεγονός ότι αδυνατείτε να αντιληφθείτε αυτά τα έμπρακτα μέτρα από την πλευρά της Κυβέρνησης για την ενίσχυση των μικρομεσαίων επιχειρήσεων, την αναγνώριση του ρόλου και της σπουδαιότητάς τους για την οικονομία μέσα σε ένα διεθνοποιημένο ανταγωνιστικό περιβάλλον. Και είναι επίσης απορίας άξιο το γεγονός της άρνησής σας ή ενδεχομένως της άγνοιάς σας σε σχέση με τα μέτρα και την αποτελεσματικότητά τους στην προσπάθεια ενίσχυσης των

μικρομεσαίων επιχειρήσεων, με τα οποία πρέπει να σας πω ότι
ικανοποιούνται πάγια αιτήματα επιχειρηματιών του τόπου μας. Σε αυτές τις περιπτώσεις όμως η πλειοδοσία είναι ανέξοδη και δεν έχει κανείς να χάσει τίποτα.
Μια κυβέρνηση όμως έχει ένα χρέος, έχει ένα χρέος ευθύνης, έχει ένα χρέος σε σχέση με όσα με κόπους και θυσίες πέτυχε ο ελληνικός λαός. Και έχει ένα χρέος για τη διατήρηση αυτή, έχει ένα χρέος για τη διεύρυνση των κατακτήσεων, έχει ένα χρέος για τη βελτίωση της πραγματικής οικονομίας. Και απ'όλα τα παραπάνω αυτό το οποίο αποδεικνύεται είναι ότι η Κυβέρνηση βαδίζει σε όλους τους τομείς και σε ό,τι αφορά στη φορολογική
μεταρρύθμιση βάσει ενός συγκεκριμένου σχεδίου, με στόχο τη δικαιότερη κατανομή των φορολογικών βαρών και την ενίσχυση των μικρών και μεσαίων επιχειρήσεων. Και, όπως όλοι διαπιστώνουν, γίνονται πράξη τα υπεσχημένα. Θέλω στο σημείο αυτό να κλείσω την παράθεση στοιχείων για το ποια πραγματικά είναι η εικόνα στο ελληνικό εμπόριο και νομίζω ότι η μη ηθελημένη παραπληροφόρηση έχει πλέον καταδειχθεί.
Θα ήθελα στο σημείο αυτό να αναφερθώ στο τι σκοπεύουμε να πράξουμε
από δω και πέρα προκειμένου να στηρίξουμε το ελληνικό εμπόριο και τις μικρομεσαίες επιχειρήσεις, συμφωνώντας για άλλη μια φορά ότι η ελληνική μικρομεσαία επιχείρηση είναι η ραχοκοκαλιά της οικονομίας μας, είναι η κατηγορία των επιχειρήσεων, που συνεισφέρει τα μέγιστα στην αύξηση της απασχόλησης, όπως άλλωστε και τα στοιχεία της Ευρωπαϊκής Επιτροπής επιβεβαιώνουν.
'Οπως όλοι γνωρίζετε, οι στόχοι αυτής της τετραετίας για την Κυβέρνηση έχουν συνοψισθεί στο τρίπτυχο: Αύξηση της απασχόλησης, ενίσχυση της επιχειρηματικότητας, αύξηση της ανταγωνιστικότητας και για όλους αυτούς τους στόχους έχουμε ένα ολοκληρωμένο στρατηγικό σχέδιο. Αναφέρθηκα ήδη

στη δημιουργία του φορέα εγγυοδοσίας στο πλαίσιο του επιχειρησιακού προγράμματος "Ανταγωνιστικότητα" του Υπουργείου Ανάπτυξης. 'Ηδη έχει ξεκινήσει το πρόγραμμα "Δικτυωθείτε" του Υπουργείου Ανάπτυξης σε συνεργασία με τον ΕΟΜΜΕΧ, ο οποίος είναι και ο φορέας που θα υλοποιήσει το πρόγραμμα.
Το πρόγραμμα αυτό, το οποίο εντάσσεται στο Γ' Κοινοτικό Πλαίσιο
Στήριξης, έχει σαν στόχο την υποβοήθηση της επιχειρηματικής δραστηριότητας των μικρών και μεσαίων επιχειρήσεων της χώρας, θα έλεγα 
των πολύ μικρών, μια που απαρέγκλιτο όριο είναι η απασχόληση δέκα ατόμων. Δικαιούχοι μπορεί να είναι μόνο επιχειρήσεις που απασχολούν μέχρι δέκα άτομα και που έχουν κύκλο εργασιών μέχρι διακόσια εκατομμύρια
(200.000.000) δραχμές.
Μέχρι στιγμής, κυρίες και κύριοι Βουλευτές, έχουν κατατεθεί πάνω από
έντεκα χιλιάδες αιτήσεις και το 65% από αυτές είναι επιχειρήσεις που ιδρύθηκαν μετά το 1990. Οι επιχειρήσεις δε που ανήκουν στον τομέα του εμπορίου είναι το 47,14%. Και επειδή ο χώρος του εμπορίου αποτελεί για

μας μια προτεραιότητα και είναι ιδιαίτερα δεκτικός στους στόχους του προγράμματος, αποφασίστηκε οι εμπορικές επιχειρήσεις να πριμοδοτηθούν με τη μέγιστη βαθμολογία στο κριτήριο που αφορά την κατηγορία των επιχειρήσεων. Το πρόγραμμα θα έχει συνολικό προϋπολογισμό 31,5 δισεκατομμύρια δραχμές και διάρκεια τρία χρόνια. Προβλέπεται σ'αυτόν τον πρώτο κύκλο να χρηματοδοτηθούν και να υποστηριχθούν πενήντα χιλιάδες επιχειρήσεις. Επιδοτείται η απόκτηση του αναγκαίου ελάχιστου τερματικού εξοπλισμού, η σύνδεση με το 'Ιντερντετ, καθώς και η δημιουργία εμπορικής ιστοσελίδας.
ΠΑΝΑΓΙΩΤΗΣ ΨΩΜΙΑΔΗΣ: Από πότε, κυρία Υπουργέ;
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Θα σας απαντήσω, κύριε
Ψωμιάδη.
Η επιλογή των επιχειρήσεων θα γίνει με τη χρήση πληροφορικού
συστήματος με αντικειμενικά κριτήρια που θα λαμβάνουν υπόψη τη γεωγραφική θέση και το μέγεθος της επιχείρησης. Το πρόγραμμα έχει σχεδιαστεί κατά τρόπο ώστε οι μικρομεσαίες επιχειρήσεις να έχουν τη μικρότερη δυνατή επιβάρυνση σε ό,τι αφορά γραφειοκρατικές διαδικασίες και να καταθέσουν τις αιτήσεις τους χωρίς την ανάγκη ύπαρξης κάποιου συμβούλου και να επιδοτηθούν χωρίς να υπάρχει μια πρόσθετη επιβάρυνσή τους.
Οι επιχειρήσεις που εντάσσονται στο πρόγραμμα δικαιούνται συμβουλευτικής υποστήριξης, προκειμένου να εξοικειωθούν με τη χρήση του διαδικτύου ως επιχειρησιακού εργαλείου στη καθημερινή λειτουργία τους. Γιατί θα ήταν δώρον άδωρον να τους παρείχαμε τον εξοπλισμό χωρίς να τους
δώσουμε την ευκαιρία να έχουν την απαραίτητη τεχνογνωσία για να το χρησιμοποιήσουν. 'Ετσι η συμβουλευτική αυτή στήριξη αφορά τη δυνατότητα επί τόπου υποστήριξης των επιχειρηματιών και των εργαζομένων από κατάλληλα προετοιμασμένους συμβούλους σε συνεργασία με τα ΑΕΙ, τα ΤΕΙ και τα Επιμελητήρια της χώρας και τη δημιουργία ηλεκτρονικού κόμβου για την παροχή συμβουλευτικών υπηρεσιών. Οι δράσεις επιμόρφωσης θα υλοποιηθούν από πτυχιούχους, κατά προτεραιότητα τελειόφοιτους ΑΕΙ και ΤΕΙ και από καθηγητές πληροφορικής της μέσης εκπαίδευσης.
Οι μικρομεσαίες επιχειρήσεις που ήταν αποκλεισμένες από το νέο
ψηφιακό πεδίο της οικονομίας -αυτήν τη στιγμή σας είπα ότι ήδη οι εμπορικές μικρομεσαίες επιχειρήσεις καλύπτουν περίπου το μισό του συνόλου των εταιρειών που έχουν καταθέσει αιτήσεις, είναι οι άμεσα ωφελημένες- με 
αυτήν τη δυνατότητα που τους παρέχεται, μπορούν να αποκτήσουν τον αναγκαίο εξοπλισμό και την αναγκαία επιμόρφωση και άρα θα έχουμε μια ιδιαίτερη ενθάρρυνση. Αλλά και στην πλευρά των επιμορφωτών, που, έχοντας αποκτήσει αυτήν την τεχνογνωσία και εξειδίκευση, θα εξασφαλίσουν τις προϋποθέσεις για μια μελλοντική συνεργασία με τις επιχειρήσεις της περιφέρειάς τους. 
Θεωρώ ότι το πρόγραμμα "Δικτυωθείτε" είναι ένα απτό παράδειγμα
ενίσχυσης του τομέα του εμπορίου και των μικρομεσαίων επιχειρήσεων... ΠΑΝΑΓΙΩΤΗΣ ΛΑΦΑΖΑΝΗΣ: Πότε θα εφαρμοστεί;
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): ... μέσα από μια σειρά από δράσεις του επιχειρησιακού προγράμματος "Ανταγωνιστικότητα" του
Υπουργείου Ανάπτυξης, που στοχεύει ακριβώς στην ενίσχυση των εμπορικών επιχειρήσεων και των μικρομεσαίων επιχειρήσεων.
'Εγινε λόγος για ζητήματα διαφάνειας σε σχέση με την απορρόφηση των
Κοινοτικών Πλαισίων Στήριξης. Η διαφάνεια, φαντάζομαι ότι πρέπει να αντιληφθείτε ότι πέρα από τη δική σας ευαισθησία, για μας αποτελεί χρέος, ευθύνη και δέσμευση. Και ακριβώς γι' αυτόν το λόγο...
ΠΑΝΑΓΙΩΤΗΣ ΨΩΜΙΑΔΗΣ: Γιατί ήταν αποκλεισμένες;
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε, κύριε Ψωμιάδη, σας παρακαλώ πολύ.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριε Ψωμιάδη, σας άκουσα
με πολύ μεγάλο σεβασμό και θα παρακαλούσα ...
ΠΑΝΑΓΙΩΤΗΣ ΨΩΜΙΑΔΗΣ: Γιατί ήταν ...
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε. Από αυτά που λέει ο κ. Ψωμιάδης δεν γράφεται ούτε κουβέντα.
ΠΑΝΑΓΙΩΤΗΣ ΨΩΜΙΑΔΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Μη διακόπτετε. Είναι καινούρια η Υφυπουργός και δεν είναι σωστό αυτό που κάνετε. Πρώτη φορά απαντάει σε επερώτηση και τη διακόπτετε.

ΠΑΝΑΓΙΩΤΗΣ ΨΩΜΙΑΔΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Σας παρακαλώ πάρα πολύ. ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Και καινούρια να μην
ήμουνα, σας άκουσα με πολλή προσοχή και θα ήθελα να έχω και την ίδια προσοχή από εσάς.
ΠΑΝΑΓΙΩΤΗΣ ΨΩΜΙΑΔΗΣ: ...
ΠΡΟΕΔΡΕΥΩΝ (Κωνσταντίνος Βρεττός): Παρακαλώ, μη διακόπτετε.

ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Λοιπόν, ακριβώς για το λόγο αυτό αντιλαμβάνεστε ότι η διαδικασία ελέγχου της υποβολής των αιτήσεων χρειάζεται κάποιο χρόνο, ούτως ώστε πραγματικά να δούμε εάν οι ενδιαφερόμενοι που έχουν υποβάλει τα χαρτιά τους για χρηματοδότηση,
πληρούν τις προϋποθέσεις. Εάν απασχολούν, δηλαδή, πράγματι μέχρι δέκα υπαλλήλους και έχουν το προβλεπόμενο τζίρο από το πρόγραμμα. 
Λοιπόν, αυτή είναι μια διαδικασία, η οποία θέλει ένα συγκεκριμένο
χρόνο και αντιλαμβάνεσθε ότι ακριβώς για να είμαστε σύμφωνοι σε σχέση με τη δέσμευσή μας για τη διαφάνεια, αυτά τα πράγματα δεν γίνονται από τη μια μέρα στην άλλη. 'Εχουμε όμως ήδη προκηρύξει το πρόγραμμα, έχουμε ήδη ένα πολύ μεγάλο αριθμό αιτήσεων και πολύ γρήγορα θα έχουμε και τις πρώτες χρηματοδοτήσεις.
Πέραν όσων μέχρι στιγμής έχω αναφέρει, πόροι του Γ' Κοινοτικού
Πλαισίου Στήριξης πρόκειται να χρησιμοποιηθούν για την απλοποίηση του επιχειρηματικού περιβάλλοντος, κάτι που είναι εξαιρετικά κρίσιμο και χρήσιμο για τις μικρομεσαίες επιχειρήσεις. 
Θα αναπτυχθούν one stop shops στις πενήντα δύο Νομαρχιακές Αυτοδιοικήσεις της χώρας που θα βρίσκονται σε διασύνδεση με τις κεντρικες υπηρεσίες του Υπουργείου Ανάπτυξης με στόχο την απλοποίηση των

διαδικασιών αδειοδότησης και τη μείωση των χρόνων ανταπόκρισης της διοίκησης στην έκδοση αδειών. Το έργο της οργάνωσης και λειτουργίας των πέντε πρώτων πιλοτικών κέντρων υποδοχής επενδύσεων των one stop shops
στις νομαρχίες της Θεσσαλονίκης, της Πάτρας, του Ηρακλείου, του Βόλου και της Κομοτινής εντάσσεται για χρηματοδότηση στο επιχειρησιακό πρόγραμμα "Ανταγωνιστικότητα" του Υπουργείου Ανάπτυξης. Η εφαρμογή αυτή οδηγεί σε σημαντική μείωση του χρόνου και του κόστους που ο επιχειρηματίας δαπανά για τη σύσταση της επιχείρησής του και για την απόκτηση των απαραίτητων αδειών για την εγκατάσταση και λειτουργία της. Στο κέντρο υποδοχής επενδύσεων ο επιχειρηματίας έχει πλέον ένα μόνο συνομιλητή και διευκολύνεται η άμεση συνεννόηση μεταξύ των συναρμοδίων και εμπλεκομένων υπηρεσιών μέσω της λειτουργίας μιας κοινής ομάδας έργου. Στο κέντρο υποδοχής επενδύσεων αξιοποιούν τις τεχνολογίες πληροφορικής και επικοινωνιών για την οργάνωση και την καλύτερη εξυπηρέτηση των επενδυτών. 
Στο δεύτερο στάδιο θα επιλεγεί η δεύτερη ομάδα από τις υπόλοιπες
νομαρχίες της χώρας στις οποίες θα δημιουργηθούν τα αντίστοιχα κέντρα υποδοχής επενδύσεων.
Στο πλαίσιο της ευρύτερης πρωτοβουλίας του Υπουργείου Ανάπτυξης για
την απλοποίηση του επιχειρηματικού περιβάλλοντος πραγματοποιήθηκαν τρεις ακόμη σημαντικές δράσεις. Γνωρίζετε πολύ καλά ότι με απόφαση του
Υπουργού Ανάπτυξης μειώθηκε ο αριθμός των δικαιολογητικών για την άδεια εγκατάστασης επιχειρήσεων από εννέα που χρειαζόντουσαν μέχρι σήμερα σε έξι, ενώ ταυτόχρονα ο χρόνος που απαιτείται για την έναρξη λειτουργίας

της επιχείρησης έχει συντομευθεί κατά δύο μήνες. Για την άμεση ενημέρωση των επενδυτών εγκαταστάθηκε στο διαδίκτυο ο ηλεκτρονικός οδηγός που πληροφορεί και κατευθύνει τον επιχειρηματία σχετικά με την απαιτούμενη διαδικασία σύστασης μιας επιχείρησης.
Ο οδηγός αυτός περιλαμβάνει τις διαδικασίες και τα δικαιολογητικά εγκατάστασης και λειτουργίας μιας επιχείρησης και έχει μέχρι στιγμής, από τα στοιχεία που έχουμε, αποδειχθεί ιδιαίτερα εύχρηστος για τους επιτηδευματίες. Παράλληλα προχωρά και η μελέτη για την απλοποίηση των διαδικασιών σε ό,τι αφορά τη σύσταση εταιρειών. Θα ενισχυθούν μέσα από το Γ' Κοινοτικό Πλαίσιο Στήριξης δομές υποστήριξης μικρομεσαίων επιχειρήσεων. 
Στόχος αυτού του προγράμματος, αυτής μας της πολιτικής είναι η
δημιουργία ενός ολοκληρωμένου δικτύου υποστήριξης της επιχειρηματικότητας στους τομείς της μεταποίησης, του εμπορίου και του τουρισμού, συμπληρώνοντας και εκσυγχρονίζοντας τις υφιστάμενες δομές.
Το μέτρο στοχεύει στη δημιουργία μηχανισμών διαβούλευσης και δομών
που θα παρακολουθούν την ανταγωνιστικότητα των επιχειρήσεων και ιδιαίτερα των μικρομεσαίων επιχειρήσεων. Ο τομέας του εμπορίου αναμένεται να επωφεληθεί ιδιαίτερα από το μέτρο αυτό. 'Ετσι με τη βοήθεια των θεσμών, όπως είναι τα επιμελητήρια και οι εμπορικοί σύλλογοι, οι συλλογικοί επιχειρηματικοί φορείς, θα δημιουργηθεί ένα δίκτυο παροχής πληροφόρησης και συμβουλευτικού προσανατολισμού σε εξειδικευμένα θέματα που απασχολούν τους επιχειρηματίες, όπως είναι ζητήματα νομικά ή ζητήματα χρηματοπιστωτικά. Παράλληλα βρίσκεται σε εξέλιξη η διαδικασία ηλεκτρονικοποίησης των κρατικών προμηθειών.
Με την ολοκλήρωση αυτού του προγράμματος, που είναι ένα πολύ φιλόδοξο πρόγραμμα, οι μικρομεσαίες επιχειρήσεις της χώρας θα έχουν τη δυνατότητα να ενημερώνονται για τις προκηρύξεις των κρατικών προμηθειών και να υποβάλουν ηλεκτρονικά τις προσφορές τους. Η γεωγραφική πια θέση της επιχείρησης, το μικρό της μέγεθος, παύει να αποτελεί ένα ουσιαστικό εμπόδιο. Μειώνονται αισθητά τα κόστη για τις επιχειρήσεις και είναι προφανές πως οι πρώτες που θα ωφεληθούν απ' αυτό είναι οι μικρές και μεσαίες επιχειρήσεις.
Σε ό,τι αφορά την παρέμβαση της κας Μακρή, σε σχέση με τις φωτογραφικές διατάξεις για τις προμήθειες, θα ήθελα να αναφέρω το εξής. Αυτή η Κυβέρνηση έφερε στη Βουλή πρόταση νόμου, η οποία ψηφίστηκε και αποτελεί νόμο του κράτους, σύμφωνα με την οποία οι προμήθειες οι οποίες υπερβαίνουν τα πεντακόσια εκατομμύρια δραχμές, θα πρέπει υποχρεωτικά να πηγαίνουν προς έλεγχο στο Ελεγκτικό Συνέδριο και η παράταξη της Νέας Δημοκρατίας δεν ψήφισε αυτήν τη διάταξη.
Πέραν δε αυτού, πρέπει να πω ότι το υπάρχον θεσμικό πλαίσιο, ο

ν. 2286/95 και το π.δ. 34/96 είναι ένα ασφαλές, επαρκές θεσμικό πλαίσιο,
σε σχέση με τη διαφάνεια των κρατικών προμηθειών που προβλέπει πάρα πολλά στάδια ένδικης προστασίας, κατ' επιταγή και κατ' εφαρμογή των αντίστοιχων κοινοτικών οδηγιών. Κατά συνέπεια ποιο ζήτημα αδιαφάνειας υπάρχει; Γνωρίζετε το υφιστάμενο θεσμικό πλαίσιο;
Αναφερθήκατε στο παραεμπόριο που είναι πληγή. θα συμφωνήσω απολύτως μαζί σας ότι το παραεμπόριο αποτελεί μια πληγή. Με επιστολή μου στα συναρμόδια Υπουργεία έθεσα το θέμα του συντονισμού των ενεργειών του κρατικού μηχανισμού και της Τοπικής Αυτοδιοίκησης, γιατί γνωρίζετε πάρα πολύ καλά ότι υπάρχουν αρμοδιότητες που έχουν εκχωρηθεί στην Τοπική Αυτοδιοίκηση Α' και Β' βαθμού και άρα υπάρχουν σημαντικές ευθύνες,
σε σχέση με τη λειτουργία της Τοπικής Αυτοδιοίκησης, προκειμένου να παταχθεί το φαινόμενο αυτό.
Παράλληλα η Κυβέρνηση αναπροσάρμοσε επί το αυστηρότερο το πρόστιμο
για όσους παρανομούν, το οποίο πλέον ανέρχεται ...
ΠΑΝΑΓΙΩΤΗΣ ΛΑΦΑΖΑΝΗΣ: Το μέσα...
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Σας παρακαλώ να μη με
διακόπτετε κύριε Λαφαζάνη.
ΠΡΟΕΔΡΕΥΩΝ (Κωνσταντίνος Βρεττός): Κύριε Λαφαζάνη, η κυρία Υφυπουργός ζήτησε να μη την διακόπτετε. 'Οταν το ζητάει ο ομιλητής, είναι τραβηγμένο αυτό που κάνετε. Σας παρακαλώ επιτέλους!
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Παράλληλα αναπροσαρμόσαμε επί τω αυστηρότερω το πρόστιμο για όσους παρανομούν, το οποίο ανέρχεται πλέον στο μισό εκατομμύριο.
Σήμερα πρέπει να σας πω ότι λόγω έντασης της αστυνόμευσης,

βρισκόμαστε αντιμέτωποι με την αυξανόμενη πίεση των υπαίθριων λιανοπωλητών, οι οποίοι αντιμετωπίζονται πλέον με αυστηρότητα στις περιπτώσεις που επιχειρούν να ασκήσουν παράνομη εμπορική δραστηριότητα. 
Αναφέρεστε στην εισβολή των ξένων πολυεθνικών επιχειρήσεων. 
Απαντώντας επί της ουσίας θέλω να δηλώσω ότι η Κυβέρνηση καλωσορίζει οποιαδήποτε υγιή επιχειρηματική πρωτοβουλία η οποία σέβεται και τηρεί τους κανόνες του ανταγωνισμού. Η ενδυνάμωση και η ενίσχυση του ανταγωνισμού είναι αυτή που προστατεύει τα συμφέροντα των καταναλωτών, οδηγεί τις επιχειρήσεις σε διαρκή εκσυγχρονισμό.
Υπάρχουν νόμοι που ορίζουν με ποιες προϋποθέσεις πρέπει να ιδρύονται οι υπεραγορές λιανικού εμπορίου. Είμαστε η μόνη χώρα που έχει ένα τέτοιο προστατευτικό δίκτυο για τις μικρές και τις μεσαίες επιχειρήσεις.
Σας υπενθυμίζω ότι σύμφωνα με τις διατάξεις του ν. 2323/95, προκειμένου να λειτουργήσουν οι υπεραγορές λιανικού εμπορίου, απαιτείται άδεια του νομαρχιακού συμβουλίου, χορηγούμενη μετά από γνώμη της οικονομικής και κοινωνικής επιτροπής και του οικείου Οργανισμού Τοπικής Αυτοδιοίκησης, όταν η επιφάνεια των πωλήσεων είναι μεγαλύτερη των ορίων που ορίζονται κατά γεωγραφική περιοχή της χώρας.
(Στο σημείο αυτό κτυπάει το κουδούνι λήξεως του χρόνου ομιλίας της
κυρίας Υφυπουργού)
Δύο λεπτά, κύριε Πρόεδρε, παρακαλώ.
Πρόκειται για ένα αυστηρότατο πλέγμα προστατευτικών ρυθμίσεων με στόχο τη στήριξη των υφισταμένων μικρών και μεσαίων επιχειρήσεων. Κατά την έκδοση της άδειας λαμβάνονται υπόψη οι οικονομικές και κοινωνικές συνέπειες για την περιοχή και τις επιχειρήσεις, ο χωροταξικός σχεδιασμός, οι επιπτώσεις στο περιβάλλον και την απασχόληση. 
Εμείς εισηγηθήκαμε και ψηφίσαμε ένα σύνολο ρυθμίσεων και προϋποθέσεων που έχουν ως στόχο να διαφυλάξουν την ανάπτυξη των τοπικών κοινωνιών, διαφυλάσσοντας το εισόδημα των κατοίκων, τις επιπτώσεις στην απασχόληση, τη συμβολή στη σταθερότητα, την αύξηση των θέσεων εργασίας και την προστασία της κοινωνικής συνοχής.
Θα έπρεπε δε να γνωρίζετε ότι στη χώρα μας δεν παρατηρείται η υπερσυγκέντρωση στην αγορά λιανοεμπορίου, όπως σε άλλες χώρες. Σας αναφέρω χαρακτηριστικά, πως οι πέντε μεγαλύτερες λιανοεμπορικές επιχειρήσεις ελέγχουν το 80,3% της αγοράς στη Γερμανία, το 74,3% στην Αυστρία, το 70,8% στο Βέλγιο, το 64,8% στη Μεγάλη Βρετανία, το 58,1% στη Γαλλία. Στη χώρα μας το αντίστοιχο ποσοστό είναι κάτω από το 53%. 
Αναφέρεσθε σε θέματα ανταγωνισμού και παραπλανητικών διαφημίσεων,
προσπαθώντας να καλλιεργήσετε την εικόνα ότι η πολιτεία αδρανεί. Θα ήθελα να σας θυμίσω ότι η νομοθεσία για τον αθέμιτο ανταγωνισμό, ο ν. 146/14 βασίζεται στο αντίστοιχο γερμανικό νομοθέτημα το οποίο εξακολουθεί να
εφαρμόζεται στη Γερμανία, μία χώρα στην οποία, φαντάζομαι, θα θεωρείτε και θα συμφωνήσετε κι εσείς, ότι ο ανταγωνισμός λειτουργεί ακόμα ικανοποιητικά. Η διαχρονική αξία του γερμανικού νομοθετήματος, όπως άλλωστε και του 146/14, έγκειται στο γεγονός ότι οι ρυθμίσεις τους έχουν τη μορφή της γενικής ρήτρας, που επιδέχεται νομολογιακή διάπλαση και προσαρμογή στις μεταβαλλόμενες διαρκώς συνθήκες της αγοράς. Η δικαστηριακή πρακτική στον τόπο μας, εξειδικεύοντας την έννοια της πράξης προς το σκοπό ανταγωνισμού, αντίθετης στα χρηστά ήθη, έχει αντιμετωπίσει αποτελεσματικότατα διαφορές που ανάγονται σε θέματα επιχειρηματικής συμπεριφοράς που θίγουν τα συμφέροντα ανταγωνιστών ή καταναλωτών ή θέτουν σε κίνδυνο την υπόσταση επαγγελματικών κλάδων. Το ίδιο αποτελεσματική υπήρξε μέχρι σήμερα και η αντιμετώπιση πράξεων που οδηγούσαν σε παραπλάνηση του καταναλωτή ή σε προσβολή διακριτικών γνωρισμάτων επιχειρήσεων. Θα πρέπει δε να ληφθεί υπόψη ότι ο νόμος αυτός συμπληρώθηκε από το νόμο για την προστασία του καταναλωτή, τον 2251/94, που απαριθμεί με τρόπο ενδεικτικό σειρά επιχειρηματικών πρακτικών, που θεωρούνται αθέμιτες ή παραπλανητικές. 'Ετσι παραδείγματος χάρη ρυθμίζεται διεξοδικά πότε μία διαφήμιση είναι παραπλανητική και υπάρχει δυνατότητα επιβολής προστίμου μέχρι του ποσού των είκοσι εκατομμυρίων, πρόστιμα τα οποία έχουν κατ' επανάληψη επιβληθεί με απόφαση του Υπουργού Ανάπτυξης.

Εν όψει όλων αυτών, της ευελιξίας δηλαδή των διατάξεων του 146 και του εμπλουτισμού του με μια σειρά νεότερων διατάξεων, το υφιστάμενο
νομοθετικό πλαίσιο για τον αθέμιτο ανταγωνισμό είναι επαρκές. Υπάρχουν τα κατάλληλα όργανα και εργαλεία προκειμένου να προστατεύονται οι πολίτες

και οι επιχειρήσεις από αθέμιτες πρακτικές. 
Σ' ό,τι αφορά το ευρώ, θα πρέπει να σας πω ότι με βάση στοιχεία της Ευρωπαϊκής Επιτροπής και του ευρωβαρόμετρου, οι ελληνικές επιχειρήσεις, κυρίες και κύριοι συνάδελφοι, παρουσιάζουν από τους υψηλότερους δείκτες σε ό,τι αφορά την ενημέρωση του νέου νομίσματος.
Πρέπει να σας πω ότι αυτή η Κυβέρνηση προχώρησε στην υποχρεωτική
διπλή αναγραφή των τιμών κατά το διάστημα της μεταβατικής περιόδου για να ενθαρρύνει την εξοικείωση των επιχειρήσεων. Πρέπει να σας πω ότι οι ίδιοι συλλογικοί φορείς, όπως είναι η Κεντρική 'Ενωση Επιμελητηρίων, η Εθνική Συνομοσπονδία Ελληνικού Εμπορίου, η Γενική Συνομοσπονδία Εμπορικών και Βιοτεχνικών Επιχειρήσεων της Ελλάδας, ο ΣΕΣΜΕ, ο Σύνδεσμος Επιχειρήσεων Σούπερ Μάρκετ, ο ΣΕΛΠΕ, ο Σύνδεσμος Επιχειρήσεων Λιανικής Πώλησης επιχορηγήθηκαν για καμπάνιες ενημέρωσης σε ό,τι αφορά το καινούριο νόμισμα.
Τελειώνοντας θα ήθελα να επισημάνω και την αντίφαση που χαρακτηρίζει την επερώτησή σας και που αναδείχτηκε από τις τοποθετήσεις σας. Ανησυχείτε για τη δήθεν επερχόμενη έκλειψη στις μικρομεσαίες επιχειρήσεις και από την άλλη ζητάτε πρόσθετα κίνητρα για τις συγχωνεύσεις, τις εξαγορές των μικρών επιχειρήσεων. Θα έπρεπε να οφείλετε να γνωρίζετε ότι και μόνο η λέξη αυτή αποτελεί για τους συλλογικούς φορείς των μικρομεσαίων επιχειρήσεων μία λέξη εχθρική, μία προοπτική την οποία δεν επιθυμούν. Διότι ακριβώς αυτό το οποίο είναι το ζητούμενο είναι η ενίσχυσή τους, η διαρκής παρουσία τους στην αγορά, το να μπορέσουν ακριβώς να αποφύγουν αυτήν την προοπτική, μια συλλογιστική τελικά που αποδεικνύει την έλλειψη μιας ουσιαστικής και συγκροτημένης άποψης σε ό,τι αφορά ένα τόσο σημαντικό ζήτημα. Η ενίσχυση της ανταγωνιστικότητας της μικρής και μεσαίας ελληνικής εμπορικής επιχείρησης είναι, κυρίες και κύριοι Βουλευτές, το κλειδί για τη βιωσιμότητά της και τη διεύρυνση του μεριδίου αγοράς που καλύπτουν. Και αυτός είναι ο δικός μας στόχος.
Θέλω να επισημάνω πως πουθενά στο κείμενο της επερώτησης, αλλά και
στις τοποθετήσεις σας που άκουσα με ιδιαίτερη προσοχή, δεν είδα μία συγκεκριμένη εφαρμόσιμη και δομημένη πρόταση. Είναι λυπηρό γιατί για μια ακόμα φορά, δεν μπορούμε μέσα από μια ουσιαστική διαδικασία προτάσεων, διαλόγου και πρωτοβουλιών να έχουμε ουσιαστικά έναν κοινό στόχο, γιατί για μας η προώθηση της προοπτικής και των συμφερόντων του ελληνικού εμπορίου και της μικρομεσαίας επιχειρήσεως είναι στόχος, αλλά δεν είναι μόνο στόχος. Είναι χρέος που υλοποιείται με αποτελεσματικότητα και ευθύνη.

ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της
Νέας Δημοκρατίας κ. Παπαθανασίου έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Κυρίες και κύριοι συνάδελφοι, η κυρία Υπουργός ξεκινώντας, αλλά και καθ' όλην τη διάρκεια της ομιλίας της, με μία επιθετικότητα που μάλλον αδυναμία προσπαθεί να καλύψει, κατηγόρησε τη Νέα Δημοκρατία ότι δεν έχει τη σωστή εικόνα της κατάστασης. Απέδειξε όμως με την ομιλία της η κυρία Υπουργός ότι το ΠΑΣΟΚ δεν έχει καμία επαφή με τη πραγματικότητα. Περιέγραψε μία χώρα, που όπως κατά τη γνώμη της λειτουργεί, είναι μία χώρα ιδανική και θα παρακαλούσα πάρα πολύ αυτά τα οποία είπε εδώ να τα διανείμει σε όλους τους μικρομεσαίους, να τα δημοσιεύσει όλα στο σύνολό τους, για να δει εάν όντως αυτά που λέει ανταποκρίνονται στην πραγματικότητα. Και ξεκινάω απο το τελευταία που είπατε, κυρία Υπουργέ, ότι οι μικρομεσαίοι φοβούνται τη συγχώνευση. Οι μικρομεσαίοι αυτό που πάνε να αποφύγουν είναι το κλείσιμο. Την συνεργασία και τη συγχώνευση την επιθυμούν, την επιδιώκουν και κανονικά θα έπρεπε να τη θέλετε και σεις. Αλλά συνεννοηθείτε και στο κόμμα σας εάν τη θέλετε, γιατί εάν ακούγατε τον Υπουργό Εθνικής Οικονομίας πόσες φορές μιλάει για την ανάγκη συγχωνεύσεων, δεν θα λέγατε εσείς εδώ, ότι αυτό εδώ δεν το θέλουμε και το ξορκίζουμε. Εάν το ξορκίζετε σαν πολιτική, τότε εμείς ανησυχούμε ιδιαίτερα. Η πολιτική σας πρέπει να βοηθάει τις μικρομεσαίες επιχειρήσεις να συνεργαστούν για να γίνουν πιο ανταγωνιστικές. Αποδεικνύεται με αυτά που λέτε ότι στην ουσία εσείς πιστεύετε ότι έτσι όπως είναι μικρές, αδύναμες θέλετε να τις κάνετε να επιβιώσουν. Το κλείσιμο φοβούνται.
Θα αναφερθώ πριν μπω αναλυτικότερα σε μερικά στοιχεία σε μερικά από
αυτά τα οποία είπατε. Μιλήσατε για αύξηση πωλήσεων. Δεν μας αναφέρατε όμως πως γίνεται αυτή η μεταφορά, αυτού του τζίρου στη λιανική πώληση μεταξύ μικρών και μεγάλων επιχειρήσεων. Πράγματι υπάρχει αύξηση στις πωλήσεις. Για δείτε όμως, ποιος παίρνει τη μερίδα του λέοντος και πώς αλλάζει δραστικά το ποσοστό μεταξύ των μικρών και των μεγάλων;

Μιλήσατε για πόσες καινούριες επιχειρήσεις δημιουργούνται. 'Εχετε
στοιχεία πόσα χρόνια αυτές επιζούν; Μιλήσατε για τους δείκτες ασφυξίας και είπατε οτι μειώθηκε αισθητά ο αριθμός των διαμαρτυρομένων επιταγών και συναλλαγματικών. Γιατί αποκρύψατε τον αριθμό των πτωχεύσεων; Δεν φαντάζομαι να το κάνατε τυχαία. Γιατί αυτά πάνε μαζί και σ' όποια εφημερίδα και να δείτε λένε, μειωθήκανε οι συναλλαγματικές, μειώθηκαν τα γραμμάτια αυξήθηκαν οι πτωχεύσεις. Γιατί πλέον το πρόβλημα δεν είναι εάν θα καταφέρω να μεταφέρω μια επιταγή ή να τη διαμαρτυρήσω. Το πρόβλημα είναι πρόβλημα επιβίωσης. Και οι εταιρείες κλείνουν. Και επειδή μιλήσατε και για το '97 ότι για πρώτη φορά στην ελληνική ιστορία άρχισε να μειώνεται ο αριθμός των διαμαρτυρομένων επιταγών, ξεχνάτε ή δεν το θυμόσαστε τότε, δεν ήσασταν στην Κυβέρνηση, ότι από το 1997 και μετά άλλαξε και ο νόμος. Και η επιταγή η ακάλυπτη δεν είναι αυτόματα ποινικό αδίκημα. Πρέπει να γίνει ποινικό μετά από έγκληση του ίδιου που την παίρνει. Αυτό έγινε για να αποσυμφορηθεί η δικαιοσύνη επί Υπουργού κυρίου Βενιζέλου. Αυτό ομως έχει σαν αποτέλεσμα πολλοί, υπολογίζοντας και τα έξοδα και τις διαδικασίες της ελληνικής δικαιοσύνης, όπως λειτουργεί, να μην πηγαίνουν στο δικαστήριο και να προτιμούν να χάσουν ενδεχομένως τα λεφτά, παρά να πληρώσουν περισσότερα σε δικαστικά έξοδα, ώστε μετά από μερικά χρόνια να εισπράξουν τα χρήματα. 'Αρα να μην χρησιμοποιούμε τα νούμερα όπως θέλουμε.
'Ερχομαι στο θέμα των επιτοκίων. Καυχάσθε ότι τα επιτόκια έπεσαν. Τα επιτόκια έπεσαν ως αποτέλεσμα της εισαγωγής μας στην ΟΝΕ, μία πολιτική την οποία η Νέα Δημοκρατία χάραξε και ασφαλώς υποστήριξε και η οποία επετεύχθη επί των ημερών σας, αφού εσείς ήσασταν στη Κυβέρνηση, με όποια καθυστέρηση, αυτό δεν έχει σημασία. Και μιλήσατε για την αύξηση των χρηματοδοτήσεων προς το εμπόριο και μιλάτε για ποσοστά αυξήσεων χωρίς να πείτε από πού ξεκίνησε το εμπόριο. Αφού το εμπόριο ήταν αποκλεισμένο από τη χρηματοδότηση. Και ότι πετυχαίνει μεγάλα ποσοστά αύξησης είναι επιτυχία; Είναι αυτονόητο. Αφού παλιά το εμπόριο δεν μπορούσε να χρηματοδοτηθεί νομίμως και χρησιμοποιούντο χιλιάδες παράνομοι τρόποι. 'Αρα προσέξτε και σεις πώς χρησιμοποιείτε τα στοιχεία εφόσον θέλετε να εμφανίζετε εδώ μία πρόταση συνεργασίας και θέλετε να έχουμε και σύγκλιση
στο τι πρέπει να γίνει.
Εγώ νομίζω ότι οι συνάδελφοι πριν που μίλησαν τεκμηρίωσαν απόλυτα πως η πολιτική του ΠΑΣΟΚ οδήγησε και συνεχίζει να οδηγεί σε αδιέξοδο, χιλιάδες μικρομεσαίες, κυρίως εμπορικές επιχειρήσεις, δημιούργησε και δημιουργεί ακόμα χιλιάδες ανέργους. Αυτό φαίνεται από τα νούμερα.
Το θέμα είναι ότι αν είχε ακολουθηθεί μια άλλη πολιτική θα είχε
συμβάλει όχι μόνο στην ενίσχυση της ανταγωνιστικής θέσης των υπαρχουσών εμπορικών επιχειρήσεων, αλλά ταυτόχρονα και στη δημιουργία νέων θέσεων εργασίας.
Σήμερα όπως ελέγχθη δραστηριοποιούνται στη χώρα μας περίπου μισό εκατομμύριο επιχειρήσεις με απασχολούμενους ένα εκατομμύριο επτακόσιες χιλιάδες, δηλαδή περίπου το 60% του εργατικού δυναμικού. Και η προσφορά του εμπορίου στην αναπτυξιακή πορεία αυτού του τόπου, είναι εξαιρετικά σημαντική. Εδώ πρέπει να τονίσω ότι το εμπόριο μέχρι πριν από λίγα χρόνια ήταν υπό διωγμό. Ο ρόλος του δεν είχε αναγνωρισθεί. Και η εμπορική επιχείρηση, παρ' όλη αυτήν τη σημαντική συμβολή της, έχει αφεθεί στην τύχη της.
Εκτός από τις αναπόφευκτες πιέσεις που δέχονται οι εμπορικές επιχειρήσεις, σαν συνέπεια του διεθνούς ανταγωνισμού και των συνεχώς μεταβαλλομένων συνθηκών της αγοράς, έχουν εδώ να αντιμετωπίσουν και άλλα προβλήματα. Πρώτον, την υπέρμετρη φορολόγηση. Τα στοιχεία μιλάνε μόνα τους. Τα τελευταία χρόνια η αύξηση της φορολογικής επιβάρυνσης των μικρομεσαίων επιχειρήσεων - και οι εμπορικές έχουν πάντα το μεγάλο κομμάτι- ξεπέρασε το 300%. Καμιά άλλη τάξη δεν επιβαρύνθηκε τόσο πολύ. Και οι περίφημες προεκλογικές εξαγγελίες της Κυβέρνησης περί δραστικής μειώσεως των φορολογικών συντελεστών, μάλλον φρούδες ελπίδες αποδείχτηκαν. Διότι την ώρα που εσείς καυχάσθε για μειώσεις στις ανώνυμες εταιρείες 2% και στις ομόρρυθμες και εταιρόρρυθμες εταιρείες στο 25%, εδώ έχουμε την Ιρλανδία που μιλά για συντελεστή 12,5% Και μιλάμε για ένα φορολογικό ανταγωνισμό, που αυτά τα ποσοστά τώρα που εσείς για πρώτη χρονιά καθιερώσατε, έχουν, καθιερωθεί εδώ και πολλά χρόνια. Και όλα αυτά τα χρόνια η ελληνική μικρομεσαία επιχείρηση λειτουργούσε σε ένα μη ανταγωνιστικό φορολογικό περιβάλλον. 'Ερχεσθε τώρα εσείς εκ των υστέρων και προσαρμόζεστε σ' αυτά που οι άλλοι τα εχουν ήδη ξεπεράσει.
Με εξαίρεση τις σκανδιναυικές χώρες, όπου η φορολογία είναι πράγματι παραδοσιακά υψηλή, αλλά αντιστοιχίζεται και με ένα πρότυπο κοινωνικό κράτος, η Ελλάδα είναι πρώτη στις υπόλοιπες χώρες, αφού τα φορολογικά της έσοδα καλύπτουν το 47,2% του ΑΕΠ έναντι 42,5% της Πορτογαλίας, 36,9% της Ισπανίας και 32,9% της Ιρλανδίας. Και ενώ ο προϋπολογισμός του 2000 έκλεισε με υπερέσοδα εννιακοσίων δισεκατομμυρίων, όπως λέτε, η μείωση στη φορολογία των κερδών των επιχειρήσεων ήταν ελάχιστη.
Δεν θα ήθελα, κύριε Πρόεδρε, να συζητήσουμε για τις αντικειμενικές αξίες. Να μη συζητήσουμε για τις τιμές των ακινήτων που δώσατε τώρα στη δημοσιότητα με τους συντελεστές εμπορικότητας που επιβαρύνουν τις επιχειρήσεις, να μην υπολογίσουμε μέσα στα φορολογικά έξοδα ότι οι ξένοι δεν έχουν αυτούς τους περιβόητους φορολoγικούς ελέγχους που γίνονται απο την εφορία με καθυστέρηση πέντε, έξι, επτά και δέκα ετών και με πρόστιμα που καταλογίζονται εκ των υστέρων και που αλλάζουν άρδην την οικονομική κατάσταση των επιχειρήσεων.
Επίσης να μην υπολογίσουμε και τα άλλα τέλη τα οποία επιβαρύνουν τις επιχειρήσεις και τα οποία ανεξέλεγκτα μπαίνουν και με την ανοχή τη δική σας.
Σας κατηγορούμε που καταργήσατε τον ΕΦΤΕ, σας κατηγορούμε που επιδοτείτε τη χρήση των ηλεκτρονικών υπολογιστών, σας κατηγορούμε που μειώσατε τον φόρο στις προσωπικές επιχειρήσεις ή που βγάλατε το φορέα εγγυοδότησης; Σας κατηγορούμε που τα κάνετε με τόση καθυστέρηση. Γιατί για τον ΕΦΤΕ εμείς μιλάμε τόσα χρόνια. Γιατί τώρα που εμείς κάνουμε τα πρώτα βήματα για τους ηλεκτρονικούς υπολογιστές οι άλλοι έχουν φύγει χρόνια μπροστά. Γιατί για το φορέα εγγυοδότησης πολλά "θα" ακούσαμε και σήμερα και είναι μια ιστορία που ήδη συζητιέται τέσσερα - πέντε χρόνια. 'Εχω προσωπική εμπειρία επ' αυτού.
Σας κατηγορούμε γιατί μειώσατε το φόρο στις προσωπικές και ομόρρυθμες εταιρείες και αφήσατε απ' έξω τις ΕΠΕ. Διότι αυξήσατε την προείσπραξη του φόρου έναντι του επομένου έτους. Γιατί φορολογείτε με καινούριο φόρο τη μεταβίβαση των μη εισηγμένων εταιρειών στο χρηματιστήριο και εμποδίζετε
έτσι τη συγχώνευση. Για όλα αυτά σας κατηγορούμε.
Και πώς μπορούν να ανταγωνισθούν οι ελληνικές επιχειρήσεις στη
παγκόσμια αγορά; Πού είναι η έμπρακτη απόδειξη αυτής της τόσο πολυδιαφημισμένης προτεραιότητας που έχει για εσάς η μικρομεσαία επιχείρηση; Για δείτε τι λένε για εσάς οι ίδιες οι μικρομεσαίες επιχειρήσεις, αφού η Νέα Δημοκρατία δεν έχει πλέον καμιά εικόνα σωστή με την πραγματικότητα και ζει στο δικό της κόσμο.
'Ερχομαι τώρα στο θέμα αγοράς κεφαλαίου που είναι σημαντικό για τις
μικρομεσαίες επιχειρήσεις.
'Εχει επέλθει εκσυγχρονισμός στον τραπεζικό κλάδο και δεν υπάρχει καμιά αμφιβολία επ' αυτού. 'Εχουν μειωθεί τα επιτόκια, αλλά χρειάζεται να γίνουν πολύ περισσότερα. Χρειάζεται να γίνουν περισσότερα για να υπάρξει πρόσβαση σε υψηλής ποιότητας τραπεζικά προϊόντα, σε διάφορα είδη δανειακών και ιδίων κεφαλαίων, καινοτομικά προϊόντα διαχείρισης κινδύνου και συμβουλευτική υποστήριξη. Στις ΗΠΑ το γενικό κανονιστικό πλαίσιο επιτρέπει πράγματι στα χρηματοπιστωτικά ιδρύματα να επενδύουν σε νέες ιδιωτικές επιχειρήσεις.
Στην Ευρώπη τα πράγματα είναι χειρότερα, αλλά εδώ στην Ελλάδα είναι τραγικά, διότι τίθενται όρια στη φύση και στο επίπεδο των επενδύσεων σε επιχειρήσεις και χρειάζεται να δημιουργηθεί ένα καινούριο περιβάλλον σύγχρονο -εδώ να δείξετε τον εκσυγχρονισμό σας- που να ενθαρρύνει τις τράπεζες να χρηματοδοτούν ευκαιρίες τοποθέτησης ιδίων κεφαλαίων σε αρχικά στάδια ιδιωτικών επιχειρήσεων. Συνεπώς εκτός από τις ιδιωτικοποιήσεις, το τραπεζικό σύστημα χρειάζεται να βελτιώσει αισθητά την ποιότητα και το εύρος των προϊόντων ειδικά προς τις μικρομεσαίες επιχειρήσεις και ειδικά προς τις καινούριες επιχειρηματικές προσπάθειες. Η πολιτεία οφείλει να βελτιώσει αισθητά αυτό το κανονιστικό πλαίσιο, προκειμένου να μπορούν να υποστηριχτούν επιχειρήσεις υψηλού επιχειρηματικού κινδύνου.
Τώρα η προσπάθεια για την ενίσχυση της ανταγωνιστικότητας των
μικρομεσαίων επιχειρήσεων δεν είναι θέμα ούτε μόνο φορολογικής επιβάρυνσης ούτε μόνο τραπεζικού συστήματος. Χρειάζεται να μειώσουμε και να βελτιώσουμε το διοικητικό και γραφειοκρατικό βάρος που επιβαρύνει υπέρμετρα τη λειτουργία των επιχειρήσεων. Και εδώ οι ίδιοι οι Υπουργοί της Κυβέρνησή σας, ο ίδιος ο Υπουργός Εθνικής Οικονομίας το έχει ομολογήσει. Δεν είναι θέμα τι υποστηρίζει η Αντιπολίτευση. Εσείς οι ίδιοι τα λέτε. Το πρόβλημα είναι ότι τα λέτε και δεν τα διορθώνετε. Και σήμερα ακούσαμε και από εσάς μια σειρά υποσχέσεων, πράγματα τα οποία όμως έχουν χιλιοειπωθεί.
Εγώ θα σας πω για τη μέση μηνιαία δαπάνη των επιχειρήσεων για τηλεπικοινωνίες. Το 2000, σύμφωνα με την έκτη έκθεση για την απελευθέρωση των τηλεπικοινωνιών της Ευρωπαϊκής Επιτροπής, η Ελλάδα είναι η δεύτερη ακριβότερη χώρα στην Ευρωπαϊκή 'Ενωση. Και επιπλέον το ύψος των αυξήσεων του Ο.Τ.Ε. κατά την περίοδο 1997-2000 σε ποσοστιαία βάση και για τις υπεραστικές και για τις αστικές κλήσεις κατατάσσει τη χώρα μας στην πρώτη θέση, αφού η αύξηση των αστικών κλήσεων των τριών λεπτών ανήλθε στο 135% ενώ η τιμή των υπεραστικών κλήσεων υπερδιπλασιάστηκε.
Η πολιτική της Κυβέρνησης στην απελευθέρωση των αγορών στις τηλεπικοινωνίες, στην ενέργεια και στις μεταφορές, που αν είχε γίνει σωστά θα είχαμε θετικά αποτελέσματα, δεν έχει επιφέρει μείωση τιμών προκειμένου να μειωθεί και το κόστος λειτουργίας των επιχειρήσεων, διότι, αν εξαιρέσει κανείς την κινητή τηλεφωνία σε όλες τις άλλες αγορές υπάρχουν προνομιακές καταστάσεις υπέρ κρακτικών επιχειρήσεων που νοθεύουν τον ανταγωνισμό σε βάρος των καταναλωτών και τελικά σε βάρος του κόστους των μικρομεσαίων επιχειρήσεων.
Κρίσιμο στοιχείο της ταχείας και ορθής απελευθέρωσης είναι η διευκόλυνση της επιχειρηματικότητας, κυρίως με τη δημιουργία νέων μικρομεσαίων επιχειρήσεων, κάτι που θεωρείται κλειδί για την ανάπτυξη και την καταπολέμηση της ανεργίας. Το αποφασιστικό στοιχείο στη διαδικασία αυτή είναι ο βαθμός με τον οποίο το κράτος διευκολύνει τη δημιουργία επιχειρήσεων. Τα στοιχεία όμως για την Ελλάδα είναι απογοητευτικά και αξιολογώντας την κατάσταση σε δέκα εννέα χώρες -στις δεκαπέντε χώρες της Ευρωπαϊκής 'Ενωσης και σε τέσσερις ακόμα χώρες Η.Π.Α., Ιαπωνία, Καναδά και Αυστραλία- οι υπηρεσίες της Κομισιόν κατατάσσουν την Ελλάδα στην 18η θέση. Ακόμη, τη σύσταση μιας νέας επιχείρησης, προϋποθέτει την
κατασπατάληση περίπου δύο μηνών και την υπέρβαση δεκατριών γραφειοκρατικών εμποδίων. Το δε κόστος ανέρχεται περίπου σε πεντέμισυ χιλιάδες δολάρια γι'αυτήν την ίδρυση. Και το κόστος αυτό αν το μεταφράσετε σε ποσοστό επί του ΑΕΠ, δηλαδή στην ουσία στο πραγματικό κόστος για τον επαγγελματία, η Ελλάδα αποδεικνύεται ότι είναι η ακριβότερη χώρα στον ανεπτυγμένο κόσμο. Και βέβαια στο κόστος αυτό δεν περιλαμβάνονται και δεν προσμετρούνται τα διάφορα γρηγορόσημα τα οποία ως γνωστόν υπάρχουν σε όλες αυτές τις φάσεις. Και αυτό είναι μια άλλη ντροπή της ελληνικής Δημόσιας Διοίκησης. Και μας μιλάτε μετά από τόσο καιρό για τα one stop shop. Εγώ θα ήθελα πραγματικά να μετρήσετε πόσες φορές το έχετε εξαγγείλει σαν Κυβέρνηση. Και αυτά τα οποία είπατε όσον αφορά το πόσο καλά θα λειτουργήσουν, ωχριούν μπροστά στις θαυμάσιες περιγραφές που μας έχουν κάνει μέχρι στιγμής οι εκάστοτε Υπουργοί Ανάπτυξης και Εθνικής Οικονομίας.
Τώρα πέρα από την άρση των οικονομικών και γραφειοκρατικών εμποδίων, η υποστήριξη των μικρομεσαίων επιχειρήσεων απαιτεί και συγκεκριμένα μέτρα στήριξης στα πρώτα βήματα του επιχειρηματία.
Τρεις είναι οι κατηγορίες τέτοιων μέτρων που οι υπηρεσίες της Κομισιόν ξεχωρίζουν ως ιδιαίτερα χρήσιμες. Είναι ο περιορισμός του οικονομικού βάρους που συνεπάγεται η σύσταση μιας νέας επιχείρησης, η παροχή συγκεκριμένων υπηρεσιών στήριξης, πληροφόρησης και καθοδήγησης του επιχειρηματία και τέλος η ενθάρρυνση της αυταπασχόλησης.
'Ολα τα ευρωπαϊκά κράτη έχουν λάβει την τελευταία τριετία μέτρα προς, τουλάχιστον, μια απ'αυτές τις τρεις κατευθύνσεις. Μόνο η Ελλάδα δεν έχει κάνει τίποτε συγκεκριμένο προς καμία απ'αυτές τις τρεις κατευθύνσεις. Και αντιθέτως, επειδή μιλάτε για βοήθεια και φορολογικές ελαφρύνσεις των νέων επιχειρήσεων, η Ελλάδα είναι η μόνη χώρα που στον πρώτο χρόνο λειτουργίας μιας επιχείρησης που της κάνει και προείσπραξη φόρου έναντι των υποτιθέμενων κερδών της επόμενης χρονιάς. Δηλαδή πριν καλά-καλά μπορέσει και σταθεί η επιχείρηση στα πόδια της, εσείς προεξοφλείτε και τα κέρδη και τα προεισπράττετε.
Μιλήσατε για το Β' και Γ' Κοινοτικό Πλαίσιο Στήριξης. Να πούμε ότι μέχρι τώρα το εμπόριο είχε αποκλεισθεί πλήρως από τα Κοινοτικά Πλαίσια Στήριξης. 'Ενα πρόγραμμα έχει γίνει στο τέλος της τελευταίας περιόδου του Β' Κοινοτικού Πλαισίου Στήριξης μακρά από κάθε πραγματικότητα όσον αφορά το ελληνικό εμπόριο. 'Ηταν σχεδιασμένο από ανθρώπους που δεν είχαν καμία σχέση με την πραγματικότητα.
Και βεβαίως, ακόμη και σήμερα, στην κατάσταση των προγραμμάτων δεν λαμβάνονται υπόψη οι άμεσα εμπλεκόμενοι ή λαμβάνονται ελάχιστα υπόψη. 'Εχετε εσείς όλους τους φωστήρες, οι οποίοι όλα τα γνωρίζουν, γι'αυτό και μέχρι τώρα έτσι πάμε. Και να μη μιλήσουμε για την καθυστέρηση, διότι επαίρεστε και διαβάζουμε στις εφημερίδες πόσο υπερήφανοι είστε για την έγκριση του πρώτου επιχειρησιακού σχεδίου, τη στιγμή κατά την οποία η Πορτογαλία τα είχε εγκρίνει όλα και της μένουν μόνο δύο. Εμείς τώρα, με μεγάλη καθυστέρηση, καταφέραμε και εγκρίναμε το πρώτο. Θέλετε μήπως να σας πούμε συγχαρητήρια και γι'αυτήν την καθυστέρηση; Δεν νομίζω. 'Εχουμε χάσει πολύτιμο χρόνο που θέτει σε κίνδυνο τους πόρους τα επόμενα χρόνια, αν λάβει κανείς υπόψη του μάλιστα, το πώς έχει αλλάξει η διαδικασία. 
Πολλά λέγονται για τη νέα οικονομία και τις δυνατότητες που θα
δημιουργήσει η οικονομία αυτή. Και μας είπατε και εσείς, για το πρόγραμμα δικτυωθείτε. Να είμαστε, λοιπόν, περήφανοι που το έτος 2000 αποφάσισε η Ελλάς να μοιράσει 11.000 PC; Μα, αυτά έπρεπε να τα είχατε κάνει πέντε χρόνια πριν. Σήμερα είναι αστείο να λέμε ότι εκσυγχρονίζουμε, μοιράζοντας PC. Καλό είναι, αλλά αυτό έπρεπε να είχε γίνει πριν από πέντε χρόνια. Εμείς πάντα με μεγάλη καθυστέρηση προσπαθούμε, με ψίχουλα, να αντιμετωπίσουμε προβλήματα, τα οποία οι άλλοι δυστυχώς έχουν αντιμετωπίσει πολύ νωρίτερα. Και επειδή είναι ανταγωνιστικό το περιβάλλον, μας αφήνουν συνέχεια πίσω.
Και τώρα, έρχομαι σε ένα άλλο θέμα που απουσιάζει η Κυβέρνηση
τελείως. Είναι το θέμα της μεταβίβασης των μικρών και μεσαίων επιχειρήσεων, από τη μία γενιά στην άλλη. Εδώ είχε γίνει ολόκληρη κοινοτική συζήτηση γι'αυτό, για να μπορέσει να διατηρηθεί στη ζωή η επιχείρηση. Και δίνονται αφορολόγητα και επιτρέπεται και η αφορολόγητη
μεταβίβαση επιχειρήσεων από τη μία γενιά στην άλλη, ενώ εμείς εδώ ακόμη, δυστυχώς, είμαστε στις μελέτες, στις μικροαλλαγές, για τις οποίες μάλιστα είμαστε και υπερήφανοι.
Σε όλες αυτές τις αυτονόητες αλλαγές, η Κυβέρνηση παρακολουθεί τις
εξελίξεις με καθυστέρηση και πάντοτε τσιγκούνικα. Πάντοτε με κοντόφθαλμους υπολογισμούς, χωρίς να βλέπει λίγο πιο μακριά από το σήμερα, από το αύριο.
Και επειδή μιλήσατε πολύ για την Επιτροπή Ανταγωνισμού, νομίζω ότι η Επιτροπή Ανταγωνισμού θα έπρεπε να είναι ένα κεφάλαιο που να κάνει την Κυβέρνηση του ΠΑ.ΣΟ.Κ. να ντρέπεται. Η Επιτροπή Ανταγωνισμού δεν έχει λειτουργήσει σωστά μέχρι τώρα. Να μην πούμε πόσοι πρόεδροι αλλάξανε, να μην πούμε πόσο καιρό έμεινε η Επιτροπή Ανταγωνισμού χωρίς σωστή οργάνωση, με υπαλλήλους οι οποίοι δεν πληρωνόντουσαν. Αυτά είναι θέματα τα οποία, επαναλαμβάνω, έχουν λεχθεί και μέσα σε αυτήν την Αίθουσα. Και δεν είναι θέμα έλλειψης τεχνογνωσίας, αλλά θέμα πολιτικής βούλησης. Το θέμα είναι: Η Κυβέρνηση έχει την πολιτική βούληση να μη στηρίζει τα μονοπώλια και τα ολιγοπώλια, κρατικά ή ιδιωτικά και να βοηθήσει στη σωστή λειτουργία του ανταγωνισμού; Διότι πριν από λίγο καιρό, πέρσι το καλοκαίρι, είχαμε συζητήσει εδώ το νόμο που είχατε φέρει -ήσασταν και τότε Υφυπουργός- και θυμόσαστε τι συζήτηση είχε γίνει για την κατάργηση του άρθρου 2α του ν.703, που ήταν ειδικά για τις μικρομεσαίες επιχειρήσεις, που θα απαγόρευε την καταχρηστική σχέση οικονομικής εξάρτησης μεταξύ των επιχειρήσεων. Και το κάνατε για να αποσυμφορήσετε την Επιτροπή Ανταγωνισμού, λες και το πρόβλημα είναι να αποσυμφορήσουμε την Επιτροπή Ανταγωνισμού και όχι να προστατεύσουμε τις επιχειρήσεις.
Μας είπατε σήμερα ότι ο ν. 146 δεν θέλει αλλαγή. Οφείλω να ομολογήσω ότι αυτή σας η δήλωση και με εξέπληξε, αλλά και με απογοήτευσε. 'Ενας νόμος του '14 για τον αθέμιτο ανταγωνισμό, το 2001 είναι επαρκής. Μπράβο στο νομοθέτη του '14! Δηλαδή, τι να πει κανείς; Και αν δεν θέλει καμία αλλαγή, τότε γιατί η κ. Παπανδρέου είχε συστήσει όταν ήταν Υπουργός Ανάπτυξης, μία επιτροπή που επί δυόμισι χρόνια συσκέπτετο και δεν έβγαλε κανένα πόρισμα; Και γιατί ο κ. Χρυσοχοϊδης, μετά την κα Παπανδρέου συνέχισε σε αυτήν την επιτροπή και όταν βγήκε ένα πόρισμα, ήταν τόσο κακό, που δεν τόλμησε ούτε να το δημοσιοποιήσει;
'Ερχεστε τώρα εσείς και λέτε ότι δεν χρειάζεται, όλα έχουν πολύ σωστά προβλεφθεί. Και η Κυβέρνηση του ΠΑ.ΣΟ.Κ., αντί να εκσυγχρονίσει το νόμο περί αθέμιτου ανταγωνισμού, είναι εκείνη που ξανάβγαλε από το συρτάρι τις αγορανομικές διατάξεις. Και ο προκάτοχός σας και εσείς έχετε κάνει χρήση αυτών. Το 2001, έτσι θεωρείτε εσείς ότι εκσυγχρονίζετε το εμπόριο και έτσι εκσυγχρονίζετε και τους κανόνες της αγοράς. Λυπούμαι ειλικρινά βαθύτατα και αυτό με ανησυχεί. Ιδίως η δήλωσή σας ότι όλο το νομικό πλαίσιο είναι αρκετό, ότι δεν χρειάζεται τίποτα και ότι αυτή τη στιγμή τα πάντα λειτουργούν τέλεια και μόνο η Νέα Δημοκρατία είναι αυτή που τα βλέπει στραβά, με ανησυχεί ιδιαίτερα.
Εγώ το συμπέρασμα που έβγαλα είναι ότι, εάν η Ελλάδα θέλει να
σημειώσει σημαντικά βήματα προόδου στην ενίσχυση της ανταγωνιστικότητος των μικρομεσαίων επιχειρήσεων και στην απασχόληση, θα πρέπει να ακολουθήσει διαφορετική πολιτική από αυτήν που έχετε εφαρμόσει εσείς μέχρι τώρα. Θα πρέπει να προχωρήσουμε στη φορολογική μεταρρύθμιση, σοβαρή φορολογική μεταρρύθμιση. Διότι ερχόσαστε τώρα και μας λέτε ότι θα γίνει φορολογική μεταρρύθμιση σε δύο χρόνια από σήμερα και ξεχνάτε ότι αυτές οι τις μικροφορολογικές αλλαγές, που κάνατε πριν από ένα χρόνο, φορολογική μεταρρύθμιση τις είχατε βαφτίσει. Είχε γίνει κοινωνικός διάλογος, είχαν 
μαζευτεί όλοι οι φορείς, είχε κάνει εισηγητικές ομιλίες ο κ. Παπαντωνίου. 'Ολοι οι Υπουργοί σε παράταξη για τη φορολογική μεταρρύθμιση, η οποία κατέληξε σε μικροαλλαγές και τώρα ξαναέρχεστε και μας λέτε, καινούρια φορολογική μεταρρύθμιση.
Χάνεται ο χρόνος και οι επιχειρήσεις δεν αντέχουν στο μεταξύ.
Θα πρέπει να έχουμε συγκεκριμένους στόχους.
Μείωση της φορολογίας των κερδών των μικρομεσαίων επιχειρήσεων. Προώθηση νέου κανονιστικού πλαισίου στο τραπεζικό σύστημα που θα
διευκολύνει τη χρηματοδότηση νέων επιχειρηματικών σχεδίων κυρίως από τις μικρομεσαίες επιχειρήσεις.
Περιορισμό της γραφειοκρατίας με στόχο τη διευκόλυνση της σύστασης

και λειτουργίας νέων επιχειρήσεων.
Πρέπει να προχωρήσουμε σε απελευθερώσεις αγορών για να μειώσουμε το
κόστος λειτουργίας των μικρομεσαίων επιχειρήσεων.
Να ενεργοποιηθεί και να δουλεύει σωστά η Επιτροπή Ανταγωνισμού.
Να φτιάξετε έναν καινούριο νόμο για τον αθέμιτο ανταγωνισμό γιατί δεν
είναι αρκετός ο νόμος που ισχύει.
Να διευκολυνθεί η μεταβίβαση των μικρομεσαίων επιχειρήσεων μέσω της μείωσης φόρου κληρονομίας και μεταβίβασης στις καινούριες γενιές, γιατί είναι κοινωνικό το θέμα, είναι εξαιρετικά σοβαρό κοινωνικό ζήτημα.
Και βεβαίως το Γ' Κοινοτικό Πλαίσιο Στήριξης να αξιοποιηθεί -και η χρηματοδότηση να είναι με οικονομικούς και όχι ρουσφετολογικούς όρους-για τον εκσυγχρονισμό των μικρομεσαίων επιχειρήσεων.
'Ολα αυτά η Κυβέρνησή σας δεν τα έκανε μέχρι τώρα που υποτίθεται ότι είναι και ξεκούραστη. Εγώ προσωπικά δεν πιστεύω, τώρα που εσείς οι ίδιοι λέτε ότι είσθε κουρασμένοι, ότι μπορείτε να κάνετε τίποτα απ' αυτά. 
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος του Συνασπισμού της Αριστεράς και της Προόδου κ. Παναγιώτης Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: 'Εχω την αίσθηση ότι δυστυχώς αυτού του είδους οι επερωτήσεις χάνουν όλο και περισσότερο το νόημά τους. Γίνεται μία ανιαρή, βαρετή διαδικασία από την οποία δεν προκύπτει και κανένα αποτέλεσμα και γι' αυτό βλέπουμε και αυτήν την εικόνα μέσα στην Αίθουσα. Δεν λέω μόνο για τη σημερινή επερώτηση, αλλά γενικά οι επερωτήσεις απασχολούν μόνο αυτούς που έχουν τη δυνατότητα ή θέλουν εν πάση
περιπτώσει να πάρουν το λόγο, δηλαδή πέντε-έξι άτομα.
Κύριε Πρόεδρε, νομίζω ότι πρέπει να το δείτε αυτό το θέμα διότι δεν έχει νόημα από ένα σημείο και πέρα να συμμετάσχει κανείς και να τρώει τις ώρες του εδώ Παρασκευή ή Δευτέρα αργά το μεσημέρι, που θα μπορούσε να κάνει χρησιμότερα πράγματα.
Κυρία Υπουργέ, εγώ θα ξεκινούσα την τοποθέτησή μου στο θέμα με μία πολύ κακή και αρνητική διαπίστωση, ότι έχουμε ένα συνεχώς διευρυνόμενο έλλειμμα στο ισοζύγιο πληρωμών και στο εμπορικό ισοζύγιο. Και αυτό το γεγονός παίρνει όλο και τραγικότερες διαστάσεις και δεν βλέπω ότι μπορεί να ανακοπεί τα τελευταία χρόνια. Γιατί το λέω αυτό; Διότι είναι ένας χαρακτηριστικός δείκτης της μειωμένης ανταγωνιστικότητας της ελληνικής οικονομίας ιδιαίτερα στον ευρωπαϊκό χώρο.
Εάν σήμερα δεν ήμασταν στο ευρώ, ένα τέτοιο έλλειμμα θα εξανάγκαζε
ίσως την Κυβέρνηση να προχωρήσει σε υποτίμηση της δραχμής. Τώρα που είμαστε στο ευρώ φυσικά δεν θα υποτιμηθεί το ευρωπαϊκό νόμισμα. Αλλά αυτό δεν σημαίνει ότι δεν έχουμε επιπτώσεις. Είναι τραγικές οι επιπτώσεις. 
Περιθωριοποιείται οικονομικά η χώρα αυτή εντός του ευρωπαϊκού

πλαισίου κατ' αυτόν τον τρόπο και κυρίως διευρύνεται η ανεργία. Το λέω αυτό, γιατί αν θέλουμε να δούμε μία ανάπτυξη της ανταγωνιστικότητας αυτής της χώρας, δεν μπορούμε να τη δούμε με μέτρα σαν και αυτά που πράττετε ως Κυβέρνηση, δηλαδή μία μονομερή λιτότητα, ένα περιορισμό κοινωνικού κράτους, μία μείωση όλο και περισσότερο των φορολογικών συντελεστών για τις επιχειρήσεις. Ούτε φυσικά μπορούμε να δούμε ανάπτυξη με
τα μέτρα που άκουσα από την πλευρά της Νέας Δημοκρατίας τα οποία κινούνται στην ίδια λογική, μόνο που σας καταμαρτυρούν ότι δεν επισπεύδετε, δεν τα κάνετε πιο γρήγορα.
Κυρίες και κύριοι, άμα ήταν τόσο εύκολο ένα κράτος να γίνει ανταγωνιστικό μειώνοντας γενικά τους φόρους, περιορίζοντας τους μισθούς, περιορίζοντας διαρκώς το κοινωνικό κράτος, ξέρετε ότι οι χώρες αφρικανικές ή χώρες της Λατινικής Αμερικής θα είχαν σπάσει το ρεκόρ της ανταγωνιστικότητας. Δυστυχώς, όμως δεν είναι έτσι τα πράγματα.
Η ανταγωνιστικότητα δεν εξασφαλίζεται ούτε με χαμηλούς μισθούς ούτε με περιορισμένο κοινωνικό κράτος ούτε φυσικά με μειωμένους φορολογικούς συντελεστές στις επιχειρήσεις. Εξασφαλίζεται με καινοτομία, επενδύσεις, παιδεία, πολιτισμό και μία σειρά άλλους παράγοντες οι οποίοι φυσικά δεν εμπίπτουν σ' αυτήν τη λογική.
Επιτρέψτε μου μία εισαγωγή στο θέμα για την πραγματική στήριξη των μικρομεσαίων επιχειρήσεων, που είναι ένας σημαντικός νευραλγικός τομέας, προκειμένου μία χώρα να αποκτήσει και ανάπτυξη αλλά και ανταγωνιστικές δυνατότητες σε ένα ενιαίο αγοραίο χώρο όπως είναι σήμερα η Ευρωπαϊκή
'Ενωση.
Εδώ η προσοχή της Κυβέρνησης εστιάζεται κυρίως στις μεγάλες επιχειρήσεις και στη χρηματιστηριακή διαχείριση της οικονομίας, αγνοώντας κυριολεκτικά όλο το υπόλοιπο επιχειρηματικό περιβάλλον, το οποίο το βλέπει υποβαθμισμένα, σαν και λίγο εμπόδιο στον εκσυγχρονισμό. Αναφέρομαι όχι μόνο στις μικρομεσαίες επιχειρήσεις αλλά και στον αγροτικό κόσμο. 
Εδώ οι μικρομεσαίες επιχειρήσεις δεν έχουν στήριξη σε όλους σχεδόν
τους τομείς. Δεν έχουν στήριξη όσον αφορά τις επενδύσεις τις οποίες πρόκειται να κάνει ένας σ' αυτόν το χώρο. Δεν έχουν ουσιαστικές καλές προϋποθέσεις για χρηματοδότηση από το τραπεζικό σύστημα. Δεν υπάρχει δίκαιη φορολογική αντιμετώπισή τους. Οι μικρομεσαίες επιχειρήσεις δεν έχουν πρόσβαση στα κοινοτικά προγράμματα στην ουσία και δεν υπάρχει ένας στοιχειωδώς δίκαιος ανταγωνισμός έναντι των μεγαλύτερων επιχειρήσεων και της εισαγωγικής διείσδυσης.
'Οταν λέμε μικρομεσαίες επιχειρήσεις πρέπει να διευκρινίσουμε τι εννοούμε στα ελληνικά δεδομένα και όχι στα ευρωπαϊκά. Αναφέρομαι κυρίως -για να το πω και λίγο σχηματικά- σε επιχειρήσεις που απασχολούν από δέκα άτομα και κάτω περίπου. Δεν βάζω ένα όριο σχηματικό ή εν πάση περιπτώσει τελεσίδικο. Απλά το λέω για να προσδιορίσουμε για τι πράγμα μιλάμε. Και αυτός είναι και ο κύριος όγκος των επιχειρήσων στη χώρα μας.
'Οσον αφορά τα κίνητρα για επενδύσεις, προχθές συζητάγαμε εδώ για
ειδική επιχορήγηση μιας πολυεθνικής, της ΛΑΒΕΡΜΠΕΛ στην Καβάλα. Η επιχείρηση αυτή έβαζε τρία δισεκατομμύρια (3.000.000.000) και το δημόσιο επιχορηγούσε με δεκατέσσερα δισεκατομμύρια (14.000.000.000) την επένδυσή της. Ενώ δίνετε τέτοια κίνητρα, χαριστικά, προς τις μεγάλες επιχειρήσεις, προς τις μεγάλες επενδύσεις, για ένα μικροεπενδυτή ο οποίος θέλει να κάνει μία αυτοαπασχολούμενη επιχείρηση ή εν πάση περιπτώσει να προσλάβει ένα, δύο άτομα, κίνητρα δεν υπάρχουν, απουσιάζουν παντελώς και πλήρως. 
Και σας ρωτώ: Γιατί αυτή η άνιση μεταχείριση επιχειρήσεων και
επιχειρηματιών; Δεν θεωρείτε ότι αυτός που κάνει μία μικρή προσπάθεια και θα απασχολήσει την οικογένειά του, στηρίζει την οικονομία; Τη στηρίζει λιγότερο από έναν που θα κάνει μία επένδυση με δισεκατομμύρια;
'Οσον αφορά τη χρηματοδότηση, δεν υπάρχει πρόσβαση στην ουσία των μικρομεσαίων επιχειρήσεων, με την έννοια που αναφέρθηκα προηγουμένως στο τραπεζικό σύστημα. Μιλήσατε για επιτόκια κάτω του 8%. Δεν συζητάω γι' 
αυτά που είπατε στο παρελθόν, γιατί δεν ισχύουν και το ξέρετε πολύ καλά. Και αυτό γιατί δανείζετε τη διαφορά, την ψαλίδα. Δεν μας ενδιαφέρει
γενικά το επιτόκιο, γιατί μπορεί ο πληθωρισμός να τρέχει 25% και να υπάρχουν εισοδήματα. Μπορεί ο πληθωρισμός να είναι 0% και ο κόσμος να πένεται. Δεν είναι κριτήριο αυτό. Το κριτήριο στο δανεισμό είναι η διαφορά, η ψαλίδα ανάμεσα στον πληθωρισμό και το επιτόκιο δανεισμού. Και εδώ αυτή η ψαλίδα δεν έχει μειωθεί καθόλου, απεναντίας έχει διευρυνθεί. Πάρτε τα επιτόκια χορηγήσεων και κάντε μία σύγκριση διαχρονική της διαφοράς, της ψαλίδας. Αλλά και το 8% και κάτω που λέτε,δεν το παίρνει κανένας. Πρέπει στην πράξη να δείτε αυτά τα πράγματα. Το θεωρητικό επιτόκιο μπορεί να δουλεύει με 8%, αλλά φθάνει το 11%, το 12%, το 13%. 
Επίσης υπάρχουν τα βιοτεχνικά δάνεια. Ξέρετε ότι έχει μειωθεί το
ποσοστό των υποχρεωτικών χορηγήσεων βιοτεχνικών δανείων από τις τράπεζες. 'Οταν πας να ζητήσεις βιοτεχνικό δάνειο σου λένε ότι δεν υπάρχουν πλέον κεφάλαια για βιοτεχνικά δάνεια.
Αυτά ισχύουν στην πράξη, είναι δεδομένα, τα γνωρίζει η αγορά.
Είναι σωστό αυτό που πάτε να κάνετε τώρα. Το κάνετε με μεγάλη καθηστέρηση. Δέκα χρόνια περίπου ζητάνε όλες οι μικρομεσαίες επιχειρήσεις να υπάρξουν συστήματα εγγυοδοτικά για τα δάνειά τους. 'Εκαναν επανειλημμένες εκκλήσεις. Μέχρι και δική τους τράπεζα προσπάθησαν να διαμορφώσουν. Σε όλα αυτά απαντούσατε αρνητικά.
Είναι θετικό ότι το ξεκινάτε τώρα, αλλά να δούμε τι θα κάνετε στην
πράξη. Μήπως θα είναι πάλι ένας απροσπέλαστος γραφειοκρατικός μηχανισμός που θα ζητάει χαρτιά επί χαρτιών, για να ιδρύσει μια επιχείρηση, όπου δεν βγάζεις άκρη, τρελαίνεσαι, και λες δεν πειράζει, άσε να τα βγάλω πέρα μόνος μου; 
'Οσον αφορά τη φορολογία, θα πω μόνο μια κουβέντα. Μου κάνει
εντύπωση, ένα φορολογικό σύστημα που θεωρεί ότι η μικρομεσαία επιχείρηση πρέπει να έχει κέρδη και μόνο κέρδη.Εφαρμόζεται αυτό το σύστημα στις

ανώνυμες εταιρίες; Δηλαδή θεωρείτε δεδομένο ότι κάθε ανώνυμη εταιρία, επειδή είναι μεγάλη, θα έχει κέρδη και επομένως, πρέπει να τη φορολογείτε με αντικειμενική βάση και με τεκμήρια; 'Οχι. Η αγορά δεν έχει μόνο κερδισμένους, έχει και χαμένους.
Εσείς, με το φορολογικό σας σύστημα θεωρείτε ότι καθε μικρομεσαία επιχείρηση έχει κέρδη και επομένως με το αντικειμενικοποιημένο σύστημα του μοναδιαίου συντελεστή που έχετε πρέπει να φορολογείται. Αυτό είναι απαράδεκτο. Ετσι με το φορολογικό σας σύστημα οδηγείτε επιχειρήσεις οι οποίες είναι στα όρια και προσπαθούν να επιβιώσουν στο να κλείνουν μια ώρα νωρίτερα. Γιατί το κάνετε αυτό; Γιατί θεωρείτε αναξιόπιστα από χέρι τα βιβλία που τηρούν οι μικρομεσαίες επιχειρήσεις.
Εγώ δεν λέω να μη φορολογούνται, δεν λέω ότι δεν υπάρχει και η
φοροδιαφυγή στο χώρο. Δεν λέω ότι δεν υπάρχουν και ευημερούσες μικρομεσαίες επιχειρήσεις, αλλά ο τρόπος που τους φορολογείτε και επιμένετε σ'αυτό τον αντικειμενικοποιημένο τρόπο φορολόγησης δεν καταπολεμά τη φοροδιαφυγή, ούτε επιβαρύνει την ανθούσα μικρομεσαία επιχείρηση. Κυρίως πλήττει αυτές τις επιχειρήσεις που προσπαθούν να κρατηθούν μέσα στην αγορά και οι οποίες θα έπρεπε να έχουν ενίσχυση αντί να τις καταδυναστεύετε.
Θα πω μια κουβέντα μόνο, γιατί είναι περιορισμένος ο χρόνος για το παρεμπόριο. Η Τοπική Αυτοδιοίκηση δεν έχει τα μέσα να αντιμετωπίσει το παρεμπόριο. Δεν είναι θέμα προστίμων.Βάλτε όσα πρόστιμα θέλετε. Ο δήμος όμως δεν μπορεί να πάει σε μια λαϊκή γιατί γίνονται δύο και τρεις λαϊκες ταυτόχρονα και να αντιμετωπίσει το πρόβλημα, γιατί δεν έχει δημοτική αστυνομία ή αυτή δεν επαρκεί. Υπάρχουν μεγάλοι δήμοι που δεν έχουν καν δημοτική αστυνομία. Ποιος θα εφαρμόσει τα μέτρα; Επομένως θέλει συνολική αναθεώρηση το νομοθετικό πλαίσιό σας, αν θέλετε να έχετε αποτελέσματα. 
Εγώ δεν ρίχνω το βάρος στους φουκαράδες που πάνε στη λαϊκή για να
επιβιώσουν, αλλά δεν θεωρώ ότι αυτός είναι και τρόπος αντιμετώπισης της κατάστασης, δηλαδή όποιος είναι φτωχός και δεν έχει άλλα μέσα ή παίρνει κάτι, πάει στη λαϊκή και το πουλάει όπως θέλει, ανεξέλεγκτα. Αυτός δεν είναι τρόπος αντιμετώπισης και υπαρκτών κοινωνικών προβλημάτων.

Θεωρώ, λοιπόν, ότι πρέπει να αλλάξετε στρατηγική, να διαμορφώσετε ένα
συνολικό σχέδιο για τη μικρομεσαία επιχείρηση το οποίο να στηρίζεται στην πραγματικότητα και να έχει προοπτική. Χρειάζεται επανεξέταση όλο το νομοθετικό και θεσμικό πλαίσιο το οποίο υπάρχει μέχρι σήμερα. Χρειάζεται μια νέα στρατηγική η οποία θα ξαναδεί το θέμα μικρομεσαία επιχείρηση στη σύγχρονη πραγματικότητα με εντελώς διαφορετικό μάτι.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Θέλω να ανακοινώσω στο Σώμα ότι απο τα δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" "Θράκη 2000: 80 χρόνια από την ενσωμάτωση στην Ελλάδα", παρακολουθούν τη συνεδρίασή μας εξήντα έξι μαθητές και μαθήτριες και δύο συνοδοί-καθηγητές από το 2ο Ενιαίο Λύκειο Ιεράπετρας Νομού Λασιθίου Κρήτης. Η Βουλή τους καλωσορίζει.
(Χειροκροτήματα απ' όλες τις πτέρυγες της Βουλής)
Ο Κοινοβουλευτικός Εκπρόσωπος του ΠΑΣΟΚ κ. Ιωάννης Μαγκριώτης έχει το
λόγο.
ΙΩΑΝΝΗΣ ΜΑΓΚΡΙΩΤΗΣ: Κύριε Πρόεδρε, κύριοι συνάδελφοι, κυρία Υπουργέ, ακούγοντας τον Κοινοβουλευτικό Εκπρόσωπο της Αξιωματικής Αντιπολίτευσης

θα μπορούσα να κάνω δύο παρατηρήσεις:
Η πρώτη παρατήρηση είναι ότι θα πρέπει να σταματήσει η Νέα Δημοκρατία αυτήν την επωδό της έλλειψης επαφής της Κυβέρνησης με την ελληνική πραγματικότητα. Νομίζω ότι αυτό κλείνει κάθε δυνατότητα διαλόγου και δεν ανταποκρίνεται στην πραγματικότητα, γιατί υπάρχει και ο ελληνικός λαός, που ζώντας σε ένα καθεστώς πολυκομματικής κοινοβουλευτικής δημοκρατίας έχει τη δυνατότητα να κρίνει, να επικρίνει και να επιλέγει.
Θα έλεγα ότι δέκα μήνες μετά τις πρόσφατες κοινοβουλευτικές εκλογές
αυτό δεν είναι καλό επιχείρημα. Ας το αφήσουν, λοιπόν, για το τέλος της τετραετίας που θα έχει ίσως μεγαλύτερη απόδοση και ας μην το καταναλώνουν τόσο γρήγορα. Με αυτό βεβαίως δεν εννοώ ότι στο τέλος της τετραετίας δεν θα έχει πετύχει η Κυβέρνηση τους μεγάλους και κεντρικούς της στόχους, αλλά τουλάχιστον θα έχουν το ηθικό και πολιτικό δικαίωμα να λένε: "Εμείς θα κάναμε περισσότερα από εσάς".
Εάν εξαιρέσω και ορισμένες αντιφάσεις, στις οποίες όσο μου επιτρέπει
ο χρόνος θα αναφερθώ και τις οποίες έκανε στην αγόρευσή του ο αγαπητός συνάδελφος και Κοινοβουλευτικός Εκπρόσωπος της Αξιωματικής Αντιπολίτευσης, τότε θα μπορούσα να πω ότι η όλη τοποθέτησή του είναι μια τοποθέτηση εντός της κυβερνητικής πολιτικής. Δεν επεσήμανα -κράτησα επιμελώς σημειώσεις- καμία διαφωνία για την εξελισσόμενη κυβερνητική πολιτική. Επεσήμανα βεβαίως πολλές κριτικές παρατηρήσεις για τις καθυστερήσεις υιοθέτησης ορισμένων πολιτικών και μέτρων.
Θα αναφερθώ πρώτα-πρώτα σε ορισμένες από τις αντιφάσεις που περιείχε η αγόρευσή του. Είπε πολύ χαρακτηριστικά ότι το στατιστικό αποτέλεσμα που μας καταδεικνύει αύξηση του τζίρου των λιανικών πωλήσεων, έχει μια εσωτερική κατανομή ανάμεσα στις μεγάλες επιχειρήσεις και στις μικρομεσαίες επιχειρήσεις.
Είπε επίσης ότι μπορεί να είναι περίπου στο 50% η αναλογία, μικρότερη απ' όλες τις ευρωπαϊκές χώρες -εδώ θα ήθελα να ακούσω ότι αυτό είναι θετικό τουλάχιστον για τη μικρομεσαία επιχείρηση-έχει σημασία όμως η ετήσια αύξηση υπέρ ποιας πλευράς γίνεται, δηλαδή εάν γίνεται υπέρ της μεγάλης επιχείρησης ή υπέρ της μικρής.
Εγώ δεν θα φοβηθώ να πω ότι το μεγαλύτερο ποσοστό αύξησης πράγματι
γίνεται υπέρ της μεγάλης επιχείρησης, γιατί η μεγάλη επιχείρηση, το λιανικό εμπόριο έχει εμφανιστεί τα τελευταία χρόνια στην Ελλάδα, που σημαίνει ότι συνεχώς διευρύνει την πίτα στην αγορά και στο λιανικό εμπόριο. Αυτή η διεύρυνση γίνεται αφ' ενός μεν από τη διεύρυνση της πίτας και αφ' ετέρου από τη συρρίκνωση της μικρομεσαίας επιχείρησης.
Αυτό παρατηρείται και συμβαίνει στην Ελλάδα, γιατί στα άλλα κράτη της Ευρωπαϊκής 'Ενωσης αυτή η εμφάνιση των μεγάλων αλυσίδων των πολυκαταστημάτων έγινε τις προηγούμενες δεκαετίες και βεβαίως έχουμε αυτήν την τεράστια συμμετοχή στο λιανικό εμπόριο, που με πολύ χαρακτηριστικό τρόπο παρουσίασε η κυρία Υπουργός. Πρέπει να τα λέμε αυτά,γιατί νομίζω ότι έτσι μπορούμε να κάνουμε έναν ουσιαστικό διάλογο, διαφορετικά δεν μπορούμε να κάνουμε διάλογο. Υπάρχει, λοιπόν, αύξηση του τζίρου, ανεξάρτητα πως αυτή εσωτερικά κατανέμεται- το ερμήνευσα και προηγουμένως. 
Η άλλη πλευρά είναι πως αυτή η αύξηση του τζίρου στη
λιανική κατανάλωση αντανακλά και μια αύξηση εισοδημάτων. 'Οπως ξέρουμε, τη λιανική κατανάλωση κυρίως την καλύπτει και την αναπτύσσει το μεσαίο και μικρό εισόδημα, γιατί δεν μπορούμε να πούμε ότι τα πολύ μεγάλα εισοδήματα είναι αυτά που συμβάλλουν στην αύξηση της λιανικής κατανάλωσης.
Συνεπώς, αφού δέχεται αυτό το επιχείρημα και το χρησιμοποιεί η Αξιωματική Αντιπολίτευση, θα πρέπει να δεχθεί ότι από την άλλη πλευρά υπάρχει αύξηση των μικρών και μεσαίων εισοδημάτων στην Ελλάδα, γι' αυτό και παρατηρείται η αύξηση της κατανάλωσης ανεξάρτητα που κατευθύνεται αυτό, δηλαδή αν κατευθύνεται στη μικρή και μεσαία επιχείρηση ή εάν κατευθύνεται στη μεγάλη επιχείρηση.
'Αλλη αντίφαση είναι η αναφορά στα επιτόκια. "Τα επιτόκια έπεσαν στην Ελλάδα" είπε ο αγαπητός Κοινοβουλευτικός Εκπρόσωπος της Νέας Δημοκρατίας "γιατί μπήκαμε στην ΟΝΕ". Μα, μπήκαμε στην ΟΝΕ, γιατί εφαρμόστηκε μια οικονομική πολιτική. Αυτή η οικονομική πολιτική σημείωσε επιτυχία και γι' αυτό μπήκαμε στην ΟΝΕ. Μας κατέκριναν βέβαια για την οικονομική πολιτική μέχρι πέρυσι οι αγαπητοί συνάδελφοι της Νέας Δημοκρατίας. Μέχρι το Σεπτέμβριο του '99 μας έλεγαν ότι ποτέ δεν θα μπούμε στην ΟΝΕ και ότι άδικες θα πάνε οι θυσίες του λαού και οι προσπάθειες που γίνονται από τη χώρα.
Μπήκαμε λοιπόν στην ΟΝΕ, έχουμε έλεγχο και σταθεροποίηση των μακροοικονομικών μεγεθών, γι' αυτό έχουμε και τη μείωση των επιτοκίων. 'Ηταν δηλαδή προέκταση, το αποτέλεσμα της θετικής και πετυχημένης οικονομικής πολιτικής.
Να λοιπόν το πρώτο ευεργέτημα για τις μικρομεσαίες επιχειρήσεις και γενικότερα για την επιχειρηματική δραστηριότητα στην Ελλάδα. Η μείωση των επιτοκίων ευνοεί την επιχειρηματική δραστηριότητα και αυτό είναι αποτέλεσμα της πετυχημένης οικονομικής πολιτικής της Κυβέρνησης. Αυτό δεν μπορεί να το αγνοήσει κανείς.
Αναφέρθηκε στη χρηματοδότηση του εμπορίου από το τραπεζικό σύστημα. Πραγματικά μέχρι πριν από μερικά χρόνια δεν υπήρχε η δυνατότητα χρηματοδότησης του εμπορίου, γιατί εδώ πρέπει να διαχωρίσουμε τις μικρομεσαίες επιχειρήσεις του εμπορίου από τις μικρομεσαίες επιχειρήσεις
του μεταποιητικού τομέα οι οποίες είχαν πρόσβαση -γιατί είχαν εμπράγματες ασφάλειες και εγγυήσεις, στο χρηματοπιστωτικό σύστημα- άλλοτε ευνοϊκή και άλλοτε λιγότερο ευνοϊκή.
Το εμπόριο δεν είχε πρόσβαση γιατί το χρηματοπιστωτικό σύστημα στην
Ελλάδα δεν είχε αυτήν τη δυνατότητα, δεν είχε τους μηχανισμούς. Και βεβαίως το λιανεμπόριο στην Ελλάδα ήταν κατακερματισμένο, υπήρχε υπερεπαγγελματισμός και γι' αυτό το χρηματοπιστωτικό σύστημα με τις δικές του αδυναμίες δεν προχωρούσε στην ενίσχυση των μικρομεσαίων εμπορικών επιχειρήσεων. 
Αυτό το καθεστώς δεν ήταν μόνο με τις κυβερνήσεις του ΠΑ.ΣΟ.Κ. αλλά ήταν και με τις δικές σας κυβερνήσεις. Επιμελώς αποφύγατε να το πείτε. Είπατε μόνο ότι πριν από λίγα χρόνια άρχισε να χρηματοδοτείται το εμπόριο. 'Αρχισε γιατί ξεκίνησε μια εξυγίανση, να αποκτά ανταγωνιστικά χαρακτηριστικά. Το τραπεζικό σύστημα από την άλλη πλευρά έχει προσαρμοστεί στα νέα δεδομένα και έχει τις δυνατότητες να χρηματοδοτήσει το εμπόριο. Αυτά τα δυο στοιχεία είναι αντανάκλαση της οικονομικής πολιτικής της Κυβέρνησης και όχι νομοτελειακές προεκτάσεις κάποιας πραγματικότητας που υπάρχει σε άλλον πλανήτη. 
Είπε πολύ σωστά ότι τα κοινοτικά πλαίσια μέχρι σήμερα δεν στήριξαν
τη μικρομεσαία επιχείρηση όπως την γνωρίζουμε στην Ελλάδα. Αυτά ήταν το πρώτο κοινοτικό πλαίσιο στήριξης και το δεύτερο. 'Ηταν πολιτικές των κυβερνήσεων μέχρι χθες τις οποίες η δική μας κυβέρνηση τις σταμάτησε γιατί κατανόησε ότι έπρεπε και το εμπόριο στα νέα ανταγωνιστικά δεδομένα να υποστηριχθεί. Γι' αυτό ξεκινούν όλες οι δράσεις τις οποίες ανέπτυξε η κυρία Υπουργός.
Ανέφερα ακόμη ότι οι φορολογικοί συντελεστές των επιχειρήσεων στην Ελλάδα είναι πολύ υψηλοί. Είναι σχετικά υψηλότεροι του ευρωπαϊκού μέσου όρου. Πρέπει όμως να λάβουμε υπόψη μας την αφετηρία των συντελεστών, από πού ξεκίνησαν. Ακολουθούν μια πορεία μείωσης. Θα διαπιστώσετε ότι τα τελευταία χρόνια με την οικονομική και γενικότερα τη δημοσιονομική πολιτική των κυβερνήσεων του ΠΑ.ΣΟ.Κ. οδηγούμεθα σε συνεχή σταθερή μείωση των φορολογικών συντελεστών. 
Κάτι τέτοιο δεν το είχαμε τα προηγούμενα χρόνια με τις κυβερνήσεις
της Νέας Δημοκρατίας. Γιατί δεν το είχαμε; Διότι δεν είχαμε ισχυρούς φοροελεγκτικούς μηχανισμούς. Η Δημόσια Διοίκηση δεν ήταν ικανή στην Ελλάδα για να εντοπίσει και να εισπράξει σε τελευταία ανάλυση το φορολογητέο ποσό που αναλογεί στην κερδοφορία της κάθε επιχείρησης. Γι' αυτό είχαμε υψηλούς συντελεστές και την πλήρωναν οι υγιείς επιχειρήσεις που δήλωναν κερδοφορία ενώ αυτές που δεν δήλωναν κέρδη δεν πλήρωναν καθόλου παρ' όλους τους υψηλούς φορολογικούς συντελεστές.
Αυτό ήταν ένα αντιαναπτυξιακό μέτρο, μια αντιαναπτυξιακή πολιτική. 'Ομως αντανακλούσε την αναγκαιότητα να έχει το κράτος στοιχειωδώς κάποια έσοδα. Τα τελευταία χρόνια που εκσυγχρονίσαμε και αναπτύξαμε τους φοροεισπρακτικούς μηχανισμούς, εφαρμόσαμε σταδιακά το ΤΑΧΙΣ. Γι' αυτό έχουμε τη δυνατότητα για μια σταδιακή αποκλιμάκωση των φορολογικών συντελεστών, όχι μόνο για τις επιχειρήσεις αλλά και για τα χαμηλά και μεσαία εισοδήματα, με τα νομοσχέδια που ψηφίσαμε τους τελευταίους μήνες του 2000.
Πράγματι ήταν πειρασμός η τοποθέτηση του Κοινοβουλευτικού Εκπροσώπου της Νέας Δημοκρατίας. 'Ομως δεν έχω χρόνο να αναφερθώ σε περισσότερα σημεία. Θέλω μόνο να πω ότι η μικρομεσαία επιχείρηση στην ελληνική οικονομία έχει σημαντικό κεντρικό ρόλο. Αυτό δεν είναι ούτε σλόγκαν ούτε μια απλή διακήρυξη. Συμφωνούν σ' αυτό όλα τα κόμματα. Αυτό αφορά την ιδιομορφία ανάπτυξης της ελληνικής οικονομίας και της παραγωγικής βάσης της χώρας. Ποτέ δεν ολοκληρώθηκε η αγροτική μεταρρύθμιση στη χώρα μας. Συνεχίζει να είναι διογκωμένος ο πρωτογενής τομέας. Ποτέ δεν ολοκληρώθηκε η βιομηχανική επανάσταση για να έχουμε ανάπτυξη του δευτερογενούς τομέα και ιδιαίτερα του τομέα της μεταποίησης που δημιουργεί πολλές θέσεις απασχόλησης. 
'Ετσι λοιπόν η μικρομεσαία επιχείρηση ήταν το καταφύγιο και των μικροκαταθετών των μεσαίων στρωμάτων αλλά και η διέξοδος για απασχόληση του αστικού, ημιαστικού και του πληθυσμού της υπαίθρου στη χώρα μας. 
Ακόμη η μικρομεσαία επιχείρηση έχει έναν ιστορικό ρόλο, που έχει
αυτήν την εκρηκτική ανάπτυξη και που οδήγησε στον υπερεπαγγελματισμό, ένα αρνητικό φαινόμενο που ακόμα εισπράττουμε τις αρνητικές του πλευρές. 
'Ηταν η δύσκολη πολιτική περίοδος που πέρασε η Ελλάδα ιδιαίτερα μέχρι τα μέσα αυτού του αιώνα. Οι διωγμοί στην ύπαιθρο, οι πολιτικές διώξεις, ο διχασμός οδήγησαν πάρα πολλά τμήματα του πληθυσμού της υπαίθρου ιδιαίτερα στα δύο μεγάλα αστικά κέντρα. Δεν είχαν άλλη διέξοδο αφού δεν υπήρχαν επενδύσεις για να δημιουργηθούν θέσεις απασχόλησης στη βιομηχανία ή γενικότερα στο δευτερογενή τομέα, η μόνη διέξοδος ήταν η μικρομεσαία επιχείρηση, η αυτοαπασχόληση, το λιανοεμπόριο, η μικροβιοτεχνία. Αυτοί ήταν οι λόγοι που οδήγησαν στην εκρηκτική αύξηση της αυτοαπασχόλησης και της μικρομεσαίας επιχείρησης, δυσανάλογα αυξημένης σε σχέση με τον ευρωπαϊκό χώρο.
Σήμερα που η οικονομία μας ενσωματώθηκε και προσαρμόζεται στα διεθνή δεδομένα, σήμερα που η τεχνολογία αλλάζει τα παραγωγικά δεδομένα, η παγκοσμιοποίηση αλλάζει τους όρους του διεθνούς εμπορίου πρέπει να υπάρξει και η ταχύτατη προσαρμογή του ελληνικού εμπορίου.
Εδώ θα συμφωνήσω με πολλές από τις παρατηρήσεις σας, ότι ίσως κάποια μέτρα θα έπρεπε να τα είχαμε λάβει προηγουμένως, ίσως πρέπει να επιταχύνουμε τους ρυθμούς λήψης των μέτρων προσαρμογής και στήριξης της μικρομεσαίας επιχείρησης στη χώρα μας.
'Ομως τα μέτρα αυτά ήδη έχουν ξεκινήσει είτε αναφέρονται στην
οικονομία είτε στον τομέα των υπηρεσιών είτε στη μεταποίηση, που είναι οι κύριοι τομείς για να αναπτυχθεί η ελληνική οικονομία -αυτή είναι η τάση όλων των αναπτυγμένων χωρών της Ευρωπαϊκής 'Ενωσης- γι' αυτό εκεί πρέπει να στηρίξουμε την ανάπτυξη του επιχειρηματικού πνεύματος, των νέων ανθρώπων, των επιστημόνων.
Κλείνοντας θέλω να πω πως πρέπει να επαγρυπνούμε, να κοιτάμε με
φροντίδα τη μικρομεσαία επιχείρηση. Υπάρχει μία τεράστια αναδιάρθρωση στο χώρο της μικρομεσαίας επιχείρησης. Κλάδοι και τομείς καταργούνται από τον ανταγωνισμό, είτε γιατί τα προϊόντα τους και οι υπηρεσίες τους δεν έχουν ζήτηση στην κατανάλωση. Δημιουργούνται όμως νέοι κλάδοι, νέοι τομείς, νέα επαγγέλματα, νέες επιχειρηματικές δραστηριότητες. Γι' αυτό έχουμε διπλασιασμό μικρομεσαίων επιχειρήσεων στο επίπεδο της δημιουργίας. 
Αυτήν τη τάση πρέπει να τη δούμε, πρέπει η Κυβέρνηση, τα κόμματα και
όλος ο παραγωγικός χώρος να τη στηρίξουμε γιατί θα ζήσουμε κοινωνικές εντάσεις τα επόμενα χρόνια, αφού ο εκσυγχρονισμός του εμπορίου και η αναδιάρθρωση της παραγωγικής βάσης θα βγάζει από την αγορά πολλές επιχειρήσεις και πιθανόν να τροφοδοτήσει την ανεργία.
Πρέπει, λοιπόν, να είμαστε ευαίσθητοι και συνεχώς να προσέχουμε τη μικρομεσαία επιχείρηση.
ΠΡΟΕΔΡΕΥΩΝ (Κωνσταντίνος Βρεττός): Ο κ. Ψωμιάδης έχει το λόγο. ΠΑΝΑΓΙΩΤΗΣ ΨΩΜΙΑΔΗΣ: Μόνο που πρέπει να τρελαθούμε σήμερα, κύριε
Πρόεδρε.
Εδώ δεν έχουν καταλάβει μερικά πράγματα ούτε η κυρία Υπουργός ούτε ο Κοινοβουλευτικός Εκπρόσωπος ο οποίος μετά από ολιγοήμερη απουσία σε εξωτικά νησιά, νόμιζε ότι εδώ μιλάμε για κάποιο θεατρικό θίασο. Εδώ είναι η Αίθουσα του Κοινοβουλίου και πρέπει να είμαστε σοβαροί σ' αυτά που λέμε. Δεν ζούμε στο θέατρο του παραλόγου. 
Ο κ. Μαγκριώτης προσπάθησε εντέχνως -έχει αυτήν την ικανότητα- να δικαιώσει και να δικαιολογήσει τις θέσεις της κυρίας Υπουργού. Δεν το κατόρθωσε όμως, διότι δεν τεκμηρίωσε τίποτε. Λόγια και μόνο λόγια. Τα στοιχεία που ανέφερε δεν στέκουν. 
Σε αντιφάσεις δεν έπεσε ο Κοινοβουλευτικός μας Εκπρόσωπος, εσείς πέσατε επανειλημμένως. 'Αλλα λέτε εδώ και άλλα λέτε στις παραγωγικές τάξεις.
Κυρία Υπουργέ, για να μπορέσετε να πείσετε κάποιους άλλους, θα πρέπει πρώτα να πείσετε τον εαυτό σας και θα έλεγα και τους συντρόφους σας. Δεν απευθύνεσθε σε παιδιά του νηπιαγωγείου αλλά σε συναδέλφους άλλων κομμάτων και μάλιστα εκπροσώπους του λαού. 
Είπατε ότι εμείς σαν Νέα Δημοκρατία είμαστε εκτός πραγματικότητας.
Κάπως έτσι κατάλαβα. Εσείς που ζείτε στην πραγματικότητα, δεν έχετε αντιληφθεί ότι ο μικρομεσαίος πεθαίνει, ότι όλες οι παραγωγικές τάξεις, όλοι οι σύλλογοι, όλες οι ομοσπονδίες διαμαρτύρονται;
Δεν μας μιλήσατε και δεν αναφερθήκατε καθόλου για τις πτωχεύσεις, για τις ακάλυπτες επιταγές, για το άσχημο περιβάλλον της αγοράς. Ακούσαμε αριθμούς. Μα είναι γεγονός ότι στη χώρα μας ευημερούν οι αριθμοί. Και σας έδειξε κάποια πράγματα τεκμηριωμένα ο Κοινοβουλευτικός μας Εκπρόσωπος. δυστυχώς όμως οι αριθμοί ευημερούν και οι μικρομεσαίοι πεθαίνουν.
Μιλήσατε για τον πληθωρισμό και για τα επιτόκια κι εσείς και ο Κοινοβουλευτικός Εκπρόσωπος, εντέχνως όμως δεν είπατε ότι είναι τρεις φορές επάνω από το μέσο όρο των άλλων ευρωπαϊκών χωρών. Δεν μιλήσατε για το εξωτερικό χρέος της χώρας μας. Δεν μιλήσατε για την αδυναμία σαν Κυβέρνηση να απορροφήσετε όλα τα ευρωπαϊκά κονδύλια. Δεν μιλήσατε για το αυξητικό ποσοστό της ανεργίας.
Σας είχα ρωτήσει την ώρα που μιλούσατε, γιατί να είχαν αποκλεισθεί
από αυτό το διαδίκτυο οι έμποροί; Δηλαδή, με τις διακόσιες πενήντα χιλιάδες που τους χορηγείτε, τους κάνετε καλό; Δεν είχαν διακόσιες πενήντα χιλιάδες; 
Δώσατε μεγάλη δημοσιότητα στο "δικτυωθείτε" κι εδώ κι έναν χρόνο
ακόμα δεν έχετε φθάσει σε ένα ποθητό αποτέλεσμα. Μιλήσατε για μέτρα, για νόμους. Τίποτε από όλα αυτά δεν εφαρμόζετε!
Εμείς δεν είπαμε ότι δεν υπάρχουν νόμοι, δεν υπάρχουν αποφάσεις. 
Εμείς σας καταγγέλλουμε, γιατί αυτά δεν εφαρμόζονται. Πάτε να δημιουργήσετε νέες επιτροπές. Μα κι αυτές οι επιτροπές που υπάρχουν, δεν λειτουργούν. Θέλετε να βολέψετε για μία ακόμα φορά δικούς σας ανθρώπους. Ωραία λόγια. Θα έλεγα, κύριε Κοινοβουλευτικέ Εκπρόσωπε, ωραία λόγια ακούσαμε από μία ωραία γυναικεία ύπαρξη της κυρίας Υπουργού, τα πράγματα όμως δεν είναι τόσο ωραία μέσα στην αγορά! Είναι μία πραγματικότητα. Θα έλεγα ότι ο τίτλος που έπρεπε να μπει στην ομιλία της κυρίας Υπουργού -και το έχω πει σε σας πολλές φορές, γιατί το ίδιο ακολουθείτε εσείς, όλη η παράταξή σας- είναι "τα ψεύτικα τα λόγια τα μεγάλα", ο τίτλος ενός ωραίου τραγουδιού. Αυτά τα ακούμε χρόνια τώρα.
ΠΡΟΕΔΡΕΥΩΝ (Κωνσταντίνος Βρεττός): Αφήστε τους τίτλους, γιατί θα
μιλάτε επί ώρες. Τα ξέρετε πολύ καλά εσείς αυτά!
ΠΑΝΑΓΙΩΤΗΣ ΨΩΜΙΑΔΗΣ: Κοιτάξτε, μέσα από το τραγούδι μπορείς να πεις αλήθειες πολύ περισσότερες απ'ό,τι στον πολιτικό λόγο!
Δεν μιλήσατε για την ταμπακέρα. Δεν μιλήσατε για τις επιτροπές ανταγωνισμού, γιατί δεν λειτουργούν. Δεν μιλήσατε για το Γ' Πακέτο, δεν μιλήσατε για το παραεμπόριο. Δεν μιλήσατε για τις πολυεθνικές. Τα αγγίξατε, αλλά στην ουσία δεν φθάσατε. Δεν μιλήσατε για το φορολογικό, για τον έλεγχο των προϊόντων, για τα λαθραία προϊόντα που κυκλοφορούν στην αγορά, για τα παραπλανητικά τρικ των πολυεθνικών. Και για το Γ' Κοινοτικό Πλαίσιο Στήριξης δεν μας είπατε πώς θα διατεθούν, πώς θα κατανεμηθούν αυτά τα εξακόσια πενήντα δισεκατομμύρια δραχμές, το 3,7%. 
Εμείς πρώτοι θα χαιρόμασταν αν όλα αυτά πήγαιναν καλά. Γιατί εμείς
δεν μετακινηθήκαμε από τις αρχές μας. Αυτά λέγαμε χρόνια τώρα. Εσείς έχετε μετακινηθεί σε δικές μας αρχές. Εμείς πιστεύουμε στην ελεύθερη αγορά, όχι στην αγορά της αναρχίας, όπως αυτή υπάρχει σήμερα. 

Είπατε πολλές φορές "αυτή η Κυβέρνηση". Τη γνωρίζουμε την Κυβέρνηση. Αυτή όμως η Κυβέρνηση μπορεί για εσάς να πάει καλά, να παίρνει πολύ
ωραίες αποφάσεις, να ψηφίζει ωραίους νόμους, αλλά ξεχνάτε ότι αυτή η Κυβέρνηση έβαλε την ταφόπετρα πάνω στους μικρομεσαίους. Και δεν το λέμε εμείς, το λένε οι ίδιες οι παραγωγικές τάξεις, τα επιμελητήρια, οι σύλλογοι, οι ομοσπονδίες.
Η αγορά, κυρία Υπουργέ, αν δεν τη βοηθήσουμε δεν μπορεί να ζήσει από μόνη της. Οι διάφοροι αεριτζήδες, οι κομπιναδόροι, οι λαθρέμποροι και οι κάθε μορφής παράνομοι έχουν εξασφαλίσει με τη δική σας ανοχή, την ανοχή της δικής σας Κυβέρνησης, ιδανικές συνθήκες για την επικράτησή τους. Κάθε έντιμος νομοταγής μικρομεσαίος έχει πρόβλημα επιβίωσης.
Και θα κλείσω λέγοντας ότι εμείς αναγνωρίζουμε τα δικά μας λάθη και
τα έχουμε αναγνωρίσει αν θέλετε, γι' αυτό πολλές φορές μας έχει τιμωρήσει και ο ελληνικός λαός. Εσείς όσα χρόνια σας παρακολουθώ είστε οι αλάνθαστοι, ποτέ δεν έχετε κάνει λάθος. Εμείς αντιθέτως ακόμη και σήμερα σας έχουμε πει ότι ναι έχετε κάνει και ένα θετικό βήμα. Δεν ισοπεδώνουμε ό,τι καλό έχετε κάνει. 'Ομως αναγνωρίστε μια φορά και τα δικά σας λάθη.
Πιστεύω ότι υπάρχουν λύσεις διότι η σημερινή εικόνα της αγοράς είναι θλιβερή. Να βλέπουμε -και επιτρέψτε μου επειδή ανήκω σε αυτό το χώρο από επτά χρονών παιδί- να τυλίγουν κάποιοι τους μικρομεσαίους σε ένα σάβανο υποκρισίας και εξαπάτησης. Είναι λυπηρό να μην είναι ενημερωμένη η μικρομεσαία επιχείρηση, αλλά και οι 'Ελληνες επιχειρηματίες το τι θα αντιμετώπιζαν με τη είσοδό μας στην ΟΝΕ, με την είσοδό μας αν θέλετε σε ένα περιβάλλον όπου σήμερα επικρατεί το Ευρώ.
Δεν μπορείτε, κύριε Κοινοβουλευτικέ Εκπρόσωπε και κυρία Υπουργέ, κάθε τόσο να κάνετε τον Πόντιο Πιλάτο και να κρύβεσθε. Η ίδια κυβέρνηση
ήσαστε χθες, ο κύριος Πρωθυπουργός ήταν ο πρώην Υπουργός πριν από μερικά χρόνια Υπουργός Βιομηχανίας, η ίδια Κυβέρνηση είστε και σήμερα. Και σήμερα όσο ποτέ άλλοτε το μέλλον των μικρομεσαίων είναι θολό και ομιχλώδες. Τα ρολά -αν δεν το γνωρίζετε σας το λέω- των μικρομεσαίων επιχειρήσεων, των καταστημάτων, των εμπόρων, έχουν πέσει και δεν ξανασηκώνονται. Αυτό θέλουμε σήμερα εμείς να σας επισημάνουμε. Εφαρμόστε τους νόμους, φέρτε καινούριους νόμους που θα εξυγιάνουν το άσχημο περιβάλλον της αγοράς και εμείς θα στηρίξουμε ό,τι καλό έχετε να προτείνετε.

ΠΡΟΕΔΡΕΥΩΝ (Κωνσταντίνος Βρεττός): Ο Κοινοβουλευτικός Εκπρόσωπος της Νέας Δημοκρατίας έχει το λόγο.
ΙΩΑΝΝΗΣ ΠΑΠΑΘΑΝΑΣΙΟΥ: Εγώ τώρα δευτερολογώντας θα απαντήσω στον
Κοινοβουλευτικό Εκπρόσωπο του ΠΑΣΟΚ. Τον ευχαριστώ κατ' αρχήν που
αφιέρωσε τόσο μεγάλο κομμάτι της ομιλίας του γι' αυτά που είπα. Θα ήθελα να του πω το εξής: Μας κατηγόρησε ότι πολύ γρήγορα καταναλώνουμε το επιχείρημα ότι δεν έχουν επαφή με την πραγματικότητα και μας συνέστησε να το κρατήσουμε για το τέλος της τετραετίας. Δεν φταίμε εμείς που εσείς

τόσο γρήγορα καταναλώσατε την εμπιστοσύνη του ελληνικού λαού και μας αναγκάζετε να το χρησιμοποιήσουμε πολύ πιο γρήγορα απ' ό,τι και εμείς πιστεύαμε.
Δεύτερον, όσον αφορά στο ότι συμφωνώ σε πολλές από τις επιλογές της κυβερνητικής πολιτικής, εγώ θα ήθελα να πω ότι στο βαθμό που το ΠΑΣΟΚ έχει αλλάξει σε πολλά σημεία 180 μοίρες τη λογική του, την πολιτική του και έχει έρθει σ' αυτά τα οποία η Νέα Δημοκρατία επί χρόνια υποστήριζε δεν έχουμε κανένα πρόβλημα να μην επικροτήσουμε την καινούρια αυτήν πολιτική, αφού είναι δικαίωση των όσων εμείς τόσο καιρό λέγαμε. Το πρόβλημα όμως είναι ότι εσείς τα έχετε εν πολλοίς αποδεχθεί ως διακηρύξεις, αλλά είστε εντελώς αναποτελεσματικοί και αυτό είναι το οποίο τελικά έχει και σημασία. Διότι δεν έχει απλώς σημασία -το έχω ξαναπεί και σ' αυτήν την Αίθουσα- να κάνουμε ωραίες εκθέσεις ιδεών και να περιγράφουμε ωραία και σωστά τους στόχους, όσο έχει σημασία για την Κυβέρνηση να ασκεί τη σωστή πολιτική και να τους πετυχαίνει αυτούς τους στόχους. Και εκεί πραγματικά δεν είστε αποτελεσματικοί.
Τρίτον, το γεγονός που ανέφερε ο κ. Μαγκριώτης ότι έπεσαν τα επιτόκια γιατί μπήκαμε στην ΟΝΕ και ότι η χρηματοδότηση του εμπορίου έχει αυξηθεί, επίσης ότι μπήκαμε στην ΟΝΕ ως αποτέλεσμα της θετικής οικονομικής κυβερνητικής πολιτικής την οποία εμείς κατηγορούσαμε. Μα, και εγώ δεν είπα τίποτε διαφορετικό. Είπα ότι λόγω της ΟΝΕ είχαμε αυτά τα αποτελέσματα. Είναι θετικό, λοιπόν, ότι μπήκαμε στην ΟΝΕ και αυτό δεν το αμφισβητούμε, το αν και κατά πόσο όμως έχουμε επιλύσει τα προβλήματα εντός της ΟΝΕ αυτό φαίνεται. Διότι όταν εμείς λέγαμε ότι μπαίνουμε ανέτοιμοι μας κατηγορούσατε ως Κασσάνδρες και τώρα ακούμε από τον Υπουργό Εθνικής Οικονομίας ότι θέλουμε δέκα χρόνια τουλάχιστον για να πλησιάσουμε το μέσο όρο, ότι τώρα συζητάμε για πραγματική σύγκλιση και τώρα ανακαλύψαμε την περιβόητη λέξη που λέγεται "ανταγωνιστικότητα" και που είναι και η λέξη κλειδί για τη μικρομεσαία επιχείρηση.
'Αρα, η είσοδός μας στην ΟΝΕ ήταν μια πολιτική την οποία επαναλαμβάνω η Νέα Δημοκρατία είχε υποστηρίξει. Αφήστε που ήταν η πρώτη που την είχε χαράξει, αλλά την είχε υποστηρίξει. Διαφωνίες υπήρχαν στο ότι μπαίνουμε στην ΟΝΕ ανέτοιμοι και θα βρούμε μπροστά μας τα προβλήματα και γι'αυτό πλήρως δικαιωθήκαμε. Διότι αυτήν τη στιγμή μέσα σε αυτό το καινούριο περιβάλλον όπου παίζουν ρόλο άλλα στοιχεία -η ανταγωνιστικότητα είναι το νούμερο ένα- εκεί βλέπουμε πόσο ανέτοιμοι είμαστε και εκεί βλέπουμε πόσο δύσκολο είναι πλέον και για τις επιχειρήσεις αλλά και για τον ελληνικό λαό να προσαρμοστούμε.
Το θέμα, λοιπόν, είναι με ποιους ρυθμούς έστω και τώρα -έστω η
καθυστερημένη απόφαση να γίνουμε ανταγωνιστικοί- επιτυγχάνεται αυτός ο στόχος. Με ικανοποιητικούς; Για μας όχι. Και εκεί είναι η κυβερνητική ευθύνη, ότι ενώ αναγνωρίζει ότι η κατάσταση δεν είναι σωστή και μας μιλάει για δέκα-δεκαπέντε χρόνια, δεν παίρνουμε σωστά μέτρα και έρχεται και εδώ στη Βουλή η Κυβέρνηση πάρα πολύ συχνά -και σήμερα το ακούσαμε- να εμφανίσει μια κατάσταση ότι είναι καταπληκτική και πολύ ωραία και ότι

λίγο-πολύ δεν χρειάζεται να κάνουμε τίποτε γιατί τα έχουμε βελτιώσει όλα. Μας είπε και ο κ. Μαγκριώτης, μειώσαμε τους φορολογικούς συντελεστές. 
Σαν το Χότζα το κάνατε όμως. Το συντελεστή 35% των επιχειρήσεων τον

πήγατε 40% και τώρα τον πήγατε στο 37,5%. Αυξήσατε την προείσπραξη από 50% σε 55% και αύριο όταν θα τη μειώσετε θα μας πείτε, τη μειώσαμε. Αυτό ξέρει να το κάνει ο καθένας. Το ερώτημα είναι: 'Εχουμε μια συγκεκριμένη πολιτική αναπτυξιακή, που να καταλαβαίνει ότι πλέον στον ανταγωνισμό το φορολογικό σύστημα είναι κυρίαρχο; 'Οτι το πλαίσιο λειτουργίας της Δημόσιας Διοίκησης είναι κυρίαρχο; 'Οτι το κόστος λειτουργίας της επιχείρησης είτε λέγεται Ο.Τ.Ε., Δ.Ε.Η. είτε λέγεται χρήση των σύγχρονων τεχνολογιών είναι ουσιαστικό; 'Οτι η εκπαίδευση και το εκπαιδευμένο προσωπικό είναι πολύ σημαντικό; Αυτά τα καταλαβαίνουμε;
Νομίζω πως όχι και η αντίρρησή μας είναι ακριβώς στο ότι ενώ στα
λόγια αναγνωρίζουμε και τη σημασία και το ρόλο των μικρομεσαίων επιχειρήσεων και των εμπορικών επιχειρήσεων, στην πράξη είτε δεν κάνουμε απολύτως τίποτε είτε κινούμεθα με ρυθμούς που είναι απελπιστικά αργοί εν σχέσει με τις ανάγκες τις σημερινές.
ΠΡΟΕΔΡΕΥΩΝ (Κωνσταντίνος Βρεττός): Και να κλείσουμε με τη δευτερολογία της κυρίας Υφυπουργού.
Ορίστε, κυρία Υπουργέ, έχετε το λόγο.
ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Κύριοι Βουλευτές, οι αριθμοί είναι πολύ σκληροί και ακόμη και γι'αυτούς που δεν μπορούν να τους καταλάβουν δυστυχώς παραμένουν το ίδιο σκληροί και κυρίως αδιαμφισβήτητοι.
Με βάση τα τελευταία στοιχεία της Εθνικής Στατιστικής Υπηρεσίας που
αφορούν ολόκληρο το 2000 ο μέσος δείκτης αξίας λιανικών πωλήσεων -και σας μιλάω για στοιχεία πρόσφατα, στοιχεία που ανακοινώθηκαν χθές στις 15 Μαρτίου- παρουσιάζει την ακόλουθη εικόνα σε σχέση με το 1999:
Τρόφιμα, ποτά, καπνός, καταστήματα, +5,3%. Φαρμακευτικά καλλυντικά 
+7,8%. 'Ενδυση, υπόδυση +6,3%. 'Επιπλα, ηλεκτρικά είδη, εξοπλισμός +6%. Βιβλία, χαρτικά λοιπά είδη +7,2%. Αυτά τα στοιχεία δεν αφορούν
πολυκαταστήματα, ούτε μεγάλα καταστήματα τροφίμων. Γιατί όπως γνωρίζετε ή

οφείλατε να γνωρίζετε, αποτελούν οι κατηγορίες αυτές ξεχωριστή κατηγορία στα στοιχεία της Εθνικής Στατιστικής Υπηρεσίας. Και βεβαίως δεν χρησιμοποίησα αυτές τις κατηγορίες για να έρθω να απαντήσω στην επερώτησή σας, αφού η επερώτησή σας αναφέρεται στις μικρομεσαίες επιχειρήσεις. Τα στοιχεία τα οποία σας δίνω αφορούν μικρές και μεσαίες επιχειρήσεις.
Σε ποσοστά, λοιπόν, διπλάσια και υπερδιπλάσια από το μέσο ετήσιο
πληθωρισμό έχουμε αυξήσεις στην αγορά. Εάν μάλιστα αναλογιστούμε ότι για τη χώρα μας -για την υπόλοιπη Ευρωπαϊκή 'Ενωση- υπήρξε μία δυσμενής συγκυρία από την πετρελαϊκή κρίση και την διολίσθηση του ευρώ, με αποτέλεσμα μία εξηγήσιμη μείωση της κατανάλωσης, αντιλαμβάνεσθε ότι τα στοιχεία αυτά αποκτούν πολύ μεγαλύτερη αξία και σημασία για την εθνική μας οικονομία.
Με βάση πιο πρόσφατα στοιχεία της Τράπεζας της Ελλάδος η συνολική
χρηματοδότηση στο εμπόριο τον Απρίλιο του 2000 έχει ξεπεράσει τα 3,58 τρισεκατομμύρια δραχμές. Τι σημαίνει αυτό; 'Οτι οι εμπορικές επιχειρήσεις βρίσκοντας ολοένα και πιο ελκυστικά τα επιτόκια προχωρούν σε δανεισμό για να επεκτείνουν τις δραστηριότητες και τις επενδύσεις τους.
Με βάση στοιχεία της EUROSTAT για τον Οκτώβριο του 2000 και σε
σύγκριση με ό,τι αφορούσε τον Οκτώβριο του 1999 το λιανεμπόριο στην Ελλάδα παρουσιάζει αύξηση, η οποία ξεπερνά το 4%, ενώ στις περισσότερες ευρωπαϊκές χώρες, είτε είχαμε αρνητικά πρόσημα μπροστά στα νούμερα αυτά είτε πολύ μικρότερους ρυθμούς. Μόνο η Ιρλανδία ξεπερνά τη χώρα μας. Το συγκεκριμένο μήνα ο μέσος ρυθμός αύξησης του κύκλου εργασιών του λιανεμπορίου στην Ευρωπαϊκή 'Ενωση ήταν 1,7%, ενώ στην Ελλάδα ήταν 4,2%, δηλαδή υπερδιπλάσιος. Και αυτή η εικόνα εμφανίζεται σταθερά όλους τους τελευταίους μήνες.
Ο κ.Λαφαζάνης, συνεπής με την κριτική του για τη λειτουργία του Κοινοβουλίου, μόλις τελείωσε την τοποθέτησή του, έφυγε. Είναι κρίμα που δεν θα ακούσει μία μικρή αναφορά σε ό,τι είπε. Αναφέρθηκε στο διευρυνόμενο έλλειμμα. Το διευρυνόμενο έλλειμμα οφείλεται, όπως γνωρίζετε πολύ καλά, στο μεγαλύτερο μέρος του, στις αυξημένες τιμές των καυσίμων από την πρόσφατη πετρελαϊκή κρίση. Και η έκθεση της νομισματικής πολιτικής της Τραπέζης της Ελλάδος προεξοφλεί τη σημαντική μείωση της
διεύρυνσης αυτής στο προσεχές διάστημα.
Το "δικτυωθείτε" στο οποίο αναφερθήκατε δεν αφορά και δεν εξαντλείται στην προμήθεια ηλεκτρονικού υπολογιστή. Αφορά και περιλαμβάνει τη δημιουργία ιστοσελίδας, την εκπαίδευση στο διαδίκτυο, τη δημιουργία εμπορικής ιστοσελίδας, πράγματα τα οποία, πριν από πέντε χρόνια όπως μας είχατε προτρέψει, δεν ήταν επίκαιρα. Το Ιnternet στη χώρα μας αναπτύσσεται τώρα. 
Η διαρκής και συνεχής αμφισβήτηση σε σχέση με τις διαδικασίες του Γ' Κοινοτικού Πλαισίου Στήριξης είναι μία συνεχής, ανέξοδη, αλλά και αναξιόπιστη κινδυνολογία. Το Γ' Κοινοτικό Πλαίσιο Στήριξης προγραμματίζεται, οργανώνεται, προχωρεί, οι διαχειριστικές αρχές έχουν ήδη συγκροτηθεί. Εν πάση περιπτώσει η Ευρωπαϊκή 'Ενωση και ο αρμόδιος επίτροπος δεν θα είχαν διαφορετικά κανένα λόγο να αναφερθούν στη χώρα μας με τα κολακευτικά λόγια με τα οποία αναφέρθηκαν.
Η αύξηση των πτωχεύσεων στην οποία αναφέρθηκε ο κ. Παπαθανασίου, αναφέρεται σε απόλυτους αριθμούς. Η ποσοστιαία αύξηση των ιδρυόμενων εταιρειών υπερκαλύπτει σημαντικά τη μείωση από τις εταιρείες που κλείνουν. Η μη βιωσιμότητα των επιχειρήσεων, όπως γνωρίζετε πολύ καλά, καθώς προέρχεστε από τον επιχειρηματικό κόσμο, δεν οφείλεται αποκλειστικά στην έλλειψη υποστηρικτικού περιβάλλοντος. Επιχειρήσεις ιδρύονται και κλείνουν παντού. Η υγιής ανάπτυξη οποιασδήποτε επιχείρησης, άρα και των μικρομεσαίων επιχειρήσεων, στηρίζεται στη δημιουργία ενός κατάλληλου, ενός πρόσφορου επιχειρηματικού και οικονομικού περιβάλλοντος.

Αυτό λοιπόν κάναμε, όχι μόνο βάζοντας τη χώρα στην Οικονομική και
Νομισματική 'Ενωση με συνέπεια και πειθαρχία, όχι μόνο προγραμματίζοντας την αξιοποίηση των κοινοτικών πόρων, αλλά και με μία σειρά από δράσεις και πρωτοβουλίες, στις οποίες αναφέρθηκα στην πρωτολογία μου. 
'Ολοι οι διεθνείς οργανισμοί, οι έγκυροι διεθνείς οργανισμοί, του
ΟΟΣΑ συμπεριλαμβανομένου, εκτιμούν ότι στη χώρα μας τα επόμενα χρόνια θα έχουμε ρυθμούς ανάπτυξης που θα αγγίξουν το 5%. Ουδέποτε η χώρα μας είχε γνωρίσει τόσο υψηλούς ρυθμούς ανάπτυξης, ρυθμοί που είναι σχεδόν διπλάσιοι πάνω από το μέσο ευρωπαϊκό όρο.
Για να θυμηθούμε όμως τι γινόταν επί Νέας Δημοκρατίας: Ο φόρος στο πετρέλαιο έφθανε μέχρι και τις πενήντα δραχμές το λίτρο, ο πληθωρισμός είχε φθάσει σε σημεία εκρηκτικά. Είναι αυτό το περιβάλλον πιο πρόσφορο για τη δημιουργία επιχειρηματικής δραστηριότητας στην Ελλάδα, για την επέκταση και την ενίσχυση των μικρομεσαίων επιχειρήσεων;
ΠΑΝΑΓΙΩΤΗΣ ΨΩΜΙΑΔΗΣ: Για το κατά κεφαλήν εισόδημα πείτε μας. ΜΙΛΕΝΑ ΑΠΟΣΤΟΛΑΚΗ (Υφυπουργός Ανάπτυξης): Ο Κοινοβουλευτικός
Εκπρόσωπος της Νέας Δημοκρατίας ήταν πολύ επιθετικός. 'Οχι βέβαια ότι αυτό οφειλόταν στην αδυναμία του. Εγώ δεν θα μπορούσα ποτέ να χρεώσω σε έναν άνθρωπο αδυναμία, πόσο μάλλον σε ένα Βουλευτή. Ο κ. Παπαθανασίου, όμως, επιθετικός στη διάρκεια της πρωτολογίας του, ουσιαστικά το μόνο το οποίο έκανε ήταν να προτρέπει την Κυβέρνηση να επιταχύνει το βηματισμό της. Και θεωρώ ότι εκεί οφείλεται τελικά και από εκεί προέρχεται η επιθετικότητά του: Από το γεγονός ότι ίσως έχει συνειδητοποιήσει ότι για πολλά χρόνια θα περιοριστεί στο να μας προτρέπει να επιταχύνουμε.
Δεν είμαστε αλάνθαστοι, κύριοι συνάδελφοι, είμαστε εκείνοι που
παίρνουμε τις πρωτοβουλίες, που χαράζουμε πολιτικές, που κάνουμε τομές και που για το λόγο αυτό τιμούμαστε με την εμπιστοσύνη του ελληνικού λαού. 
ΠΡΟΕΔΡΕΥΩΝ (Κωνσταντίνος Βρεττός): Ολοκληρώθηκε η συζήτηση επί της υπ' αριθμόν 44/24.1.2001 επερώτηση των Βουλευτών της Νέας Δημοκρατίας προς τον Υπουργό Ανάπτυξης σχετικά με την πολιτική της Κυβέρνησης στον τομέα των μικρομεσαίων επιχειρήσεων.
Κύριοι συνάδελφοι, έχουν διανεμηθεί τα Πρακτικά της Τρίτης 6 Μαρτίου 2001 απογευματινής συνεδρίασης και Τετάρτης 7 Μαρτίου 2001 πρωινής συνεδρίασης και παρακαλώ για την επικύρωσή τους.
Επικυρούνται;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Συνεπώς τα Πρακτικά της Τρίτης 6 Μαρτίου 2001 απογευματινής συνεδρίασης και Τετάρτης 7 Μαρτίου 2001 πρωινής συνεδρίασης επεκυρώθησαν.
Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 14.55' λύεται η συνεδρίαση για
τη Δευτέρα 19 Μαρτίου 2001 και ώρα 18.00' με αντικείμενο εργασιών του
Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα διανεμηθεί. 
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


