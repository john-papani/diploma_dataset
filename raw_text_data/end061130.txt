ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Γ΄ 
ΣΥΝΕΔΡΙΑΣΗ ΛΓ΄

Πέμπτη 30 Νοεμβρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας των Βουλευτών κ.κ. Φ. Τσαλίδη και Κ. Καρρά, σελ.
3. Ανακοινώνεται ότι τη συνεδρίαση παρακολουθούν μαθητές από το Λύκειο Λουτρακίου Κορινθίας, το Γενικό Λύκειο Ζευγολατιού Κορινθίας, τη Σχολή Εθνικής Άμυνας, το Πάντειο Πανεπιστήμιο, το Λύκειο Καλαβρύτων και το 2ο ΤΕΕ Εμπορίου Θήρας, σελ.
4. Επί Διαδικαστικού Θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 1ης Δεκεμβρίου 2006, σελ.
4. Συζήτηση επικαίρων ερωτήσεων:
α) Προς τον Υπουργό Εμπορικής Ναυτιλίας:
i. σχετικά με την ιδιωτικοποίηση του Σταθμού Εμπορευματοκιβωτίων του Ο.Λ.Π. κ.λπ., σελ.
ii. σχετικά με την εκχώρηση δραστηριοτήτων και εγκαταστάσεων των λιμανιών του Πειραιά και Θεσσαλονίκης σε ιδιώτες, σελ.
β) Προς τον Υπουργό Εθνικής Παιδείας και Θρησκευμάτων σχετικά με την αποκατάσταση των ζημιών που υπέστη από τους σεισμούς το σχολικό συγκρότημα του Αγίου Κήρυκα του Δήμου Αρκαδίων Ζακύνθου κ.λπ., σελ.
γ) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με τα μέτρα προστασίας και ανάπλασης του Κηφισού ποταμού κ.λπ., σελ.
δ) Προς τον Υπουργό Εξωτερικών, σχετικά με τις πρόσφατες δηλώσεις αξιωματούχων της πρεσβείας των Η.Π.Α. στην Αθήνα, περί δήθεν μειονοτήτων στη Θράκη κ.λπ., σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής και των άρθρων της πρότασης νόμου αρμοδιότητας του Υπουργείου Οικονομίας και Οικονομικών: «Προγράμματα ανασυγκρότησης περιοχών που αντιμετωπίζουν βιομηχανική κρίση», σελ.
2. Κατάθεση Εκθέσεως Διαρκούς Επιτροπής:
Η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού «Πολιτιστική Χορηγία», σελ.

ΟΜΙΛΗΤΕΣ
Α. Επί Διαδικαστικού Θέματος:
ΣΟΥΡΛΑΣ Γ., σελ.

Β. Επί των επικαίρων ερωτήσεων:
ΒΑΡΒΑΡΗΓΟΣ Δ., σελ.
ΚΑΛΟΓΙΑΝΝΗΣ Σ., σελ.
ΚΑΛΟΣ Γ., σελ.
ΚΕΦΑΛΟΓΙΑΝΝΗΣ Ε., σελ.
ΚΟΥΒΕΛΗΣ Φ., σελ.
ΛΟΒΕΡΔΟΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΝΤΕΛΑΚΗ Ε., σελ.
ΣΤΥΛΙΑΝΙΔΗΣ Ε., σελ.

Γ. Επί της πρότασης νόμου αρμοδιότητας του Υπουργείου Οικονομίας και Οικονομικών:
ΑΓΟΡΑΣΤΟΣ Κ., σελ.
ΑΝΤΩΝΙΟΥ Α., σελ.
ΒΡΕΤΤΟΣ Κ., σελ.
ΓΕΙΤΟΝΑΣ Κ., σελ.
ΓΕΩΡΓΙΑΔΗΣ Ν., σελ.
ΔΟΥΚΑΣ Π., σελ.
ΔΡΑΓΑΣΑΚΗΣ Ι., σελ.
ΚΑΡΑΟΓΛΟΥ Θ., σελ.
ΚΑΣΤΑΝΙΔΗΣ Χ., σελ.
ΚΟΥΣΕΛΑΣ Δ., σελ.
ΚΟΥΤΣΟΥΚΟΣ Ι., σελ.
ΜΑΝΙΑΤΗΣ Ι., σελ.
ΜΑΝΩΛΙΑ Χ., σελ.
ΜΠΟΥΓΑΣ Ι., σελ.
ΠΑΠΑΓΕΩΡΓΙΟΥ Α., σελ.
ΠΑΠΑΝΔΡΕΟΥ Γ., σελ.
ΠΙΠΕΡΓΙΑΣ Δ., σελ.
ΠΡΩΤΟΠΑΠΑΣ Χ., σελ.
ΡΗΓΑΣ Π., σελ.
ΣΓΟΥΡΙΔΗΣ Π., σελ.
ΤΑΣΟΥΛΑΣ Κ., σελ.
ΤΖΑΚΡΗ Θ., σελ.
ΤΖΕΚΗΣ Α., σελ.
ΦΩΛΙΑΣ Χ., σελ.
ΧΡΙΣΤΟΦΙΛΟΠΟΥΛΟΥ Π., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Γ΄
      ΣΥΝΕΔΡΙΑΣΗ  ΛΔ΄
      Πέμπτη 30 Νοεμβρίου 2006
      Αθήνα, σήμερα στις 30 Νοεμβρίου 2006, ημέρα Πέμπτη και ώρα 10.34΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
      (Ανακοινώνονται προς το Σώμα από τον κ. Δημήτριο Βαρβαρίγο, Βουλευτή Ζακύνθου, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία ο Δήμαρχος Μηλεών Μαγνησίας ζητεί τη χρηματοδότηση της διεξαγωγής πολιτιστικού συνεδρίου, για την ανάδειξη του έργου των Μηλιωτών διδασκάλων του Γένους.
2) Ο Βουλευτής Ηρακλείου κ. ΕΜΜΑΝΟΥΗΛ ΣΤΡΑΤΑΚΗΣ κατέθεσε αναφορά με την οποία ο Δήμαρχος Μαλίων Ηρακλείου ζητεί την ίδρυση Αστυνομικού Τμήματος στα Μάλια.
3) Οι Βουλευτές Λέσβου και Β΄Πειραιώς κύριοι ΧΡΙΣΤΙΑΝΑ ΚΑΛΟΓΗΡΟΥ και ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Σύλλογος των Απανταχού Ερεσίων «Ο ΘΕΟΦΡΑΣΤΟΣ» ζητεί την επαναλειτουργία του Μουσείου Ερεσού Λέσβου.
4) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί τη χρηματοδότηση της συντήρησης του κτηρίου της Αρχαιολογικής Συλλογής Νεάπολης.
5) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την ικανοποίηση αιτήματος του Συλλόγου Πολιτικών Υπαλλήλων του Υπουργείου Δημόσιας Τάξης Θεσσαλίας για την οικονομική τους αποκατάσταση.
6) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Δήμαρχος Νεάπολης Λασιθίου ζητεί την αύξηση της τακτικής επιχορήγησης του δήμου του.
7) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Ένωση Τεχνικών της Ελληνικής Ραδιοφωνίας επανέρχεται στο αίτημα υπαγωγής των μελών της στην ασφάλιση του Τ.Σ.Π.Ε.Α.Θ..
8) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο κ. Γιαννάκης Παναγιώτης διαμαρτύρεται γιατί δε διορίστηκε ο γιός του στη Δημοτική Αστυνομία Δάφνης.
9) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο Σύλλογος Ιδιοκτητών Συνεργείων Αυτοκινήτων Λαμίας και Περιφέρειας ζητεί να παραμείνει όπως έχει ο ν. 2963/2001 όσον αφορά στους όρους και τις προϋποθέσεις ίδρυσης Ι.Κ.Τ.Ε.Ο. και να γίνει αναλογιστική μελέτη για το συνταξιοδοτικό του Ο.Α.Ε.Ε..
10) Ο Βουλευτής Φθιώτιδας κ. ΗΛΙΑΣ ΚΑΛΛΙΩΡΑΣ κατέθεσε αναφορά με την οποία ο κ. Καλαθάς Ηλίας ζητεί τη χορήγηση άδειας καλλιέργειας μεταποίησης και πώλησης παραγόμενου καπνού σε οικογενειακή οικοτεχνική μονάδα.
11) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στα μέτρα του Νομαρχιακού Συμβουλίου Αχαΐας για την επίλυση των προβλημάτων του αστικού Κ.Τ.Ε.Λ. Αχαΐας.
12) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση επίλυση των λειτουργικών και οικονομικών προβλημάτων του αστικού Κ.Τ.Ε.Λ. Πατρών Αχαΐας.
13) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο περιέχει προτάσεις για την εξυπηρέτηση των φοιτητών του Πανεπιστημίου Πατρών από το αστικό Κ.Τ.Ε.Λ. Πατρών Αχαΐας.
14) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα  εφημερίδας τα οποία περιέχουν προτάσεις για την επίλυση προβλημάτων του αστικού Κ.Τ.Ε.Λ. Πατρών Αχαΐας.
15) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με μέτρα της Νομαρχίας Αχαΐας για τη βελτίωση των αστικών συγκοινωνιών.
16) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, σχετικά με τη μετεγκατάσταση σταθμών υπεραστικών λεωφορείων από τον Κηφισό στον Ελαιώνα.
17) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η άμεση πρόσληψη φυλάκων στο Πανεπιστήμιο Πατρών Αχαΐας.
18) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται να κηρυχθεί διατηρητέο το παλαιό τμήμα του Α΄  Νεκροταφείου Πατρών Αχαΐας.
19) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο ζητείται η εξάλειψη του φαινομένου των «γνωστών – αγνώστων» που δημιουργούν προβλήματα στο κέντρο των Αθηνών.
20) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας στο οποίο προτείνεται η δημιουργία διαδημοτικής συγκοινωνίας μεταξύ των Πατρών Αχαΐας και των όμορων δήμων.
21) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο αναφέρεται στην πιθανή απελευθέρωση της αγοράς ηλεκτρικής ενέργειας και τον ανταγωνισμό που θα προκύψει.
22) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας το οποίο περιέχει καταγγελίες της δημοτικής παράταξης Κ. Πελετίδη για το αστικό Κ.Τ.Ε.Λ. Πατρών Αχαΐας. 
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
    1. Στην με αριθμό  322/13-10-06 ερώτηση του Βουλευτή κ. Ιωάννου Βλατή δόθηκε με το υπ’ αριθμ. 57/13-11-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Βλατής, σας πληροφορούμε τα εξής:
     Σύμφωνα με τα πιο πρόσφατα ολοκληρωμένα στατιστικά στοιχεία του Υπουργείου Αγροτικής Ανάπτυξης και Τροφίμων (Διεύθυνση Αγροτικής Πολιτικής και Τεκμηρίωσης) σε όλη τη χώρα και σε ετήσια βάση η παραγωγή πρόβειου γάλακτος, αίγειου γάλακτος και φέτας ανέρχονται περίπου σε 695.500 τόνους, 446.000 τόνους και 88.000 τόνους αντίστοιχα. Εκτός Ελλάδας διακινούνται περίπου 15.000 τόνοι τυριού φέτας, εκ των οποίων οι 12.000 περίπου σε χώρες μέλη της Ευρωπαϊκής Ένωσης.
     Η απόδοση του γάλακτος σε τυρί φέτα εξαρτάται από πολλούς παράγοντες, όπως την περιεκτικότητα της πρώτης ύλης σε καζεϊνες και λίπος και τους χειρισμούς του γάλακτος και του τυροπήγματος κατά την παρασκευή του τυριού. Η περιεκτικότητα του γάλακτος σε καζεϊνες και λίπος επίσης εξαρτάται από ένα μεγάλο αριθμό παραγόντων με κυριότερους το είδος, τη φυλή, την ηλικία, τη φυσική κατάσταση και τη διατροφή των ζώων καθώς και την εποχή του χρόνου και τις καιρικές συνθήκες.
     Ειδικά για την παρασκευή της φέτας το ποσοστό αίγειου γάλακτος που χρησιμοποιείται κυμαίνεται από 0 έως 30% ενώ αντίστοιχα το ποσοστό του πρόβειου κυμαίνεται από 100% έως 70%. Κρίνεται ρεαλιστική η παραγωγή 1 κιλού φέτας από 4,4 κιλά γάλακτος (70% πρόβειου και 30% αίγειου), ωστόσο υπό το πρίσμα της παραπάνω ανάλυσης γίνεται κατανοητό ότι ο συντελεστής αυτός δεν μπορεί να εφαρμόζεται ανεπιφύλακτα σε κάθε περίπτωση.
     Με την υπ΄ αριθμ. 296113/19-9-2006 (ΦΕΚ 1414/Β) Απόφαση των Υπουργών Αγροτικής Ανάπτυξης και Τροφίμων, Οικονομίας και Οικονομικών και Ανάπτυξης, από 1-10-2006 όλοι οι αγοραστές γάλακτος, μεταποιητές κ.λπ. θα είναι υποχρεωμένοι να δηλώνουν στον ΕΛ.Ο.Γ. όλες τις ποσότητες γάλακτος που διακινούν, με αποτέλεσμα σύντομα να υπάρχουν πλήρη και ακριβή στοιχεία ως προς την παραγωγή, τις εισαγωγές γάλακτος και τη χρήση του. Ο ΕΛ.Ο.Γ. με 15 επόπτες θα διενεργεί ελέγχους σε όλες τις βιομηχανίες, τυροκομεία, εμπόρους κλπ προκειμένου να ελέγχει τη νόμιμη χρήση όλων των ειδών γάλακτος στα διάφορα προϊόντα μεταξύ άλλων και στη φέτα ΠΟΠ.
     Επιπλέον με το άρθρο 5 του νόμου 3399/2005 (ΦΕΚ 255 Α) συστήθηκε στην κεντρική υπηρεσία του Υπουργείου Αγροτικής Ανάπτυξης και Τροφίμων Αυτοτελής Υπηρεσία Ελέγχου Εισαγόμενων Αγροτικών Προϊόντων, με κύριες αρμοδιότητες τη συγκέντρωση στοιχείων και καταγγελιών για τις εισαγωγές αγροτικών προϊόντων, τον πρόσθετο έλεγχο και την παρακολούθηση των εισαγόμενων αγροτικών πρώτων υλών και προϊόντων καθώς και τον έλεγχο της τήρησης των όρων και προϋποθέσεων των σχετικών. εθνικών και κοινοτικών διατάξεων.
     Σχετικά με τη φέτα, σύμφωνα με την ισχύουσα εθνική και Κοινοτική νομοθεσία {Υπουργική Απόφαση 313025/94 (ΦΕΚ 8/Β'/94), ΚΑΝ. (ΕΚ) 1829/2002}, η ονομασία φέτα είναι Προστατευόμενη Ονομασία Προέλευσης (ΠΟΠ) και χρησιμοποιείται αποκλειστικά για το τυρί που παράγεται με παραδοσιακό τρόπο στην Ελλάδα, στην οριοθετημένη γεωγραφική περιοχή που αποτελείται από την ηπειρωτική χώρα και το νομό Λέσβου, από γάλα πρόβειο ή μίγμα αυτού με αίγειο (σε ποσοστό έως 30%) της περιοχής αυτής. Το γάλα αυτό προέρχεται από τοπικές φυλές προβάτων και αιγών, προσαρμοσμένων στην περιοχή παραγωγής της φέτας, η διατροφή των οποίων βασίζεται στη χλωρίδα των βοσκοτόπων της περιοχής. Στο προς τυροκόμιση γάλα απαγορεύεται η συμπύκνωση, η προσθήκη σκόνης ή συμπυκνώματος γάλακτος, πρωτεϊνών γάλακτος, καζεϊνικών αλάτων καθώς και η προσθήκη χρωστικών και συντηρητικών ουσιών. Η διαδικασία μεταποίησης ακολουθεί την παραδοσιακή τεχνολογία και η ωρίμανση πραγματοποιείται με φυσική στράγγιση. Η ποιότητα και τα χαρακτηριστικά της φέτας οφείλονται αποκλειστικά ή κυρίως στο γεωγραφικό περιβάλλον που περιλαμβάνει τους φυσικούς και ανθρώπινους παράγοντες της ηπειρωτικής Ελλάδας και του διαμερίσματος της Λέσβου.
     Για την παραγωγή του τυριού φέτα χρησιμοποιείται γάλα που προέρχεται αποκλειστικά από την οριοθετημένη ζώνη παραγωγής του τυριού. Γάλα που προέρχεται. από αιγοπρόβατα εκτός της οριοθετημένης περιοχής δεν χρησιμοποιείται για την παραγωγή φέτας. Η διαδικασία ελέγχου της τήρησης των προδιαγραφών παραγωγής, μεταποίησης, επεξεργασίας, συσκευασίας και επισήμανσης των προϊόντων ΠΟΠ και ΠΓΕ είναι μια υποχρέωση των Κρατών - Μελών που απορρέει από την Κοινοτική νομοθεσία και αφορά όλα τα στάδια παραγωγής και διάθεσης των προϊόντων αυτών. Συγκεκριμένα για την παραγωγή φέτας ο παραγωγός του τυριού υποχρεούται να κρατάει σχετικά βιβλία και αποδεικτικά έγγραφα στα οποία αναγράφονται οι προμηθευτές τις πρώτης ύλης, οι αντίστοιχες ποσότητες και η προέλευσή τους καθώς και οι πελάτες του με τις αντίστοιχες ποσότητες και τον προορισμό του τελικού προϊόντος. Με τον τρόπο αυτό ελέγχεται η αναλογία αίγειου και πρόβειου γάλακτος, η ορθή τήρηση των προδιαγραφών σε ότι αφορά την προέλευση της πρώτης ύλης, όπως ο τόπος καταγωγής κ.λπ. καθώς η σχέση μεταξύ πρώτης ύλης και προϊόντος. Συγκεκριμένες δειγματοληψίες διενεργούνται ώστε να διαπιστώνεται η τήρηση ή όχι των δεσμευτικών προδιαγραφών. Η διαδικασία μεταφοράς φέτας από μία επιχείρηση σε άλλη είναι ελεγχόμενη διαδικασία και πραγματοποιείται μετά από ενημέρωση και έγκριση των Διευθύνσεων Αγροτικής Ανάπτυξης (Δ.Α.Α.) προέλευσης και προορισμού. Η χρήση των κωδικών συσκευασίας στο τελικό προϊόν συμβάλλει καθοριστικά στην ιχνηλασιμότητα του προϊόντος. Στη χώρα μας έως τις 31/5/2006, ο έλεγχος των παραγωγών, μεταποιητών, και συσκευαστών φέτας, όπως και όλων των προϊόντων ΠΟΠ και ΠΓΕ, για την ορθή τήρηση των ειδικών προδιαγραφών παραγωγής, πραγματοποιούνταν από τις οικείες Δ.Α.Α. των Νομαρχιακών Αυτοδιοικήσεων της χώρας, οι οποίες και χορηγούσαν στους ενδιαφερομένους επιχειρηματίες την έγκριση παραγωγής, μεταποίησης και συσκευασίας τυριών ΠΟΠ. Επίσης, προέβαιναν σε επιτόπιους ελέγχους σε συνεργασία με άλλες συναρμόδιες Δ/νσεις της Νομαρχιακής Αυτοδιοίκησης (Δ/νσεις Κτηνιατρικής, Εμπορίου κ.λπ. )και μεριμνούσαν για την επιβολή κυρώσεων στους παραβάτες σε περιπτώσεις διαπίστωσης παρατυπιών ή παραβάσεων της νομοθεσίας.
     Το Υπουργείο Αγροτικής Ανάπτυξης και Τροφίμων, θέλοντας να ενισχύσει την αξιοπιστία των προϊόντων ΠΟΠ και ΠΓΕ και να συμβάλλει στην καλύτερη, αποτελεσματικότερη και ομοιόμορφη εφαρμογή του συστήματος ελέγχου, με την με αριθ. 282303/12.1.2004 Κ.Υ.Α, όπως αυτή τροποποιήθηκε και ισχύει, χορήγησε στον ΟΠΕΓΕΠ, από την 1/6/2006, την αρμοδιότητα να ελέγχει τα προϊόντα που φέρουν τις ενδείξεις ΠΟΠ και ΠΓΕ, τόσο στα σημεία παραγωγής, όσο και στα σημεία πώλησης και να χορηγεί στους ενδιαφερόμενους επιχειρηματίες τις σχετικές εγκρίσεις. Οι επιτόπιοι έλεγχοι διενεργούνται από μικτά κλιμάκια ελεγκτών του ΟΠΕΓΕΠ και των οικείων Δ.Α.Α. και ταυτόχρονα, ο ΟΠΕΓΕΠ προβαίνει στην δημιουργία μητρώου δικαιούχων χρήσης ΠΟΠ και ΠΓΕ. Επιπλέον καθιερώνεται πρωτοβάθμια και δευτεροβάθμια επιτροπή παραβάσεων και κυρώσεων, οι οποίες εισηγούνται προς την πολιτική ηγεσία του Υπουργείου Αγροτικής Ανάπτυξης και Τροφίμων την επιβολή ανάλογων προστίμων στις περιπτώσεις παραβάσεων και παρατυπιών.
     Με το νέο σύστημα ελέγχου καθιερώνεται ο έλεγχος της αγοράς μέσω του ΟΠΕΓΕΠ, προφυλάσσοντας με τον τρόπο αυτό τους καταναλωτές από παραπλανητικές ενδείξεις και τους επιχειρηματίες από αθέμιτο ανταγωνισμό. Φυσικά, η παραγωγή της φέτας και όλων των τυριών ΠΟΠ ελέγχονται και από άλλους οργανισμούς του Υπουργείου Αγροτικής Ανάπτυξης και Τροφίμων, όπως ο ΕΛΟΓ, όσον αφορά την πρώτη ύλη, οι κτηνιατρικές υπηρεσίες σχετικά με τις εισαγωγές γάλακτος αλλά και από φορείς άλλων Υπουργείων όπως ο ΕΦΕΤ, όσον αφορά θέματα ασφαλείας, και παραπλάνησης του καταναλωτή και η Υπηρεσία Ειδικών Ελέγχων, όσον αφορά τα θέματα εξαγωγών.
     Συμπληρωματικά των ανωτέρω σας διαβιβάζουμε συνημμένα τα υπ' αριθμ. 3181/27-10-2006 και 7643/24-10-2006 έγγραφα του Ειδικού Γραμματέα του Γ΄ ΚΠΣ και του Διευθύνοντος Συμβούλου του ΟΠΕΓΕΠ αντίστοιχα, που απαντούν σχετικά.
     Ο Υφυπουργός
     Α. ΚΟΝΤΟΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 606/30-10-06 ερώτηση του Βουλευτή  κ. Στέφανου Μάνου δόθηκε με το υπ’ αριθμ. 224/10-11-06 έγγραφο από την Υπουργό  Τουριστικής Ανάπτυξης η ακόλουθη απάντηση:
      «Σε απάντηση στο ανωτέρω σχετικό, σας υποβάλλουμε συνημμένα το υπ' αριθμ. 512271/09-11-2006 έγγραφο της Δ/νσης Υπηρεσιών Εξωτερικού του ΕΟΤ, φορέα εποπτευομένου από το Υπουργείο Τουριστικής Ανάπτυξης.
      Η Υπουργός
      ΦΑΝΗ ΠΑΛΛΗ-ΠΕΤΡΑΛΙΑ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      3. Στην με αριθμό 427/24-10-06 ερώτηση του Βουλευτή  κ. Άγγελου Μανωλάκη δόθηκε με το υπ’ αριθμ. 7017/4/6560/13-11-06 έγγραφο από τον Υπουργό  Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Α. Μανωλάκης, σας γνωρίζουμε ότι το φαινόμενο της βίας στους αθλητικούς χώρους και εκτός αυτών, στη χώρα μας αλλά και διεθνώς, αποτελεί ευρύτερο σύνθετο κοινωνικό φαινόμενο, το οποίο έχει προβληματίσει σοβαρά όλες τις πολιτισμένες χώρες και βεβαίως την ελληνική Πολιτεία και κοινωνία, η δε αντιμετώπισή του δεν αποτελεί αμιγώς αστυνομικό πρόβλημα.
      Για το λόγο αυτό, η διαδικασία αντιμετώπισης του όλου θέματος δεν εξαντλείται μόνο στην αστυνομική δραστηριότητα, αλλά απαιτεί τη συστράτευση, συνεργασία και την ειλικρινή βούληση των εμπλεκομένων Υπηρεσιών και φορέων, αλλά και την ευαισθητοποίηση και ενεργό συμμετοχή όλης της κοινωνίας, σε αρμονική συνεργασία με τους ανωτέρω φορείς. Αντικειμενικός στόχος της Πολιτείας είναι η εξάλειψη των φαινομένων βίας στα γήπεδα και η επιστροφή της οικογένειας στις αθλητικές εγκαταστάσεις.
      Επισημαίνεται ότι, για την αντιμετώπιση του εν λόγω φαινομένου, ψηφίστηκε ο ν. 3262/2004 «Τροποποιήσεις άρθρων του ν. 2725/1999 και άλλες ρυθμίσεις θεμάτων αθλητισμού», με τις διατάξεις του οποίου, εκτός των άλλων, προβλέπεται η έκδοση αριθμημένων και ονομαστικών εισιτηρίων για τους αγώνες εθνικών πρωταθλημάτων, η απαγόρευση μετατροπής της στερητικής της ελευθερίας ποινής σε χρηματική για αδικήματα που προβλέπονται στο άρθρο 41ΣΤ του ν. 2725/1999 (παραβάσεις αθλητικής νομοθεσίας, αδικήματα βίας), η επιβολή παρεπόμενης ποινής απαγόρευσης εισόδου σε αθλητικούς χώρους, η εγκατάσταση ηλεκτρονικών συστημάτων εποπτείας των αγώνων από τη Γενική Γραμματεία Αθλητισμού, η θέσπιση ποινικών κυρώσεων για πώληση οινοπνευματωδών ποτών εντός των αθλητικών χώρων, η υποχρέωση της διοργανώτριας αρχής να συστήσει γραφεία ασφάλειας αθλητικών χώρων, ο ορισμός υπευθύνων ασφάλειας αγώνων, καθώς και η πρόσληψη προσωπικού από τις Π.Α.Ε. και Κ.Α.Ε. για την ασφάλεια των αγώνων και την εφαρμογή των μέτρων ευταξίας στα γήπεδα.
      Το Υπουργείο μας έχει αναγάγει την αντιμετώπιση του θέματος αυτού σε θέμα πρώτης προτεραιότητας και για το σκοπό αυτό συνεργαζόμαστε στενά τόσο με το αρμόδιο Υπουργείο Πολιτισμού, όσο και με τους λοιπούς εμπλεκόμενους φορείς, ενώ, από τις Υπηρεσίες μας παρακολουθείται η εφαρμογή της ισχύουσας νομοθεσίας και, εφόσον διαπιστωθούν ελλείψεις ή άλλες αδυναμίες, θα κατατεθούν σχετικές προτάσεις στο εν λόγω Υπουργείο, ώστε το απαράδεκτο φαινόμενο της βίας στους αθλητικούς χώρους να περιορισθεί και να μειωθούν στο ελάχιστο οι συνέπειές του και τελικώς αυτό να εξαλειφθεί.
      	Στα πλαίσια αυτά την 3-8-2006 πραγματοποιήθηκε, για πρώτη φορά, στο Υπουργείο μας συνεδρίαση για τη συνεργασία Ελληνικής Αστυνομίας και Super League κατά τη διεξαγωγή του ποδοσφαιρικού πρωταθλήματος 2006-2007. Κατά τη συνεδρίαση αυτή έγινε παρουσίαση-αποτίμηση στους εκπροσώπους της Super League των θεμάτων της αγωνιστικής περιόδου 2005-2006. Παράλληλα συζητήθηκαν τα θέματα της συμμετοχής εκπροσώπου της Super League στην Ειδική Επιτροπή του Υπουργείου μας, της δυνατότητας της έγκαιρης χρονικής μετάθεσης αθλητικών εκδηλώσεων, για λόγους δημόσιας ασφάλειας, της πραγματοποίησης αγώνων Κυπέλλου Ελλάδος κατά τις ημέρες Τρίτη, Τετάρτη και Πέμπτη, της επίσπευσης της εγκατάστασης συστημάτων ηλεκτρονικής παρακολούθησης των χώρων των αθλητικών εγκαταστάσεων και της εφαρμογής του ισχύοντος νομοθετικού πλαισίου από όλους τους εμπλεκόμενους φορείς. Οι ανωτέρω εκπρόσωποι μετά το πέρας της συνεδρίασης εξέφρασαν την ικανοποίησή τους.
      Για την εξασφάλιση της ομαλής διεξαγωγής των ποδοσφαιρικών και των λοιπών αθλητικών εκδηλώσεων, της ομαλής προσέλευσης και αποχώρησης των φιλάθλων, την προστασία των αθλητών και λοιπών αθλητικών παραγόντων και την πρόληψη πράξεων βίας κατά προσώπων και πραγμάτων, οι Υπηρεσίες της Ελληνικής Αστυνομίας, στα πλαίσια των αρμοδιοτήτων τους, μελετούν, σχεδιάζουν και λαμβάνουν, εντός και εκτός των αθλητικών χώρων, όλα τα αναγκαία μέτρα τάξης, τροχαίας και ασφάλειας με αντικειμενικότητα και χωρίς διακρίσεις, για τις αγωνιζόμενες ομάδες και εφαρμόζουν με αυστηρότητα, σε βάρος των παραβατών της ισχύουσας νομοθεσίας, τις σχετικές διατάξεις της.
      Στο πλαίσιο αυτό από τις αρμόδιες Υπηρεσίες μας την 23-10-2006 ελήφθησαν τα αναγκαία μέτρα κατά τη διεξαγωγή του ποδοσφαιρικού αγώνα μεταξύ των ομάδων Παναθηναϊκού-Α.Ε.Κ. στο Ο.Α.Κ.Α. Οι αστυνομικές δυνάμεις με συντονισμένες ενέργειες, επιδεικνύοντας ψυχραιμία, κατόρθωσαν να περιορίσουν τα επεισόδια που προκάλεσαν οπαδοί των δύο ομάδων και να αποκαταστήσουν την τάξη εντός και εκτός αγωνιστικού χώρου. Στο Αστυνομικό Τμήμα Ο.Α.Κ.Α. προσήχθησαν δεκατέσσερα (14) άτομα, ενώ για τα επεισόδια αυτά συνελήφθησαν πέντε (5) άτομα. Από την Υποδιεύθυνση Κρατικής Ασφάλειας διενεργείται προανάκριση για τα επεισόδια αυτά.
      Την επομένη της διεξαγωγής του εν λόγω ποδοσφαιρικού αγώνα, 24-10-2006, πραγματοποιήθηκε συνάντηση του Αρχηγού της Αστυνομίας με εκπροσώπους της Super League όπου συζητήθηκε το θέμα της αντιμετώπισης της βίας στα γήπεδα και της μετακίνησης των οργανωμένων φιλάθλων. Ο Αρχηγός, μεταξύ άλλων, έκανε ιδιαίτερη αναφορά στη θεσμοθέτηση μέτρων εκ μέρους του Υπουργείου μας και του Αρχηγείου της Ελληνικής Αστυνομίας με στόχο τη μείωση και την εξάλειψη των κρουσμάτων βίας και την ανάδειξη του αθλητικού πολιτισμού. Ειδικότερα, έγινε μνεία στη θεσμοθέτηση του Αθλητικού Αστυνομικού Συνδέσμου, αποστολή του οποίου θα είναι η δημιουργία σχέσεων επικοινωνίας με τους υπεύθυνους των ομάδων, τους οργανωμένους συνδέσμους φιλάθλων και με τις λοιπές αρμόδιες αρχές για την τέλεση του αγώνα, στην ίδρυση Υπηρεσιών Αντιμετώπισης Οργανωμένης Αθλητικής Βίας στις Διευθύνσεις Ασφαλείας Αττικής και Θεσσαλονίκης με αποκλειστική ενασχόληση στα γήπεδα, καθώς και στην αναβάθμιση του Εθνικού Γραφείου Πληροφοριών Ποδοσφαίρου με την νέα εφαρμογή για διεθνείς αγώνες και εσωτερικά πρωταθλήματα.
      Επίσης, εξετάστηκε η πορεία των λοιπών μέτρων, όπως αυτό της εγκατάστασης και της λειτουργίας ηλεκτρονικών συστημάτων εποπτείας αθλητικών εγκαταστάσεων και της θεσμοθέτησης αποκλειστικού Αθλητικού Εισαγγελέα στις Εισαγγελίες Πλημμελειοδικών Αθηνών, Πειραιώς και Θεσσαλονίκης, καθώς και της εφαρμογής ηλεκτρονικού συστήματος για την έκδοση, διάθεση και έλεγχο της διακίνησης των ονομαστικών - αριθμημένων εισιτηρίων των αγώνων του επαγγελματικού αθλητισμού και κάρτας φιλάθλου. Παράλληλα ο Αρχηγός ενεθάρρυνε την πρότασή μας για την απαγόρευση μετακίνησης οργανωμένων φιλάθλων.
      Την 30-10-2006 για το θέμα αυτό πραγματοποιήθηκε συνάντηση του Εισαγγελέα του Αρείου Πάγου με τον Αρχηγό του Σώματος. Κατά τη συνάντηση αυτή αναπτύχθηκαν από τον Αρχηγό οι προτάσεις μας, όπως αυτή της εφαρμογής του μέτρου της απαγόρευσης μετακίνησης οργανωμένων φιλάθλων, που προσομοιάζουν σαν μεταφορά «στρατιωτικών» μονάδων. Επίσης, επισημάνθηκε η βούλησή μας, για τη λήψη μέτρων εσωτερικής ασφάλειας των εξέδρων-Kερκίδων των αθλητικών χώρων από Ιδιωτικές Εταιρείες Παροχής Υπηρεσιών Ασφάλειας, αναπτυσσόμενες αριθμητικά κατά 4-5 άτομα ανά 50 τ.μ., με προοπτική αποδέσμευσης των αστυνομικών δυνάμεων από τους αθλητικούς χώρους σε βάθος χρόνου, καθώς και την πραγματοποίηση συλλήψεων των αδικοπραγούντων από τους ιδιωτικούς φύλακες και προσαγωγής τους στις αστυνομικές αρχές. Στην περίπτωση αυτή οι αστυνομικές δυνάμεις θα λαμβάνουν μέτρα τάξης και θα έχουν την ευθύνη τήρησης της δημόσιας ασφάλειας στους λοιπούς δημόσιους χώρους, ενώ θα επεμβαίνουν για κάθε αδίκημα που προκαλεί κοινό κίνδυνο. Παράλληλα στον ανωτέρω εισαγγελικό λειτουργό αναπτύχθηκε από τον Αρχηγό η πρότασή μας για εφαρμογή των κανονισμών FIFA-UEFA και στη χώρα μας από την Ε.Π.Ο., δεδομένου ότι στους αγώνες Champions League, όπου μετέχουν ελληνικές ομάδες, οι οπαδοί αυτών δεν προξενούν έκτροπα.
      Πέραν αυτών την 9-11-2006 συνεδρίασε, για πρώτη φορά την τρέχουσα αθλητική περίοδο, η διευρυμένη Ειδική Επιτροπή για την αντιμετώπιση της βίας στους αθλητικούς χώρους, υπό την προεδρεία του Προϊσταμένου Επιτελείου του αρχηγείου της Ελληνικής Αστυνομίας. Κατά τη διάρκεια της συνεδρίασης έγινε ανασκόπηση του έργου της Επιτροπής την περασμένη περίοδο και ενημέρωση των νέων μελών της, ενώ έγιναν προτάσεις από όλα τα μέλη της σχετικά με την αντιμετώπιση της βίας, οι οποίες και θα αναλυθούν σε επόμενες συνεδριάσεις. Παράλληλα έγιναν ομοφώνως δεκτά τα μέτρα που αποφασίστηκαν κατά την προηγούμενη θητεία της Επιτροπής και συγκεκριμένα: Η εφαρμογή του Αθλητικού Αστυνομικού Συνδέσμου, η ίδρυση γραφείων πρόληψης οργανωμένης αθλητικής βίας σε Αθήνα και Θεσσαλονίκη, η αναβάθμιση του Εθνικού Γραφείου Πληροφοριών Ποδοσφαίρου, η εγκατάσταση και λειτουργία ηλεκτρονικών συστημάτων εποπτείας αθλητικών εγκαταστάσεων, η εφαρμογή ηλεκτρονικού συστήματος για την έκδοση, διάθεση και έλεγχο της διακίνησης ονομαστικών-αριθμημένων εισιτηρίων των αγώνων του επαγγελματικού αθλητισμού και κάρτα φιλάθλου, η βελτίωση των όρων λειτουργίας των αθλητικών εγκαταστάσεων και η πραγματοποίηση συσκέψεων πριν την έναρξη του αγώνα. Παράλληλα τα μέλη της Επιτροπής χαιρέτησαν την απόφαση της Super League για μη χορήγηση εισιτηρίων σε οπαδούς των φιλοξενούμενων ομάδων, ως προσωρινό μέτρο.
      Σε ό, τι αφορά την εγκατάσταση και λειτουργία ηλεκτρονικού συστήματος εποπτείας αθλητικών εγκαταστάσεων, σας πληροφορούμε ότι, σύμφωνα με τις διατάξεις της 17223/2006 Κοινής Υπουργικής Απόφασης «Τροποποίηση και συμπλήρωση Απόφασης για την εγκατάσταση και λειτουργία ηλεκτρονικού συστήματος εποπτείας αθλητικών εγκαταστάσεων», για την πρόληψη και αντιμετώπιση πράξεων βίας και εν γένει αξιόποινων πράξεων με αφορμή αθλητικές συναντήσεις σε αθλητικές εγκαταστάσεις, που προορίζονται για τη διεξαγωγή αγώνων των εθνικών πρωταθλημάτων, καθώς και του Κυπέλλου Ελλάδος, στους οποίους μετέχουν Αθλητική Ανώνυμη Εταιρεία (Α.Α.Ε.) ή Τμήμα Αμειβόμενων Αθλητών (Τ.Α.Α.), τοποθετούνται και λειτουργούν τα ηλεκτρονικά συστήματα, με σκοπό την εποπτεία των χώρων των αθλητικών εγκαταστάσεων, καθώς και των προσώπων που βρίσκονται σε αυτές, κατά τη διεξαγωγή των παραπάνω αθλητικών συναντήσεων.
      Ακολούθως, στην εν λόγω Απόφαση ορίζεται ότι ο καθορισμός των σχετικών διαδικασιών και η μέριμνα για την τοποθέτηση των ως άνω συστημάτων στο σύνολο των αθλητικών εγκαταστάσεων του άρθρου 1 της εν λόγω Απόφασης, καθώς και για τη χορήγηση από την Αρχή Προστασίας Δεδομένων Προσωπικού Χαρακτήρα των προβλεπομένων, από τις διατάξεις του ν. 2472/1997, αδειών ανήκει στη Γενική Γραμματεία Αθλητισμού (Γ.Γ.Α.) με χρέωση των ιδιοκτητών των εγκαταστάσεων. Οι ιδιοκτήτες ή μακροχρόνιοι χρήστες αθλητικών εγκαταστάσεων, στις οποίες έχουν ήδη τοποθετηθεί ηλεκτρονικά συστήματα εποπτείας, οφείλουν να προσαρμόσουν τα συστήματα αυτά προς τα οριζόμενα της εν λόγω Απόφασης.
      Πάντως, με την πλήρη εφαρμογή των νομοθετικών ρυθμίσεων πιστεύουμε ότι το όλο σύστημα θα βρει την αποτελεσματική ισορροπία και το απαράδεκτο αυτό φαινόμενο θα εκλείψει. Ο μεγαλύτερος στόχος είναι να είναι η εξέδρα, η κερκίδα, χώρος υποδοχής των παιδιών, των οικογενειών, όλων των πολιτών.
      Σε ό,τι αφορά το θέμα της απόδοσης των εισπραττομένων υπέρ της Ελληνικής Αστυνομίας εσόδων από τηλεοπτικά δικαιώματα μετάδοσης αγώνων για την απασχόληση του προσωπικού στη λήψη μέτρων τάξης και ασφαλείας κατά τις αθλητικές συναντήσεις, στα ασφαλιστικά ταμεία του προσωπικού της Ελληνικής Αστυνομίας, σας ενημερώνουμε ότι, στο πλαίσιο της συνεργασίας μας με τον Υπουργό Οικονομίας και Οικονομικών, κατά την πρόσφατη συνάντησή μας την 10-11-2006, εξετάσαμε με θετικό πνεύμα και αίσθημα ευθύνης προς την εισοδηματική πολιτική και τις δημοσιονομικές δυνατότητες μία σειρά από αιτήματα του προσωπικού. Καταλήξαμε σε ένα σύνολο ρυθμίσεων, που αφενός μεν, αντιμετωπίζουν δίκαια αιτήματα του προσωπικού, αφετέρου δε, σέβονται απόλυτα τους δημοσιονομικούς περιορισμούς της χώρας και στο πλαίσιο αυτό θα αντιμετωπισθεί και το θέμα αυτό.
      Συγκεκριμένα με διάταξη που θα προωθηθεί προς ψήφιση από την Εθνική Αντιπροσωπεία, αντικαθίσταται η σχετική διάταξη της παρ. 1 του άρθρου 33 του ν.2800/2000 και προβλέπεται ότι από τα τηλεοπτικά δικαιώματα των Αθλητικών Σωματείων των Τμημάτων Αμειβόμενων Αθλητών και των Αθλητικών Ανωνύμων Εταιρειών για τη μετάδοση αγώνων και των συναφών με αυτούς διαφημίσεων, καθώς και από τα αντίστοιχα δικαιώματα των Αθλητικών Οργανισμών που διοργανώνουν Διεθνείς Ευρωπαϊκούς Αγώνες, παγκόσμιους και Ολυμπιακούς Αγώνες, ποσοστό δέκα τοις εκατό (10%) εισπράττεται με μέριμνα των οικείων Δ.Ο.Υ. και αποδίδεται ως έσοδο στα ασφαλιστικά ταμεία του προσωπικού της Ελληνικής Αστυνομίας ΕΤΕΧ και ΤΑΥΑΠ, στα οποία επιμερίζεται κατά ποσοστό 68% και 32% αντίστοιχα. Με άλλη, επίσης, διάταξη που θα προωθηθεί προβλέπεται ότι τα εισπραχθέντα ποσά μέχρι την έναρξη ισχύος του αναφερόμενου σχεδίου νόμου για την εισοδηματική πολιτική του έτους 2007, από το δημόσιο, βάσει των διατάξεων του άρθρου 8 του ν.3336/2005 για τα τηλεοπτικά δικαιώματα του άρθρου 33 του ν.2800/2000, αποδίδονται στα ασφαλιστικά ταμεία του προσωπικού της Ελληνικής Αστυνομίας ΕΤΕΧ και ΤΑΥΑΠ, κατά ποσοστό 68% και 32% αντίστοιχα.
      Ο Υπουργός
      ΒΥΡΩΝ Γ. ΠΟΛΥΔΩΡΑΣ»
     4. Στην με αριθμό 469/25.10.06 ερώτηση του Βουλευτή κ. Πέτρου Μαντούβαλου δόθηκε με το υπ’ αριθμ. 63304/15.11.06  έγγραφο από τον Yφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Απαντώντας στην ανωτέρω ερώτηση που κατέθεσε ο Βουλευτής κ. Πέτρος Mαντoύβαλoς, που αφορά στο αντικείμενο του θέματος, σας γνωρίζουμε τα εξής:
      Σε συνέχεια του Α.Π. 129012/3836/13-11-2006 εγγράφου του Δήμου Πειραιά, φωτ/φο του οποίου σας στέλνουμε και από το οποίο προκύπτει ότι οι 106 εργαζόμενοι στον Δήμο Πειραιά προσλήφθηκαν στον εν λόγω Δήμο με συμβάσεις εργασίας ιδιωτικού δικαίου αορίστου χρόνου μερικής απασχόλησης, σας γνωρίζουμε ότι από τις διατάξεις του άρθρου 2 παρ. 2 του ν.3250/2004 πρoβλέπεται ότι η διάρκεια της σύμβασης των μερικώς απασχολούμενων δεν επιτρέπεται να υπερβαίνει τους δεκαοχτώ μήνες. Επιπλέον, δεν επιτρέπεται η κατάρτιση νέας σύμβασης με τον ίδιο απασχολούμενο πριν την πάροδο τουλάχιστον τεσσάρων μηνών από την λήξη της προηγούμενης.
      Επιπλέον, από τις διατάξεις του άρθρου 1 παρ. 2 του ν. 3250/2004 πρoβλέπεται ότι οι προσλήψεις προσωπικού μερικής απασχόλησης απoβλέπoυν αποκλειστικά στην αντιμετώπιση αναγκών συμπληρωματικής εξυπηρέτησης των πολιτών, και δεν ασκούν επιρροή στην οργανική σύνθεση των υπηρεσιών των φορέων.
      Επομένως, δεν είναι δυνατή η κάλυψη των αναγκών του Δήμoυ σε τακτικό προσωπικό με την υποκατάστασή του από το προσωπικό του προγράμματος της μερικής απασχόλησης.
      Με την Α.Π. 8084/2003 εγκύκλιό μας, αλλά και σε κάθε άλλη ευκαιρία (ετήσιες εγκύκλιοι προγραμματισμού προσλήψεων κλπ.) έχουμε συστήσει στους ΟΤΑ να καλύπτουν τις πάγιες και διαρκείς ανάγκες τους με μόνιμο προσωπικό. Bέβαια, οι όποιες ενέργειες για την πρόσληψη του προσωπικού αυτού θα πρέπει να γίνουν μετά την παρέλευση της περιόδου απαγόρευσης των υπηρεσιακών μεταβoλών λόγω των δημοτικών και νομαρχιακών εκλογών έτους 2006.
      Ο Υφυπουργός
      Α. ΝΑΚΟΣ»
     5. Στην με αριθμό 479/25.10.06 ερώτηση του Βουλευτή κ. Μιχάλη Καρχιμάκη δόθηκε με το υπ’ αριθμ. 112882/ΙΗ/9.11.06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      Aπαντώντας στην ερώτηση με αριθμό 479/25-10-06, την οποία κατέθεσε ο Βουλευτής κ. .Μιχάλης Καρχιμάκης σχετικά με το ΕΕΕΕΚ Αγίου Νικολάου Ν. Λασιθίου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα ΠΕΠ (Γ ΚΠΣ).
      Το ΥΠΕΠΘ σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η χρηματοδότηση της Ν.Α. Λασιθίου, στο πλαίσιο της ΣΑΕ 047, για το έτος 2006 ανέρχεται στο ποσό των 500.000 ευρώ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Επιπλέον, ο ΟΣΚ παρέχει επικουρικά και σε έκτακτες μόνο περιπτώσεις, τη συνδρομή του.
      Ειδικά στο Νομό Λασιθίου ο ΟΣΚ κατασκεύασε:
      - Ν/Γ Κριτζάς, 2/Θ, ολοήμερο (παράδοση 09/2005),
      - Σχολικό Συγκρότημα Αγίου Νικολάου (12/Θ,παράδόση 09/2006),
      - Αίθουσα Πολλαπλών Χρήσεων στο Σχολικό Συγκρότημα;. Αγίου Νικολάου (παράδοση 09/2006).
      Επίσης, του έχει ανατεθεί (34696/6-4-2005 ΥΑ) η «Κατασκευή Κολυμβητηρίου στον Άγιο Νικόλαο».
      Τέλος, αναφορικά με το ΕΕΕΕΚ Αγίου Νικολάου, σας γνωρίζουμε ότι δεν υπάρχει συγκεκριμένη πρόταση της Νομαρχίας, η οποία, όταν υπάρξει, θα αξιολογηθεί άμεσα λόγω της ιδιαιτερότητας του θέματος.
      Ο Υφυπουργός
      ΓΕΩΡΓΙΟΣ ΚΑΛΟΣ»)
      
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Παρασκευής 1ης Δεκεμβρίου 2006. 
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παράγραφος 2 και 3 του Κανονισμού της Βουλής) 
      1. Η με αριθμό 120/28.11.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Μεταφορών και Επικοινωνιών, σχετικά με την κατασκευή του νέου διεθνούς αεροδρομίου Καστελλίου, το χρονοδιάγραμμα υλοποίησης του έργου κ.λπ.. 
      2. Η με αριθμό 122/28.11.2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τους Υπουργούς Υγείας και Κοινωνικής Αλληλεγγύης και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την ολοκληρωμένη αντιμετώπιση του προβλήματος με τον αμίαντο κ.λπ..
      3. Η με αριθμό 126/28.11.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Ανάπτυξης, σχετικά με τη λειτουργία των σταθμών μέτρησης των ατμοσφαιρικών ρύπων στο λεκανοπέδιο κ.λπ..
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 2 και 3 του Κανονισμού της Βουλής)
      1. Η με αριθμό 119/28.11.2006 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς τον Υπουργό Αγροτικής Ανάπτυξης και Τροφίμων, σχετικά με την καταβολή των επιδοτήσεων στους αγρότες του Νομού Ζακύνθου κ.λπ..
      2. Η με αριθμό 123/28.11.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Βέρας Νικολαϊδου προς τον Υπουργό Εμπορικής Ναυτιλίας, σχετικά με τη μετατροπή της ναυπηγοεπισκευαστικής ζώνης της Κέρκυρας σε μαρίνα για πολυτελή σκάφη κ.λπ..
      3. Η με αριθμό  118/28.11.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Απασχόλησης και Κοινωνικής Προστασίας, σχετικά με το πρόσφατο εργατικό ατύχημα στο διυλιστήριο των ΕΛΠΕ-ΠΕΤΡΟΛΑ, τη στελέχωση της Επιθεώρησης Εργασίας της Ελευσίνας με το αναγκαίο προσωπικό κ.λπ..
      4. Η με αριθμό 116/28.11.2006 επίκαιρη ερώτηση του Ανεξάρτητου Βουλευτή κ. Πέτρου Μαντούβαλου προς την Υπουργό Εθνικής Παιδείας και Θρησκευμάτων, σχετικά με τα προβλήματα εκπαίδευσης των κωφών και βαρήκοων μαθητών και φοιτητών κ.λπ..
    ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμαστε στη συζήτηση των 
    ΕΠΙΚΑΙΡΩΝ ΕΡΩΤΗΣΕΩΝ
    Επίκαιρες ερωτήσεις πρώτου κύκλου: 
    Πρώτη θα συζητηθεί η δεύτερη με αριθμό 110/27.11.2006 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τον Υπουργό Εμπορικής Ναυτιλίας, σχετικά με την ιδιωτικοποίηση του Σταθμού Εμπορευματοκυβωτίων του Ο.Λ.Π. κ.λπ.
    Το ειδικότερο περιεχόμενο της επίκαιρης ερώτησης της κ. Παντελάκη έχει ως εξής:
    «Η Κυβέρνηση κλιμακώνει την πορεία ιδιωτικοποίησης του Οργανισμού Λιμένα Πειραιά (Ο.Λ.Π.), η οποία βρίσκεται σε εξέλιξη από την προηγούμενη κυβέρνηση του ΠΑ.ΣΟ.Κ. από το 1999 με τον ν.2688. Παραδίδει στους πολυεθνικούς ομίλους το Σταθμό Εμπορευματοκυβωτίων (ΣΕΜΠΟ) του Ο.Λ.Π., έναν κρίσιμο τομέα για την οικονομία και τα κυριαρχικά δικαιώματα της χώρας.
    Με τον τρόπο αυτόν, τα διεθνή μονοπώλια και το εφοπλιστικό κεφάλαιο θα έχουν κάτω από τον έλεγχό τους την κύρια είσοδο και έξοδο εμπορευμάτων της χώρας μας και τη διαμετακόμιση στο μεγαλύτερο λιμάνι της Νοτιοανατολικής Μεσογείου. 
    Ενδεχόμενη υλοποίηση αυτού του σχεδιασμού, θα έχει διαλυτικές επιπτώσεις στη συρρίκνωση του Ο.Λ.Π., στις εργασιακές σχέσεις, στο βίαιο εκτοπισμό των επαγγελματιών, μικρεμπόρων και αυτοαπασχολούμενων μέσα στο ΣΕΜΠΟ και δορυφορικά απ’ αυτόν, στο εισαγωγικό και εξαγωγικό εμπόριο. Αυτή η εξέλιξη θα πλήξει πολλαπλά τους ναυτεργάτες, τους μεταλλεργάτες της Ναυπηγοεπισκευαστικής Ζώνης και θα δεχθεί χτύπημα ο τελωνειακός μηχανισμός και οι εκτελωνιστές.
    Οι συνέπειες θα είναι επώδυνες για την άμυνα, την ασφάλεια της χώρας και τη σύνδεσή της με το νησιωτικό σύμπλεγμα στον ευαίσθητο χώρο του Αιγαίου.
    Με δεδομένο ότι αυτές οι προθέσεις της Κυβέρνησης ήδη έχουν προκαλέσει τις αντιδράσεις των εργαζομένων και παίρνοντας υπ’ όψιν ότι τα λιμάνια είναι περιουσία του ελληνικού λαού και πηγή ανάπτυξης προς όφελός του, ερωτάται ο κύριος Υπουργός το εξής: 
    Η Κυβέρνηση προτίθεται να ανακαλέσει οριστικά την απόφαση, για τη διακήρυξη διεθνούς διαγωνισμού ιδιωτικοποίησης του ΣΕΜΠΟ, σταματώντας και ακυρώνοντας, συνολικά, κάθε διαδικασία ιδιωτικοποίησης του Ο.Λ.Π. και παράλληλα να προχωρήσει στην πρόσληψη του αναγκαίου μόνιμου και με πλήρη δικαιώματα προσωπικού; Και ποια συγκεκριμένα μέτρα στήριξης θα πάρει για τις μικρομεσαίες επιχειρήσεις και τους αυτοαπασχολούμενους που δραστηριοποιούνται στο ΣΕΜΠΟ και δορυφορικά απ’ αυτόν;»
    Θα απαντήσει ο Υπουργός Εμπορικής Ναυτιλίας κ. Κεφαλογιάννης.
    Κύριε Υπουργέ, έχετε το λόγο για τρία λεπτά.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Ευχαριστώ, κύριε Πρόεδρε.
    Κυρίες και κύριοι συνάδελφοι, έχουμε ένα όραμα για τους λιμένες που εποπτεύονται από το Υπουργείο Εμπορικής Ναυτιλίας. Είναι οργανισμοί που αποτελούν πύλες εισόδου στην Ελλάδα του διαμετακομιστικού εμπορίου απ’ όλον τον κόσμο και μπορούμε να κεφαλαιοποιήσουμε τα μέγιστα για την εθνική οικονομία και τους ίδιους τους εργαζόμενους. 
    Για το λόγο αυτό, υπογράψαμε ένα χρηματοδοτικό πρωτόκολλο με την Ευρωπαϊκή Τράπεζα Επενδύσεων ύψους 3.000.000.000 ευρώ για έργα 6.000.000.000 ευρώ με προνομιακούς όρους, σταθερό επιτόκιο 3,2% για είκοσι πέντε χρόνια, εξαετή έως επταετή περίοδο χάριτος και είκοσι πέντε χρόνια αποπληρωμή. Ήδη έχουν προχωρήσει μεγάλα αναπτυξιακά έργα και στο λιμένα του Πειραιά και στο λιμένα της Θεσσαλονίκης από το χρηματοδοτικό πρωτόκολλο.
    Επειδή και στο διεθνή καταμερισμό του μεταφορικού εμπορίου από την Κίνα, την Κορέα, την Άπω Ανατολή γίνεται μια προσπάθεια να δημιουργηθούν σταθμοί μεταφόρτωσης στη Μεσόγειο, πιστεύουμε ότι η Ελλάδα η οποία βρίσκεται στο σταυροδρόμι του μεταφορικού εμπορίου έχει τη δυνατότητα και ως πλήρες μέλος της Ευρωπαϊκής Ένωσης να καρπωθεί τεράστιες υπεραξίες.
    Ο στόχος μας για το λιμάνι του Πειραιά είναι να τριπλασιαστεί ο όγκος του μεταφορικού εμπορίου που διακινείται από το συγκεκριμένο λιμένα με επενδύσεις, οι οποίες θα ξεπεράσουν τα 500.000.000 ευρώ σε πρώτη φάση και στο λιμένα της Θεσσαλονίκης να πενταπλασιαστεί ο όγκος του μεταφορικού εμπορίου με επενδύσεις που σε πρώτο επίπεδο θα προσεγγίσουν τα 250.000.000 ευρώ.
    Αν δει κανείς την ιστορία αυτών των λιμένων, θα δει ότι ουσιαστικές επενδύσεις έχουν να γίνουν από τα προηγούμενα τριάντα χρόνια, ενώ υπάρχουν και άλλες αρτηριοσκληρώσεις. 
    Επειδή αναφέρεστε και στους εργαζόμενους, υπάρχουν θέματα τα οποία και άλλες φορές είχαμε την ευκαιρία να συζητήσουμε στη Βουλή που είναι πέρα από κάθε λογική.
        Βρήκαμε ένα λιμένα, το λιμένα του Πειραιά, του οποίου η μισθοδοσία ήταν το 75% των εσόδων του. Αν δεν κάναμε τίποτα, αν δεν κάναμε μία φυγή προς τα εμπρός για την αναπτυξιακή διαδικασία του συγκεκριμένου λιμένος και του λιμένος Θεσσαλονίκης και των άλλων εθνικής σημασίας λιμένων, θα φθάναμε σήμερα το 100% των εσόδων να ισούται με τη μισθοδοσία. Μια δεύτερη ή πέμπτη ή δέκατη περίπτωση Ολυμπιακής Αεροπορίας!
        Τώρα, με το χρηματοδοτικό πρωτόκολλο υπάρχει ενδιαφέρον από διεθνείς οργανισμούς να επενδύσουν. Αυτήν τη διαδικασία ξεκινήσαμε, μια διαδικασία χωρίς προαπαιτούμενα, μια διαδικασία για την οποία δεν έχουν ληφθεί οριστικές αποφάσεις, αλλά απλώς επιδιώχθηκε να εκδηλωθεί δημοσίως και δεσμευτικά το ενδιαφέρον. 
        Υπάρχουν οι απεργίες. Βρισκόμαστε σε διάλογο με τους εργαζόμενους. Όπως και οι ίδιοι είπαν και θέλω και εγώ να το διαβεβαιώσω στη Βουλή, είμαστε πολύ κοντά, αλλά και πολύ μακριά. Ο διάλογος τώρα γίνεται σε επίπεδο διοικήσεων των Οργανισμών και πιστεύω ότι πολύ σύντομα μπορούμε να καταλήξουμε σε συγκεκριμένη συμφωνία, ώστε και η αναπτυξιακή διαδικασία του λιμένος να προχωρήσει και ο διάλογος να γίνει και να συγκλίνουμε σε πολλά θέματα που μπορούμε. Διότι κανενός τα ενδιαφέροντα, κανενός τα εργασιακά θέματα δεν διακυβεύονται από τη διαδικασία που έχουμε επιλέξει πάντα με κανόνες διαφάνειας και προς όφελος της ελληνικής οικονομίας. 
        Ευχαριστώ, κύριε Πρόεδρε.
        ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υπουργέ.
        Κύριε Υπουργέ, απεργία έχουν ή είναι μη υπερωριακή απασχόληση; 
        ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας):  Λευκή απεργία. Ακόμα χειρότερο! 
        ΠΡΟΕΔΡΕΥΩΝ (Ιωάννης Τραγάκης):  Ορίστε, κυρία Παντελάκη, έχετε το λόγο.
        ΕΛΠΙΔΑ ΠΑΝΤΕΛΑΚΗ: Ευχαριστώ, κύριε Πρόεδρε.
        Κύριε Υπουργέ, καταλαβαίνετε, βέβαια, ότι στο ερώτημα που θέσαμε δεν έχετε απαντήσει. Δεν πειράζει. Θα απαντήσετε –φαντάζομαι- πάλι στα κανάλια της τηλεόρασης, γιατί σας αρέσει να κάνετε διάλογο με τον εαυτόν σας. Η δευτερολογία σας δε νομίζω ότι είναι μία λύση απέναντι στους Βουλευτές που κάνουν ερώτηση. 
        Έρχομαι στο θέμα μας. Είπατε ότι έχετε ένα όραμα για το λιμάνι του Πειραιά: Να γίνει το διαμετακομιστικό κέντρο, να γίνει εκείνο το κέντρο που θα είναι ανταγωνιστικό απέναντι στα άλλα λιμάνια και θα αφορά τη Μεσόγειο, την Ευρώπη, την Αφρική και όλα αυτά. 
        Το θέμα είναι για ποιον είναι αυτό το όραμα που έχετε. Ποιος θα κερδίσει από αυτήν τη διαδικασία; Εμείς, λοιπόν, λέμε ότι δεν πρόκειται να κερδίσει ούτε ένα ευρώ ο ελληνικός λαός! Απ’ αυτήν τη διαδικασία δεν έχει να κερδίσει, παρά μόνο να χάσει. Και όχι μόνο αυτοί που δουλεύουν και έχουν δημιουργήσει αυτό το λιμάνι που τώρα το διαπραγματεύεστε, όπως λέτε, με τους μεγάλους παίκτες του μεταφορικού εμπορίου, που ενδιαφέρονται να πάρουν το λιμάνι του Πειραιά.
        Η Κυβέρνηση –και όχι μόνο εσείς προσωπικά που είστε επικεφαλής αυτής της προσπάθειας- δεν κάνει τίποτε άλλο συνολικά. Είναι απλώς πλασιέ όλων αυτών των μεγάλων παικτών απέναντι στη δημόσια περιουσία. Γιατί τα λιμάνια είναι λαϊκή περιουσία, όπως και όλο αυτό το αναπτυξιακό σχέδιο. 
        Επειδή, όμως, υπάρχει ένας μεγάλος μύθος, ας το ξεκαθαρίσουμε: Με τζάμπα χρήμα θα κάνουν επενδύσεις! Δεν έχει η Ελλάδα χρήματα και έτσι πρέπει να προσελκύσουμε επενδύσεις, για να φτιάξουμε το αναπτυξιακό έργο των λιμανιών και του λιμανιού του Πειραιά με τζάμπα χρήμα. 
        Γιατί είναι τζάμπα χρήμα; Παίρνουν δανεικά λεφτά με προνομιακούς όρους, τους οποίους λίγο πριν αναφέρατε, την ίδια στιγμή που αυτοί οι επαγγελματίες, που δουλεύουν μέσα στο Σ.ΕΜΠΟ. και δορυφορικά απ’ αυτό δεν έχουν τέτοια προνομιακή αντιμετώπιση να έχουν οποιονδήποτε δανεισμό με εικοσιπέντε χρόνια αποπληρωμής, με 3,2% σταθερό επιτόκιο και να παγώνει επτά χρόνια. Για επτά χρόνια δε θα πληρώσουν τίποτα! Γι’ αυτό λέμε ότι, κατ’ αρχήν, ξεκινούν μα τζάμπα χρήμα. 
        Όσο για το τι θα δώσουν, η επένδυση για την οποία μιλήσατε -δηλαδή 500.000.000 ευρώ για το λιμάνι του Πειραιά και 350.000.000 ευρώ για το λιμάνι της Θεσσαλονίκης- είναι στραγάλια μπροστά στα έσοδα που θα έχουν να πάρουν! Μ’ ένα κομμάτι, μ’ ένα ξεροκόμματο απ’ αυτά τα κέρδη θα κάνουν αυτές τις επενδύσεις, αν τις βάλουν και από την τσέπη τους. Μόνο στον τρέχοντα χρόνο ο Ο.Λ.Π. είχε 155.000.000 έσοδα. Μόνο, λοιπόν, μ’ αυτήν την επενδυτική προσπάθεια, φανταστείτε ποιος θα κερδίσει. 
        Επομένως το όραμά σας είναι να κερδίσουν όλοι αυτοί οι όμιλοι και κανένας άλλος! Εμείς λέμε ότι πρέπει να υπάρξει εδώ και τώρα ακύρωση του διεθνούς διαγωνισμού. Όμως είναι φανερό ότι εσείς είστε αποφασισμένοι. Γι’ αυτό, ακριβώς, είναι θέμα πλέον των εργαζομένων να εμποδίσουν τα σχέδιά σας. Εμείς είμαστε καθαροί και σαφείς. Αν το ΠΑ.ΣΟ.Κ. εννοεί αυτά που λέει, που δεν τα εννοεί και δεν κάνει ελιγμούς και δεν κοροϊδεύει –γιατί κοροϊδεύει και τίποτα περισσότερο, όταν σας κάνει κριτική και αντιπολιτεύεται τώρα την ιδιωτικοποίηση που κάνετε εσείς, ότι τάχα δεν είναι καλή- δεν πρόκειται να περάσει αυτό το σχέδιό σας! Με τίποτα δεν πρόκειται να περάσει! Εδώ θα μπλοκάρει, στην Ελλάδα –τελείωσε!- αν δεν κάνουν κόλπα και ελιγμούς. 
        Εμείς είμαστε σαφείς. Το λέμε καθαρά. Θα πω και αύριο στους λιμενεργάτες ότι εμείς στηρίζουμε τις αποφάσεις τους και την προσπάθεια  που κάνουν να μην περάσει. 
      Και τι κάνουν; Κάνουν απεργία; Σωστά είπε ο κύριος Πρόεδρος. Κάνουν το αυτονόητο: να μην δουλεύουν Σαββατοκύριακα και υπερωρίες. Γιατί εσείς τους διαπομπεύετε ότι είναι τεμπέληδες, ότι κάθονται στο σβέρκο του ελληνικού λαού γιατί παίρνουν αυτά τα λεφτά. Εμείς, λοιπόν, λέμε να γίνουν μόνιμες προσλήψεις με αυτή τη συμφωνία που έχουν και όχι με βάση το νόμο που ψηφίστηκε για τις Δ.Ε.Κ.Ο. Δεν κατάλαβα; Τι σημαίνει «ανώτατη κλάση του Ι.Κ.Α.» δηλαδή; Ο κόσμος ακούει ότι παίρνουν 70.000 ευρώ μικτά, παίρνουν 80.000 ευρώ, παίρνουν 100.000 ευρώ. Για να καταρριφθούν, λοιπόν, όλοι αυτοί οι μύθοι, η ανώτατη κλάση του Ι.Κ.Α. είναι 88 ευρώ μικτά την ημέρα. Να παίρνουν, λοιπόν, μόνο αυτά και να προσλάβετε προσωπικό, τριακόσια-πεντακόσια άτομα, να δουλεύουν με την ίδια σχέση εργασίας. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Και τα βγάζουν και με το παραπάνω τα λεφτά τους. 
      Μας λέει δηλαδή η Κυβέρνηση και ο Υπουργός Εμπορικής Ναυτιλίας, κύριε Πρόεδρε, να μην τα παίρνουν οι λιμενεργάτες και να τα παίρνουν ποιοί; Οι μεγάλοι κράχτες που θα έρθουν εδώ. 
      ΠΡΟΕΔΡΕΥΩΝ (Ιωάννης Τραγάκης): Ωραία. Ευχαριστούμε. 
      Κύριε Υπουργέ, για προσέξτε την τελευταία πρόταση της κ. Παντελάκη για τα 88.000 ευρώ.
      ΕΛΠΙΔΑ ΠΑΝΤΕΛΑΚΗ: Είναι ανάγκη να βγουν συμπεράσματα από τον κόσμο γι’ αυτήν την προσπάθεια που κάνετε. Και βρίσκεστε σε συμπαιγνία κρυφή με το ΠΑ.ΣΟ.Κ., γι αυτό προχωράτε. Όλοι όσοι στηρίζουν απελευθέρωση λιμενικών υπηρεσιών, ελεύθερη αγορά… 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία Παντελάκη.
      ΕΛΠΙΔΑ ΠΑΝΤΕΛΑΚΗ: Ούτε 1 ευρώ δεν έχει να κερδίσει ο ελληνικός λαός από το πλιάτσικο στα λιμάνια και στη δημόσια περιουσία. 
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, έχετε τo λόγο.
      Παρεμβαίνω εμμέσως εγώ γιατί με ενδιαφέρει το θέμα.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Kύριε Πρόεδρε, ξέρω το ενδιαφέρον σας, ιδιαίτερα για το σταθμό εμπορευματοκιβωτίων, μιας και αρκετοί πολίτες από τη Β΄ Περιφέρεια του Πειραιά δραστηριοποιούνται εκεί και ως χρήστες και ως εργαζόμενοι. Και, βεβαίως, είναι άνθρωποι, οι οποίοι σχετίζονται με δεσμούς πολύ στενούς μαζί σας. Υπάρχει όμως και η εθνική οικονομία, υπάρχει και το γενικότερο συμφέρον.
      Σ’ ένα πράγμα θα συμφωνήσω με την κ. Παντελάκη: Πως ό,τι κάνουμε γίνεται με βάση τη νομοθεσία που ψηφίστηκε το 1999 με την εισαγωγή του Οργανισμού Λιμένος Πειραιώς και του Οργανισμού Λιμένος Θεσσαλονίκης στο Χρηματιστήριο Αξιών Αθηνών εκείνης της εποχής. Και γίνεται παραχώρηση. Ήδη αυτή η πολιτική παραχωρήσεων σε ιδιώτες, χωρίς να αλλάζει η μετοχική σύνθεση και του Οργανισμού Λιμένος Πειραιώς και του Οργανισμού Λιμένος Θεσσαλονίκης όπου το ελληνικό δημόσιο κατέχει το 75% των μετοχών, άρα έχει καταστατική πλειοψηφία, έχει γίνει. Με την εξαίρεση εδώ στη Βουλή του Κομμουνιστικού Κόμματος Ελλάδας, δεν είδα πολύ μεγάλες αντιδράσεις ούτε από τη μεριά των εργαζομένων, όταν αυτή η απόφαση πάρθηκε στο διοικητικό συμβούλιο, ούτε στις τρεις αλλεπάλληλες συζητήσεις, οι δύο εκ των οποίων έγιναν με την πρωτοβουλία της πολιτικής ηγεσίας του Υπουργείου Εμπορικής Ναυτιλίας και με πρωτοβουλία της Αντιπολίτευσης.
      ΕΛΠΙΔΑ ΠΑΝΤΕΛΑΚΗ: Μην λέτε τέτοια πράγματα. Είναι, τουλάχιστον, συκοφαντίες για το Κ.Κ.Ε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είπα, κυρία Παντελάκη, «με την εξαίρεση του Κομμουνιστικού Κόμματος».
      Είπατε ότι τα έσοδα είναι 155.000.000 ευρώ.
      ΕΛΠΙΔΑ ΠΑΝΤΕΛΑΚΗ: Ο διευθύνων σύμβουλος το ανακοίνωσε προχθές.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Μπορείτε να μου πείτε πόσα είναι τα κέρδη; Ξέρετε; 
      ΕΛΠΙΔΑ ΠΑΝΤΕΛΑΚΗ: Δώσατε τους ισολογισμούς.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν είναι ούτε 3.000.000 ευρώ. Γιατί δεν είναι ούτε 3.000.000 ευρώ;
      ΕΛΠΙΔΑ ΠΑΝΤΕΛΑΚΗ: Γιατί τα παίρνουν οι εργαζόμενοι. 
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Γιατί το 75% πηγαίνει στη μισθοδοσία. Γιατί υπάρχουν μισθοί που δεν είναι 70.000 ευρώ, που λέτε εσείς, αλλά είναι 121.000 ευρώ στο χέρι. Είναι 150.000 ευρώ μικτά.
      ΕΛΠΙΔΑ ΠΑΝΤΕΛΑΚΗ: Δουλεύουν πενθήμερο; Επτά ώρες την ημέρα;
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κυρία Παντελάκη, δεν θέλω να μπούμε σ’ αυτήν τη συζήτηση. Έχει αποσταλεί γράμμα και στη Γενική Γραμματέα του Κομμουνιστικού Κόμματος…
      ΕΛΠΙΔΑ ΠΑΝΤΕΛΑΚΗ: Κύριε Υπουργέ…
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κυρία Παντελάκη. 
      ΕΛΠΙΔΑ ΠΑΝΤΕΛΑΚΗ: Δεν το συνηθίζω, κύριε Πρόεδρε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εάν εσείς προτείνετε στην Κυβέρνηση, πέρα από κάθε λογική, αυτό κάντε το. Είναι δικό σας θέμα. Απλώς υπάρχουν αρτηριοσκληρώσεις. Εμείς ζητούμε να συνηγορήσει και η ελληνική Βουλή και με τη συνεργασία των εργαζομένων να καλύψουμε τα αναπτυξιακά ελλείμματα και του Ο.Λ.Π. και να δούμε μια προοπτική ανάπτυξης. 
      ΕΛΠΙΔΑ ΠΑΝΤΕΛΑΚΗ: Κύριε Υπουργέ, σταματήστε τη λασπολογία για τους εργαζόμενους! Έχει παραγίνει αυτό το πράγμα!
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Εμείς πιστεύουμε ότι σ’ ένα διάλογο που έχουμε μπει, χωρίς προαπαιτούμενα και προϋποθέσεις ούτε από τη μεριά του Υπουργείου Εμπορικής Ναυτιλίας ούτε από τη μεριά των εργαζομένων, θα προσεγγίσουμε. Και πιστεύω ότι αυτή η προσέγγιση θα οδηγήσει σ’ ένα νέο αναπτυξιακό όραμα του Οργανισμού Λιμένος Πειραιώς και του Οργανισμού Λιμένος Θεσσαλονίκης με τεράστιες επενδύσεις από το εξωτερικό, διότι θα αδικήσουμε και το ελληνικό Κοινοβούλιο και το πολίτευμά μας και την Κυβέρνηση και τα κόμματα της Αντιπολίτευσης, αν αυτές οι επενδύσεις πάνε στην Τουρκία, πάνε σ’ άλλα λιμάνια της Μεσογείου και δεν καταστήσουμε την Ελλάδα το διαμετακομιστικό κέντρο όλης της Νότιας Ευρώπης, της Βόρειας Αφρικής και της Ανατολικής Μεσογείου, κάτι που είναι και η πρόθεσή μας.
      Σε συνεργασία, λοιπόν, με τους εργαζόμενους και με αποφασιστικότητα στις πολιτικές μας θα προχωρήσουμε και στο μέλλον για τα λιμάνια.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Και για να σας επιβραβεύσουμε θα συζητήσουμε  και την τελευταία επίκαιρη ερώτηση του δεύτερου κύκλου, που αφορά εσάς. 
      Πρόκειται για την με αριθμό 112/27-11-2006 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Εμπορικής Ναυτιλίας και Οικονομίας και Οικονομικών, σχετικά με την εκχώρηση δραστηριοτήτων και εγκαταστάσεων των λιμανιών του Πειραιά και Θεσσαλονίκης σε ιδιώτες κ.λπ..
     Η επίκαιρη ερώτηση της κ. Ξηροτύρη έχει ως εξής:
     «Αδιαφάνεια, αδιαλλαξία, έλλειψη στρατηγικού σχεδιασμού αλλά και απαξίωση στη λειτουργία των οργανισμών λιμένων Θεσσαλονίκης και Πειραιά διακρίνει τους χειρισμούς του Υπουργείου και των διοικήσεων των λιμένων στη λήψη αποφάσεων για την παραχώρηση των πιο παραγωγικών και κερδοφόρων δραστηριοτήτων σε ιδιώτες επενδυτές. Στην εύλογη αντίδραση των εργαζομένων στη Θεσσαλονίκη η διοίκηση απάντησε  με ειδική ομάδα καταστολής με γκλομπς και χημικά, ενώ προχώρησε παράτυπα, παραβιάζοντας το άρθρο 11 του καταστατικού στη λήψη απόφασης για τη διενέργεια διεθνούς διαγωνισμού με εκδήλωση ενδιαφέροντος – προεπιλογή για την παραχώρηση της δραστηριότητας του Σταθμού Εμπορευματοκιβωτίων. Είναι γνωστό ότι ενώ καμία επένδυση σε υποδομές δεν έγινε τα τελευταία χρόνια στα λιμάνια και καμία πρόσληψη προσωπικού, η αύξηση της διακίνησης εμπορευματοκιβωτίων και φορτίου είναι πολύ σημαντική. Τα λιμάνια προχωρούν χάρις στη στρατηγική τους θέση και τον πατριωτισμό των εργαζομένων. Άλλωστε και στην έκθεση του Υπουργείου Εμπορικής Ναυτιλίας τον Ιανουάριο του 2006 για την «Εθνική Λιμενική Πολιτική» ουδεμία αναφορά γίνεται για εκχώρηση σημαντικών δραστηριοτήτων, παρά για ανάγκη εκσυγχρονισμού και προσπάθεια αύξησης της αποτελεσματικότητας των εγκαταστάσεων. Μετά από αυτά και επειδή το λιμάνι της Θεσσαλονίκης και αντίστοιχα του Πειραιά αποτελεί μοναδικό θαλάσσιο κόμβο, σταυροδρόμι των χερσαίων δικτύων μεταφορών, είναι οργανισμοί παραγωγικοί και κερδοφόροι, ενώ το Υπουργείο Οικονομίας και Οικονομικών κρατά αποστάσεις από τους ως άνω χειρισμούς του Υπουργείου Εμπορικής Ναυτιλίας ερωτώνται οι κ.κ. Υπουργοί:
     Ποια κριτήρια υπαγορεύουν την παραχώρηση ή και πώληση σημαντικών δραστηριοτήτων και εγκαταστάσεων σε επιχειρήσεις ιδιωτικές ή κρατικές άλλων χωρών, πράξη που ισοδυναμεί με παραχώρηση ή εκχώρηση εθνικού εδάφους και δραστηριοτήτων;
     Γιατί αποφεύγουν το διάλογο με τους εργαζομένους, πώς θα αντιμετωπίσουν τις κινητοποιήσεις τους και τα ισχυρά τους τυπικά και ουσιαστικά επιχειρήματα ενάντια στην εκχώρηση εθνικών κερδοφόρων δραστηριοτήτων;»
     Ο κύριος Υπουργός έχει το λόγο.
     ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Κύριε Πρόεδρε, ουσιαστικά η απάντηση έχει δοθεί στην κ. Παντελάκη. Αυτό που θέλω να πω είναι ότι στη δική μας ιδεολογία το κέρδος δεν είναι κατάρα, δεν είναι εχθρός. Το κέρδος δημιουργεί έσοδα, δημιουργεί θέσεις εργασίας, δημιουργεί φορολογικά έσοδα, δημιουργεί επενδύσεις. Βεβαίως οι εκχωρήσεις πρέπει να γίνονται με διαδικασίες σε κερδοφόρες επιχειρήσεις, όχι σε ζημιογόνες. 
     Αν, λοιπόν, ακολουθούσαμε την πολιτική η οποία μας προτείνετε από τα κόμματα της Αντιπολίτευσης, σήμερα θα είχαμε μία νέα Ολυμπιακή. Για να καλύψει τους μισθούς η πολιτεία, αφού θα έφθανε τα έσοδά της να είναι ίσα με τη μισθοδοσία και μόνο, θα πηγαίναμε σε κρατικές ενισχύσεις. Θα ερχόταν η Ευρωπαϊκή Ένωση θα επέβαλε ένα υψηλό πρόστιμο, όπως στην Ολυμπιακή, 500.000.000 ευρώ, και κανείς δεν θα ενδιαφερόταν να αγοράσει τη συγκεκριμένη επιχείρηση όπως γίνεται με την Ολυμπιακή.
     Εμείς τι λέμε; Διατηρείται η κρατική συμμετοχή, η συμμετοχή του δημοσίου στο 75% και με βάση το νόμο του ΠΑ.ΣΟ.Κ., τον είπε η κ. Παντελάκη, τον ν.2688 δίδεται η δυνατότητα παραχώρησης υπηρεσιών. Το κάναμε με το εκθεσιακό κέντρο. Προχωρούμε στο κομμάτι της ακτοπλοΐας. 
     Είναι αυτή υποδοχή των δώδεκα εκατομμυρίων συμπολιτών μας και ξένων που διακινούνται από το λιμένα του Πειραιά; Αυτό είναι το όραμα των συναδέλφων για τη βασική πύλη εισόδου της Ελλάδος; 
     Εμείς έχουμε ένα άλλο όραμα. Κι αυτό πέρασε από το διοικητικό συμβούλιο του Ο.Λ.Π. και σ’ αυτό δεν είχαμε αντιδράσεις. Έχουμε συμφωνήσει με την Τράπεζα Πειραιώς, η οποία κάνει τη μελέτη και μας κάνει μία πρόταση που περιλαμβάνει μέχρι τα τεύχη δημοπράτησης, για να παραχωρηθεί η υπηρεσία του τμήματος που αφορά το κομμάτι της ακτοπλοΐας στο λιμάνι του Πειραιά. Γιατί δεν αντέδρασαν τότε οι εργαζόμενοι; Γιατί δεν πήγαν σε λευκές απεργίες, σε φανερές απεργίες ή να σταματήσουν τις υπερωρίες; Καταλαβαίνω ότι έχουν ένα ιδιαίτερο ενδιαφέρον για το ΣΕΜΠΟ. 
     Πάντως σας λέω ότι υπάρχουν πολλά κακώς κείμενα στα λιμάνια. Είχα την ευκαιρία να το πω και στη Βουλή και στην Επιτροπή. Είναι δυνατόν να υπάρχει κανονισμός λειτουργίας στους Οργανισμούς αυτούς, όπου ο εργαζόμενος αν είναι να σηκώσει είκοσι πέντε κιλά πρέπει να το μεταφέρει κλητήρας, δηλαδή ένα κομπιούτερ; Υπάρχει κανένας οργανισμός στον κόσμο να έχει τέτοιου είδους κανονισμούς; Ο διευθυντής για να ελέγξει στα πεντακόσια μέτρα από τη βάρδιά του πρέπει να τον πάει ο οδηγός, ο οποίος πληρώνεται με 78.000 ευρώ; Ο λιμενεργάτης να υποτίθεται ότι δουλεύει τριάντα μία μέρες το μήνα και τρεις βάρδιες την ημέρα;  Δεν κοιμάται, δεν τρώει, δεν έχει κοινωνική ζωή, δεν έχει οικογένεια, δεν έχει παιδιά. Έχουν αυτά τα πράγματα λογική; Και να φθάνουν οι μισθοί τις 150.000 ευρώ; 
      Αν  τα κόμματα της Αντιπολίτευσης τα θεωρούν αυτά λογικά, να μας το πουν. Εμείς έχουμε μπει σ’ ένα διάλογο με τους εργαζόμενους. Αναγνωρίζουν και οι ίδιοι ότι υπάρχουν κακώς κείμενα. Για το συγκεκριμένο θέμα είμαστε ανοικτοί, χωρίς προαπαιτούμενα -ούτε από την μεριά τους θα μπαίνουν προαπαιτούμενα, ούτε από τη δική μας-  να κουβεντιάσουμε για τους επόμενους δυο-τρεις μήνες, χωρίς να είναι διάλογος κατ’ επίφαση. Δεν  μπορεί να κουβεντιάζουμε –βλέπω και το φίλο μου κ.  Πρωτόπαπα- όπως στην απλή και άδολη αναλογική από το 1974 μέχρι σήμερα και να κοροϊδευόμαστε μεταξύ μας. Ο διάλογος θα είναι διάλογος ουσίας. Αν κάποιοι νομίζουν ότι με το Υπουργείο Εμπορικής Ναυτιλίας που έχει την εποπτεία ή με τις διοικήσεις θα γίνεται διάλογος για το διάλογο, είναι λανθασμένη η άποψή τους. 
      Εμείς θέλουμε διάλογο, χωρίς προαπαιτούμενα ούτε από τις διοικήσεις, από το Υπουργείο Εμπορικής Ναυτιλίας, ούτε από τους εργαζόμενους. Όλα ανοικτά, να πληρωθούν και μελέτες αν χρειαστεί να πειστούμε. Εμμένουμε στο διάλογο και είμαστε ανοιχτοί σ’ αυτόν. Μέσω του διαλόγου θα προωθηθούν θέματα ανάπτυξης της οικονομίας (τοπικής και εθνικής) και παράλληλα θέματα που αφορούν τους εργαζόμενους. 
      Αυτό που θέλω να σας διαβεβαιώσω είναι ότι δεν διακυβεύεται τίποτα από τα θέματα που αφορούν τις εργασιακές σχέσεις των εργαζομένων, ακόμη και η 28η κλάση που είπε η κ. Παντελάκη. Θα είναι υπάλληλοι των Οργανισμών Λιμένων και όχι των ιδιωτών. Από εκεί θα πληρώνονται, εκεί θα αναφέρονται και ως δημόσιοι υπάλληλοι, όπως είναι οι υπάλληλοι των Οργανισμών Λιμένων επί της ουσίας, θα λειτουργούν όπως λειτουργούν οι δημόσιοι υπάλληλοι. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      ΠΡΟΕΔΡΕΥΩΝ (Ιωάννης Τραγάκης): Κύριε Υπουργέ, παρακαλώ ολοκληρώστε.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Απλώς από τις υπεραξίες που θα δημιουργηθούν, από τις επενδύσεις που θα γίνουν, θα δημιουργηθούν και πολλές χιλιάδες θέσεις εργασίας σ’ όλους τους λιμένες και η εξυπηρέτηση των χρηστών θα είναι  καλύτερη. Χρειάζονται τρεις έως επτά ώρες –και αυτοί εργαζόμενοι είναι, μεροκαματιάρηδες είναι και οι εκπρόσωποι των φορτηγών και οι οδηγοί- για να μπουν στο ΣΕΜΠΟ. Ξέρετε πόσα λεπτά χρειάζονται στη Σιγκαπούρη; Τριάντα δευτερόλεπτα. Ξέρετε πόσα χρειάζονται στον Ντουμπάι Porto Hoity; Δέκα λεπτά. Οι υπηρεσίες μέσα σε τέσσερα χρόνια μειώθηκαν από μια ώρα αναμονής σε δέκα λεπτά. Έχει λογική να λειτουργεί ένα λιμάνι και να θέλει τρεις έως επτά ώρες και να είναι δυόμισι χιλιόμετρα η ουρά μέχρι το Σχιστό για να εξυπηρετηθεί το λιμάνι; Όλα αυτά δεν έχουν λογική. Δεν γίνονται, διότι τόσα χρόνια έχουμε αφήσει το λιμάνι στην τύχη του και, βεβαίως, σε πολλές περιπτώσεις υπάρχουν αρτηριοσκληρώσεις -και  οι συνδικαλιστικοί φορείς δεν συνεργάζονται σε πολλές από αυτές τις αρτηριοσκληρώσεις- και δεν προχωράει η ανάπτυξη του λιμένος Πειραιά, αλλά ούτε και του λιμένος Θεσσαλονίκης.
      ΧΡΗΣΤΟΣ ΠΡΩΤΟΠΑΠΑΣ: Κύριε Πρόεδρε, επειδή αναφέρθηκε σε μένα ο κύριος Υπουργός, τι δουλειά έχει η ιδιωτικοποίηση με τον  οργανισμό; 
      ΠΡΟΕΔΡΕΥΩΝ (Ιωάννης Τραγάκης): Εσείς προκαλείτε ενδιαφέρον, τι να κάνουμε;
      ΧΡΗΣΤΟΣ ΠΡΩΤΟΠΑΠΑΣ: Τι να κάνουμε, κύριε Πρόεδρε; 
      ΠΡΟΕΔΡΕΥΩΝ (Ιωάννης Τραγάκης): Και εξάλλου υπάρχει άρωμα γυναίκας στα λιμάνια σήμερα.
      ΧΡΗΣΤΟΣ ΠΡΩΤΟΠΑΠΑΣ: Κάθε λιμάνι και καημός…
      ΕΛΠΙΔΑ ΠΑΝΤΕΛΑΚΗ: Κάθε λιμάνι και πολυεθνική. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κυρία Ξηροτύρη έχετε το λόγο. 
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κύριε Πρόεδρε, πραγματικά λυπάμαι για πολλές από τις απαντήσεις του κυρίου Υπουργού. Κατ’αρχάς κατηγόρησε και την Αντιπολίτευση και, κυρίως, το δικό μου κόμμα, αφού εγώ του υποβάλλω την ερώτηση, ότι δεν έχουμε όραμα. Εμείς, κύριε Υπουργέ, δεν έχουμε όραμα για τα εθνικά μας λιμάνια, για τον εκσυγχρονισμό τους, δεν έχουμε όραμα να παίξουν το γεωπολιτικό τους ρόλο, να παίξουν τη μεγάλη συμβολή που έχουν στην οικονομία της χώρας; Έχουμε πολύ μεγάλο όραμα γι’ αυτά τα θέματα και τα παλεύουμε και γι’ αυτό και η ερώτησή μας τώρα και άλλες ερωτήσεις που έχουμε κάνει. 
      Για το λιμάνι της Θεσσαλονίκης χρόνια ασχολούμαστε και ασχολούνται και όλοι οι πολίτες, το οποίο είναι μια από τις πιο κερδοφόρες επιχειρήσεις του ελληνικού κράτους. Και από την άλλη πλευρά είναι ένας εθνικός πόλος, είναι ένα διακομιστικό κέντρο, το οποίο προσφέρει τα μέγιστα στην ελληνική οικονομία. Εσείς δεν έχετε ούτε όραμα, ούτε εθνικό σχεδιασμό. 
      Πείτε μου: αυτά που αρχίσατε να κάνετε τώρα σε ποιες αναλογιστικές και λοιπές μελέτες προέρχονται; Δεν έχετε τίποτα. Πριν, απαντήσατε και σε μένα και στην κ. Παντελάκη ότι τώρα κάνετε μια μελέτη την οποία μάλιστα δώσατε σ’ ένα ξένο οίκο. Όμως, τα κείμενά σας και του 2006 για την εθνική πολιτική στα λιμάνια -που σας αναφέρω στην ερώτησή μου- δεν μιλούν για εκχώρηση τέτοιων δραστηριοτήτων,  μιλούν –και πολύ καλά κάνουν- ότι θα καταβληθεί κάθε προσπάθεια, ούτως ώστε να αξιοποιηθούν όλα αυτά τα πλεονεκτήματα τα οποία έχουν τα λιμάνια μας. 
      Είναι δυνατόν να μου απαντάτε ότι αν δεν πουλήσουμε κερδοφόρες επιχειρήσεις, τι άλλο θα πουλήσουμε στους ξένους επενδυτές για να προσελκύσουμε επενδύσεις; 
    Δηλαδή, εσείς που λέγατε ως αντιπολίτευση ότι το ΠΑ.ΣΟ.Κ. πουλάει τα ασημικά εσείς θα πουλήσετε ακόμη περισσότερα πράγματα; Είναι λογική αυτή; Το κράτος δεν έχει ανάγκη από έσοδα για το μέλλον; Είναι μόνο η λογική του τι θα κάνουμε με τους εργαζόμενους που παίρνουν τα πολλά κ.λπ; Κοιτάξτε να δείτε. Είστε ο προϊστάμενος. Αν συμβαίνουν ορισμένα πράγματα ο ελληνικός λαός σας έχει δώσει την εντολή αυτά τα θέματα να τα τακτοποιήσετε. Δεν σας έχει πει όμως να ξεπουλήσετε τις πιο κερδοφόρες επιχειρήσεις του κράτους. 
    Και το ερώτημα είναι εδώ, κύριε Υπουργέ. Εσείς με βάση ποιο σχεδιασμό, με βάση ποια αποτελέσματα αυτού του σχεδιασμού προχωράτε σε προκηρύξεις διαγωνισμών οι οποίοι, πραγματικά, δεν στηρίζονται σε μελέτες, με ένα σύστημα προεπιλογής που σωστά και οι εργαζόμενοι και εμείς σας κατηγορούμε ότι έχει στοιχεία αδιαφάνειας; Και βέβαια και αδιαλλαξίας, αν πηγαίνετε να περάσετε όλα αυτά τα πράγματα με τα κλομπς και τα χημικά, όπως κάνετε στην Θεσσαλονίκη. Δεν γίνονται έτσι αυτές οι αλλαγές, οι οποιεσδήποτε αλλαγές, χωρίς μελέτες, χωρίς στρατηγικό σχεδιασμό και βέβαια κόντρα στους εργαζόμενους και κόντρα στη κριτική της Αντιπολίτευσης. Γιατί εδώ δεν μας δίνετε στοιχεία, κύριε Υπουργέ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε. 
    Κύριε Υπουργέ, έχετε το λόγο για δυο λεπτά. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τους εργαζόμενους τους θέλουμε σύμμαχους σ’ αυτήν την προσπάθεια. Γι’ αυτό τους έχει γίνει και πρόταση την οποία θα χρηματοδοτήσουν οι Οργανισμοί Λιμένος να διερευνήσουμε τις προοπτικές παραχώρησης μετοχών στους εργαζόμενους με προνομιακούς όρους. Είναι κάτι που εφαρμόζεται εδώ και πενήντα χρόνια σε πάρα πολλές χώρες του κόσμου. Είναι τα προγράμματα του πώς θα δώσουμε δωρεάν μετοχές στους εργαζόμενους με φορολογικές απαλλαγές και χρηματοδοτικά κίνητρα. 
    ΧΡΗΣΤΟΣ ΠΡΩΤΟΠΑΠΑΣ: Μετά το ξύλο ή πριν; 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τους εργαζόμενους τους θέλουμε συμμέτοχους στην παραγωγική διαδικασία και να ωφελούνται από την υπεραξία η οποία θα δημιουργηθεί στα λιμάνια. 
    Δεν  μιλάμε για ιδιωτικοποίηση, κυρία Ξηροτύρη. Αναφερόμαστε σε παραχώρηση κάποιων χρήσεων. Είναι μια πολιτική η οποία ξεκίνησε από την προηγούμενη κυβέρνηση με τον νόμο εισαγωγής των εταιρειών αυτών στο Χρηματιστήριο Αξιών Αθηνών τότε. Είναι μια σωστή πολιτική. Τη λέει ο νόμος και αυτόν εφαρμόζουμε. Παραχωρούμε κάποιες χρήσεις. Δεν ιδιωτικοποιούμε. Ιδιωτικοποίηση είναι η παραχώρηση των μετοχών του ΟΛΠ. Είναι η παραχώρηση περιουσίας. Έτσι κι αλλιώς το ελληνικό δημόσιο έχει παραχωρήσει την περιουσία αυτή μέχρι το 2043. 
    ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Αυτή είναι η περιουσία του. Μην γελιόμαστε. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Είπατε ότι δεν υπάρχουν μελέτες. Βεβαίως και υπάρχουν μελέτες. Και δεν είναι μελέτες που έγιναν μόνο επί της δικής μας κυβέρνησης, είναι τα εγκεκριμένα από την ΕΣΑΛ που είναι ένα όργανο στο Υπουργείο Εμπορικής Ναυτιλίας, στη Γενική Γραμματεία Λιμένων και Λιμενικής Πολιτικής όπου μετέχουν εκπρόσωποι σε επίπεδο γενικών διευθυντών και γενικών γραμματέων δέκα οκτώ Υπουργείων η οποία έχει εγκρίνει όλα τα master plan, όλα τα αναπτυξιακά προγράμματα των Οργανισμών. Έχουν γίνει πολλές μελέτες, περιβαλλοντικές και όλες οι άλλες μελέτες που απαιτούνται για την οποιαδήποτε διακήρυξη.
    ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Καταθέστε το πρόγραμμα που να τα περιγράφει. 
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Δεν σας κατηγόρησα ότι δεν έχετε όραμα. Σας ρώτησα ποιο είναι το όραμά σας. Αν το όραμά σας είναι τον διευθυντή να τον πηγαίνει ο οδηγός που πληρώνεται 78.000 ευρώ για να ελέγξει την βάρδια, τότε  έχουμε διαφορετική προσέγγιση οράματος. 
    ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Αυτό τακτοποιήστε το εσείς.
    ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Αν το όραμά σας είναι κάποιοι να μας κοροϊδεύουν, να μας λένε ότι δουλεύουν 31 μέρες τον μήνα και τρεις βάρδιες την ημέρα έχουμε διαφορετικό όραμα. Αν το όραμά σας είναι να τριπλασιάσουμε τον όγκο που μεταφορικού εμπορίου στο λιμάνι του Πειραιά και να τον πενταπλασιάσουμε στο λιμάνι της Θεσσαλονίκης τότε ναι, έχουμε το ίδιο όραμα. Αν το όραμά σας είναι να κάνουμε 500.000.000 επενδύσεις στο ένα λιμάνι και  350.000.000 ευρώ στο άλλο, ναι έχουμε το ίδιο όραμα. Αν το όραμά σας είναι η στασιμότητα και το βάλτωμα που δεν προσφέρει ούτε υπηρεσίες στους χρήστες ούτε στην ελληνική οικονομία, ούτε στους εργαζόμενους, τότε έχουμε μια διαφορετική προσέγγιση. 
    Σε κάθε περίπτωση εμείς ξεκινούμε ένα ανοικτό διάλογο με τους εργαζόμενους χωρίς προαπαιτούμενα, χωρίς προϋποθέσεις, ούτε από τη δική μας μεριά, ούτε από την δική τους μεριά. Είμαστε ανοιχτοί να ακούσουμε όποια νέα ιδέα, όποιο νέο δεδομένο υπάρχει από τη μεριά τους. Και εμείς από τη δική μας θα τους δώσουμε όλα τα στοιχεία…
    ΑΣΗΜΙΝΑ ΑΙΚΑΤΕΡΙΝΑΡΗ-ΞΗΡΟΤΥΡΗ: Να ακούσετε και τα κόμματα. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, παρακαλώ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): …να κουβεντιάσουν με τους ενδεχόμενους επενδυτές στο λιμάνι του Πειραιά και στο λιμάνι της Θεσσαλονίκης και κάποια στιγμή, μετά από ικανό χρόνο διαπραγμάτευσης και συζητήσεων, να πάρουμε τις αποφάσεις.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Τελειώνω, κύριε Πρόεδρε, λέγοντας στην κ. Ξηροτύρη, επειδή μου έθεσε το ερώτημα, πως με δική μου πρωτοβουλία έγινε συζήτηση και τον Ιούλιο του 2006 και στα τέλη Σεπτεμβρίου του 2006 για τη λιμενική μας πολιτική και συγκεκριμένα για το τι θα γίνει στο λιμένα του Πειραιά, της Θεσσαλονίκης, του Τυμπακίου και άλλων εθνικών λιμένων. 
      Πρόσφατα έγινε συζήτηση με πρόταση της Αξιωματικής Αντιπολίτευσης. Και παρ’ ότι την πρόταση την έκανε τη Δευτέρα και ανταποκρίθηκα την Πέμπτη, την Πέμπτη ήρθαν στη Βουλή και μου ζήτησαν να αναβάλουμε τη συζήτηση, γιατί δεν ήταν έτοιμοι να κάνουμε αυτήν τη συζήτηση στην Επιτροπή Παραγωγής και Εμπορίου.
      Είμαστε στη διάθεση του ελληνικού Κοινοβουλίου, στη διάθεση της επιτροπής, για οποιεσδήποτε λεπτομέρειες, για όλα τα θέματα μέσα από κανόνες διαφάνειας. Έτσι όπως έχουμε αναλύσει το θέμα αυτό, με τον τρόπο με τον οποίο πολιτευόμαστε και με τη διακήρυξη, η οποία θέλουμε να βγει κάποια στιγμή στον αέρα -ελπίζουμε με τη σύμφωνη γνώμη και των εργαζομένων- υπηρετούνται οι κανόνες της διαφάνειας.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ να ολοκληρώσετε, κύριε Υπουργέ.
      ΕΜΜΑΝΟΥΗΛ ΚΕΦΑΛΟΓΙΑΝΝΗΣ (Υπουργός Εμπορικής Ναυτιλίας): Και προβλέπω ότι δεν θα έχουμε καμία ένσταση, όπως παραδοσιακά γίνεται σ’ όλα τα δημόσια έργα και τις δημόσιες συμβάσεις στην Ελλάδα.
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε, κύριε Υπουργέ.
      Κυρίες και κύριοι συνάδελφοι, έδωσα μεγάλη άνεση χρόνου σε αυτές τις δύο ερωτήσεις. Δεν θα ισχύσει το ίδιο για όλες τις άλλες.
      Θα συζητηθεί η με αριθμ. 105/27.11.2006 πρώτη επίκαιρη ερώτηση του πρώτου κύκλου του Βουλευτή του Πανελλήνιου Σοσιαλιστικού Κινήματος κ. Δημητρίου Βαρβαρίγου προς την Υπουργό Εθνικής Παιδείας και Θρησκευμάτων, σχετικά με την αποκατάσταση των ζημιών που υπέστη από τους σεισμούς το σχολικό συγκρότημα του Αγίου Κήρυκα του Δήμου Αρκαδίων Ζακύνθου κλπ..
      Η επίκαιρη ερώτηση του κ. Βαρβαρίγου έχει ως εξής:
      «Το σχολικό συγκρότημα του Αγίου Κήρυκα στο Δήμο Αρκαδίων Ζακύνθου στεγάζει δύο ΕΠΑ.Λ. με πεντακόσιους μαθητές και ένα σχολικό εργαστηριακό κέντρο, Σ.Ε.Κ. Το συγκρότημα υπέστη σημαντικές βλάβες από τους σεισμούς του περασμένου Απριλίου, που έπληξαν το νησί. Το κτήριο που στεγάζει το Σ.Ε.Κ. –χιλίων περίπου τετραγωνικών μέτρων- κρίθηκε κατεδαφιστέο, καθώς και δώδεκα σχολικές αίθουσες ακατάλληλες προς χρήση, αλλά επισκευάσιμες.
      Στις 14 του Σεπτέμβρη έγινε σε ερείπια ο καθιερωμένος αγιασμός του σχολικού συγκροτήματος για την έναρξη της νέας σχολικής χρονιάς. Ουδείς αρμόδιος ενδιαφέρθηκε για την αντιμετώπιση του μείζονος προβλήματος. Ως να μην υπήρχε.
      Οι καθηγητές των σχολείων αγόρασαν πλέγματα και τα τοποθέτησαν γύρω από το ετοιμόρροπο κτήριο για την ασφάλεια των μαθητών.
      Τα σχολεία ουσιαστικά δεν λειτούργησαν ακόμα και είναι βέβαιο πως θα χαθεί όλη η χρονιά.
      Στις 13.9.2006 σας κατέθεσα γραπτή ερώτηση, αλλά δεν απαντήσατε. 
      Στις 19.9.2006 και πάλι σας ενημέρωσα σε συνεδρίαση της Επιτροπής Μορφωτικών Υποθέσεων, αλλά και πάλι κυνικά αγνοήσατε το πρόβλημα. 
      Η αδιαφορία σας είναι εγκληματική και προφανώς κοροϊδεύετε τον ελληνικό λαό όταν μιλάτε -στο μήνυμα που στείλατε κατά την έναρξη της νέας σχολικής χρονιάς-για «αναβαθμισμένη, ποιοτική και ανταγωνιστική Παιδεία».
      Ερωτάται η κυρία Υπουργός:
      1. Γιατί αυτή η εγκληματική αδιαφορία;
      2. Πώς και πότε θα αντιμετωπίσετε το πρόβλημα της κατεστραμμένης υποδομής του σχολικού συγκροτήματος του Αγίου Κήρυκα και της αναπλήρωσης των μαθημάτων;»
      Ο κύριος Υφυπουργός έχει το λόγο για τρία λεπτά.
        ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Έχω το λόγο υπό την προϋπόθεση που είπατε; Ελπίζω να μη δείχνει και το πνεύμα του Προεδρείου, κύριε Πρόεδρε, ότι θα πρέπει τα λιμάνια να συζητούνται εδώ με άνεση χρόνου και τα θέματα της Παιδείας να συζητούνται υπό τον όρο ότι δεν θα έχουμε παραπάνω χρόνο. Δεν θέλω παραπάνω χρόνο. Σας ευχαριστώ. Εγώ ήρθα εγκαίρως –με ειδοποιήσατε- παρ’ότι έγινε χωρίς να με ρωτήσετε η αλλαγή. Θα ήθελα, όμως, να σας πω, ότι η παιδεία έχει το μερίδιό της. Και νομίζω ότι κι εσείς θα το θέλατε αυτό.
    ΠΡΟΕΔΡΕΥΩΝ (Ιωάννης Τραγάκης): Χάσατε ήδη είκοσι επτά δευτερόλεπτα.
    Συνεχίστε σας παρακαλώ.
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Δεν πειράζει. Σας τα χαρίζω εγώ άνετα. Τα χαρίζω στο Προεδρείο. Θα απαντήσω πολύ σύντομα.
    Πρώτα απ’ όλα, κύριε συνάδελφε, δικαίωμά σας είναι κάτω από το βάρος ενός μεγάλου προβλήματος, που το σέβομαι απεριόριστα, γιατί έχω επισκεφθεί πολλές φορές το νησί σας, να κάνετε τους χαρακτηρισμούς περί εγκληματικής αδιαφορίας. Υποχρέωσή μας, όμως, είναι να μην τους δεχόμαστε όταν ερευνούμε το θέμα και βλέπουμε ότι η διοίκηση έχει λειτουργήσει άψογα. 
    Επίσης δεν είναι αληθές ότι μάζεψαν –δεν ξέρω ποιος σας πληροφόρησε γι’ αυτό- τάχα χρήματα οι διδάσκοντες και έβαλαν κάποιο σύρμα, για να προστατεύσουν το χώρο από ένα ετοιμόρροπο κτήριο. 
    Με βάση όλα τα στοιχεία που μας έδωσε και η Νομαρχιακή Αυτοδιοίκηση και ο Οργανισμός Σχολικών Κτηρίων, είμαι έτοιμος να σας απαντήσω τα εξής: 
    Πρώτα απ’ όλα μετά τις τέσσερις αυτοψίες, που έκαναν τα κλιμάκια του Οργανισμού Σχολικών Κτηρίων, επιχορηγήθηκε με απόφαση του Υπουργείου –μετά την έκθεση, δηλαδή, που έκαναν τα κλιμάκια του Ο.Σ.Κ.- με το ποσό των 60.000 ευρώ η Νομαρχιακή Αυτοδιοίκηση της Ζακύνθου, για να…
    ΔΗΜΗΤΡΙΟΣ ΒΑΡΒΑΡΙΓΟΣ: Με τι ποσό;
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Με 60.000 ευρώ.
    ΔΗΜΗΤΡΙΟΣ ΒΑΡΒΑΡΙΓΟΣ: Πότε;
    ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πότε; Στις 29 Σεπτεμβρίου έγινε η προκήρυξη. Τα χρήματα είχαν δοθεί προφανώς από το Μάιο.
    Επιχορηγήθηκε, λοιπόν, η Νομαρχιακή Αυτοδιοίκηση Ζακύνθου με το ποσό των 60.000 ευρώ, για να συντάξει δύο μελέτες. Και ενίσχυσης και αποκατάστασης του κτηρίου Κ8, αυτού που είχε χαρακτηριστεί κίτρινο και μία μελέτη ανέγερσης του νέου κτηρίου των εργαστηρίων –γιατί εδώ πρόκειται περί της μεγάλης ανάγκης- του Κ9.
    Η μελέτη είναι πλέον προς δημοπράτηση και υλοποιείται -μετά από το έγγραφο που με ρωτήσατε και την ημερομηνία και που σας είπα- μετά από ειδική εντολή του Υπουργείου Παιδείας.
      Παράλληλα συντάσσονται μελέτες αποκατάστασης ζημιών από τη Διεύθυνση Τεχνικών Υπηρεσιών της νομαρχίας και διαβιβάστηκε γι’ αυτό πίστωση 150.000 ευρώ με έγγραφο του Υπουργείου και αν θέλετε την ημερομηνία είναι 16.11.2006. Μπορώ να σας δώσω και άλλα στοιχεία για να τα βρείτε. 
      Επίσης, επειδή έψαξα, κύριε συνάδελφε, το αν όντως φτάσαμε στο σημείο να πληρώνουν οι καθηγητές για να μπει ένα σύρμα προστασίας, θέλω να σας ενημερώσω ότι 15.000 ευρώ –και έχω και το αντίστοιχο παραστατικό- πλήρωσε η Νομαρχία Ζακύνθου από τα χρήματα που της δώσαμε, δηλαδή από τα 400.000 ευρώ για τις συνολικές ανάγκες επισκευών κ.λπ., την ώρα που έπρεπε, πριν ξεκινήσει το σχολικό έτος, για να προστατευθεί η όλη υπόθεση. 
      Δεν θέλω να χρησιμοποιήσω –επειδή το υποσχέθηκα στο Προεδρείο ότι δεν θα κάνω χρήση- όλου του χρόνου μου. Εγώ στα τρία λεπτά πρωτολογίας και όχι στα πέντε ή έξι σας απήντησα επί του θέματος και στη δευτερολογία μου θα σας απαντήσω για οτιδήποτε άλλο χρειαστείτε.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Βαρβαρίγο έχετε το λόγο για  δύο λεπτά.
      ΔΗΜΗΤΡΙΟΣ ΒΑΡΒΑΡΙΓΟΣ: Κύριε Υπουργέ, να σας ενημερώσω ότι μετά από οκτώ μήνες καταστροφής και εγκατάλειψης, τώρα που συζητούμε τοποθετούνται δύο προκάτ αίθουσες στο προαύλιο του σχολείου τριάντα τετραγωνικών μέτρων η κάθε μία.
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Τρεις αίθουσες, κύριε συνάδελφε.
      ΔΗΜΗΤΡΙΟΣ ΒΑΡΒΑΡΙΓΟΣ: Αφού, λοιπόν, ήταν τόσο άψογη και αποτελεσματική η αντιμετώπιση του προβλήματος οφείλουμε να σας συγχαρούμε κιόλας! 
      Λοιπόν οκτώ μήνες πέρασαν από τον Απρίλιο, κατεστράφη το εργαστήριο του σχολείου χιλίων τετραγωνικών μέτρων και δώδεκα σχολικές αίθουσες ακατάλληλες προς χρήση. Στις 11.9.2006 έγινε αγιασμός σε ερείπια και δεν πέρασε ξανά άνθρωπος από εκεί. Στις 13.9.2006 κατέθεσα ερώτηση και κάλεσα και την Υπουργό Παιδείας να επισκεφθεί το χώρο. Δεν απαντήθηκε κατά παράβαση του κανονισμού. Στις 19.9.2006 ενημέρωσα την Επιτροπή Μορφωτικών Υποθέσεων και δεν πήρα απάντηση. Έκλεισε δεκαπέντε μέρες η Βουλή λόγω δημοτικών εκλογών, επανήλθα και επανεκατέθεσα γραπτή ερώτηση στις 8.11.2006 και δεν απαντήθηκε. Στις 21.11.2006 στην Επιτροπή Μορφωτικών Υποθέσεων επανέφερα το θέμα, απαλείφθηκε από τα Πρακτικά η αναφορά και επανήλθα με την επίκαιρη που συζητούμε τώρα.
      Εγώ, κύριε Υφυπουργέ, δεν έχω να κάνω άλλο σχόλιο πέρα από το ημερολόγιο ολόκληρου του ημερήσιου τοπικού Τύπου της Ζακύνθου. Σας διαβάζω τίτλους και ημερομηνίες: 26 Σεπτεμβρίου: «Αγανάκτησαν οι μαθητές του 2ου Τ.Ε.Ε.. Ξεκινούν από σήμερα καταλήψεις». 27 Σεπτεμβρίου: «Άθλιες οι συνθήκες στέγασης, λειτουργίας του σχολείου». 28 Σεπτεμβρίου: «Απελπιστική η κατάσταση στο 2ο Τ.Ε.Ε. Αγίου Κήρυκα». 28 Σεπτεμβρίου: «Ξεσηκωμός στην παιδεία. Συνάντηση Τ.Ε.Ε. με τον αντινομάρχη». 28 Σεπτεμβρίου: «Άθλια η κατάσταση». Στις 29 Σεπτεμβρίου συνεδριάζει το νομαρχιακό συμβούλιο και βγάζει τις 15.000 ευρώ που είπατε για να μπει ηλεκτρική εγκατάσταση στο γυμναστήριο του σχολείου, να κατασκευαστεί το εργαστήριο, αλλά τέσσερις μήνες όλο το καλοκαίρι, δεν μπορούσε να γίνει. Έπρεπε να ανοίξει το σχολείο, να ξεσηκωθούν οι μαθητές να κάνουν καταλήψεις για να δώσουν 15.000 ευρώ και να μπει μία ηλεκτρική εγκατάσταση. Στις 4 Οκτωβρίου ξεκίνησαν οι εργασίες στο Τ.Ε.Ε.. Οι εφημερίδες γράφουν: «Σήμερα ξεκινούν οι εργασίες κατασκευής τσιμεντένιων βάσεων για την τοποθέτηση των προκάτ». Μιλάμε για τις 4 του Οκτώβρη. 11 Οκτώβρη: «Προβληματική η θέρμανση των αιθουσών. Ο Δήμος Αρκαδίων ανέλαβε την κατασκευή των βάσεων». Στις 4 του μηνός την αναλαμβάνει και στις 23 Οκτώβρη ο αντινομάρχης λέει ότι δεν έγιναν οι βάσεις και θα αναλάβει να τις κάνει η νομαρχία. 2 Νοεμβρίου: «Μέχρι το Σάββατο θα έχουν ξεκινήσει οι εργασίες για την τοποθέτηση των τσιμεντένιων βάσεων». 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
      ΔΗΜΗΤΡΙΟΣ ΒΑΡΒΑΡΙΓΟΣ: Και ερχόμαστε πάλι στις 10 Νοεμβρίου: «Συνεχίζεται η καθυστέρηση παρά τις υποσχέσεις». «Σήριαλ η τοποθέτηση των προκατασκευασμένων. Δεν τις έπαιρνε το καράβι για να τις μεταφέρει». 
      ΠΡΟΕΔΡΕΥΩΝ (Ιωάννης Τραγάκης): Ωραία, ολοκληρώσατε. Σας ευχαριστώ πολύ.
      ΔΗΜΗΤΡΙΟΣ ΒΑΡΒΑΡΙΓΟΣ: Επίσης, τα κλιματιστικά ήταν χαλασμένα και διάφορα άλλα. Θα διαβάσω και το τελευταίο. Είναι δηλώσεις σας, κύριε Υφυπουργέ, το Μάιο που επισκεφθήκατε τη Ζάκυνθο. «Συζητήσαμε τα προβλήματα στέγασης για τα κτήρια εκείνα που υπέστησαν ζημιές από τους σεισμούς. Θα μεταφέρω την κατάσταση, που επικρατεί στον Ο.Σ.Κ., στο Υπουργείο Παιδείας». Τα αγνοήσατε. Αυτή είναι η αντιμετώπιση. 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, τελειώσατε!
      ΔΗΜΗΤΡΙΟΣ ΒΑΡΒΑΡΙΓΟΣ: Εγώ δεν έχω να προσθέσω τίποτε άλλο, κύριε Υφυπουργέ. Τα σχόλια τα αφήνω στους μαθητές, στους δασκάλους, στους γονείς και στον ελληνικό λαό!
      ΠΡΟΕΔΡΕΥΩΝ (Ιωάννης Τραγάκης): Τελειώσατε. Ευχαριστούμε!
      Κύριε Υφυπουργέ, σας αδίκησα. Θα έχετε το χρόνο σας τώρα. 
      ΓΕΩΡΓΙΟΣ ΚΑΛΟΣ  (Υφυπουργός Εθνικής Παιδείας και Θρησκευμάτων): Δεν πειράζει, κύριε Πρόεδρε, αλλά ξέρετε είναι η πικρία των Υφυπουργών. Όταν οι Υπουργοί έρχονται και παίρνουν μέρος, όπως λογικό είναι, στη διαδικασία αυτή και παίρνουν και ένα λεπτό χάρη, εμείς οι Υφυπουργοί έχουμε τη δαμόκλειο σπάθη και μας λέτε, μην τους μιμηθείτε! 
      ΠΡΟΕΔΡΕΥΩΝ (Ιωάννης Τραγάκης): Όχι, κύριε Υφυπουργέ. Απλά σήμερα υπάρχει μία διαδικασία και πρέπει να τελειώσουμε στις 2 η ώρα ακριβώς.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Πάντως εγώ ήλθα εγκαίρως.
      Θα ήθελα να πω, λοιπόν, κύριε συνάδελφε, ότι καταλαβαίνω και κατανοώ την αγανάκτησή σας γιατί τα πάντα έπρεπε να γίνουν συντομότερα. Όμως απ’ ό,τι απεδείχθη στην αναφορά σας -σέβομαι τα δημοσιεύματα του τοπικού Τύπου- θα έπρεπε να είχατε καταθέσει την ερώτηση στο δήμο της περιοχής και στη νομαρχία, διότι αν υπήρξαν καθυστερήσεις, αυτές οι καθυστερήσεις, απ’ ό,τι λέει ο Τύπος, απ’ ό,τι διαβάζω κι εγώ στα δικά μου έγγραφα, είναι καθυστερήσεις λόγω των νομαρχιακών και δημοτικών εκλογών κι εγώ τις κατανοώ. Να σας πω κάτι;
      ΔΗΜΗΤΡΙΟΣ ΒΑΡΒΑΡΙΓΟΣ: Η πολιτική προστασία και το Υπουργείο Παιδείας τι έκαναν;
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ένα λεπτό, κύριε συνάδελφε, εγώ δεν σας διέκοψα.
      ΠΡΟΕΔΡΕΥΩΝ (Ιωάννης Τραγάκης): Κύριε Βαρβαρίγο, εσείς είστε πάντα ευγενής.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Ακούστε με λίγο. Δεν χρειάζεται να καταθέσετε τίποτα διότι ο λαός ξαναέδωσε σ’ αυτούς τους ίδιους δημοτικούς άρχοντες την εντολή να κυβερνήσουν. Επομένως προς τι, δηλαδή, τώρα να ερχόμαστε και να λέμε αν έγινε εγκαίρως ή αν καθυστέρησε ένα μήνα ή δύο μήνες; 
      ΔΗΜΗΤΡΙΟΣ ΒΑΡΒΑΡΙΓΟΣ: Μέμφεσθαι το Λαό.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Εγώ είμαι υποχρεωμένος να σας απαντήσω ότι δεν απεδείχθη με βάση τα στοιχεία που φέρατε εδώ καμία κυβερνητική ευθύνη. Μάλιστα σας λέω ότι είμαι από πάνω και παρακολούθησα όλη τη διαδικασία μέσω της οποίας έγινε η μεταφορά των καινούργιων αιθουσών. Είμαι από πάνω και παρακολουθώ –να είστε βέβαιος- και ανοίγω τη συνεργασία μαζί σας και ξέρετε ότι έχουμε μία διαρκή συνεργασία και ενημέρωση για να πάμε στην οριστική λύση του προβλήματος.
      Σας ευχαριστώ πολύ.
      ΔΗΜΗΤΡΙΟΣ ΒΑΡΒΑΡΙΓΟΣ: Δεν μου είπατε πώς θα γίνει η αναπλήρωση των μαθημάτων.
      ΓΕΩΡΓΙΟΣ ΚΑΛΟΣ (Υφυπουργός Εθνικής Παιδείας και Θρησκευμάτων): Θα το δείτε στο νομοσχέδιο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κύριο Υφυπουργό.
      Θα συζητηθεί η Τρίτη με αριθμό 113/27-11-2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Περιβάλλοντος, Χωροταξίας και Δημοσίων Έργων και Εσωτερικών, Δημόσιας Διοίκησης και Αποκέντρωσης, σχετικά με τα μέτρα προστασίας και ανάπλασης του Κηφισού ποταμού κ.λπ..
      Η επίκαιρη ερώτηση του κυρίου συναδέλφου έχει ως εξής: 
      «Σε απόγνωση βρίσκονται πλέον οι κάτοικοι των περιοχών πέριξ του Κηφισού ποταμού, αφού η ρύπανση και η δυσοσμία από τα απορρίμματα και τα κάθε λογής απόβλητα από οχλούσες βιομηχανίες και βιοτεχνίες εξακολουθούν να ρυπαίνουν τις όχθες και την κοίτη του.
      Ο «Φορέας Διαχείρισης και Ανάπλασης του ποταμού Κηφισού και των παραχειμάρων του» ο οποίος έχει συσταθεί σύμφωνα με το π.δ. 346/02 και ο οποίος θεωρείται αρμόδιος για την προστασία του ποταμού δεν έχει λειτουργήσει στην πραγματικότητα ποτέ, αφού δεν έχει χρηματοδοτηθεί ούτε στελεχωθεί ακόμα.
      Στα τέλη του 2006, δώδεκα χρόνια μετά την έκδοση του σχετικού προεδρικού διατάγματος με το οποίο καθορίστηκαν ζώνες προστασίας, όροι και περιορισμοί δόμησης και τέσσερα χρόνια μετά τη σύσταση φορέα προστασίας, ο Κηφισός ποταμός κακοποιείται βάναυσα και καθημερινά με απόρριψη λυμάτων και απορριμμάτων, με καταπατήσεις και με αυθαίρετες κατασκευές.
      Επιπλέον, όπως τονίζουν περιβαλλοντικές οργανώσεις της περιοχής, ο κίνδυνος των πλημμύρων δεν έχει εκλείψει, ενώ ο οδικός άξονας πάνω από τον ποταμό πρόσθεσε ρύπανση, θόρυβο, κινδύνους ατυχήματος, αισθητική ασχήμια. Ο όγκος τσιμέντου πάνω και γύρω από το ποτάμι άλλαξε το μικροκλίμα, κατακερμάτισε τον κοινωνικό ιστό και απέκοψε τους κατοίκους του Μοσχάτου από τους κατοίκους του Νέου Φαλήρου και του Ρέντη.
      Επειδή ο Κηφισός από πολυτραγουδισμένος ποταμός και θεός της αρχαιότητας σηματοδοτεί πλέον τη σύγχρονη αθλιότητα και την τραγική υποβάθμιση που επικρατεί στην καρδιά της πρωτεύουσας, ερωτώνται οι αρμόδιοι Υπουργοί: 
      Ποιος είναι ο αρμόδιος φορέας για την προστασία και ανάπλαση του ποταμού Κηφισού και στην αρμοδιότητα ποιου Υπουργείου υπάγεται η ευθύνη για την εύρυθμη λειτουργία του;
      Γιατί ο ήδη συσταθείς Φορέας Διαχείρισης και Ανάπλασης του ποταμού Κηφισού και των παραχειμάρων του δεν έχει στελεχωθεί και χρηματοδοτηθεί έως σήμερα;»
      Ο κύριος Υφυπουργός Περιβάλλοντος, Χωροταξίας και Δημοσίων Έργων έχει το λόγο για τρία λεπτά.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Για την προστασία του Κηφισού ποταμού εκδόθηκε το 1994 το προεδρικό διάταγμα περί «καθορισμού ζώνης προστασίας του Κηφισού και των παραχειμάρων του». Με προεδρικό διάταγμα του 2002 έχει ιδρυθεί ο Φορέας Διαχείρισης και Ανάπλασης του Κηφισού ο οποίος έχει ένα μεγάλο φάσμα αρμοδιοτήτων μεταξύ των οποίων περιλαμβάνεται και η παρακολούθηση της εφαρμογής της νομοθεσίας για την προστασία του περιβάλλοντος στην περιοχή ευθύνης του.
      Με το ν. 3199/2003 για την προστασία και διαχείριση των υδάτων με τον οποίο, ουσιαστικά, ενσωματώθηκε η κοινοτική οδηγία 2000/60, οι διευθύνσεις υδάτων της κάθε περιφέρειας καθίστανται αρμόδιες για την προστασία και διαχείριση των υδάτων ανά περιφέρεια.
      Για τον Κηφισό ποταμό αρμόδια είναι η διεύθυνση υδάτων την περιφέρειας Αττικής η οποία σύμφωνα με το νόμο είναι υπεύθυνη για τη λήψη των αναγκαίων μέτρων για την αναβάθμιση και αποκατάσταση των υδατικών συστημάτων της περιοχής, για την εφαρμογή προγράμματος μέτρων προστασίας από τη ρύπανση, καθώς και για την απορρύπανση, όπου αυτή απαιτείται. 
      Η κεντρική υπηρεσία υδάτων η οποία έχει συσταθεί εδώ και περίπου ένα χρόνο συντονίζει τη συνεργασία μεταξύ των συναρμόδιων υπηρεσιών της περιφερειακής διεύθυνσης υδάτων και του φορέα διαχείρισης.
      Με σκοπό την ποιο αποτελεσματική εφαρμογή του προεδρικού διατάγματος για την προστασία του Κηφισού, τόσο από αυθαίρετες κατασκευές όσο και μπαζώματα και από τη μη τήρηση των περιβαλλοντικών όρων που έχουν εγκριθεί για την εγκατάσταση και λειτουργία βιοτεχνικών και βιομηχανικών δραστηριοτήτων, η Ειδική Υπηρεσία Επιθεωρητών Περιβάλλοντος  του Υ.ΠΕ.ΧΩ.Δ.Ε., στο πλαίσιο των αρμοδιοτήτων της έχει πραγματοποιήσει μια σειρά επιθεωρήσεων σε έργα και δραστηριότητες που βρίσκονται κατά μήκος του Κηφισού. Η διαδικασία γίνεται σύμφωνα με την κείμενη νομοθεσία. Έχουν γίνει δεκαέξι διαφορετικοί έλεγχοι σε δραστηριότητες της περιοχής και έχουν διαβιβαστεί στον εισαγγελέα οι φάκελοι των περιπτώσεων για τις οποίες έχουν βεβαιωθεί οι παραβάσεις. Η υπηρεσία δε, έχει εισηγηθεί αρμοδίως την επιβολή προστίμων ύψους 180.000 ευρώ.
      Επίσης θα πρέπει να πω ότι στους επιθεωρητές περιβάλλοντος έχουν κοινοποιηθεί στοιχεία που αφορούν τελεσίδικες αποφάσεις αυθαιρέτων κατασκευών στη ζώνη προστασίας του Κηφισού και αρμόδιες για την εκτέλεση των κατεδαφίσεων αυτών είναι οι πολεοδομικές υπηρεσίες των Ο.Τ.Α. Α΄ και Β΄ βαθμού. 
      Τέλος να σας ενημερώσω ότι έχει κινηθεί η διαδικασία χρηματοδότησης από το Υ.ΠΕ.ΧΩ.Δ.Ε., του φορέα διαχείρισης του Κηφισού και ότι υπάρχει μια εξαιρετικά καλή συνεργασία μεταξύ του Υ.ΠΕ.ΧΩ.Δ.Ε. και των περιβαλλοντικών οργανώσεων που δραστηριοποιούνται στην περιοχή.
      Ευχαριστώ κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς. 
      Ο κ. Κουβέλης έχει το λόγο για δύο λεπτά.
      ΦΩΤΗΣ ΚΟΥΒΕΛΗΣ: Κύριε Υφυπουργέ, είναι προφανές ότι από υπηρεσίες και οργανισμούς ο χορός καλά κρατεί. Δεν υπάρχει όμως κανένα συγκεκριμένο αποτέλεσμα σ' αυτόν τον πολύπαθο Κηφισό, η εικόνα του οποίου είναι η εικόνα της περιβαλλοντικής αθλιότητας της πρωτεύουσας.
      Το προεδρικό διάταγμα στο οποίο αναφερθήκατε, του έτους 1994, με σαφήνεια ορίζει ότι ο συνολικός χρόνος λειτουργίας των εγκαταστάσεων αυτών –προφανώς αναφέρεται στις εγκαταστάσεις του Κηφισού- δεν μπορεί πάντως να υπερβαίνει τη δεκαετία από της δημοσιεύσεως του παρόντος. Δώδεκα χρόνια, κύριε Υφυπουργέ, και ο Κηφισός, επαναλαμβάνω, είναι η εικόνα της περιβαλλοντικής αθλιότητας της πρωτεύουσας. Τώρα μου λέτε ότι έχετε κινήσει διαδικασία για να χρηματοδοτήσετε το φορέα διαχείρισης και ανάπλασης του ποταμού. Και έρχεστε εδώ να δώσετε απάντηση σε μια επίκαιρη ερώτηση λέγοντας ότι έχουν διαβιβαστεί κάποιοι φάκελοι στον αρμόδιο εισαγγελέα ποινικής δίωξης για να ασκήσει τη σχετική ποινική δίωξη και να ελεγχθούν αυτοί οι οποίοι ρυπαίνουν. Ε, και; Ποια είναι τα έργα ανάπλασης που έχετε κάνει; Πείτε μου αν έχετε δώσει και 1 δραχμή, 1 ευρώ – για να μιλήσω με το σύγχρονο νόμισμά μας- μέχρι σήμερα σ' αυτόν τον φορέα διαχείρισης και ανάπλασης του ποταμού. 
      Εγώ περιδιάβηκα τον Κηφισό και δεν είδα να έχει γίνει έστω και ένα έργο ανάπλασης, κύριε Πρόεδρε. Εάν εξαντλείτε τη δραστηριότητα του Υπουργείου στο γεγονός ότι διαβιβάσατε στον αρμόδιο εισαγγελέα δέκα φακέλους, ε, τότε μελαγχολώ στη σκέψη ότι θα περιμένουμε, τουλάχιστον, άλλα δώδεκα χρόνια για να δούμε έργο ανάπλασης και απομάκρυνσης των ρυπογόνων δραστηριοτήτων από αυτόν το πολύπαθο Κηφισό. Δεν αντέχει άλλο το όλο θέμα, κύριε Υφυπουργέ. Πρέπει να κινηθείτε ταχύτατα, να υπάρξουν και τα έργα ανάπλασης και να προστατευτεί ο Κηφισός, ο οποίος –θα συμφωνήσετε- αποτελεί βασικό στοιχείο του περιβάλλοντος της ευρύτερης περιοχής.
      ΠΡΟΕΔΡΕΥΩΝ (Ιωάννης Τραγάκης): Ο κύριος Υφυπουργός, έχει το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε. 
      Κατ’αρχάς επιτρέψτε μου να αναφέρω, στα όσα είπε ο κύριος συνάδελφος, ότι το προεδρικό διάταγμα όντως όριζε δεκαετία εντός της οποίας θα έπρεπε να απομακρυνθούν οι ρυπογόνες βιοτεχνίες, βιομηχανίες. Δεν είχε γίνει, κύριε συνάδελφε, απολύτως τίποτα την προηγούμενη δεκαετία. Απολύτως τίποτα. Τον Ιούνιο –αν θυμάμαι καλά- του 2004 έληγε αυτή η δεκαετής προθεσμία που είχε οριστεί από το προεδρικό διάταγμα. Το αρμόδιο Υπουργείο που είναι το Υπουργείο Ανάπτυξης έδωσε μια παράταση σ’ αυτές τις βιοτεχνίες και βιομηχανίες και κινεί όλες τις απαραίτητες διαδικασίες για να μπορέσουν οι εγκαταστάσεις αυτές να μετεγκατασταθούν σε περιοχές όπου θα υπάρξει η κατάλληλη υποδομή, οι κατάλληλοι χώροι υποδοχής. 
      Επιτρέψτε μου να πω, επίσης, ότι τα αποτελέσματα για τη βελτίωση του Κηφισού ποταμού και του οικοσυστήματος είναι μικρά μεν, ορατά δε. Και θα σας παρακαλούσα να μην απαξιώνουμε τους ελέγχους, οι οποίοι γίνονται από τους επιθεωρητές περιβάλλοντος. Δεν είναι μόνο ότι διαβιβάστηκαν στον εισαγγελέα οι φάκελοι, είναι και τα πρόστιμα τα οποία έχουν επιβληθεί και ο φόβος ο οποίος υπάρχει σ’ όλες τις επιχειρήσεις, ότι ανά πάσα στιγμή γίνονται έλεγχοι. Σας διαβεβαιώνω δε κατηγορηματικά, ότι έχουν προγραμματιστεί και νέοι έλεγχοι σε νέες και παλαιότερες δραστηριότητες στη περιοχή. Συνεπώς είναι μία παράμετρος την οποία οφείλουμε οπωσδήποτε να πάρουμε υπ’ όψιν.
      Τέλος, να σας πω ότι η διαδικασία χρηματοδότησης του φορέα έχει και αυτή συγκεκριμένες διαδικασίες που πρέπει να ακολουθούνται. Είμαστε σε συνεργασία με το διοικητικό συμβούλιο του φορέα και σας είπα, ότι έχει κινηθεί η διαδικασία χρηματοδότησης. Πιστεύω ότι τις επόμενες ημέρες, θα έχουμε θετικά αποτελέσματα προς αυτήν την κατεύθυνση.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κύριε Υφυπουργέ.
      Επίκαιρες ερωτήσεις δεύτερου κύκλου.
      Η δεύτερη με αριθμό 111/27-11-2006 επίκαιρη ερώτηση του Βουλευτή του Κομμουνιστικού Κόμματος Ελλάδας, κ. Γεωργίου Χουρμουζιάδη, προς τον Υπουργό Υγείας και Κοινωνικής Αλληλεγγύης, σχετικά με την καταβολή των δεδουλευμένων στους εργαζόμενους του Ινστιτούτου Αναπτυξιακής Αποκατάστασης κ.λπ., διαγράφεται λόγω κωλύματος του κυρίου Υπουργού. 
      Θα συζητηθεί η πρώτη με αριθμό 106/27-11-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ανδρέα Λοβέρδου –χρόνια πολλά, κύριε Λοβέρδο και από το Βήμα, από όλους μας- προς την Υπουργό Εξωτερικών, σχετικά με τις πρόσφατες δηλώσεις αξιωματούχων της πρεσβείας των Η.Π.Α. στην Αθήνα, περί δήθεν μειονοτήτων στη Θράκη κ.λπ..
      Η επίκαιρη ερώτηση του κυρίου συναδέλφου περιληπτικά έχει ως εξής:
      «Οι πρόσφατες δηλώσεις αξιωματούχων της πρεσβείας των Η.Π.Α. στην Αθήνα, περί δήθεν μειονοτήτων στη Θράκη, προκάλεσαν μεν δυσάρεστη έκπληξη και οργή στους Έλληνες πολίτες, ερμηνεύτηκαν ωστόσο, ως απρόσκλητες μεμονωμένες στάσεις και συνεπώς οι σχετικές πολιτικές αντιδράσεις ήταν εντονότατες, αλλά περιορισμένες. Αίφνης, όμως, οι δηλώσεις εκπροσώπου του Υπουργείου Εξωτερικών των Η.Π.Α., ότι τέτοιο θέμα συμπεριελήφθη στις συζητήσεις σας με την αμερικανίδα ομόλογό σας, τον Σεπτέμβριο στην Ουάσιγκτον, εγείρει σοβαρότατα θέματα, τόσο από την άποψη της ουσίας του θέματος, όσο και από την πλευρά της έλλειψης της σχετικής τεκμηρίωσης της Βουλής, των πολιτικών κομμάτων και των ελλήνων πολιτών. Ταυτοχρόνως οι σχετικές δηλώσεις του εκπροσώπου του Υπουργείου Εξωτερικών της χώρας μας ήταν τόσο γενικές και αόριστες, ώστε η πολιτική εκκρεμότητα, γι’ αυτό το σοβαρότατο θέμα, παραμένει ακέραια.
      Κατόπιν αυτής της εξέλιξης ερωτάσθε, κυρία Υπουργέ: 
      Συζητήσατε ζήτημα μειονοτήτων στη Θράκη με την Υπουργό Εξωτερικών των Η.Π.Α.; 
      Γιατί δεν ενημερώσατε τη Βουλή των Ελλήνων, ή το Συμβούλιο Εξωτερικής Πολιτικής για ένα τόσο σοβαρό ζήτημα, ακόμη και αν αφορούσε μονομερή θέση του θέματος από την πλευρά της Κυβέρνησης των Η.Π.Α.;» 
      Ο κύριος Υφυπουργός έχει το λόγο.
      ΕΥΡΥΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Ευχαριστώ, κύριε Πρόεδρε.
      Θα ήθελα να σας ευχηθώ χρόνια πολλά, κύριε συνάδελφε. 
      ΑΝΔΡΕΑΣ ΛΟΒΕΡΔΟΣ: Σας ευχαριστώ πολύ, σας ευχαριστώ όλους.
      ΕΥΡΥΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Στο πρόσφατο επιτυχές ταξίδι της, η Υπουργός Εξωτερικών είχε τη δυνατότητα να συνομιλήσει με πολλούς αξιόλογους συνομιλητές, ένα ευρύ φάσμα θεμάτων που αφορούν και τα διμερή και τα διεθνή θέματα, στα οποία δεν συμπεριελήφθη σε καμία περίπτωση συζήτηση για τη μουσουλμανική μειονότητα της Θράκης.
      Όσον αφορά τις διάφορες δηλώσεις, όπου έγιναν από αξιωματούχους της αμερικανικής πλευράς στο μεσοδιάστημα, υπήρξε άμεση αντίδραση από την ελληνική πλευρά, όπως ξέρετε και σε επίπεδο κεντρικής υπηρεσίας στο Υπουργείο Εξωτερικών και σε επίπεδο πρεσβείας μας στις Ηνωμένες Πολιτείες, η οποία κατέθεσε τα σχετικά διαβήματα. 
      Επί της ουσίας, η πολιτική που ακολουθεί η ελληνική πολιτεία στη Θράκη σέβεται απόλυτα τις βασικές αρχές και τους κανόνες της Συνθήκης της Λοζάνης και θα μπορούσα να πω ότι η Κυβέρνηση αυτή εφαρμόζει σε συνέχεια και άλλων κυβερνήσεων, μία σύγχρονη ευρωπαϊκή μειονοτική πολιτική, η οποία επιδιώκει να αναδείξει τη Θράκη σε μοντέλο ανοικτής δημοκρατικής κοινωνίας που σέβεται απολύτως, τα δικαιώματα του κάθε μέλους της μουσουλμανικής μειονότητας.
      Υπ’ αυτήν την έννοια, το μοντέλο το οποίο αναπτύσσει η Ελλάδα στην ακριτική της περιοχή, πιστεύω ότι είναι ένα μοντέλο που μπορεί να γίνει και παράδειγμα προς μίμηση και για άλλες χώρες της ευρύτερης περιοχής και του πλανήτη, από την άποψη του ότι έχει καταφέρει σταδιακά, όλο και περισσότερο, η εφαρμογή αυτού του μοντέλου να κατοχυρώσει στην πράξη απολύτως το σεβασμό στα δικαιώματα της μουσουλμανικής μειονότητας. 
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ τον κύριο Υπουργό.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Ευχαριστώ όλους σας για τις ευχές.
      Κύριε Υπουργέ, εύχομαι ταχεία ανάρρωση στον πατέρα σας. Μας τιμά το γεγονός, ότι παρ’ ότι σας συνέβη κάτι έκτακτο, είστε σήμερα εδώ.
      Έχουμε υπ’ όψιν μας, κύριε Πρόεδρε, την καίρια παρέμβαση της Βουλής των Ελλήνων τη δεκαετία του ΄90, με μία μελέτη διακομματική της επιτροπής για τη Θράκη  και μία σχετική μελέτη της Ακαδημίας Αθηνών, την ίδια περίπου εποχή που έδωσαν το έναυσμα για τη μεταβολή της στάσης της ελληνικής πολιτείας, απέναντι στα προβλήματα της μουσουλμανικής και των άλλων μειονοτήτων στη Θράκη. Μια πολιτική που αναπτύχθηκε, επί δέκα χρόνια, που αναπτύσσεται ακόμη και η οποία απέδωσε πάρα πολλούς καρπούς.
      Ήταν μια πολιτική κοινωνικής ένταξης όσων συμπολιτών μας είχαν προβλήματα και έχουν προβλήματα εκεί. Απέδωσε. Είμαστε περήφανοι, που ως κυβέρνηση του ΠΑ.ΣΟ.Κ. είχαμε την ύψιστη συμβολή στην πολιτική αυτή.
      Ωστόσο, κύριε Υπουργέ, μας ξάφνιασε το γεγονός ότι απρόσκλητα ένας διπλωμάτης των Ηνωμένων Πολιτειών κάνει μια τοποθέτηση, όπως αυτή που έκανε περί μειονοτήτων, που δεν είναι όπως η Συνθήκη της Λοζάνης ορίζει, αλλά κάτι άλλο. Αντιδράσαμε όλοι έντονα, καταδικάσαμε και σταματήσαμε, γιατί θεωρήσαμε ότι είναι κάτι απρόσκλητο. 
      Εδώ όμως αυτό συνδυάζεται και μ’ άλλα γεγονότα  και επιτρέψτε μου να τα αναφέρω. Συνδυάστηκε με την επίσκεψη και ομιλία στην Θράκη πρώην Υπουργού Εξωτερικών της γείτονος, ο οποίος μίλησε –ακούστε, κύριε Πρόεδρε- για θέμα με τίτλο: «Η Δυτική Θράκη και ο ρόλος της στις ελληνοτουρκικές σχέσεις» στα τουρκικά, μια παράδοξη και περίεργη παρέμβαση, καθόλου αθώα. Συνδυάστηκε και χρονικά με τις δηλώσεις Ερντογάν για άλλα θέματα που μας αφορούν και αφορούν την Ευρωπαϊκή Ένωση και την Τουρκία, όπως το Πατριαρχείο κ.λπ. Και τρίτο ήρθε και αυτό, που δεν ήταν απλώς, τελικώς, μια δήλωση του επιτετραμμένου εδώ της πρεσβείας των ΗΠΑ, αλλά πήρε θέση και ο πρέσβης και αναφέρθηκαν στην ατζέντα των συνομιλιών της κυρίας Υπουργού κ. Μπακογιάννη με την κ. Ράις. 
      Αυτό μας έδειξε ότι υπάρχει ένα σύστημα σε χρόνους πολύ περίεργους και σημαντικούς για την Τουρκία. Υπάρχει ένας αντιπερισπασμός ενδεχομένως. Εγώ δεν θα μπω στον κόπο να εξηγήσω, αλλά μπαίνω στον κόπο να σας ξαναρωτήσω, γιατί η απάντησή σας, κύριε Υπουργέ, ήταν πολύ στερεότυπη. Σέβομαι την άποψή σας, αλλά ήταν πολύ στερεότυπη. Τι συμβαίνει; 
      Και σε τελευταία ανάλυση το Ε.Σ.Ε.Π. δεν το ενημερώνετε. Προχθές μου είπε ο κ. Παπουτσής ότι ούτε στην τεκμηρίωση υπήρχε σχετικό υλικό ούτε η κ. Μπακογιάννη μπήκε στο σχετικό κόπο. Τη Βουλή δεν την ενημερώνετε. Παίρνουμε εμείς την πρωτοβουλία. παρ’ ότι ξέρουμε ότι μπορεί να υπέστη το Υπουργείο Εξωτερικών  μια μονομερή ενέργεια από τις Η.Π.Α.. Δεν θίγουμε με χοντρά χέρια το θέμα αυτό. Πάμε πολύ προσεκτικά. Σεβαστείτε το. Δώστε όμως και μια απάντηση στην Εθνική Αντιπροσωπεία και στον ελληνικό λαό, αν συμβαίνει κάτι, αν υπάρχει λόγος, αν σκέφτεστε ότι η γείτων κάτι σκέφτεται σε σχέση με τα δικά μας θέματα, με τα θέματά της με την Ευρώπη διά της παρέμβασή της στα θέματα της Θράκης. 
      Εκείνο που, εν πάση περιπτώσει, εγώ θέλω να σας πω και μ’ αυτό κάθομαι, είναι ότι φάνηκε δυόμισι χρόνια τώρα ότι η απομάκρυνση από τις κλασικές μετά την Μεταπολίτευση θέσεις της Ελλάδας ως συμμάχου των κυρίων δυνάμεων της κεντρικής Ευρώπης, η προσέγγιση των Η.Π.Α., όπως, ακριβώς, τις προσεγγίζει η Σλοβενία, οι χώρες της Βαλτικής, γενικά οι Κεντρικοευρωπαίοι που θέλουν χρόνια να αντιληφθούν τι σημαίνει ευρωπαϊκό φαινόμενο, δεν απέδωσε καρπούς. Είχατε για τη «FYROM» από τα μέσα ενημέρωσης τη μεταβολή της στάσης της ελληνικής πολιτικής επί κ. Μολυβιάτη, έχετε τώρα επί κ. Μπακογιάννη αυτό το νέο δεδομένο. Πρέπει να μας πείτε πώς το αντιλαμβάνεστε, αν μη τι άλλο. Ο φιλοατλαντισμός δεν βγάζει πουθενά, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε. Και τα δυο λεπτά ήταν δώρο για τη γιορτή σας. 
      Ορίστε, κύριε Υφυπουργέ, έχετε το λόγο.
      ΕΥΡΥΠΙΔΗΣ ΣΤΥΛΙΑΝΙΔΗΣ (Υφυπουργός Εξωτερικών): Πρώτον, κύριε συνάδελφε, η Ελλάς δεν έχει καμία διάθεση να επαναδιμεροποιήσει τα ευρωτουρκικά ζητήματα. Δεύτερον, σ’ όλους τους μεμονομένους σχολιασμούς που διεθνώς ή εντός του Κοινοβουλίου μπορεί να ακούγονται απαντά με μια εφαρμοσμένη πολιτική στη Θράκη, η οποία σέβεται, απολύτως, τα δικαιώματα των μελών της μουσουλμανικής μειονότητας. Και όπως σας είπα και στην πρωτομιλία μου, η πολιτική αυτή απαντά με πράξεις αναδεικνύοντας μια ανοικτή δημοκρατική κοινωνία-μοντέλο, η οποία αποτελεί παράδειγμα προς μίμηση προς όλους τους λαούς της ευρύτερης περιοχής.
      Δεν μπορώ να αντιληφθώ σε ποιο πρόβλημα αναφέρεστε και πιο ζήτημα θέτετε, για να ενημερώσουμε. Δεν υπάρχει ζήτημα. Η πολιτική μας είναι συγκεκριμένη, είναι συνεπής και στοχεύει στο να ακολουθεί τις ευρωπαϊκές αξίες πάνω στα ζητήματα που σχετίζονται με τη μουσουλμανική μειονότητα. Για αυτήν την πολιτική είμαστε υπερήφανοι, κάθε μέρα νομίζω ότι καταγράφονται όλο και θετικότερα αποτελέσματα και εκτιμώ ότι η Ελλάς μπορεί και έχει όλα τα επιχειρήματα που απαιτούνται, ώστε, όχι να αμυνθεί, όταν δέχεται άδικες επιθέσεις, αλλά να προβάλει επιθετικά αυτήν την πολιτική ως παράδειγμα προς μίμηση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των Επικαίρων Ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Οικονομίας και Οικονομικών «Προγράμματα ανασυγκρότησης περιοχών που αντιμετωπίζουν βιομηχανική κρίση».
      Θα ήθελα να σας υπενθυμίσω ότι η πρόταση αυτή εμπίπτει στους περιορισμούς της παραγράφου 3 του άρθρου 73 του Συντάγματος και αυτό σημαίνει ότι σύμφωνα με τη διάταξη αυτή δεν εισάγεται προς συζήτηση πρόταση νόμου εφ’ όσον συνεπάγεται ότι είναι εις βάρος του δημοσίου, των Οργανισμών Τοπικής Αυτοδιοίκησης και άλλων Νομικών Προσώπων Δημοσίου Δικαίου δαπάνες ή ελάττωση εσόδων της περιουσίας τους, για να δοθεί μισθός ή σύνταξη ή γενικά όφελος σε κάποιο πρόσωπο. Ξέρετε όλοι, όμως, βέβαια ότι η πρακτική την οποία ακολουθούμε όλα αυτά τα χρόνια είναι να συζητούμε αυτές τις προτάσεις νόμου, χωρίς να προχωρούμε σε ψηφοφορία. Τις εισάγουμε, γιατί έτσι δίνεται η δυνατότητα με τη συζήτηση στη Βουλή, στα κόμματα, σε όλους τους Βουλευτές αλλά και στην Κυβέρνηση να πάρουν θέση σε σοβαρά ζητήματα, τα οποία αναφέρονται και επιχειρούν να ρυθμίσουν οι προτάσεις νόμων, όπως κάνει και η παρούσα. 
      Από το Γενικό Γραμματέα της Κοινοβουλευτικής Ομάδας της Νέας Δημοκρατίας κ. Σταύρου, λάβαμε επιστολή με την οποία ως Κοινοβουλευτικός Εκπρόσωπος στη συζήτηση της παρούσης πρότασης νόμου ορίζεται ο Βουλευτής κ. Κωνσταντίνος Τασούλας. 
      Από τον Κοινοβουλευτικό Εκπρόσωπο του Κομμουνιστικού Κόμματος Ελλάδας κ. Ορέστη Κολοζώφ ως Κοινοβουλευτικός Εκπρόσωπος στη συζήτηση της παρούσης πρότασης νόμου ορίζεται ο κ. Τζέκης. 
      Το λόγο έχει ο εισηγητής κ. Βρεττός. 
      ΚΩΝΣΤΑΝΤΙΝΟΣ ΒΡΕΤΤΟΣ: Σας ευχαριστώ, κύριε Πρόεδρε. 
      Κυρίες και κύριοι συνάδελφοι, θα επιχειρήσω με τέσσερις ενότητες να περιγράψω αυτό που θέλει να προτείνει το ΠΑ.ΣΟ.Κ. στη σημερινή συνεδρίαση. Η πρώτη ενότητα αφορά την παγκόσμια και ευρωπαϊκή συγκυρία σε σχέση με τις βιομηχανικές κρίσεις των κρατών. Το δεύτερο κεφάλαιο αφορά την κυβερνητική πολιτική. Το τρίτο αφορά την πολιτική του ΠΑ.ΣΟ.Κ. και το τέταρτο αφορά το ίδιο το νομοσχέδιο και μια σύντομη περιγραφή του. 
      Ξεκινώντας από το πρώτο, το παγκόσμιο ευρωπαϊκό περιβάλλον, όπως ξέρετε, κυρίες και κύριοι συνάδελφοι, η απελευθέρωση αγορών, προϊόντων και υπηρεσιών, καθώς και του χρήματος σε παγκόσμιο επίπεδο έχουν δημιουργήσει μεγάλες και σημαντικές αναταράξεις και στα αναπτυγμένα κράτη, αλλά και στα υπό ανάπτυξη. Οι επιπτώσεις είναι σοβαρότατες και είναι και θετικές και αρνητικές. 
      Στα υπό ανάπτυξη κράτη διαπιστώνουμε θετικές επιπτώσεις όπως στην Κίνα, στη Βραζιλία, στην Ινδία κ.λπ., όπου είναι γεγονός ότι αρκετός φτωχός κόσμος βρίσκει δουλειά από αυτού του είδους την απελευθέρωση. Βέβαια, και εκεί εκείνοι που κυρίως ωφελούνται είναι αυτοί που διαθέτουν τα κεφάλαια. 
      Στις ανεπτυγμένες χώρες η παγκοσμιοποίηση έχει πάρει μεγάλες διαστάσεις και έχει τεράστιες επιπτώσεις κυρίως στους εργαζόμενους. Οι πολιτικές που ακολουθούνται για την αντιμετώπιση των επιπτώσεών της είναι γνωστές, τουλάχιστον αυτές που ακολουθούνταν μέχρι σήμερα, είναι πολιτικές απορρύθμισης των σχέσεων εργασίας, ιδιωτικοποιήσεις και όλα αυτά που αντιμετωπίζουμε σε παγκόσμιο, σε ευρωπαϊκό, αλλά και σε ελληνικό επίπεδο. 
      Τελικά έχει προκύψει το εξής, ότι εκείνοι που ωφελήθηκαν στις ανεπτυγμένες χώρες είναι κυρίως εκείνοι που διέθεταν τα κεφάλαια και εκείνοι που ζημιώθηκαν -και ζημιώθηκαν με μαθηματική ακρίβεια και με μελέτες που έγιναν- είναι οι εργαζόμενοι. Οι εργαζόμενοι μείωσαν το εισόδημά τους. 
      Να φέρω ένα παράδειγμα από την αμερικανική κυρίως εμπειρία. Σας θυμίζω το μεγάλο φαινόμενο της «ΜΟΛ ΜΑΡΤ», την τεράστια αυτή επιχείρηση λιανικής πώλησης, μια επιχείρηση της οποίας ο τζίρος είναι μεγαλύτερος από το ακαθάριστο εθνικό προϊόν της Νορβηγίας, και που διαθέτει δυόμισι εκατομμύρια υπαλλήλους ανά τον κόσμο. 
      Αυτή, λοιπόν,  η επιχείρηση ήταν ο καταλύτης για να κλείσουν πολλές βιομηχανίες στις Η.Π.Α. και να δημιουργηθεί ρεύμα ανεργίας το οποίο απορροφήθηκε από την ίδια την «ΜΟΛ ΜΑΡΤ» με δυσμενέστατες επιπτώσεις για τους εργαζόμενους. Οι εργαζόμενοι πληρώνονται πολύ λίγο, δεν έχουν κοινωνική προστασία, απολύονται ευκολότατα και δεν έχουν δικαίωμα συνδικαλισμού. Αυτό το φαινόμενο έχει πάρει μεγάλες διαστάσεις, όχι μόνο στις Ηνωμένες Πολιτείες,  αλλά και στην Ευρώπη. Εν όψει των κινδύνων ακόμα και αυτοί που ήταν φανατικοί υποστηρικτές της παγκοσμιοποίησης και των μέτρων που έχουν  εφαρμοστεί, σήμερα είναι φανατικοί  υποστηρικτές κοινωνικών μέτρων προστασίας, επειδή θέλουν να διαφυλάξουν την παγκοσμιοποίηση και τις θετικές επιπτώσεις που μπορεί να έχει κατά την άποψή τους, αλλά και κατά τη δική μας άποψη. 
      Βλέπετε, λοιπόν, σήμερα τον διοικητή της κεντρικής τράπεζας των Ηνωμένων Πολιτειών να μιλάει για κοινωνικά μέτρα. Για αντίστοιχα μέτρα μας μίλησε και ο Διοικητής της Τράπεζας της Ελλάδας, όταν είχαμε μια συζήτηση πριν από δύο εβδομάδες. Δηλαδή οι τεχνοκράτες μπαίνουν μπροστά και μας προτείνουν κοινωνικά μέτρα για να προστατεύουν την παγκοσμιοποίηση. Η Ευρωπαϊκή ΄Ενωση έχει δημιουργήσει το Ευρωπαϊκό Ταμείο Προσαρμογής στην παγκοσμιοποίηση. Το ταμείο αυτό ασχολείται με την προστασία των εργαζομένων. Δίνει χρήματα για ειδικά προγράμματα με τα οποία αντιμετωπίζουν την ανεργία σε διάφορες χώρες. Βέβαια σε ευρωπαίκό επίπεδο –αυτό έχει σχέση και με τις κυβερνήσεις και τα κόμματα που κυβερνούν –αντιμετωπίζονται με διαφορετικό τρόπο τα προβλήματα που προκύπτουν από την παγκοσμιοποίηση και από τη βιομηχανική κρίση που αυτή προκαλεί.
      Έτσι βλέπουμε ότι με μεγάλη αποτελεσματικότητα η Σουηδία και η Δανία αντιμετωπίζουν τα προβλήματα κλεισίματος ή μετεγκατάστασης  επιχειρήσεων σε συναίνεση με τους εργαζόμενους, χωρίς μείωση των αποδοχών και της κοινωνικής τους προστασίας. Άλλες, όμως, χώρες το αντιμετωπίζουν με διαφορετικό τρόπο που πλήττει τους εργαζόμενους. Μεταξύ αυτών των χωρών είναι και η δική μας. Εδώ φθάνουμε στην  πολιτική της Νέας Δημοκρατίας. Φαίνεται ότι η Νέα Δημοκρατία είναι εκτός τόπου και χρόνου όσον αφορά στην αντιμετώπιση των αποτελεσμάτων της παγκοσμιοποίησης. 
      Η πολιτική της Νέας Δημοκρατίας είναι η γνωστή συνταγή. Είναι μια νεοφιλελεύθερη εκδοχή, η οποία μιλά για απορρυθμίσεις στις εργασιακές σχέσεις και στο δημόσιο τομέα. Μιλάω για απορρυθμίσεις, όχι γιατί θέλω να κατηγορήσω τη Νέα Δημοκρατία μ' αυτό τον όρο, αλλά γιατί ο συγκεκριμένος όρος είναι οικονομικός.. Έτσι τον αποκαλούν εκείνοι οι οποίοι υποστηρίζουν αυτή την πολιτική. Είναι απορρυθμίσεις, οι οποίες οδηγούν, κατά την άποψη των ειδικών, σε αξιοποίηση της απελευθέρωσης των αγορών, σε μεγαλύτερη ανταγωνιστικότητα που τελικά θα είναι προς όφελος των εργαζομένων. Αυτό όμως δε συνέβη. Γι’ αυτό και η αλλαγή της πολιτικής τους, όπως προανέφερα.
      ΠΡΟΕΔΡΕΥΩΝ (Ιωάννης Τραγάκης):  Με συγχωρείτε, κύριε συνάδελφε. 
    Θα ήθελα να γνωστοποιήσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα τέσσερις μαθητές και μαθήτριες και δύο καθηγητές τους από το Λύκειο Λουτρακίου Κορινθίας.
    Τους καλωσορίζουμε στο Κοινοβούλιο. 
    (Χειροκροτήματα από όλες τις πτέρυγες)
    Ευχαριστώ κύριε συνάδελφε. Συνεχίστε. 
    ΚΩΝΣΤΑΝΤΙΝΟΣ ΒΡΕΤΤΟΣ: Το  πρόγραμμα της Νέας Δημοκρατίας δεν μας λέει κάτι που να αντιμετωπίζει αυτό το θέμα στο σύνολό του. Δεν φαίνεται να έχει διακρίνει τα συγκριτικά πλεονεκτήματα, τα οποία έχει η χώρα μας, ώστε να αντιμετωπίζει αυτή τη κρίση. Έχουμε μια δραματική χειροτέρευση στη δημόσια διοίκηση. Περιμέναμε και περίμενα και εγώ ως πολίτης κάτι καλύτερο από τη Νέα Δημοκρατία. Δυστυχώς δεν προέκυψε. Έχουμε επίσης χειροτέρευση στο θέμα της διαφθοράς. Έχουμε δραματική μείωση των ξένων επενδύσεων. 
    Τα στατιστικά στοιχεία λένε ότι από το 2004 μέχρι σήμερα έχει πέσει δραματικά το ενδιαφέρον των ξένων επενδυτών. Έχουμε μείωση του προγράμματος δημοσίων επενδύσεων με ό,τι  αυτό συνεπάγεται και κυρίως τη μειωμένη απορροφητικότητα και απώλεια χρημάτων από το Γ΄ Κοινοτικό Πλαίσιο Στήριξης. Όσες συμφωνίες και αν κάνετε με την Ευρωπαϊκή Ένωση πιστεύω ότι δυστυχώς θα χάσουμε χρήματα και από το Γ΄ Κοινοτικό Πλαίσιο Στήριξης και από το Δ’ Κοινοτικό Πλαίσιο Στήριξης. 
     Επίσης δεν υπάρχει μία συγκεκριμένη πολιτική για περιοχές που βρίσκονται σε βιομηχανική κρίση. Αυτό απεδείχθη και από αποσπασματκά μέτρα, τα οποία πάρθηκαν για εργοστάσια στη βόρεια Ελλάδα, όπου τότε η Κυβέρνηση κάτω από πιέσεις πήρε ορισμένα αποσπασματικά μέτρα. Αυτή, λοιπόν, την έλλειψη πολιτικής έρχεται σε ένα βαθμό να καλύψει η πρόταση του ΠΑ.ΣΟ.Κ.. Και βέβαια, με αυτή την πρόταση νόμου που κάνουμε δεν φιλοδοξούμε να καλύψουμε το σύνολο της αντιμετώπισης των αποτελεσμάτων της παγκοσμιοποίησης στη χώρα μας. Προφανώς όχι. Αντιμετωπίζει ένα κομμάτι δηλαδή την κρίση που υπάρχει σε ορισμένες βιομηχανικές περιοχές. Στην άσκηση αυτής της πολιτικής το ΠΑ.ΣΟ.Κ. έχει και παρελθόν, έχει και μέλλον. 
     Κύριε Υπουργέ, αντιμετωπίσαμε στις αρχές της δεκαετίας του ’90 μία έντονη βιομηχανική κρίση. Και τότε η Κυβέρνηση της Νέας Δημοκρατίας, όπου πάλι με τα ίδια νεοφιλελεύθερα με τα σημερινά μέτρα επεχείρησε να την αντιμετωπίσει. 
     Ο φίλος μου ο Κώστας ο Γείτονας συγκατανεύει, γιατί ήταν τότε στη Βουλή όπου δώσαμε μεγάλες μάχες –το γνωρίζει πολύ καλά- για να αντιμετωπίσουμε την τότε Κυβέρνηση με τη νεοφιλελεύθερη τακτική της.
     Απέτυχε, λοιπόν, η Νέα Δημοκρατία και ήλθε το ΠΑ.ΣΟ.Κ. το 1993 και έκανε ειδικά προγράμματα. Τα προγράμματα αυτά τα ενέταξε μέσα στο Β’ Κοινοτικό Πλαίσιο Στήριξης. Έκανε προγράμματα για την Αχαΐα, για την Εύβοια, για την Αττική, για το Λαύριο, για πολλές περιοχές της πατρίδας μας. 
     Εγώ εκείνο που παρακολούθησα ήταν το παράδειγμα του Λαυρίου. Τότε η κυβέρνησή μας έκανε έργα υποδομής, έκανε καινούργιο λιμάνι για το Λαύριο, χωροθέτησε χώρους για βιομηχανική ανάπτυξη, έδωσε ειδικά επιδόματα ανεργίας, έκανε το ειδικό τεχνολογικό πάρκο. 
     Το Λαύριο μέσα σε μια δεκαετία άλλαξε όψη. Δεν είναι πλέον –γιατί τα παρακολουθώ- η παλιά πόλη που ρήμαζε και οι εργαζόμενοι έκαναν απεργίες πείνας. Σήμερα είναι μία αναπτυσσόμενη πόλη, έχει αλλάξει προοπτική, είναι μία τουριστική πόλη, που παρέχει υπηρεσίες, έχει μειωθεί ο βιομηχανικός της τομέας και είναι επαναλαμβάνω μία πόλη που αναπτύσσεται ραγδαία και αυτό οφείλεται σε συγκεκριμένη πολιτική, την οποία υλοποίησε τότε το ΠΑ.ΣΟ.Κ.. Και δεν είναι μόνο το Λαύριο, αλλά είναι και άλλες βιομηχανικές περιοχές της χώρας μας. 
     Βλέπω εδώ και τον κ. Πιπεργιά και λέγω ότι υπήρξαν και πολιτικές για την Εύβοια.
     ΠΡΟΕΔΡΕΥΩΝ (Ιωάννης Τραγάκης): Δεν είναι εδώ μόνο ο κ. Πιπεργιάς, αλλά και πολλοί άλλοι συνάδελφοί σας. 
     ΚΩΝΣΤΑΝΤΙΝΟΣ ΒΡΕΤΤΟΣ: Είπα για τον κ. Πιπεργιά, γιατί αφορούσε την Εύβοια. Ο κ. Πρωτόπαπας, που τον βλέπω και αυτόν εδώ είχε τότε τη δική του παρουσία ως πρόεδρος της Γ.Σ.Ε.Ε.. Είναι γνωστή η παρουσία του, δεν είναι ανάγκη να την αναλύσουμε εδώ. Προφανώς ήταν μαζί μας και στους αγώνες εναντίον των πολιτικών της Κυβέρνησης Μητσοτάκη. 
     ΔΗΜΗΤΡΙΟΣ ΠΙΠΕΡΓΙΑΣ: Και εγώ ήμουν τότε. 
     ΠΡΟΕΔΡΕΥΩΝ (Ιωάννης Τραγάκης): Σε σας αναφέρθηκε πρώτα. 
     ΚΩΝΣΤΑΝΤΙΝΟΣ ΒΡΕΤΤΟΣ: Σε σένα αναφέρθηκα πρώτα, αλλά εκείνη την ώρα μιλούσες με την κυρία συνάδελφο. 
     Να πούμε τώρα δύο λόγια για το νομοσχέδιο.
     Το νομοσχέδιο φέρει τον  τίτλο «Προγράμματα ανασυγκρότησης περιοχών σε βιομηχανική κρίση». Περιλαμβάνει τρία πράγματα. Το πρώτο είναι οι δραστηριότητες που αφορούν τα προγράμματα αυτά. Το δεύτερο είναι τα διοικητικά όργανα που θεσπίζει και το τρίτο είναι η πρόβλεψη των πόρων προκειμένου να κινηθούν, αφενός μεν τα προγράμματα και αφετέρου οι διοικητικές υπηρεσίες.
     Σε ό,τι αφορά τις δραστηριότητες, αυτές είναι δύο ειδών: είναι οικονομικές και κοινωνικές. Οι οικονομικές δραστηριότητες: Είναι τα έργα υποδομής, ρυθμίσεις που θα διευκολύνουν την επιχειρηματική δραστηριότητα, όπως εύκολη έκδοση αδειών, η χωροθέτηση των περιοχών ώστε να μην υπάρχουν προβλήματα στην εφαρμογή των μέτρων, καθώς επίσης και άλλα επενδυτικά οικονομικά ή διοικητικά κίνητρα.
      Το κοινωνικό σκέλος, που είναι ίσως το σημαντικότερο από αυτά που περιγράφει η πρότασή μας, είναι η αντιμετώπιση των ανέργων που δημιουργούνται στις περιοχές αυτές. Εκεί λοιπόν το σχέδιο νόμου προβλέπει στήριξη των ανέργων με πολλούς τρόπους, με αύξηση των επιδομάτων και με ενίσχυση των νέων που θα βρίσκουν εργασία με πληρωμή το ασφαλιστικού τους ταμείου από τα χρήματα του προγράμματος. 
      Προβλέπει, για ανθρώπους πάνω από πενήντα χρόνια, να μπορούν να εργαστούν σε επιχειρήσεις του δημόσιου τομέα, μη καλύπτοντας βέβαια πάγιες και διαρκείς ανάγκες –για να μη δημιουργούνται τα γνωστά προβλήματα- ή επίσης σε άλλους φορείς μη κυβερνητικούς. Βέβαια, από το ταμείο του προγράμματος θα πληρώνονται τα ασφαλιστικά ταμεία των εργαζομένων. Περιλαμβάνει και άλλα τέτοιου είδους κοινωνικά μέτρα, όπως για παράδειγμα, την επιδότηση επιχειρήσεων για πρόσληψη εργαζομένων κ.λπ. 
      Ποια είναι τα διοικητικά όργανα; Το ανώτατο διοικητικό όργανο είναι ο Υπουργός Οικονομίας. Αυτός αποφασίζει σύμφωνα με την πρόταση που κάνουμε. Αυτός αποφασίζει και για το ποιες περιοχές θα μπουν τελικά στα προγράμματα αυτά, για τα κριτήρια με τα οποία θα επιλεγούν τα υπόλοιπα διοικητικά όργανα, όπως και για τους οικονομικούς πόρους, τα ειδικά ταμεία που θα γίνουν κ.λπ.. Αυτός βγάζει τις υπουργικές αποφάσεις, άρα είναι το ανώτατο διοικητικό όργανο. 
      Μέσα στο Υπουργείο λειτουργεί και μια επιτροπή. Αυτή η επιτροπή –πάντα με τον Υπουργό επικεφαλής- είναι η Εθνική Επιτροπή Ανασυγκρότησης Περιοχών σε κρίση. Αυτή η επιτροπή έχει πρόεδρο…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα ήθελα δύο λεπτά ακόμα.
      Αυτή η επιτροπή συνεπικουρείται και από το Γενικό Γραμματέα του Υπουργείου και από άλλους γραμματείς άλλων Υπουργείων, όπως είναι το Υπουργείο Απασχόλησης, Ανάπτυξης, Εσωτερικών και Δημόσιας Διοίκησης κ.λπ. Επίσης υπάρχει συμμετοχή άλλων φορέων, όπως είναι το Τεχνικό Επιμελητήριο, η ΠΑ.Σ.Ε.ΓΕ.Σ., η Γ.Σ.Ε.Ε., η ΓΕ.Σ.Ε.Β.Ε., ο Σύνδεσμος Ξενοδόχων. Αυτή η επιτροπή εισηγείται ποιες περιοχές βρίσκονται σε κρίση και πρέπει να ενταχθούν στα προγράμματα και παρακολουθεί από κοντά την εξέλιξή τους. 
      Υπάρχουν άλλα δύο όργανα που βρίσκονται στην περιφέρεια. Είναι ένα όργανο που ασχολείται με την εκτελεστική λειτουργία του προγράμματος αυτού, με επικεφαλής τον περιφερειάρχη, το νομάρχη, με εκπρόσωπο της Τοπικής Ένωσης Δήμων και Κοινοτήτων και κυρίως με διοικητικά όργανα της περιφέρειας. Αυτοί, όπως είπα, ασχολούνται με το εκτελεστικό μέρος του προγράμματος. Επίσης υπάρχει και άλλη μια επιτροπή ελέγχου της πορείας του προγράμματος, η οποία και πάλι αποτελείται από τον περιφερειάρχη και από φορείς της περιοχής. Αυτά είναι τα διοικητικά όργανα. 
      Υπάρχει και το τρίτο σκέλος που αφορά τις χρηματοδοτήσεις. Αυτές προέρχονται από τον προϋπολογισμό, από το Πρόγραμμα Δημοσίων Επενδύσεων, από τη μεταφορά πόρων από διάφορα Υπουργεία προς το συγκεκριμένο πρόγραμμα, από την Ευρωπαϊκή Ένωση. Είναι οι γνωστές χρηματοδοτήσεις, οι οποίες με υπουργική απόφαση οδεύουν προς το συγκεκριμένο πρόγραμμα. Αυτή είναι σε γενικές γραμμές η πρόταση που κάνει το ΠΑ.ΣΟ.Κ.. 
      Βέβαια, κύριε Πρόεδρε, δεν φιλοδοξούμε να αντιμετωπίσουμε το σύνολο των περιπτώσεων που υπάρχουν στη χώρα ούτε λέμε ότι αυτό το σχέδιο νόμου είναι το καλύτερο. Θα μπορούσαν να γίνουν και άλλες βελτιώσεις. Όμως, όπως είπατε και εσείς προηγουμένως, δυστυχώς δεν το επιτρέπει η ίδια η νομοθεσία της Βουλής, το ίδιο το Σύνταγμα. 
      Εδώ θα πρέπει να αποφασίσουμε τελικά τι θα κάνουμε. Έχει νόημα να φέρνουμε προτάσεις νόμων για να τις συζητάμε εδώ ή δεν έχει νόημα; Διότι κατά την άποψή μου έχει νόημα όταν έχουν τη δυνατότητα κάποιας ανταπόκρισης. 
      Είναι γεγονός, όμως, κυρίες και κύριοι συνάδελφοι, ότι η Βουλή, οι Βουλευτές δεν νομοθετούν στην πραγματικότητα. Αυτό πρέπει να το καταλάβουμε. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε.
      ΚΩΝΣΤΑΝΤΙΝΟΣ ΒΡΕΤΤΟΣ: Μισό λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Καλά, μη μας μαλώνετε: Ολοκληρώστε.
      ΚΩΝΣΤΑΝΤΙΝΟΣ ΒΡΕΤΤΟΣ: Δεν νομοθετούν. Νομοθετεί μόνο η εκάστοτε κυβέρνηση και, κυρίως, τα όργανα που βρίσκονται κάτω από τους Υπουργούς, δηλαδή οι διοικητικές υπηρεσίες. Αυτοί νομοθετούν, λοιπόν. Ούτε καν οι κυβερνητικοί Βουλευτές. Και, δυστυχώς, δεν είμαι αισιόδοξος ότι τα πράγματα μπορεί να αλλάξουν. 
      Έχουμε το Σύνταγμα μπροστά μας, μπορούμε να αλλάξουμε ορισμένα πράγματα. Δεν θα το κάνουμε δυστυχώς. Μπορούμε να επέμβουμε ακόμα και στην ευρωπαϊκή νομοθεσία. Δεν θα το κάνουμε δυστυχώς. Και έτσι, ακόμα και μετά από την Αναθεώρηση του Συντάγματος, οι Βουλευτές θα είναι, δυστυχώς, οι τελευταίοι που θα συμμετέχουν ουσιαστικά στις νομοθετικές πρωτοβουλίες είτε αυτές αφορούν στη χώρα μας είτε αφορούν στην Ευρωπαϊκή Ένωση.
      Σας ευχαριστώ, κύριε Πρόεδρε και κύριοι συνάδελφοι.
    (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
      Ο εισηγητής της Νέας Δημοκρατίας συνάδελφος κ. Καράογλου, έχει το λόγο.
      ΘΕΟΔΩΡΟΣ ΚΑΡΑΟΓΛΟΥ: Αγαπητοί συνάδελφοι, και συναδέλφισσες, είναι γεγονός αναμφισβήτητο ότι η παγκοσμιοποίηση δεν είναι προ των πυλών, είναι μέσα στο σπίτι μας. Είναι ένα υπαρκτό φαινόμενο της σύγχρονης εποχής, που έχει ήδη λάβει τεράστιες διαστάσεις.
      Η παγκοσμιοποίηση, λοιπόν, σε συνδυασμό με την εξέλιξη της τεχνολογίας, τη λεγόμενη ηλεκτρονική επανάσταση των ημερών μας, έχουν δημιουργήσει ένα νέο τοπίο στην ανθρωπότητα και, παράλληλα, έχουν δημιουργήσει μία σειρά σοβαρών προβλημάτων στις φτωχές χώρες, αλλά και στις χώρες με αδύνατη οικονομία.
      Στη χώρα μας, την Ελλάδα, η έλλειψη σοβαρών έργων υποδομής, οι καθυστερήσεις στις εφαρμογές της σύγχρονης τεχνολογίας, η γραφειοκρατία, η έλλειψη σοβαρών επενδυτικών κινήτρων, μία σειρά τέτοιων εμποδίων, δυστυχώς, έχει δημιουργήσει μειωμένη ανταγωνιστικότητα στις περισσότερες επιχειρήσεις και με τον τρόπο αυτό δημιουργήθηκαν σοβαρά προβλήματα στην οικονομία που συνέβαλαν μεταξύ των άλλων και στην εμφάνιση περιοχών με υψηλή αποβιομηχάνιση, υψηλά ποσοστά ανεργίας, περιοχές που στη σύγχρονη ορολογία ονομάζονται «περιοχές σε βιομηχανική κρίση».
      Τέτοιες περιοχές συναντώνται κυρίως στη βόρεια Ελλάδα –και βέβαια, όχι μόνο εκεί- όπου οι υπάρχουσες βιομηχανίες βασιζόντουσαν κατά κύριο λόγο στην παραδοσιακή και χαμηλή τεχνολογία και στα σχετικά φθηνά εργατικά χέρια. Όμως, μετά την κατάρρευση του υπαρκτού σοσιαλισμού στις αρχές της δεκαετίας του 1990 και το άνοιγμα των συνόρων από τους βόρειους γείτονές μας, οι επενδυτικές ευκαιρίες στις χώρες αυτές με φθηνή γη, φθηνότερα εργατικά χέρια, πολιτική βούληση για αποκρατικοποιήσεις και παροχή κινήτρων σε ιδιώτες επενδυτές, δημιούργησαν ένα πολύ μεγάλο μεταναστευτικό ρεύμα εκατοντάδων ελληνικών επιχειρήσεων, κυρίως της βόρειας Ελλάδας προς τις χώρες αυτές.
      Αποτέλεσμα αυτής της φυγής των επιχειρήσεων είναι η δημιουργία ενός έντονου κλίματος αποβιομηχάνισης στις περιοχές μας και η δημιουργία μίας στρατιάς ανέργων. 
      Τους τελευταίους τριάντα μήνες, όμως, η νέα διακυβέρνηση της χώρας υλοποιεί μία σειρά πολιτικών, που έχουν σαν στόχο, αφενός μεν να συμβάλλουν στην οικοδόμηση μίας ανταγωνιστικής και δυναμικής οικονομίας, ικανής να διατηρεί την ανάπτυξη και, αφετέρου τη δημιουργία περισσότερων και καλύτερα αμειβόμενων θέσεων εργασίας, μέσα σ’ ένα περιβάλλον κοινωνικής συνοχής και ουσιαστικής κοινωνικής προστασίας.
      Επιδίωξή μας, κύριοι συνάδελφοι, είναι η πλήρης απασχόληση μέσω πολιτικών που προωθούν τη γνώση και την καινοτομία και η δημιουργία ενός αποτελεσματικού κοινωνικού κράτους, που θα σέβεται τα χρήματα του Έλληνα φορολογούμενου πολίτη, και θα παρέχει ουσιαστική προστασία στους πολίτες εκείνους που έχουν πραγματικά ανάγκη.
      Αναλαμβάνουμε πρωταγωνιστικό ρόλο, προχωρώντας σε μία σειρά αναγκαίων τομών και μεταρρυθμίσεων, παράλληλα όμως δίνοντας σοβαρή κοινωνική διάσταση στην υλοποίηση αυτών των μεταρρυθμίσεων, μέσα σε κλίμα διαλόγου, κοινωνικής συναίνεσης, συνεννόησης με όλους τους κοινωνικούς εταίρους και τις πολιτικές δυνάμεις της χώρας. 
      Θέτουμε τις βάσεις, για να διασφαλίσουμε το μέλλον και την προοπτική απασχόλησης των σημερινών εργαζομένων, για να δημιουργήσουμε ένα αποτελεσματικό δίκτυο κοινωνικής προστασίας και αλληλεγγύης.
      Αυτό το μείγμα της κοινωνικής πολιτικής που τα δυόμισι τελευταία χρόνια ακολουθούμε, κύριοι συνάδελφοι, έχει αποδώσει ήδη καρπούς, θέτοντας την ελληνική οικονομία σε στέρεες βάσεις, με επιτάχυνση της ανάπτυξης μέσω της εξωστρέφειας και της αύξησης των επενδύσεων.
      Έτσι, ως αποτέλεσμα της συγκεκριμένης ακολουθούμενης πολιτικής, το πρώτο εννεάμηνο του 2006 –έχουμε τα στοιχεία- η ελληνική οικονομία επιτυγχάνει ρυθμούς ανάπτυξης που ξεπερνούν το 4%. Ο πληθωρισμός, παρά την τεράστια άνοδο της τιμής του πετρελαίου, το Σεπτέμβριο του 2006 έπεσε κάτω από το ψυχολογικό όριο του 3%, στο 2,9%, η ανεργία επίσης για πρώτη φορά στο δεύτερο τρίμηνο του 2006 πέφτει κάτω από το 9% στο 8,8%, από το 11,3% που την παραλάβαμε το 2004. Δηλαδή, έχουμε μείωση της ανεργίας δυόμισι ποσοστιαίες μονάδες ή αλλιώς, εκατό χιλιάδες Έλληνες πολίτες λιγότεροι είναι άνεργοι. 
      Παράλληλα, εκτός από τη βελτίωση σε όλους αυτούς τους οικονομικούς δείκτες, επιτυγχάνουμε κυρίως λόγω περιορισμού των καταναλωτικών δαπανών του δημοσίου και μια σημαντικότατη μείωση του γενικού ελλείμματος της γενικής κυβέρνησης ως ποσοστό του ακαθάριστου εγχώριου προϊόντος και μάλιστα, για πρώτη φορά κάτω από το 3%. Στο τέλος του 2006 αναμένεται να κλείσει στο 2,6% το έλλειμμα και στο τέλος του 2007 στο 2,4%. 
      Στο σημείο αυτό, πρέπει να τονίσουμε ότι η συγκεκριμένη πολιτική απέδωσε, χάρη στην ήπια προσαρμογή και χάρη στην ανακατανομή των δαπανών του Τακτικού Προϋπολογισμού υπέρ της κοινωνικής συνοχής, δηλαδή με σημαντικότατες αυξήσεις για τους συνταξιούχους του Ο.Γ.Α., γι’ αυτούς που παίρνουν το βοήθημα του Ε.Κ.Α.Σ., για τους ανέργους. 
      Ακόμη, οι δαπάνες του Προγράμματος Δημοσίων Επενδύσεων αυξάνονται και φτάνουν το 2007 τα 8.750.000.000 ευρώ από 7,5.δισεκατομμύρια περίπου που ήταν το 2004, χωρίς βέβαια μέσα σ’ αυτά να περιλαμβάνονται και οι δαπάνες για τους Ολυμπιακούς Αγώνες, όπως συνέβη το 2004, δηλαδή σημειώνεται μια αύξηση κατά 1.252.000.000 ευρώ, η οποία συμβάλλει ακόμη περισσότερο στην ανάπτυξη της εθνικής οικονομίας. 
      Τέλος, ο νέος επενδυτικός νόμος, ο αναπτυξιακός νόμος 3299/2004 αποδίδει καρπούς. Θα αναφέρω ενδεικτικά και κάποιους αριθμούς. Ως τα τέλη Σεπτεμβρίου υποβλήθηκαν στο αρμόδιο Υπουργείο Εθνικής Οικονομίας ή στις κατά τόπους περιφέρειες περίπου τρεις χιλιάδες αιτήσεις για ένταξη στον αναπτυξιακό νόμο. Ύψος επενδύσεων 6,5 περίπου δισεκατομμύρια ευρώ. 
       Η ανεργία, όπως είπα πριν, της οποίας η μείωση οφείλεται εν πολλοίς στην ακολουθούμενη πολιτική μέσω του αναπτυξιακού νόμου, μειώθηκε από το 11,3% στο 8,8%.
      Ας έρθουμε όμως, αγαπητοί συνάδελφοι, στην πρόταση νόμου που κατέθεσαν οι συνάδελφοι του ΠΑ.ΣΟ.Κ.. 
      Κατ’ αρχάς, πρέπει να ξεκαθαρίσουμε ότι η Κυβέρνηση είναι θετική, είναι ανοιχτή σε προτάσεις και βλέπει με πολύ θετικό τρόπο την κατάθεση τέτοιων προτάσεων. Μας ενδιαφέρει πάρα πολύ να ακούμε τις προτάσεις των κομμάτων, μας ενδιαφέρει να ακούμε τις απόψεις των κοινωνικών φορέων, των εταίρων, των πολιτών, της κοινωνίας γενικότερα. 
      Θα αντιπαρέλθω, βέβαια, τα μικροπολιτικά φληναφήματα που αναφέρονται στην εισηγητική έκθεση περί πρόσκαιρης αντιμετώπισης του προβλήματος, κυρίως από το Υπουργείο Απασχόλησης, το οποίο αδιαφορεί για την ανασυγκρότηση αυτών των περιοχών και θα σταθώ σε κάποια ζητήματα που κατά τη γνώμη μου θίγονται από τη συγκεκριμένη πρόταση. 
      Κατ’ αρχάς, πρέπει να ληφθεί υπ’ όψη όλων, να θεωρείται δεδομένο και τεκμήριο εδώ ότι κανείς απ’ όλους μας δεν πρέπει να μονοπωλεί την κοινωνική ευαισθησία. Θεωρούμε εκ των ων ουκ άνευ ότι όλοι μας έχουμε τουλάχιστον τον ίδιο βαθμό κοινωνικής ευαισθησίας. Παράλληλα, κανείς δεν πρέπει να οικειοποιείται μόνος του τις προσπάθειες για την αντιμετώπιση των προβλημάτων. 
      Μελέτησα με ιδιαίτερο ενδιαφέρον την πρόταση των συναδέλφων του ΠΑ.ΣΟ.Κ.. Κατ’ αρχάς, υπάρχει μια θετική προσέγγιση ενός πραγματικού προβλήματος, όπως είναι η αποβιομηχάνιση συγκεκριμένων περιοχών και η αυξημένη ανεργία σε συγκεκριμένες περιοχές και ειδικότερα, η ανεργία σε πολίτες ηλικίας άνω των 50 ετών. 
      Όμως, προκύπτουν μια σειρά καλοπροαίρετων ερωτημάτων, στα οποία δυστυχώς δεν απαντάει η συγκεκριμένη πρόταση νόμου. 
      Πρώτον, πώς συνδέεται η Εθνική Επιτροπή Ανασυγκρότησης Περιοχών που προβλέπεται από τη συγκεκριμένη πρόταση νόμου σε σχέση με το Δ΄ Κοινοτικό Πλαίσιο Στήριξης, σε σχέση με τον υφιστάμενο αναπτυξιακό νόμο και αυτόν που αναμένεται να έρθει εντός των ημερών. 
      Δεύτερον, ποια είναι τα ειδικά κριτήρια ένταξης περιοχών σε προγράμματα ανασυγκρότησης;. Το άρθρο 3 μιλάει γενικώς και αορίστως για τα κριτήρια, αλλά αυτά παραπέμπονται σε Κοινή Υπουργική Απόφαση. 
      Τρίτον, συγκροτείται μια σειρά οργάνων που δυστυχώς κινδυνεύουν να δημιουργήσουν ένα πλέγμα γραφειοκρατίας πολύ ισχυρό, που στην ουσία θα δημιουργεί αντικίνητρα απόδοσης για τη φιλόδοξη αυτή πρόταση. Έτσι έχουμε τη σύσταση Περιφερειακής Επιτροπής Διαχείρισης Προγράμματος και παράλληλα Περιφερειακής Επιτροπής Παρακολούθησης Προγράμματος. Θεωρητικά οι επιτροπές αυτές μπορεί να φθάσουν σε πολύ μεγάλους αριθμούς. 
      Έστω, για παράδειγμα, ότι τριάντα νομοί εντάσσονται στις περιοχές ανασυγκρότησης. Αυτό άμεσα σημαίνει συγκρότηση εξήντα τέτοιων επιτροπών. Καταλαβαίνετε, λοιπόν, το κόστος λειτουργίας από τη μια, αλλά και τη γραφειοκρατία από την άλλη, που θα έχουν αυτές οι επιτροπές. 
      Τέταρτον, πόσοι είναι οι απαιτούμενοι πόροι και από πού θα προέλθουν αυτοί, κύριοι συνάδελφοι, κανείς δεν το προσδιορίζει. Ούτε καν η έκθεση του Γενικού Λογιστηρίου του Κράτους, η οποία στην αποτίμησή της κοστολογεί σε ένα εκατομμύριο ευρώ το κόστος της γραμματειακής υποστήριξης των επιτροπών αυτών. Όμως, δεν μας λέει ποιο θα είναι το κόστος για την πραγματοποίηση των συγκεκριμένων προγραμμάτων. 
      Πέμπτον και τελευταίο, κάθε πολιτικός φορέας, αγαπητοί συνάδελφοι, έχει την ιστορία του, την πολιτική του διαδρομή, τις ιστορικές του ευθύνες, που είναι μάλιστα ιδιαίτερα αυξημένες, αν το συγκεκριμένο κόμμα, ο συγκεκριμένος πολιτικός φορέας έχει ασκήσει εξουσία και έχει διατελέσει κυβερνητικό κόμμα. Πόσο μάλλον στην περίπτωσή μας, που μιλάμε για μια νομοθετική πρωτοβουλία που προέρχεται από το ΠΑ.ΣΟ.Κ., το κόμμα που τα τελευταία τριάντα τέσσερα χρόνια σύγχρονης ελληνικής δημοκρατίας -από το 1974 και εντεύθεν- έχει κυβερνήσει τον τόπο αυτό είκοσι ολόκληρα χρόνια. 
      Και τι είδαμε σε αυτά τα είκοσι χρόνια; Δεν θα σκαλίσω ανοικτές πληγές, αναφερόμενος στα δεκάδες προβλήματα που δημιούργησε ή μεγιστοποίησε σε πολλές περιπτώσεις η άφρων πολιτική των κυβερνήσεων του ΠΑ.ΣΟ.Κ., αλλά θα σταθώ σε μια συγκεκριμένη πολιτική επιλογή, μια πολιτική για την αντιμετώπιση ανάλογου προβλήματος στις αρχές της δεκαετίας του ’80 με το κλείσιμο ή τα οικονομικά προβλήματα που αντιμετώπιζαν τότε μεγάλες επιχειρήσεις. 
      Να θυμίσω, λοιπόν, ότι τότε συστήθηκε ο Οργανισμός Ανασυγκρότησης Επιχειρήσεων, για να στηρίξει τις επιχειρήσεις εκείνες που κινδύνευαν με κλείσιμο. Σαφώς, καλές και αγαθές οι προθέσεις. Τα αποτελέσματα, όμως, ποια ήταν; 
      Πακτωλός δισεκατομμυρίων δραχμών για να διασωθούν επιχειρήσεις. Δεκάδες σκάνδαλα –μικρά ή μεγάλα- γύρω από το συγκεκριμένο κύκλωμα. Έκλεισαν τελικά οι περισσότερες επιχειρήσεις, δημιουργώντας ακόμη μεγαλύτερα χρέη, αφήνοντας εκατοντάδες συμπολίτες μας ανέργους και ακόμη μεγαλύτερα κοινωνικά προβλήματα. Όσες δεν έκλεισαν, τελικά άλλαξαν χέρια, αφού, βέβαια, το κοινωνικό σύνολο, δηλαδή όλοι εμείς, πληρώσαμε και καλύψαμε τα χρέη αυτών των επιχειρήσεων. 
      Έτσι, είναι αγαπητοί συνάδελφοι του ΠΑ.ΣΟ.Κ.. Δυστυχώς, η προϊστορία σας δεν μας πείθει για την αποτελεσματικότητα των προτάσεών σας. Δεν αρκούν οι προθέσεις, όταν στην περίπτωσή σας μιλούν τα έργα σας. 
      Εμείς, κυρίες και κύριοι συνάδελφοι, στα προβλήματα που είναι υπαρκτά, σε περιοχές με αποβιομηχάνιση, σε περιοχές με κρίση, σε περιοχές με υψηλά ποσοστά ανεργίας, απαντάμε με τα έργα μας. Απαντάμε στρέφοντας το 80% των πόρων του Δ΄ Κοινοτικού Πλαισίου Στήριξης στην περιφέρεια και ιδιαίτερα σε περιοχές που έχουν μεγάλη ανάγκη. Απαντάμε με το νέο αναπτυξιακό νόμο που σχεδιάζουμε και που, βεβαίως, λαμβάνει υπόψη τα παραπάνω προβλήματα. Απαντάμε με τη δημιουργία του Ταμείου Αλληλεγγύης Ανέργων έως τα τέλη του 2006. 
      Μόλις πρόσφατα άλλωστε ακούσαμε τον Υπουργό Απασχόλησης να αναγγέλλει ότι ως το τέλος του 2006 θα είναι έτοιμο αυτό το Ταμείο, για να λύσει, κυρίως, τα προβλήματα που αντιμετωπίζουν οι άνεργοι και ειδικότερα οι άνεργοι άνω των πενήντα ετών σε περιοχές που υπάρχει έντονο φαινόμενο έλλειψης απασχόλησης. 
      Η παρούσα πρόταση νόμου θεωρώ ότι είναι καλοπροαίρετη από πλευράς των συναδέλφων του ΠΑ.ΣΟ.Κ., αλλά, δυστυχώς, είναι ατελής και δεν απαντά στα προβλήματα. Βεβαίως, ως οφείλει άλλωστε η Κυβέρνηση, θα τη λάβει σοβαρά υπόψη της, αλλά πρέπει την πρόταση αυτή να την επεξεργαστούν οι συνάδελφοι πολύ περισσότερο. Άλλωστε, ακόμη και τα στελέχη του ΠΑ.ΣΟ.Κ. ομολογούν ότι το κόμμα τους δεν είναι έτοιμο να καταθέσει ένα ολοκληρωμένο πρόγραμμα, ένα ολοκληρωμένο σχέδιο. 
      Περιμένουμε, λοιπόν, και εμείς, αλλά και η ελληνική κοινωνία με ιδιαίτερο ενδιαφέρον την κατάρτιση του προγράμματος αυτού του ΠΑ.ΣΟ.Κ.. Όμως, έως τότε είμαστε υποχρεωμένοι να μη δεχθούμε τη συγκεκριμένη πρόταση νόμου, γιατί είναι μια πρόταση αποσπασματική, ατελής και δεν δίνει απαντήσεις σε υπαρκτά προβλήματα. 
      Σας ευχαριστώ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
      Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο. 
      ΑΓΓΕΛΟΣ ΤΖΕΚΗΣ: Κυρίες και κύριοι βουλευτές, έχουμε μία πρόταση νόμου από πλευράς του ΠΑ.ΣΟ.Κ.. Είναι και μία καλή ευκαιρία να κουβεντιάσουμε μέσα σ’ αυτήν την Αίθουσα τι μέτρα πρέπει να πάρουμε για να βγάλουμε από την κρίση διάφορες περιοχές της χώρας. 
      Ακούγοντας σήμερα τον εισηγητή της πρότασης νόμου και τον εισηγητή της κυβερνητικής πλειοψηφίας, δεν ακούσαμε και πιστεύω δεν ακούσατε και εσείς και ο ελληνικός λαός που μας παρακολουθεί, ποια ήταν τα αίτια που μας οδήγησαν στο να έχουμε τόσες περιοχές σε φθίνουσα κατάσταση. Και αυτό βέβαια, δεν είναι τυχαίο: ούτε ο ένας ούτε ο άλλος θα βάλουν το δάκτυλο «επί τον τύπον των ήλων». Γιατί για να φθάσουν πολλές περιοχές της χώρας μας σ’ αυτήν την κατάσταση εφαρμόσθηκαν πολιτικές. Και είναι οι πολιτικές εκείνες που πραγματικά δημιουργούν τα φαινόμενα που όλοι και όλες ζουν σε αυτές τις περιοχές. 
      Δεν μπορούμε να δεχθούμε δηλαδή ότι φταίει μια ακαθόριστη από τις πλευρές που ακούστηκαν, παγκοσμιοποίηση. Η παγκοσμιοποίηση έχει συγκεκριμένα χαρακτηριστικά, διευκολύνει το κεφάλαιο στη διακίνησή του, δηλαδή από τη μια χώρα στην άλλη. Δεν ενδιαφέρει το κεφάλαιο τι θα προξενήσει τελικά αν φύγει από μια χώρα και πάει στην άλλη. Άρα δηλαδή, είναι καπιταλιστική και αυτή η κατεύθυνση της παγκοσμιοποίησης. 
      Αυτά, βέβαια, δεν ακούστηκαν. Και δεν ακούστηκαν, επαναλαμβάνω, όχι τυχαία. Γιατί διαφορετικά θα έπρεπε να μας πουν μεσογειακά ολοκληρωμένα προγράμματα, Α΄, Β΄, Γ΄ και τώρα ετοιμαζόμαστε και για το Δ΄ Κοινοτικό Πλαίσιο Στήριξης. Τότε, πως δικαιολογείται μέσα από αυτόν τον πακτωλό χρημάτων που λέτε ότι πήγαν στην περιφέρεια, οι πιο φτωχές περιοχές στην Ευρωπαϊκή Ένωση να ανήκουν στη χώρα μας; 
      Ακούστηκε από τον εισηγητή της Πλειοψηφίας και στην επιτροπή, «μα τι λέτε τώρα, πού θα βρούμε τόσα λεφτά για να αντιμετωπίσουμε την ανεργία σε μια περιοχή;». Μα το ζήτημα είναι ακριβώς ότι από τη μια μεριά δεν μπορεί να λέει ο Πρωθυπουργός ότι «με το Δ΄ Κοινοτικό Πλαίσιο Στήριξης έχω εξασφαλίσει 21.000.000.000 ευρώ και το μεγαλύτερο ποσοστό από αυτά θα πάει για την ανάπτυξη της περιφέρειας» και από την άλλη, αυτό να μη γίνεται. 
      Πιστεύουμε εμείς, ως Κ.Κ.Ε. ότι αυτή η πρόταση νόμου διευκολύνει για να βγουν πολιτικά συμπεράσματα από τον ίδιο τον λαό, για να δούμε τι φταίει. Έτσι λοιπόν λέει η πρόταση νόμου ότι πρέπει να δημιουργήσουμε πολλές επιτροπές, μια επιτροπή ανασυγκρότησης πάλι.
      Αναφέρθηκα και στην επιτροπή, αναφέρομαι και σήμερα εδώ: έχουμε μία πολύτιμη εμπειρία από την επιτροπή ανασυγκρότησης δηλαδή Οργανισμός Ανασυγκρότησης του 1980-1982, τότε που η Νέα Δημοκρατία έχασε τις εκλογές, επταετής ήταν η παραμονή στην διακυβέρνηση της χώρας, αλλά ο εισηγητής της Πλειοψηφίας ξέχασε να μας πει ότι πακτωλό χρημάτων πήραν οι μεγαλοεπιχειρηματίες, αλλά άφησαν κουφάρια εργοστασίων σε πολλές περιοχές. Και ανέλαβε ο ελληνικός λαός και πάλι με δανεισμό να ανασυγκροτήσει αυτές τις επιχειρήσεις, δήθεν για να μη χάσουν θέσεις εργασίας οι εργαζόμενοι. Ανασυγκροτήθηκαν πολλές γιατί πολλές έκλεισαν αλλά δόθηκαν κατόπιν πάλι στους παλιούς ή σε νέους επιχειρηματίες.
      Αναφέρθηκε, βέβαια, από τον εισηγητή της πρότασης νόμου το Λαύριο, αλλά εδώ είναι μια σειρά άλλες επιχειρήσεις. Μου έρχεται τώρα στο νου η «Πειραϊκή–Πατραϊκή». Τι έγινε; Χιλιάδες απασχολούσε η «Πειραϊκή-Πατραϊκή» σε πολλές περιοχές της χώρας. Άρα θέλω να πω με αυτό, ότι υπάρχει ένα προηγούμενο και δεν μπορούμε να λέμε ότι μ’ αυτήν την Επιτροπή Ανασυγκρότησης θα λύσουμε τα προβλήματα. 
      Ακούγεται, βέβαια, ότι μέσα στην Ευρωπαϊκή Ένωση υπάρχουν περιθώρια ανάπτυξης. Ακούστηκε και σήμερα εδώ. Καλά, τόσα χρόνια μέσα στην Ευρωπαϊκή Ένωση δεν πρέπει να κάνουμε ένα λόγο για την ανάπτυξη; Δεν πρέπει να πούμε αν υπάρχει ανάπτυξη στη χώρα; Εμείς λέμε ότι υπάρχει ανάπτυξη στη χώρα, αλλά είναι μια ανάπτυξη που διευκολύνει τους μεγάλους επιχειρηματικούς ομίλους να αυξάνουν ακόμη περισσότερο τα κέρδη τους. Και σ’ αυτήν την αντιπαράθεση οδηγούνται πολλές περιοχές ώστε να λένε «βάλτε και εμένα στην Δ΄ Ζώνη»- για να έχουν μεγαλύτερες επιδοτήσεις, μεγαλύτερες φοροαπαλλαγές οι επιχειρηματίες; Μα στον Εύρο ήταν η Δ΄ Ζώνη. Τι γίνεται εκεί; Ερημιά! 
      Σε άλλες μεθόριες και παραμεθόριες περιοχές, σε νησιά, δεν δόθηκαν επιδοτήσεις; Δεν είχαμε φοροαπαλλαγές; Μα και εκεί πάλι κοινωνική, οικονομική ερημιά! Αυτό τι σημαίνει; Ότι όλοι οι αναπτυξιακοί νόμοι, οι φορολογικές απαλλαγές, είναι στην κατεύθυνση ενίσχυσης της κερδοφορίας των επιχειρηματιών, χωρίς να εξασφαλίζεται βέβαια η μακρόχρονη ανάπτυξη σ΄ έναν τόπο. Και το λέμε αυτό γιατί μέσα στην Ευρωπαϊκή Ένωση μας μιλάτε για μια οικογένεια που ενδιαφέρεται ο ένας για τον άλλον. Δεν υπάρχει αυτό. Σε μια ένωση που εκπροσωπεί καθαρά το μεγάλο επιχειρηματικό ευρωπαϊκό κεφάλαιο δεν μπορεί πρώτα και κύρια να υπάρξει ισόρροπη ανάπτυξη μεταξύ των κρατών. Και λέμε και εμείς σε καπιταλιστικές χώρες όπως είναι η δική μας δεν μπορεί να υπάρχει ισόρροπη ανάπτυξη μεταξύ των περιφερειών.
      Να σας αναφέρω, κύριε Υπουργέ, ότι στη Θεσσαλονίκη, η επαρχία Λαγκαδά είναι πιο υποβαθμισμένη από τις άλλες περιοχές. Τι σημαίνει αυτό; Σημαίνει δηλαδή ότι ο κεντρικός σχεδιασμός που υπάρχει από τις κυβερνήσεις όλα αυτά τα χρόνια δεν γίνεται με κριτήριο το συμφέρον του λαού και των περιοχών, αλλά γίνεται καθαρά σύμφωνα με τα συμφέροντα των μεγάλων επιχειρηματικών ομίλων. 
      Σας είπα ότι οι επιχειρηματίες δεν διακατέχονται από συναισθήματα ανάπτυξης μιας περιοχής ή ακόμη, αν θέλετε, και εθνικά, πατριωτικά. Ακούμε από πολλές πλευρές αν δεν υπήρχαν οι επιχειρηματίες τι θα έκανε η Ελλάδα; Αυτόν το μύθο πλέον εμείς τον έχουμε αντικρούσει και με τη θεωρία της «ψωροκώσταινας» μετά το ’40, αλλά και τώρα, με το ότι δεν αντέχουν τα όρια της οικονομίας για παροχές προς τον εργαζόμενο λαό και μια διαφορετικού τύπου ανάπτυξη. 
      Αυτό ακριβώς είναι για μας το κυρίως ζητούμενο ότι ναι, μπορεί να υπάρξει ανάπτυξη, αν υπάρξει, όμως, ένας κεντρικός σχεδιασμός που θα παίρνει υπόψη του τις ιδιαιτερότητες κάθε περιοχής, γιατί κάθε περιοχή έχει αναπτυξιακές δυνατότητες προς όφελος του λαού. Αυτές, όμως, δεν παίρνονται υπόψη, γιατί λαμβάνεται υπόψη μόνο το συμφέρον των μεγάλων επιχειρηματικών ομίλων. Και αυτός ο οποίος διευθύνει τα πράγματα είναι αυτοί, το πολιτικό προσωπικό σήμερα εσείς, χθες οι προηγούμενοι, υπηρετείτε αυτόν τον στόχο του κεφαλαίου. Γιατί επαναλαμβάνω, όσα κίνητρα και αν δώσετε για Δ΄ Ζώνη σε διάφορες περιοχές, εφόσον κρίνει ο άλφα επιχειρηματίας ότι θα βγάλει μεγαλύτερα κέρδη αν επενδύσει στην Αττική ή στη Θεσσαλονίκη, εκεί θα κάνει και τις επενδύσεις του. Αυτό τουλάχιστον αποδεικνύεται μέχρι τώρα. 
      Όσο, βέβαια, για την προσέλκυση των άμεσων ξένων επενδύσεων, που υπερηφανεύεται η Κυβέρνηση, ας σταματήσει, γιατί γνωρίζουμε ότι οι επενδύσεις οι οποίες γίνονται δεν πηγαίνουν πουθενά αλλού, για να αγοράσουν όλη την «πραμάτεια» που ξεπουλάει και η σημερινή Κυβέρνηση –για τις δημόσιες επιχειρήσεις μιλάω- και για αγορές, συγχωνεύσεις, κ.λπ.. Εκεί γίνονται όλες οι επενδύσεις. Επενδύσεις παραγωγικές που θα βοηθήσουν συνολικά την ανάπτυξη μιας περιοχής δεν υπάρχουν. 
      Πρέπει, όμως, να δούμε και ορισμένα άλλα ζητήματα. Παίρνουμε τον πρωτογενή κλάδο. Παίζει σημαντικό ρόλο στην ανάπτυξη μιας περιοχής; Εμείς λέμε ότι παίζει. Όταν έχεις όμως την προηγούμενη Κυβέρνηση του ΠΑ.ΣΟ.Κ. να περνάει και να συμφωνεί με την αναθεώρηση του κανονισμού αγοράς για τον καπνό τι σημαίνει αυτό; Σημαίνει ότι βραχυπρόθεσμα θα αντιμετωπίσουν πρόβλημα οι καπνοπαραγωγικές περιοχές. Όταν η σημερινή Κυβέρνηση αποδέχτηκε και συμμετείχε στη διαμόρφωση του κανονισμού για τη ζάχαρη, για την μείωση της ποσόστωσης, ήταν επόμενο ότι περιοχές που καλλιεργούν τα τεύτλα θα έχουν μια φθίνουσα πορεία. Και εάν συμπληρώσετε ότι αυτά τροφοδοτούν τα εργοστάσια που μεταποιούν τα προϊόντα και έχουν κλείσει καπνεργοστάσια πάρα πολλά και έχουν πεταχτεί στο δρόμο χιλιάδες εργάτες, το ίδιο θα γίνει και τώρα με την παραγωγή ζάχαρης σε ευαίσθητες περιοχές είτε είναι στη Θεσσαλία είτε είναι στο Πλατύ, στην Ξάνθη, στην Ορεστιάδα. Τι θα έχουμε τότε; 
      Μα θα έχουμε, με μαθηματική ακρίβεια, μια υποβάθμιση όλης της περιοχής. Γιατί με τον πρωτογενή τομέα, τη μεταποίηση, με όλο αυτό το κύκλωμα,  συνδέονται πολλοί μικροεπαγγελματίες, άρα δηλαδή θα υπάρξουν αλυσιδωτές οικονομικές, κοινωνικές και πολιτιστικές επιπτώσεις με καταστροφικές μπορώ να πω συνέπειες. Έτσι, λοιπόν, πιστεύουμε ότι πρέπει να δούμε τα πράγματα για να βγάλουμε συμπεράσματα. 
      (Στο σημείο αυτό, την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ).
Βέβαια, έρχεται η Κυβέρνηση και αναφέρει ότι πρέπει να κάνουμε αυτά που μας λέει μέσα στην πρόταση νόμου.
      Κοιτάξτε, πρέπει να βγάλουμε και ορισμένα συμπεράσματα. Τα τοπικά σύμφωνα απασχόλησης, τα οποία κατά διαφορετικό τρόπο προτείνει η πρόταση νόμου, έχουν γίνει με κυβερνήσεις και του ΠΑ.ΣΟ.Κ.. Το αποτέλεσμά τους ποιο ήταν; Να βυθιστεί, μετά τη λήξη του προγράμματος, ολόκληρη περιοχή στη μεγάλη ανεργία, σε οικονομικό και κοινωνικό μαρασμό. Υπήρχαν και πάλι προτάσεις με νόμους -έχουν ψηφίσει και οι δυο κυβερνήσεις νόμους- ότι πρέπει να επιδοτούνται οι εργοδοτικές εισφορές των επιχειρήσεων για να προσλαμβάνουν κόσμο. Έδωσαν δηλαδή κίνητρα και επιδοτήσεων και μεγάλων φοροαπαλλαγών. Το ζητούμενο; Το ζητούμενο είναι αυτό που ζείτε όλοι σας στις περιοχές. 
      Πώς μας εξασφαλίζει, λοιπόν, η πρόταση νόμου του ΠΑ.ΣΟ.Κ. ότι θα δώσει λύση; Τα ίδια προτείνει. Μάλιστα, προτείνει και το εξής: Πρέπει, λέει, να συμφωνήσουν οι εργαζόμενοι να υπάρξει σε μια περιοχή εργασιακή γαλήνη, ομαλότητα. Με άλλα λόγια δηλαδή, λέει να υποταχθεί ο λαός μιας περιοχής στα κέφια που θα έχει ο επιχειρηματικός όμιλος που θέλει να επενδύσει. Αυτό είναι μεγάλη υπόθεση, όταν καλείς το λαό να υποταχθεί στα σχέδια ενός μεγαλοεπιχειρηματία.
      Βάζετε και κάποια καινούργια ζητήματα: Λέτε ότι θα υπάρξει μια Επιτροπή Ανασυγκρότησης. Αυτή η επιτροπή θα πάρει και τους άνεργους, θα τους δώσει δηλαδή ένα κομμάτι ψωμί και μετά θα τους δώσει σε εθελοντικές και μη κυβερνητικές οργανώσεις, οι οποίες θα τους απασχολήσουν σε κοινωνικές υπηρεσίες. Είναι οι περίφημες ενεργειακές πολιτικές, κατεύθυνση δηλαδή που έχει η Ευρωπαϊκή Ένωση. Και ξέρετε τι σημαίνει τώρα αυτό; Ότι θα πάρω τον άνεργο στη Νάουσα, παραδείγματος χάρη και αφού του κάνω και μια κατάρτιση -επανακατάρτιση- θα του πω «έλα εδώ για να πας σε κοινωνικούς τομείς», μπορεί και στα νοσοκομεία, γιατί και εκεί ο εθελοντισμός υπάρχει και αυξάνεται. Ναι αλλά είκοσι πέντε χιλιάδες νοσηλευτές περιμένουν διορισμό βγαίνοντας από τη σχολή. Δηλαδή, περιμένουν διορισμό χιλιάδες, οι οποίοι έχουν τελειώσει σχολές και πανεπιστήμια κι εμείς λέμε ότι θα πάρουμε τον άνεργο της Νάουσας, θα πάρουμε τον άνεργο της Θεσσαλίας, θα πάρουμε τους άνεργους, θα τους βάλουμε μέσω εθελοντικών, κυβερνητικών και μη κυβερνητικών οργανώσεων να δουλέψουν σε κοινωνικές υπηρεσίες. Αυτά λέει η πρόταση νόμου. Καθαρά πράγματα. 
      ΜΑΡΚΟΣ ΜΠΟΛΑΡΗΣ: Σε θέσεις που καλύπτουν πάγιες και διαρκείς ανάγκες.
      ΑΓΓΕΛΟΣ ΤΖΕΚΗΣ: Οι ενεργειακές πολιτικές, κύριοι του ΠΑ.ΣΟ.Κ. είτε θέλετε είτε δεν θέλετε, εκεί οδηγούν. Ο εθελοντισμός και οι μη κυβερνητικές οργανώσεις ξέρετε είναι ένα «φρούτο» που υπάρχει παγκόσμια. Μέσω αυτών των οργανώσεων έχουν γίνει και οι λεγόμενες «πορτοκαλί, γαλάζιες, πράσινες επαναστάσεις». «Και μη χειρότερα», που λέει και ο λαός. Πιστεύουμε, λοιπόν, πραγματικά ότι υπάρχει ένα ζήτημα.
      Δεύτερον, λέτε ότι θα επιδοτηθούν οι άνεργοι για να ανοίξουν ένα μαγαζί, να γίνουν αυτοαπασχολούμενοι, να ανοίξουν δηλαδή ένα ψιλικατζίδικο, ένα πρατήριο άρτου, ένα γαλακτοπωλείο, κ.λπ.. ΄Ετσι θα αντικαταστήσετε τη μεγάλη φθίνουσα κατάσταση σε περιοχές; Δηλαδή, όταν κλείνουν τα λιπάσματα στη Θεσσαλονίκη, όταν στη Δράμα η «SOFTEX» έχει ξεπουληθεί, εδώ, στη Θεσσαλονίκη, τι θα κάνουμε; Θα τους πούμε «ελάτε, πάρτε…
      ΧΡΗΣΤΟΣ ΠΡΩΤΟΠΑΠΑΣ: Τι προτείνετε;
      ΑΓΓΕΛΟΣ ΤΖΕΚΗΣ: Θα σας πω τι προτείνω, κύριε Πρωτόπαπα. 
      Σας έχουμε κάνει πρόταση κατ’ επανάληψη με πρόταση νόμου κι εσείς ως Υπουργός τα είχατε απορρίψει όλα. Την καταθέσαμε την πρότασή μας και επί των ημερών του ΠΑ.ΣΟ.Κ.. Την έχετε απορρίψει, όμως. Ξέρετε γιατί; Γιατί…
      ΧΡΗΣΤΟΣ ΠΡΩΤΟΠΑΠΑΣ: Λειτουργείτε ως δεκανίκι της Νέας Δημοκρατίας.
      ΠΡΟΕΔΡΕΥΩΝ (Γεώργιος Σούρλας): Κύριε Πρωτόπαπα, μη διακόπτετε τον κ. Τζέκη.
      ΑΓΓΕΛΟΣ ΤΖΕΚΗΣ: Για δεκανίκια θα πρέπει να κοιταχτείτε στον καθρέφτη, γιατί είστε οι δύο πόλοι του συστήματος. Και ανεξάρτητα εάν ο τραπεζίτης λέγεται όπως λέγεται, με τη Νέα Δημοκρατία ή με το ΠΑ.ΣΟ.Κ. βλέπει τα κέρδη του να αυξάνουν. Αλλά οι φθίνουσες καταστάσεις σε περιοχές και επί των ημερών σας και επί των ημερών της Νέας Δημοκρατίας καλά κρατούν. Μας ακούν και οι άνεργοι αυτή την ώρα.
      ΧΡΗΣΤΟΣ ΠΡΩΤΟΠΑΠΑΣ: Επειδή μας ακούν οι άνεργοι τα λέω αυτά.
      ΑΓΓΕΛΟΣ ΤΖΕΚΗΣ: Έτσι, λοιπόν, λέτε στον άνεργο «πάρε 12.000 ευρώ και άνοιξε ένα μαγαζάκι». Ξέρετε τι λένε τα επίσημα στοιχεία; Ότι αυτά τα μαγαζιά έχουν μέσο όρο ζωής δύο χρόνια. Υπάρχουν δηλαδή σοβαρά ζητήματα γι’ αυτά τα θέματα που βάζει το ΠΑ.ΣΟ.Κ..
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Δύο λεπτά, κύριε Πρόεδρε.
      Από πλευράς ΠΑ.ΣΟ.Κ. μπαίνει κι ένα καινούργιο στοιχείο, που αναδεικνύει, αν θέλετε, τη σοβαρότητα του ζητήματος. Κάνει αναφορά στην Τοπική Αυτοδιοίκηση και της δίνει το δικαίωμα στην αλλαγή χρήσης και της γης. Μάλιστα της δίνει το δικαίωμα να εγκρίνει και περιβαλλοντικούς όρους. Ξέρετε τι μου θυμίζει αυτό; Μου θυμίζει το Στέγγο που έχει το ξενοδοχείο «Πόρτο Καρράς». Είχε και έχει μεγάλη ανεργία η περιοχή και ο δήμος, μαζί με τη νομαρχία, αλλάζουν τους περιβαλλοντικούς όρους για να απαλλαγεί η δασική έκταση και να τη δώσει βορά στον Στέγγο να κάνει τις επιχειρήσεις.
      Κατ’ επανάληψη έχουμε προτείνει τα εξής: Θέλετε ανακούφιση; Και, βέβαια, πρέπει να υπάρξει ανακούφιση. Δεν θα υπακούετε, όμως, στα κελεύσματα της Ευρωπαϊκής Ένωσης. Δεν μπορεί να αποδέχεστε καταστροφικούς κανονισμούς για τον πρωτογενή τομέα: γεωργία, κτηνοτροφία και αλιεία. Δεν μπορεί να συμφωνείτε με το Σύμφωνο Ανασυγκρότησης των Βαλκανίων, να επιδοτείτε δύο φορές τις επιχειρήσεις, μία εδώ και μία για να στήνουν τα εργοστάσιά τους με σκοπό να εκμεταλλευτούν το φθηνό εργατικό δυναμικό στις χώρες της βαλκανικής, κεντρικής και ανατολικής Ευρώπης. 
      Πρέπει οι μεγάλες βιομηχανίες να είναι κάτω από το δημόσιο κοινωνικό έλεγχο και να γίνεται προγραμματισμός, που θα έχει μπροστά του την ικανοποίηση των βασικών λαϊκών αναγκών. Είναι μία πολιτική πρόταση αυτή, που όμως, δεν συμφωνεί με την πρόταση του ΠΑ.ΣΟ.Κ.. Παρ’ όλα αυτά, έχουμε πρόταση για την ανακούφιση των ανέργων. Γιατί δηλαδή δεν θα πρέπει να παίρνει το 80% του μισθού ως επίδομα ανεργίας, μέχρι να βρει δουλειά; Γιατί δεν θα πρέπει αυτοί που έχουν ηλικία πενήντα ετών να χρειάζονται τεσσερισήμισι χιλιάδες  ένσημα από τετρακόσια πενήντα ένσημα που ήταν; Ο νόμος του Σιούφα τα πήγε στα τεσσερισήμισι χιλιάδες. Γιατί δεν θα πρέπει να υπάρχει ένα πνεύμα προστασίας κοινωνικό, ιατροφαρμακευτικό σε όλους αυτούς τους ανέργους; 
      Πολλά μπορούμε να πούμε, κυρίες και κύριοι Βουλευτές. Εμείς, όμως, εντοπίζουμε το κύριο πρόβλημα στο ποιος έχει «το πάνω χέρι» στην κατεύθυνση του προγραμματισμού. Και όσο αυτό θα το έχουν οι τραπεζίτες, οι βιομήχανοι, οι μεγαλέμποροι, το πολιτικό τους προσωπικό θα φέρνει τέτοιες προτάσεις νόμου προς όφελος των κερδών τους.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τζέκη.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, είκοσι μαθητές και μαθήτριες και τρεις συνοδοί-καθηγητές από το Γενικό Λύκειο Ζευγολατίου Κορινθίας.
      Η Βουλή τους καλωσορίζει και τους εύχεται καλές σπουδές.
      (Χειροκροτήματα από όλες τις πτέρυγες της Βουλής)
      Το λόγο έχει ο ειδικός αγορητής του Συνασπισμού κ. Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, συζητάμε μία πρόταση νόμου που προέρχεται από Βουλευτές της αντιπολίτευσης και επομένως το πρώτο θέμα είναι να ξαναθέσουμε το ερώτημα κατά πόσο η πρωτοβουλία αυτή ισχύει ή δεν ισχύει. Διότι εδώ κάνουμε μία γενική συζήτηση. Ακούγονται ενδιαφέρουσες ιδέες, αλλά το θέμα είναι αν μπορεί η Βουλή –εφόσον το θέλει, βεβαίως- να ψηφίσει ή να μην ψηφίσει νόμο.
      ΚΩΝΣΤΑΝΤΙΝΟΣ ΒΡΕΤΤΟΣ: Δεν μπορεί. Να μην κοροϊδευόμαστε.
      ΙΩΑΝΝΗΣ ΔΡΑΓΑΣΑΚΗΣ: Δεν μπορεί. Και αυτό πρέπει να το αλλάξουμε. Δεν μπορεί να μείνει έτσι. Καλύτερα να μην έρχονται προτάσεις και να οργανώνουμε μία δημόσια συζήτηση για θέματα, να λέει ο καθένας τις απόψεις του. Αλλά αυτό που κάνουμε εδώ υποβαθμίζει το Κοινοβούλιο.
      Βεβαίως, εμείς θεωρούμε ότι πρέπει να υπάρχει αυτή η δυνατότητα σε Βουλευτές γενικά, όχι μόνο της Αντιπολίτευσης, να καταθέτουν προτάσεις νόμου και εφόσον οι προτάσεις χαίρουν της συμφωνίας μιας πλειοψηφίας της Βουλής, να προχωρούν σε ψήφιση.
      Ακόμη, πολλοί προτείνουν και σωστά, ότι πρέπει να υπάρξει και δυνατότητα νομοθετικής πρωτοβουλίας στους πολίτες. Ένας αριθμός πολιτών, πενήντα χιλιάδες ή κάποιο άλλο νούμερο, με τη διαμεσολάβηση κάποιων Βουλευτών να μπορούν να φέρουν εδώ προτάσεις νόμου. Διαφορετικά συνεχίζεται μία διαδικασία αφυδάτωσης, όχι μόνο της κοινοβουλευτικής διαδικασίας, αλλά και της ίδιας της δημοκρατίας.
      Εγώ εδώ μιλάω σαν να πρόκειται να συζητήσουμε μία πρόταση για να ψηφιστεί. Και επειδή είμαι τελευταίος από τους εισηγητές, δεν μπορώ να μην καταθέσω το ερώτημα που μου γεννήθηκε. 
      Πρώτον, είναι αναγκαίος ένας νόμος για τις φθίνουσες περιοχές; Σ' αυτό πρέπει να απαντήσουμε με σαφήνεια, ανεξάρτητα από τις γενικότερες απόψεις μας. Η δική μας άποψη είναι ναι, χρειαζόταν και χρειάζεται ένας νόμος που να προβλέπει ειδικά προγράμματα και μέτρα για τις φθίνουσες περιοχές. Και είναι λάθος που το ΠΑ.ΣΟ.Κ. τόσα χρόνια στην κυβέρνηση δεν ψήφισε ένα τέτοιο νόμο, που να μπορούμε σήμερα να μετρήσουμε αποτελέσματα και ενδεχομένως να κάνουμε βελτιώσεις. 
      Μ’ αυτήν την έννοια, λοιπόν, εμείς ψηφίζουμε επί της αρχής «ναι». 
      Δεύτερον, δεν κατάλαβα τη στάση της Νέας Δημοκρατίας. Συμφωνεί με το πρόβλημα, συμφωνεί με την ανάγκη, απορρίπτει αυτή την πρόταση διότι έχει ερωτήματα και διαφωνίες και θα περιμένει, αν κατάλαβα καλά, το πρόγραμμα του ΠΑ.ΣΟ.Κ.. Δηλαδή η ίδια η Κυβέρνηση θα κάνει κάτι; Η ίδια η Κυβέρνηση θα πάρει την πρωτοβουλία να φέρει ένα νόμο καλύτερο απ’ αυτόν που να απαντάει στο πρόβλημα; Σ’ αυτό θα πρέπει να απαντήσει ο εισηγητής ή ο Κοινοβουλευτικός Εκπρόσωπος της Πλειοψηφίας κατά τη δευτερολογία του. Διότι κριτική προς το περιεχόμενο του νόμου θα κάνουμε και εμείς. Αλλά το θέμα είναι: θα έρθει κάτι  έστω από την Κυβέρνηση; Βέβαια, το ίδιο ισχύει και για τους συναδέλφους του Κ.Κ.Ε.: Απορρίπτουμε αυτό το νόμο, αναγνωρίζουμε ότι υπάρχει πρόβλημα. Και μάλιστα εγώ θα συμφωνήσω ότι το πρόβλημα δεν είναι απλώς να διαχειριστούμε τις συνέπειες ενός μοντέλου ανάπτυξης που οδηγεί και παράγει τέτοιες κρίσεις, αλλά να αντιμετωπίσουμε και τις αιτίες του. Άρα, και οι συνέπειες και η άμεση ανακούφιση των θυμάτων αυτών των κρίσεων οπωσδήποτε μας ενδιαφέρουν. Αρκεί η πρόωρη συνταξιοδότηση όλων; Και μπορεί κανείς να συζητάει το ένα πρόβλημα, αγνοώντας το άλλο είτε λέγεται κοινωνική ασφάλιση είτε όχι; 
      Απ’ αυτήν την άποψη, εμείς θεωρούμε, όπως είπα, ότι υπάρχει χώρος για να οργανωθούν κάποιες δραστηριότητες που να δημιουργούν απασχόληση ή να προετοιμάζουν τον κόσμο για νέες απασχολήσεις αν ένας κλάδος, όχι απλώς φθίνει, αλλά δεν έχει μέλλον. 
      Όπως είπα και στην επιτροπή, κακώς η πρόταση νόμου του ΠΑ.ΣΟ.Κ. περιορίζει το θέμα στη βιομηχανική κρίση. Μπορεί να είναι τουριστική κρίση, μπορεί να είναι αγροτική κρίση, μπορεί να είναι αποτέλεσμα φυσικών καταστροφών. Υπάρχουν πάρα πολλοί λόγοι για τους οποίους μία περιοχή μπορεί να βρεθεί σε μία δεινή θέση και να απαιτεί κινητοποίηση δυνάμεων, ειδικά μέτρα και οικονομικούς πόρους για να μπορεί να ανταπεξέλθει. Η Νέα Ορλεάνη δεν είχε καμία βιομηχανική κρίση, αλλά ένας τυφώνας διέλυσε τα πάντα. Επομένως, εφόσον, ούτως ή άλλως, το θέμα θα παραμείνει ανοικτό, θα πρέπει είτε η Κυβέρνηση είτε η Αντιπολίτευση ή εν πάση περιπτώσει όποιος αναλάβει την πρωτοβουλία μιας νέας επανατοποθέτησης του θέματος, να ζητήσει να διευρυνθεί το πεδίο δράσης του όποιου νόμου. 
      Το τρίτο –και είναι το πιο αρνητικό κατά την άποψή μας- είναι ότι η πρόταση νόμου διαπνέεται  από την εξής λογική: μία περιοχή είναι σε κρίση και δεν αναζητούνται οι ενδογενείς δυνάμεις αυτής της περιοχής, από τις οποίες θα προέλθει η ανάπτυξη. Δηλαδή η έμφαση δεν δίνεται σε μία ενδογενή ανάπτυξη, αλλά δίνεται στο πώς οι φορείς της περιοχής, η νομαρχία και η αυτοδιοίκηση, θα διευκολύνουν την προσέλκυση επενδύσεων. Και αυτό δεν είναι απλώς λάθος, εδώ υπάρχει και μία γκρίζα διάσταση που μπορεί να εξελιχθεί σε επικίνδυνη. Δηλαδή επειδή ο Νομός  Ηρακλείου έχει κρίση, ας κάνουμε σκόντο σε περιβαλλοντολογικούς όρους, σε αναγκαία μέτρα προστασίας του περιβάλλοντος, σε κανονισμούς που πρέπει να τηρηθούν σε ό,τι αφορά εργασιακά ή άλλα δικαιώματα. Θέλω να πιστεύω ότι δεν είναι αυτή η πρόθεση του συντάκτη της έκθεσης, αλλά η ανάγνωσή της αφήνει αυτό το ενδεχόμενο. Αυτό κάνει άλλωστε και η Νέα Δημοκρατία σε εθνικό επίπεδο. Επειδή θέλουμε ξένες επενδύσεις, «ελάτε, μπείτε, πάρτε ό,τι θέλετε και σε καλή τιμή». Δεν μπορεί, λοιπόν, η αναπαραγωγή αυτού του μοντέλου σε τοπικό επίπεδο να δώσει απάντηση.
	Το τρίτο βεβαίως ερώτημα που έθεσε και ο εισηγητής της Νέας Δημοκρατίας είναι οι πόροι. Από πού θα βρεθούν οι πόροι; Όποτε η Κυβέρνηση της Νέας Δημοκρατίας –και όλες οι κυβερνήσεις, αλλά μιλάμε για τη συγκεκριμένη Κυβέρνηση- φέρνει ένα σχέδιο νόμου που προβλέπει είτε κίνητρα σε επιχειρήσεις είτε φοροαπαλλαγές σε κάποιες προνομιούχες ομάδες, το Γενικό Λογιστήριο του Κράτους λέει ότι οι δαπάνες θα καλυφθούν από τον τακτικό Προϋπολογισμό. Γιατί εδώ ειδικά πρέπει να ορίσουμε την ειδική πηγή των πόρων; Αυτό δεν δείχνει μία προκατάληψη αυτής της Κυβέρνησης, ότι όταν πρόκειται για παροχές προς τους ισχυρούς -και αυτή η Βουλή έχει ψηφίσει δυστυχώς πάρα πολλά μέτρα χαριστικού χαρακτήρα- τότε βρίσκουμε πόρους ή εν πάση περιπτώσει θα βρούμε τους πόρους; Όταν πρόκειται για μέτρα κοινωνικής προστασίας, εκεί δυσκολεύουν τα πράγματα. 
      Εμείς συμφωνούμε ότι το θέμα των πόρων είναι σημαντικό, αλλά αυτή η Κυβέρνηση πρέπει κάποτε να αναμετρηθεί και με τα πραγματικά προβλήματα της τεράστιας φοροαποφυγής και της τεράστιας φοροδιαφυγής. Θα τα πούμε και από βδομάδα που θα έρθει προς συζήτηση το φορολογικό νομοσχέδιο. 
	Επομένως κι εμείς έχουμε σοβαρές ενστάσεις επί των συγκεκριμένων ρυθμίσεων, αλλά παρ’ όλα αυτά, λαμβάνοντας υπόψη μας την αγωνία των ανθρώπων που αφορούν τα θέματα που συζητούμε, λέμε «ωραία, ας έλθει μία πρόταση, θα τη συζητήσουμε» και στην επιτροπή να γίνουν προτάσεις, να έλθουν τροπολογίες, για να προκύψει κάτι θετικό, διότι εδώ το θέμα δεν είναι ακαδημαϊκό, δηλαδή δεν είναι γενικά η παγκοσμιοποίηση, γενικά η ανάπτυξη. Εδώ το θέμα μας είναι ότι στη Νάουσα έκλεισαν κάποια εργοστάσια και ολόκληρη η περιοχή μπήκε σε μία διαδικασία καθίζησης. Λέμε ότι στη Θεσσαλονίκη ένα εργοστάσιο επηρεάζει την τύχη εκατοντάδων νοικοκυριών και μιλάμε για μία δυναμική που σήμερα εμφανίζεται εδώ, αύριο εμφανίζεται εκεί και δεν μπορεί αυτό το πρόβλημα να το αντιμετωπίζουμε αθωράκιστοι. 
	Θα κάνω ορισμένα σχόλια στα γενικότερα θέματα που τέθηκαν. Ο κ. Βρεττός με την ομιλία του ανέδειξε μερικά πολύ ενδιαφέροντα ερωτήματα και είναι ενδιαφέροντα, διότι, πράγματι, σήμερα σε ό,τι αφορά αυτό που λέγεται παγκοσμιοποίηση δεν ζούμε τη φάση των προσδοκιών ή των αποριών, δηλαδή δεν ζούμε σήμερα τη φάση ή το ερώτημα «για να δούμε τι είναι αυτή η παγκοσμιοποίηση, για να δούμε τι θα συμβεί, για να δούμε μήπως είναι καλό πράγμα ή ολίγον καλό και ολίγον κακό». Εδώ βρισκόμαστε στη φάση του απολογισμού και ο απολογισμός είναι ότι αυτό που ονομάζεται παγκοσμιοποίηση –θα εξηγήσω γιατί το λέω αυτό- οδηγεί την παγκόσμια οικονομία σε τεράστιες ανισότητες, σε τεράστιες αντιθέσεις, που απειλούν ακόμα και την παγκόσμια ασφάλεια και την παγκόσμια ειρήνη. Αυτό είναι το συμπέρασμα. Δεν είναι απλώς ότι έχασαν κάποιοι και κέρδισαν κάποιοι άλλοι. 
      Εδώ μιλάμε για μία κατάσταση ζούγκλας με τεράστια κεφάλαια να «μετακομίζουν», να «μεταναστεύουν» με την ταχύτητα και τη δύναμη του ηλεκτρισμού και αυτό να επιφέρει ανατροπές και γεωπολιτικές ανακατατάξεις. Όπως, σωστά είπε και ο κ. Βρεττός, ακόμα και κεντρικοί τραπεζίτες και παράγοντες του κατεστημένου αρχίζουν να θέτουν το ερώτημα μήπως αυτό εγκυμονεί τελικά τεράστιους κινδύνους. 
      Το νέο που ζούμε δεν είναι απλώς η παγκοσμιοποίηση. Δηλαδή παλιά δεν είχαμε παγκοσμιοποίηση; Η αποικιοκρατία δεν ήταν παγκοσμιοποίηση; Η εξαγωγή κεφαλαίου στα τέλη του περασμένου αιώνα δεν ήταν παγκοσμιοποίηση; Η παγκόσμια αγορά δεν υπήρχε από τότε; Το καινούργιο που ζούμε σήμερα είναι η προσπάθεια αποδέσμευσης της ανάπτυξης από κοινωνικές δεσμεύσεις και κοινωνικούς στόχους. Και ακριβώς γι’ αυτό παράγονται αυτά τα προβλήματα. Το καινούργιο επίσης που έχουμε σήμερα είναι ότι όλη αυτή η διαδικασία διευθύνεται, κατευθύνεται από παγκόσμιους ιδιωτικούς πολυεθνικούς ομίλους. Το δικό μας, το ελληνικό χρηματιστήριο, ξέρετε ότι το ελέγχουν επτά τράπεζες; Επτά τράπεζες ελέγχουν το 60% του ελληνικού χρηματιστηρίου. Ανά πάσα στιγμή μπορούν αυτές οι τράπεζες ή και κάποιες απ’ αυτές, να εκβιάσουν, να πιέσουν, να δημιουργήσουν μια τεράστια αναστάτωση. 
    Και ενώ συμφωνώ με το ερώτημα, όπως το έθεσε ο κ. Βρεττός, λέω ότι εμείς ως Αριστερά και όσοι αισθάνονται ότι ανήκουν στην Αριστερά θα πρέπει να δούμε πώς θα αντιμετωπίσουμε και τις αιτίες, όχι μόνο τις συνέπειες, αυτού του φαινομένου. Δηλαδή, δεν μπορούμε να αποδεχθούμε ως αιώνια κατάσταση, ως φυσικό φαινόμενο αυτήν την παγκοσμιοποίηση και να δούμε απλώς πώς θα  συμμαζεύουμε τα απονέρια. Αλλά μπορούμε να οραματιστούμε έναν άλλο κόσμο, μια άλλη παγκοσμιοποίηση –για να χρησιμοποιήσω τον όρο- της αλληλεγγύης, του δίκαιου εμπορίου, της συνεργασίας.
    ΚΩΝΣΤΑΝΤΙΝΟΣ ΚΑΪΣΕΡΛΗΣ: Υπάρχει δίκαιο εμπόριο;
    ΙΩΑΝΝΗΣ ΔΡΑΓΑΣΑΚΗΣ: Ναι. Αυτή είναι η αντίθεση. Το ελεύθερο εμπόριο είναι άδικο από τη φύση του. Αλλά το διεθνές εμπόριο είναι καλό πράγμα. Πρέπει να δούμε με ποιους όρους το εμπόριο αυτό θα είναι δίκαιο. Δεν θα συνθλίβει τις αναπτυξιακές δυνατότητες κάποιων χωρών προς όφελος άλλων. Δεν θα ξεριζώνει τους αναπτυξιακούς πόρους μιας χώρας από κάποιες πολιτικές. Εν πάση περιπτώσει, αυτά είναι γενικότερα θέματα που θα  μπορούσαμε να τα συζητάμε με τις ώρες. Απλώς εγώ έκανα κάποιο σχολιασμό, γιατί αναφέρθηκαν. Και σωστά αναφέρθηκαν. 
    Θέλω να πω ότι σε ό,τι αφορά τόσο στην παγκόσμια ανάπτυξη όσο και στη χώρα μας, το ερώτημα που πρέπει να μας απασχολήσει είναι, όχι μόνο  πώς θα αντιμετωπίσουμε τις συνέπειες και τις εκδηλώσεις ποικίλων προβλημάτων, αλλά πώς θα δούμε και τις αιτίες αυτών των προβλημάτων και εγώ νομίζω ότι ωριμάζουν οι όροι –όχι μόνο η ανάγκη- και διεθνώς και στην Ευρώπη και στη χώρα μας για ένα νέο σχέδιο, για ένα νέο τρόπο ανάπτυξης, που θα είναι εναλλακτικός, αλλά και ανταγωνιστικός προς αυτά τα νεοφιλελεύθερα δόγματα της εποχής μας. 
    Ευχαριστώ.
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δραγασάκη. 
    Εισερχόμεθα στον κατάλογο των ομιλητών Βουλευτών. 
    Το λόγο έχει ο κ. Αγοραστός. 
    ΠΑΝΑΓΙΩΤΗΣ ΑΓΟΡΑΣΤΟΣ: Ευχαριστώ, κύριε Πρόεδρε. 
    Κύριε Υπουργέ, κυρίες και κύριοι συνάδελφοι, η πρόταση νόμου μας δίνει το δικαίωμα να συζητήσουμε σήμερα -και όχι να αναδείξουμε- ένα μεγάλο θέμα, το οποίο όλοι γνωρίζουμε. Βέβαια, πιστεύω ότι η πρόταση νόμου θα έπρεπε να περιλάβει μέσα, όχι μόνο τις περιοχές που είναι σε κρίση, αλλά και εκείνες οι οποίες πρόκειται να βρεθούν σε κρίση. Γιατί πρέπει εδώ να είμαστε προμηθείς και όχι επιμηθείς. Βέβαια, η διαπίστωσή σας αυτή μας δίνει το δικαίωμα να σας πούμε για άλλη μια φορά ότι το παρελθόν όταν μετριέται στις επιπτώσεις του, δεν είναι παρελθόν, αλλά χρόνος μέλλοντος. Και να σας δώσουμε το δικαίωμα να αναλογιστείτε γιατί αυτές όλες οι βιομηχανικές περιοχές βρέθηκαν σε κρίση. 
    Κυρίες και κύριοι συνάδελφοι, αυτές οι περιοχές βρέθηκαν σε κρίση γιατί υπήρξε μια περίοδος, η περίοδος του ’80. Και αυτό λένε τα στατιστικά στοιχεία, ότι σήμερα δύο στους πέντε έλληνες απασχολούνται στο δευτερογενή τομέα, δηλαδή το 23,4% περίπου, ενώ στη δεκαετία του ’80 ήταν τρεις στους πέντε, δηλαδή το 24,3%. 
Δηλαδή, αυτή η φυγή των επιχειρήσεων έγινε μέσα στη δεκαετία του ’80, ξεκίνησε από εκείνη την περίοδο.
      Και αυτό έγινε για πολλούς λόγους. Είναι μία συνισταμένη προβλημάτων. Έλλειψη υποδομών είτε οδικών είτε τηλεπικοινωνιακών. Έλλειψη σοβαρής, σταθερής φορολογικής πολιτικής. Έλλειψη ελέγχου. Έλλειψη σεβασμού των επιχειρήσεων και του κόσμου απέναντι στον επενδυτικό νόμο, που εκείνη την περίοδο επιδοτούσε επιχειρήσεις να φύγουν από την Ελλάδα. Και ήταν ένα μεγάλο έλλειμμα.
      Εγώ πιστεύω ότι τα λάθη, τις παραλείψεις, τις αδυναμίες, οι οποίες οδήγησαν περιοχές σε αποβιομηχάνιση, σήμερα τα έχουμε εντοπίσει και προσπαθούμε να τα λύσουμε.
      Βέβαια, δεν είμαι υποστηρικτής ούτε οπαδός του να φτιάχνουμε οργανισμούς, για να λύνουν αυτά τα θέματα. Πρέπει να φτιάχνουμε πολιτικές, οι οποίες να εφαρμόζονται και να δίνουν ενέργεια στο επενδυτικό κοινό, επενδυτικά κίνητρα, αλλά και να διασφαλίζουν τις επιχειρήσεις, για να ιδρύονται και να παραμένουν στη χώρα μας.
      Θα σας θυμίσω μόνο τον Οργανισμό Ανασυγκρότησης Επιχειρήσεων που ήταν κάτι ανάλογο, το οποίο δεν πέτυχε. Δυστυχώς, απέτυχε. Δεν μπορούμε να πηγαίνουμε σε τέτοιες πεπατημένες λογικές, που οδηγούν σε κλείσιμο των επιχειρήσεων και όχι σε άνοιγμα και διατήρησή τους στη χώρα μας.
      Κυρίες και κύριοι συνάδελφοι, τα προβλήματα τα κοινωνικά, τα επιχειρηματικά και τα οικονομικά, τα οποία δημιουργούνται καθ’ οιονδήποτε τρόπο στη χώρα μας, μας απασχολούν και μάλιστα πάρα πολύ σοβαρά. Αυτή η Κυβέρνηση καταβάλλει κάθε δυνατή προσπάθεια, για να τα αντιμετωπίσει με σεβασμό και ενδιαφέρον.
      Νομίζω ότι η Κυβέρνηση αυτή και το οικονομικό επιτελείο έχει να επιδείξει τα δυόμισι χρόνια, που έχει την ευθύνη της διακυβέρνησης, ότι έχουν γίνει πολλά. Έχουν παρθεί πρωτοβουλίες για ενίσχυση της υγιούς ανάπτυξης. Έχουν παρθεί πρωτοβουλίες και έχουν γίνει τομές, μεταρρυθμίσεις για την οικονομία, που δημιούργησαν προϋποθέσεις για την ανάπτυξη της βιομηχανίας, βελτίωση της ανταγωνιστικότητας και αύξηση της εξωστρέφειας.
      Θα σας θυμίσω μερικές από αυτές:
      Φορολογική μεταρρύθμιση. Τον επενδυτικό νόμο, στον οποίο συμπεριλάβαμε για πρώτη φορά ότι δεν θα χρηματοδοτούνται επενδύσεις, εάν και εφόσον δεν διατηρούν την επιχειρηματική τους δραστηριότητα στη χώρα μας. Τις συμπράξεις ιδιωτικού και δημοσίου τομέα. Το νέο πλαίσιο για τη λειτουργία και την εξυγίανση των Δ.Ε.Κ.Ο., που εσείς, κύριοι της Αντιπολίτευσης, οδηγήσατε σ’ αυτή την κατάσταση εις βάρος των Ελλήνων πολιτών. Την επίλυση του ασφαλιστικού των εργαζομένων στις τράπεζες. Τη δημιουργία ενός ανταγωνιστικού τραπεζικού συστήματος, που είναι εις όφελος των πολιτών και των επιχειρήσεων. Τη νέα εξαγωγική πολιτική, που έχει αποτελέσματα. Αυξήθηκαν οι εξαγωγές μας. Την καλύτερη αξιοποίηση του Γ΄ Κοινοτικού Πλαισίου Στήριξης, όπου δυστυχώς υπήρχαν λάθη, παραλείψεις, κακοτεχνίες, υπερβάσεις. Και σήμερα καλούμαστε από την Ευρωπαϊκή Ένωση, από τους εταίρους μας, να διορθώσουμε αυτές τις υπερβάσεις.
      Ενίσχυση της επιχειρηματικότητας των μικρομεσαίων επιχειρήσεων. Ολοκληρωμένος σχεδιασμός για το Εθνικό Πρόγραμμα Ανάπτυξης 2007-2013. Αποκατάσταση της αξιοπιστίας της κεφαλαιαγοράς, που είναι ένας μοχλός ανάπτυξης για τη χώρα μας .
      Ψηφιακή στρατηγική 2006-2013: Καταπολέμηση της φοροδιαφυγής και του λαθρεμπορίου. Αναβάθμιση των υπηρεσιών της Γενικής Γραμματείας Πληροφοριών με την εισαγωγή νέων τεχνολογιών. Το ασφαλιστικό νομοσχέδιο, το οποίο συζητούμε αυτές τις ημέρες. Το ότι υπάρχει δέσμευση προς την περιφέρεια το 80% του Δ΄ Κοινοτικού Πλαισίου Στήριξης να στραφεί προς τα εκεί.
      Θέλω να σας πω ότι η γραφειοκρατία, για την οποία μιλήσατε, σήμερα συνεχώς μικραίνει. Προσπαθούμε να πατάξουμε τη γραφειοκρατία. Αυξήθηκαν οι επενδύσεις. Και το γνωρίζετε όλοι σας. Τα τελευταία χρόνια έγιναν τόσες επενδύσεις, όσες ποτέ.
      Γνωρίζετε καλά ότι στάθηκε αυτή η Κυβέρνηση με σεβασμό και ενδιαφέρον απέναντι και σε περιοχές, όπως η Νάουσα, με νομοθετικές ρυθμίσεις. 
      (Στο σημείο αυτό την Προεδρική Έδρα καταλαμβάνει η Πρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ)
        Από το Γ΄ Κοινοτικό Πλαίσιο Στήριξης έχουν δεσμευτεί 273.000.000 για δράσεις μικρομεσαίων επιχειρήσεων, μόνο στη μεταποίηση και στον τουρισμό. Εμείς βάλαμε μέσα για πρώτη φορά και τις υπηρεσίες στο εμπόριο. Επίσης, αυτήν τη στιγμή υπάρχει ένα πρόβλημα υποστήριξης μικρομεσαίων επιχειρήσεων τουρισμού και μεταποίησης 230.000.000 ευρώ. 
        Ακόμη, θέλω να σας πω ότι υπάρχει το υπό δημιουργία ταμείο για το ψηφιακό άλμα με κεφάλαια, ύψους 100.000.000 ευρώ. Η Κυβέρνηση δημιουργεί τις προϋποθέσεις για τη χρηματοδότηση επενδυτικών ιδεών και επενδυτικών σχεδίων στο χώρο της νέας τεχνολογίας. 
        Σήμερα υπάρχουν δεκάδες δημιουργικές μικρές επιχειρήσεις στο χώρο των επικοινωνιών, του λογισμικού και της βιοτεχνολογίας, που με λίγη ώθηση μπορούν να πραγματοποιήσουν τεράστια βήματα, προσφέροντας παράλληλα υψηλής ποιότητας νέες θέσεις εργασίας. Επειδή οι επενδυτές συχνά διστάζουν να συμμετάσχουν σ’ αυτές τις νέες επιχειρηματικές ιδέες, το κενό πρέπει να καλύπτεται από έναν αξιόπιστο εναλλακτικό μηχανισμό. 
        Κυρίες και κύριοι συνάδελφοι, οι θετικές τα τελευταία δυόμισι χρόνια επιδόσεις της ελληνικής οικονομίας, δεν είναι τυχαίες. Προέκυψαν από μια καλά σχεδιασμένη οικονομική πολιτική, από μια πολιτική που διέπεται από αποτελεσματικότητα και αξιοπιστία, από μια πολιτική, η οποία χωρίς αιφνιδιασμούς κατόρθωσε να βάλει την Ελλάδα στο διεθνή επενδυτικό χάρτη. 
        Οι επιτυχίες που σημείωσε η κυβέρνηση τα τελευταία δυόμισι χρόνια αντανακλούν, όχι μόνο στην οικονομική θέση της χώρας, αλλά και στην καθημερινή ζωή των πολιτών. Η επιτυχία του μεταρρυθμιστικού προγράμματος της Κυβέρνησης έχει άμεσο αντίκτυπο στη βελτίωση της οικονομικής θέσης της χώρας και της καθημερινής ζωής των πολιτών. Η Ελλάδα γίνεται πιο ανταγωνιστική, πιο εξωστρεφής. Αξιοποιεί τα συγκριτικά της πλεονεκτήματα.
        Κυρίες και κύριοι συνάδελφοι, προχωρούμε μπροστά. Η ελληνική οικονομία περνάει μπροστά. Η ελληνική οικονομία αλλάζει ταχύτητα. Με καθυστέρηση πολλών ετών υπάρχει μια ολοκληρωμένη σαφής στρατηγική ενίσχυσης της ανταγωνιστικότητας και αύξησης και δίκαιης κατανομής του πλούτου. Υπάρχει στρατηγική διαρθρωτικών μεταρρυθμίσεων, με στόχο μια κοινωνία ανάπτυξης και συνοχής, ασφάλειας και ευημερίας για όλους. Σας ευχαριστώ.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΟΣ (Άννα Μπενάκη-Ψαρούδα):  Ευχαριστούμε πολύ.
        Το λόγο έχει ο Αρχηγός της Αξιωματικής Αντιπολίτευσης και Πρόεδρος του ΠΑ.ΣΟ.Κ. κ. Γεώργιος Παπανδρέου.
        ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελληνίου Σοσιαλιστικού Κινήματος): Κυρίες και κύριοι συνάδελφοι, η Νέα Δημοκρατία  θεωρεί συνεχώς ότι η Ελλάδα πάει μπροστά, διότι η Νέα Δημοκρατία κοιτάει πάντα το πίσω παράθυρο. Η Ελλάδα πάει όπισθεν τα τελευταία δυόμισι χρόνια και γι’ αυτό εμείς καταθέσαμε πρόταση νόμου για τις φθίνουσες περιοχές και την ανασυγκρότησή τους, για τέσσερις βασικούς λόγους:
        Πρώτον, διότι δείχνει τη δική μας αντίληψη για την ανάπτυξη που πρέπει να ακολουθήσει η χώρα. Ένα μοντέλο που βλέπει την αγορά στην υπηρεσία της ανάπτυξης και του πολίτη και όχι το αντίθετο, που συνεχώς αξιοποιεί τα συγκριτικά πλεονεκτήματα σε ένα διεθνές περιβάλλον που αλλάζει. 
        Δεύτερον, η παγκοσμιοποίηση δεν μπορεί να έχει πολίτες που να αισθάνονται απροστάτευτοι στους ανέμους των ανοιχτών αγορών. Η κοινωνική πλευρά, η κοινωνική συνοχή, είναι για μας προϋπόθεση για ουσιαστική ανάπτυξη. Ανάπτυξη για μας, σημαίνει και κοινωνική συνοχή. Δεν είναι σε βάρος της ανάπτυξης, το αντίθετο. Και γι’ αυτό η Κυβέρνηση του κ. Καραμανλή αδιαφορεί.
        Τρίτον, αυτός ο νόμος που προτείνουμε αποκαλύπτει ανάγλυφα τις μεγάλες διαφορές μας, τις διαφορές μεταξύ του ΠΑ.ΣΟ.Κ. και της Νέας Δημοκρατίας. Χαρακτηριστικό είναι ότι η πολιτική ηγεσία του Υπουργείου Ανάπτυξης δεν έχει συμπεριλάβει κανένα συγκεκριμένο μέτρο στο αναθεωρημένο επιχειρησιακό πρόγραμμα «Ανταγωνιστικότητα», το λεγόμενο Ε.Π.Α.Ν., για την αντιμετώπιση του φαινομένου της αποβιομηχάνισης. 
        Η Νέα Δημοκρατία είδε ουσιαστικά ως λύση στην αποβιομηχάνιση, την πρόωρη συνταξιοδότηση. Είναι στρουθοκαμηλισμός. Δεν κοιτάτε την πραγματικότητα. Ακόμη και αν συνταξιοδοτηθούν πρόωρα κάποιοι άνεργοι, το ερώτημα είναι, τι γίνεται για τους επόμενους; Πού είναι η ανάπτυξη; Πού θα βρουν δουλειά οι νέοι άνθρωποι; Πώς θα ζήσει η περιοχή; Πώς θα οικοδομήσει ένα σίγουρο μέλλον; Και αυτοί που συνταξιοδοτούνται και τους αποσύρει κανείς από την ενεργή αγορά εργασίας, είναι πολύ πιθανόν να συμπληρώσουν το εισόδημά τους μέσα από τη «μαύρη» εργασία.
      Αρκείται, λοιπόν, η Κυβέρνηση στο να μετατρέπει τους ανέργους σε πρόωρους συνταξιούχους. Αυτή είναι η λογική της. Μια στρατιά ανθρώπων έξω από την παραγωγική διαδικασία. Λείπει δραματικά το σχέδιο για μια προοπτική ανάπτυξης, για μια ουσιαστική προοπτική ελπίδας για τις περιοχές σε κρίση.
      Επίσης, αυτό το οποίο κάνετε είναι να μετατρέπετε το ασφαλιστικό σύστημα σε μια «χωματερή ελλειμμάτων» αντί να είναι εγγύηση της ποιότητας και της ανθρωπιάς.
       Εδώ θέλω να τονίσω κάτι: Από τη μία μεταφέρετε ελλείμματα με την πολιτική σας στο ασφαλιστικό σύστημα, υπονομεύοντας την προοπτική του ασφαλιστικού συστήματος, και από την άλλη βάζετε το φτωχό και μέσο πολίτη να πληρώσει για προληπτικές εξετάσεις.
      Το είπα και προχθές και καλώ όλους, και τους Βουλευτές της Νέας Δημοκρατίας -που βλέπω ευτυχώς ότι κάποιοι αντιδρούν- να καταψηφίσουν αυτό το άρθρο, που επιβαρύνει το μέσο Έλληνα στις προληπτικές εξετάσεις.
      (Χειροκροτήματα από την πτέρυγα του ΠΑ.ΣΟ.Κ.)
       Απουσιάζει τελείως μια ολοκληρωμένη στρατηγική και σε θέματα απασχόλησης. Αυτό έχει επισημανθεί και από τον Σ.Ε.Β. και από τη Γ.Σ.Ε.Ε..
      Σε ό,τι αφορά το ειδικό ταμείο για το οποίο μιλάει η Κυβέρνηση, δεν είναι παρά μια κακή απομίμηση ενός μικρού μέρους της δικής μας ολοκληρωμένης πρότασης για την ανάπτυξη των περιοχών σε κρίση. Εμείς έχουμε τελείως διαφορετική αντίληψη. Βλέπουμε με το συντονισμό και το σχεδιασμό του κράτους, -που δεν έχετε εσείς, δεν έχετε σχεδιασμό- τη συνέργια κοινωνικών εταίρων, εργαζομένων, αυτοδιοίκησης, εργοδοτών, επιμελητηρίων, σε ολοκληρωμένα προγράμματα ανασυγκρότησης των περιοχών. Για την Πιερία, για την Ημαθία, για πολλές άλλες περιοχές στη Βόρεια Ελλάδα και αλλού βεβαίως, όπου υπάρχουν τα φαινόμενα αποβιομηχάνισης. Εκεί όπου η κατάρρευση κλάδων, όπως η κλωστοϋφαντουργία, διαλύουν όχι μόνο την οικονομία, αλλά τελικά και τον ίδιο τον κοινωνικό ιστό. Με εναλλακτικές λύσεις για την ανάπτυξη, τη δημιουργία θέσεων εργασίας και κοινωνικά μέτρα που θα φέρουν στην ενεργή αγορά εργασίας τους ανέργους, στην παραγωγή και όχι στην απόσυρση.
      Είναι σημαντικό επίσης, σε αυτό το νομοσχέδιο που καταθέτουμε, ότι για πρώτη φορά το υποβάλαμε και γνωμοδότησε θετικά η Ο.Κ.Ε., για αυτήν την πρόταση νόμου της Αξιωματικής Αντιπολίτευσης.
      Αγαπητοί συνάδελφοι, η Νέα Δημοκρατία αδυνατεί να προχωρήσει σε ουσιαστικές μεταρρυθμίσεις μπροστά στις σημαντικές εξελίξεις σε παγκόσμιο επίπεδο, στην αποβιομηχάνιση, στη μαζική ανεργία, όπου εμείς έχουμε ιδιαίτερα έντονο πρόβλημα με τις εξελίξεις, διότι η παραγωγική μας βάση στηρίζεται ακόμα σε μεγάλο βαθμό σε κλάδους παραδοσιακούς και χαμηλής τεχνολογίας, που είναι ευάλωτοι στον ανταγωνισμό, ιδιαίτερα των αναπτυσσόμενων χωρών, που επιπρόσθετα γειτνιάζουν με χώρες χαμηλού εργασιακού κόστους. Ιδιαίτερα με την ένταξη της Βουλγαρίας και της Ρουμανίας στην Ευρωπαϊκή Ένωση, αυτό το φαινόμενο θα ενταθεί. Επιδεινώνεται αυτό το φαινόμενο, όχι μόνο από την ανυπαρξία της πολιτικής σε ό,τι αφορά τις φθίνουσες περιοχές, αλλά και σε άλλους τομείς. 
      Στα αγροτικά, καμία ουσιαστική πολιτική παρέμβασης, συντονισμού και ανάπτυξης για τον αγροτικό τομέα. Δεν μπορεί να διαχειριστεί η Νέα Δημοκρατία στοιχειώδη ζητήματα, όπως τα αγροτικά δικαιώματα ή την κατάρρευση των δημοσίων επενδύσεων, που έχει ως πρώτο θύμα την περιφέρεια και την μη απορρόφηση του Γ΄ Κοινοτικού Πλαισίου Στήριξης.
      Πράγματι πείτε μας, διότι εδώ είναι μεγάλο πρόβλημα για την περιφέρεια: Ποια είναι τα εκατόν ογδόντα έργα που συμφώνησε η Κυβέρνηση της Νέας Δημοκρατίας με την Ευρωπαϊκή Επιτροπή να κόψει από την περιφέρεια; Γιατί μας τα κρύβετε, αγαπητοί Υπουργοί της Νέας Δημοκρατίας, αυτά τα στοιχεία; 
      (Χειροκροτήματα από την πτέρυγα του ΠΑ.ΣΟ.Κ.)
      Γιατί δεν μπορείτε να τα πείτε αυτά; Νομίζετε ότι μπορείτε να παίζετε κρυφτό με τον ελληνικό λαό; Είναι δική σας ευθύνη. Και κατανοώ την οργή του κυρίου Σουφλιά, όταν γίνεται μια τέτοια αρνητική διαχείριση. Βεβαίως, είναι θύμα της δικής σας οικονομικής πολιτικής και βεβαίως, αυτού του τραγέλαφου που ονομάζετε εσείς «απογραφή». Οι πολίτες έχουν να επιλέξουν μεταξύ μιας πολιτικής που θέλει απλώς να αφήσει την αγορά να πάρει το δρόμο της και στη συνέχεια να έρθει το κράτος με φιλοδωρήματα ουσιαστικά, του τύπου «επιδόματα πρόωρων συντάξεων», δημιουργώντας ελλείμματα, δημιουργώντας αδιέξοδα, δημιουργώντας πελατειακές σχέσεις με τον πολίτη –αυτό θέλετε βεβαίως- ενώ θα πρέπει να υπάρχει ολοκληρωμένη πολιτική και προοπτική για τις φθίνουσες περιοχές. 
      Αγαπητοί συνάδελφοι, η Νέα Δημοκρατία κάνει ολόκληρη την Ελλάδα, με την πολιτική της, φθίνουσα περιοχή. Εμείς αντιπαραθέτουμε μια πολιτική που στηρίζει την ανταγωνιστικότητα των επιχειρήσεων στη γνώση, την καινοτομία, την εξωστρέφεια και την ποιότητα. Με το κράτος αρωγό και όχι απλώς θεατή των εξελίξεων. Ένα υγιές σύστημα πρόνοιας για έναν ενεργό πολίτη, για έναν παραγωγικό πολίτη. Μια παραγωγική και όχι παρασιτική Ελλάδα. Εσείς δεν κάνετε μεταρρυθμίσεις, κάνετε απλώς διευθετήσεις εκλογικής και πελατειακής, μικροκομματικής φύσης. 
      Εμείς κάναμε παρεμβάσεις και παλαιότερα. Το ξέρουν πολλοί από τους Βουλευτές εδώ. Και θα έλεγα και εσείς να επισκεφτείτε περιοχές, όπως το Λαύριο. Κάναμε παρεμβάσεις στο Λαύριο, στην Αχαΐα, στη Θήβα, στη Χαλκιδική, στη Κοζάνη, που οδήγησαν σε νέα οικονομική δραστηριότητα και θέσεις εργασίας. Είναι, πράγματι, ανάγκη να δημιουργηθεί ένα πρόγραμμα ανασυγκρότησης σε κάθε περιοχή που βρίσκεται σε κρίση. 
      Θέλω να σταθώ σε τέσσερις κρίσιμες παραμέτρους της δικής μας πρότασης. Πρώτα απ’ όλα, τα προγράμματα ανασυγκρότησης πρέπει να συνοδεύονται με συγκεκριμένες πολιτικές, ειδικά για τους απολυμένους και ανέργους, σε ό,τι αφορά το ανθρώπινο δυναμικό. Να υπάρχει συνεργασία τοπικής αυτοδιοίκησης, εργαζομένων, εργοδοτών, επιμελητηρίων, αλλά και πανεπιστημίων και Τ.Ε.Ι., αποκεντρωμένα. Και μάλιστα, ένα  αναθεωρημένο άρθρο 16 θα συμβάλει τα μέγιστα, για να δώσει ένα νέο ρόλο στο δημόσιο πανεπιστήμιο στη περιφέρεια, συνδέοντάς το με την πραγματική αναπτυξιακή πολιτική της περιοχής. Αυτή θα πρέπει να είναι μια πρώτη συνιστώσα ενός ουσιαστικού οικονομικού σχεδίου, που θα κάνει την περιφέρεια αιχμή του δόρατος της νέας αναπτυξιακής προοπτικής της χώρας μας.
      Δεύτερον, δεν μπορεί τα μέτρα ενίσχυσης της απασχόλησης, όπως εσείς το κάνετε, να επιβαρύνουν το ασφαλιστικό σύστημα. Θα πρέπει να έχουμε ένα ισχυρό ασφαλιστικό σύστημα, που να εγγυάται την σιγουριά, την ασφάλεια του Έλληνα πολίτη.
      Τρίτον, προτείνουμε τη σύσταση Εθνικής Επιτροπής Ανασυγκρότησης, για να αντιμετωπίζονται ειδικά οι περιοχές που έχουν βιομηχανική κρίση. Δηλαδή ένα επιτελικό όργανο διαβούλευσης, κινητοποίησης των κοινωνικών και παραγωγικών φορέων, και βεβαίως ένας σχεδιασμός για τη θέσπιση συγκεκριμένων προγραμμάτων.
      Τέταρτον, ο ρόλος της αυτοδιοίκησης είναι καθοριστικός. Ιδιωτικός τομέας, εργαζόμενοι μιας περιοχής, μαζί με την αυτοδιοίκηση, ιδίως και σε θέματα χρήσης γης και έγκρισης περιβαλλοντικών όρων, πρέπει να σχεδιάσουν από κοινού και να συμφωνήσουν για το πώς πρέπει να προχωρήσουμε.
      Μ’ αυτόν τον τρόπο εμείς προτείνουμε συγκεκριμένες δράσεις, τις οποίες βεβαίως θα αναπτύξουν –ήδη έχουν αναπτύξει- και οι υπόλοιποι συνάδελφοι του κόμματός μας, στη συνέχεια.
      Εμείς θεωρούμε ότι χρειάζονται ισχυροί δήμοι, ισχυρή τοπική αυτοδιοίκηση, για να μπορούμε να αντιμετωπίσουμε τη σημερινή εποχή των μεγάλων εξελίξεων, ώστε να δώσουμε πρωτοβουλία στην τοπική κοινωνία να μπορεί να εξελίσσεται, να αλλάζει, να προσαρμόζεται και να αξιοποιεί τα συγκριτικά πλεονεκτήματα, μακριά από τις γραφειοκρατικές και πελατειακές αντιλήψεις ενός συγκεντρωτικού κράτους. Χρειαζόμαστε, λοιπόν, ισχυρότερες και μεγαλύτερες τοπικές ενότητες, αναπτυξιακές ενότητες, για να αξιοποιήσουμε τα αναπτυξιακά πλεονεκτήματα, όπως και περισσότερες αρμοδιότητες στην αυτοδιοίκηση και ένα νέο πρόγραμμα συνένωσης πρωτοβάθμιων Ο.Τ.Α.. Χρειάζεται ένας νέος, δεύτερος «Καποδίστριας», για να μπορούν να σχεδιάζουν και να υλοποιούν την τοπική ανάπτυξη, σε συνεργασία με τοπικές παραγωγικές δυνάμεις. 
      Εμείς ενώνουμε την κοινωνία. Εσείς την κατακερματίζετε με τις δικές σας πολιτικές απέναντι στην αυτοδιοίκηση. Γιατί την κατακερματίζετε; Διότι είναι πάλι αυτή η αντιαναπτυξιακή πελατειακή σας λογική. Θέλετε τον πολίτη αδύναμο και μοναχικό. Έτσι, μπορείτε πιο εύκολα να τον έχετε στο χέρι, εξαρτημένο. Θέλετε την τοπική κοινωνία και αυτή χωρίς πόρους, χωρίς αρμοδιότητες, χωρίς εξουσίες και απομονωμένη, πάλι για να μπορείτε να διαχειριστείτε μια συγκεντρωτική εξουσία. Εμείς θέλουμε να δώσουμε εξουσία και σιγουριά στον πολίτη, για να μπορεί ελεύθερα να σχεδιάζει, να προσαρμόζεται, να παίρνει ο ίδιος δημοκρατικά τις αποφάσεις του. 
      (Χειροκροτήματα από την πτέρυγα του ΠΑ.ΣΟ.Κ. )
      Εσείς θέλετε να καταργήσετε ουσιαστικά τον δημοκρατικό έλεγχο. Εμείς θέλουμε να ενισχύσουμε τη δημοκρατία στη χώρα μας. Περισσότερους πόρους χρειάζεται η αυτοδιοίκηση, γι’ αυτό στην πρότασή μας για την επόμενη κυβέρνηση έχουμε προτείνει μέρος της φορολογίας που πληρώνει ο Έλληνας πολίτης, να πηγαίνει κατ’ ευθείαν στην αυτοδιοίκηση, για να μπορεί σημαντικά θέματα, όπως η πρωτοβάθμια παιδεία, η υγεία και πρόνοια, να είναι στα χέρια της τοπικής κοινωνίας. 
      Θέλω να αναφερθώ, τέλος, στο ρόλο των τραπεζών, οι οποίες πρέπει επιτέλους να αναλάβουν να στηρίξουν με ενεργό τρόπο επιχειρηματικές πρωτοβουλίες, αυτό που λέγεται venture capital, να αναλάβουν ρίσκα, διότι σήμερα απλώς αρκούνται σε μια παθητική αντίληψη που δεν είναι καθόλου αναπτυξιακή και που δημιουργεί μεγάλα αδιέξοδα στην οικονομία. Αρκούνται σε υψηλά κέρδη, που τους προσφέρουν οι διαφορές ανάμεσα στα επιτόκια. Αυτή είναι μια αδιέξοδη πολιτική, η οποία υπερχρεώνει τον καταναλωτή και δεν αναπτύσσει τη χώρα. Στερεί μεσομακροπρόθεσμα, αναπτυξιακές προοπτικές και για τις ίδιες τις τράπεζες. Δεν μπορούν οι τράπεζες να εξαντλούν τη δυναμική τους στην προσπάθεια απλώς προσπορισμού μεριδίων της αγοράς και, στην καλύτερη περίπτωση, στη χορήγηση κεφαλαίων κίνησης. Πρέπει να συμμετέχουν στην αναπτυξιακή διαδικασία. Αυτή είναι η δική μας πολιτική και αυτήν την πολιτική εμείς θα εφαρμόσουμε με συγκεκριμένα μέτρα, μόλις γίνουμε κυβέρνηση, μετά τις επόμενες εκλογές. Μια άλλη αντίληψη του τραπεζικού συστήματος, που θα συμβάλει στην αντιμετώπιση των φθινουσών περιοχών.
      (Χειροκροτήματα από την πτέρυγα του ΠΑ.ΣΟ.Κ. )
      Κλείνοντας, θα ήθελα να κάνω απλώς δύο παρατηρήσεις και για τη συγκυρία, που όμως έχουν σχέση με την αντίληψή σας γύρω από την ανάπτυξη, γύρω από την κοινωνία, γύρω από το πώς αντιμετωπίζετε τα προβλήματα της κοινωνικής συνοχής και αλληλεγγύης. Εσείς, με όλες τις πολιτικές σας, διασπάτε την κοινωνία, διαιρείτε την κοινωνία, διασπάτε την κοινωνική συνοχή, οδηγείτε την κοινωνία σε κοινωνικές εντάσεις. Και είναι δυο οι τρόποι. Ο ένας είναι η αντιαναπτυξιακή πελατειακή αντίληψη του ελληνικού κράτους, που θέλει να απομονώσει τον πολίτη για να τον έχει στο χέρι και η άλλη είναι η αυταρχική αντίληψη της Δεξιάς, η οποία επανεμφανίζεται συνεχώς, όλο και περισσότερο, με νέα γεγονότα και με νέα φαινόμενα ανησυχητικά. Βλέπουμε ότι το μόνο που έχει να αντιπαρατάξει πολλές φορές είναι οι αστυνομικές δυνάμεις. Είδαμε πρόσφατα να αναπτύσσονται απαράδεκτα φαινόμενα με κουκουλοφόρους και ξυλοδαρμούς συλληφθέντων, όπως προ ημερών στη Θεσσαλονίκη με τον Κύπριο φοιτητή. Το ξαναείδαμε δυστυχώς πάλι στη Θεσσαλονίκη χθες. Μάλιστα, θέλω να σας ρωτήσω: Αυτές οι ομάδες σύλληψης, τις οποίες φτιάχνετε, πάλι θα είναι χωρίς διακριτικά; Πάλι θα δέρνουν τον συλληφθέντα μετά τη σύλληψή του;
      (Χειροκροτήματα από την πτέρυγα του ΠΑ.ΣΟ.Κ.)
      Τώρα ο λαλίστατος Υπουργός Δημόσιας Τάξης κ. Πολύδωρας, τι λέει γι’ αυτά τα φαινόμενα; Μίλησε για κάποια «περίεργα φαινόμενα τα οποία γίνονται στη Θεσσαλονίκη», σαν να είναι για κάποιο άλλο κράτος, σαν να μην είναι ο ίδιος Υπουργός Δημόσιας Τάξης, σαν να θέλει να είναι αυτός αντιπολίτευση. Απέναντι σε ποιόν, στον εαυτό του; Μα αυτός είναι ο Υπουργός Δημόσιας Τάξης. Ο κ. Βουλγαράκης ήταν Υπουργός Δημόσιας Τάξης. Εσείς έχετε υποθάλψει αυτήν την αντίληψη του παρακράτους. Δικό σας είναι το παρακράτος, συνάδελφοι της Νέας Δημοκρατίας. Εσείς έχετε ευθύνη και ο κ. Πολύδωρας προσωπικά. 
      (Χειροκροτήματα από την πτέρυγα του ΠΑ.ΣΟ.Κ.)
	Και βεβαίως αυτά που είπα  έχουν σχέση με την πρόταση νόμου, διότι αφορούν την κοινωνική συνοχή, αφορούν τις φθίνουσες περιοχές και έχουν σχέση με την αντίληψη που έχετε για την κοινωνία.  Προωθείτε μια αντίληψη εκφοβισμού και εκμαυλισμού της ελληνικής κοινωνίας. Υποβαθμίζονται έτσι και οι αγροτικές περιοχές μπροστά στα μεγάλα προβλήματα γιατί και αυτά έχουν επίπτωση στις φθίνουσες περιοχές, οι οποίες σε μεγάλο βαθμό έχουν αγροτική ενδοχώρα. Παίζει σημαντικό ρόλο η έλλειψη προοπτικής της αγροτικής οικονομίας, γιατί δημιουργείται αστυφιλία όταν οι αγρότες δεν έχουν προοπτική, δεν αισθάνονται ότι  έχουν προοπτική. 
	Και η Αγροτική Τράπεζα, αντί να γίνει στήριγμα και να τοποθετεί τα κεφάλαιά της σε ουσιαστικές επενδύσεις για την ανάπτυξη της χώρας μας, κάνει επενδύσεις υψηλού ρίσκου …
	ΑΠΟΣΤΟΛΟΣ ΚΑΚΛΑΜΑΝΗΣ: Με αδιαφάνεια.
	ΓΕΩΡΓΙΟΣ ΠΑΠΑΝΔΡΕΟΥ (Πρόεδρος του Πανελλήνιου Σοσιαλιστικο΄θ Κινήματος): …με αδιαφάνεια και όπου υπάρχουν σίγουρα κέρδη κατ’ ομολογίαν του κ. Μηλιάκου για κάποιους μεσολαβητές και μεσάζοντες. Αναγνώρισε ο κ. Μηλιάκος ότι δόθηκε προμήθεια γι’ αυτές τις επενδύσεις μέσω άγνωστης οff shore εταιρείας. Πείτε μου, ποια είναι η πολιτική σας. Από τη μια εγκαταλείπετε τους αγρότες και τις φθίνουσες περιοχές και από την άλλη αναγνωρίζετε τις μεγάλες προμήθειες και τα μεγάλα ποσά τα οποία παίρνουν κάποιοι μεσάζοντες. Αυτή είναι η πολιτική σας. 
(Χειροκροτήματα από την πτέρυγα του ΠΑ.ΣΟ.Κ.)
	Αυτή είναι η ταξική σας πολιτική. Και επιτέλους ο κ. Μηλιάκος να μας πει ποίοι πήραν αυτά τα λεφτά. Να μην κρύβεται. Η Κυβέρνηση να μας πει ποιοι πήραν αυτά τα λεφτά. Και μετά μιλάτε για φθίνουσες περιοχές και λέτε ότι δεν έχετε λεφτά για τον Έλληνα πολίτη και για το επίδομα θέρμανσης. 
	Κλείνω με ένα άλλο μεγάλο θέμα, το οποίο είναι μπροστά μας. Είναι το θέμα της Κύπρου και της πορείας της Τουρκίας στην Ευρωπαϊκή Ένωση. Σας είχα πει εδώ και δυόμισι χρόνια ότι χωρίς εθνική στρατηγική, χωρίς μια ουσιαστική ανανέωση και αξιοποίηση της πορείας μας για το Ελσίνκι, θα φθάσουμε στο σημείο να βρεθούμε μπροστά σε ένα δίλημμα, είτε να αυξήσουμε την ένταση με την Τουρκία και  βάζοντας βέτο να σταματήσουμε την πορεία της είτε να υποχωρήσουμε. Σήμερα βρισκόμαστε μπροστά σ' αυτό το δίλημμα, λόγω έλλειψης στρατηγικής. Υπάρχει φθίνουσα πορεία της φωνής της Ελλάδας εξαιτίας της Νέας Δημοκρατίας. Αυτήν τη στιγμή, όχι μόνο δεν έχουμε στρατηγική, αλλά επί δυόμισι χρόνια η Κυβέρνηση Καραμανλή  έχει εγκαταλείψει την ουσιαστική συνεργασία με την Κυπριακή Κυβέρνηση. Βλέπουμε ένα μεγάλο χάσμα μεταξύ της Κυπριακής Κυβέρνησης και της Ελληνικής Κυβέρνησης. Είναι αποτέλεσμα της δικής σας πολιτικής. Βρίσκεστε σε αμηχανία, αλλά εμένα δεν με ενδιαφέρει η αμηχανία της Νέας Δημοκρατίας, με ενδιαφέρει το συμφέρον της πατρίδας που δυστυχώς δεν ξέρετε να το χειριστείτε. Είστε χωρίς εθνική στρατηγική.
(Χειροκροτήματα από την πτέρυγα του ΠΑ.ΣΟ.Κ.)
     Εγώ πρότεινα στον κ. Καραμανλή να αξιοποιήσει τα όποια εργαλεία είχε για τη διαμόρφωση μιας εθνικής στρατηγικής, αλλά εσείς δεν έχετε πουθενά ούτε στην περιφέρεια που είναι φθίνουσα περιοχή ούτε στην αγροτική οικονομία ούτε στη βιομηχανία όπου έχουμε αποβιομηχάνιση ούτε στην εξωτερική πολιτική. Πορεύεστε χωρίς σχέδιο και ασχολείστε μόνο με τα μικρά κομματικά πελατειακά συμφέροντά σας και με τις διευθετήσεις. 
Γι’ αυτό, ο ελληνικός λαός στις επόμενες εκλογές θα ψηφίσει για μια ισχυρή δίκαιη κοινωνία, για μια ισχυρή δίκαιη Ελλάδα.
      Ευχαριστώ πολύ.
      (Όρθιοι όλοι οι Βουλευτές του ΠΑ.ΣΟ.Κ. χειροκροτούν ζωηρά και παρατεταμένα)
    ΠΡΟΕΔΡΟΣ (Άννα Μπενάκη - Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στους χώρους του Μεγάρου της Βουλής των Ελλήνων, εβδομήντα πέντε σπουδαστές από τη Σχολή Εθνικής Άμυνας, με επικεφαλής το διοικητή της σχολής.
    Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Κύριε Υφυπουργέ, θα παρέμβετε;
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Μάλιστα, κυρία Πρόεδρε. 
      Κυρίες και κύριοι συνάδελφοι, είχα την ευκαιρία να ακούσω με πάρα πολύ προσοχή τον κ. Παπανδρέου να δράττεται της αφορμής της συζητήσεως της πρότασης νόμου από την Αξιωματική Αντιπολίτευση για να αναφερθεί επί όλων των θεμάτων τα οποία έκρινε σημαντικά, πολύ περισσοτέρων αυτών που δικαιολογούνται από την ημερήσια διάταξη, αλλά καλώς έπραξε και ήταν χρήσιμα αυτά που ακούσαμε. 
      Είναι θεμιτό για τον καθένα να πιστεύει ότι θα έκανε κάτι καλύτερα από κάποιον άλλον ή από αυτόν που το κάνει τώρα. Και είναι θεμιτό να κάνει προτάσεις κακίζοντας, κριτικάροντας αυτόν που δρα. Όταν, όμως, είναι πρόσφατη η ιστορία του κρίνοντος στα ίδια θέματα, αλλά και οι επιδόσεις της δικής του κυβερνήσεως στα ίδια θέματα, μόλις προ δυόμισι ετών, νομίζω ότι τέτοιου είδους προσπάθειες ενδεχομένως και να παρέλκουν.
      Το λέω αυτό διότι ακούσαμε πάρα πολλά για την αποτυχία της σημερινής διακυβερνήσεως να αντιμετωπίσει την ανεργία. Τα νούμερα, όμως, είναι αδιάψευστα. Παραλάβαμε από την προηγούμενη διακυβέρνηση την ανεργία πάνω από 11% και σήμερα έχει φτάσει, ήδη, κάτω από το 9%. 
      Επιμένετε να λέτε ότι καταρρέουν οι δημόσιες επενδύσεις. Ανάγνωση και σύγκριση αριθμών μπορείτε να κάνετε για να διαπιστώσετε ότι δεν καταρρέουν οι δημόσιες επενδύσεις. Οι δημόσιες επενδύσεις είναι αυτές που πρέπει να είναι, πηγαίνουν καλά και αποδίδουν. 
      Ο κ. Παπανδρέου μας κατηγόρησε για την οικονομία ότι δεν έχουμε σχέδιο, δεν έχουμε πυξίδα. Ποιος κατάφερε μέσα σε μόλις δυόμισι χρόνια να μειώσει το έλλειμμα από το 7,5% κάτω από το 3% και να είμαστε επί θύραις του να φύγουμε από την επιτήρηση της Ευρωπαϊκής Ενώσεως; Η προηγούμενη κυβέρνηση ή η σημερινή;
      Για άλλη μια φορά επιτρέψτε μου να απαντήσω στον κ. Παπανδρέου. Αναφέρθηκε για άλλη μια φορά στην απογραφή χαρακτηρίζοντάς την «τραγέλαφο». Θα υπενθυμίσω, όμως, ότι ο κύριος Αλμούνια, ενώπιόν μας στην Αίθουσα της Γερουσίας πριν από ένα χρόνο, είχε πει ότι η απογραφή ήταν μια θετική ενέργεια της σημερινής Κυβερνήσεως και σήμερα τα στοιχεία που παρέχονται είναι πιο αξιόπιστα και πιο σοβαρά. Αυτά είναι γραμμένα στα Πρακτικά και οι περισσότεροι εκ των παρισταμένων ήταν και τότε εκεί. 
      Επίσης θα αναφερθώ στο γενικό γραμματέα του Ο.Ο.Σ.Α. κ. Άνχελ Μπουρία, ο οποίος σε ερώτημα δήλωσε ότι η απογραφή δεν ήταν απλά μια δύσκολη λύση για αυτήν την Κυβέρνηση, η απογραφή ήταν η μόνη λύση για αυτή την Κυβέρνηση, η οποία είχε το θάρρος να την κάνει.
      Από εκεί και πέρα, το να δίδουν ο αρμόδιος επίτροπος Αλμούνια και ο γενικός γραμματέας του Ο.Ο.Σ.Α. εύσημα στην Κυβέρνηση και ο κ. Παπανδρέου αυτά τα εύσημα να τα μετατρέπει σε «τραγέλαφο», το αφήνω στην κρίση του καθενός και σαφέστατα του ελληνικού λαού.
      Είπε, επίσης, ότι όλη η Ελλάδα είναι μία φθίνουσα περιοχή. Αν ήταν φθίνουσα περιοχή η Ελλάδα, κυρίες και κύριοι συνάδελφοι, δεν θα είχαμε αυτά τα νούμερα και αυτά τα αποτελέσματα σήμερα και δεν θα είχαμε αυτή την ανάπτυξη, η οποία συντηρείται σε ρυθμούς γύρω στο 4%, παρά το γεγονός ότι συγκρινόμεθα και με μία περίοδο του 2004 των αυξημένων επενδύσεων λόγω των Ολυμπιακών Αγώνων.
      Τέλος, καυχήθηκε ο κ. Παπανδρέου για παρεμβάσεις που έκανε η προηγούμενη διακυβέρνηση σε προβληματικές περιοχές. Αυτές οι παρεμβάσεις, όμως, κρατούσαν την ανεργία πάνω από το 11%. 
      Μας κατηγόρησε εμάς ότι δεν κάναμε τίποτα, αλλά η ανεργία είναι κάτω από το 9%. Και αυτό το αφήνω στην κρίση σας. Είστε όλες και όλοι σε θέση να κρίνετε από τα στοιχεία και τα λεγόμενα του καθενός.
      Από εκεί και πέρα, επί της ουσίας θα πω ότι είναι καλή και καλοδεχούμενη η καλοπροαίρετη κριτική, κυρίες και κύριοι συνάδελφοι. Είναι χρήσιμη η καλοπροαίρετη κριτική, η οποία βασίζεται σε γόνιμες προτάσεις, σε καλόπιστο διάλογο και σε παραινέσεις προς κάτι καλύτερο, αντικειμενικά αποδοτικό. Όταν, όμως, γίνεται κριτική για την κριτική γιατί έτσι συνηθίσαμε και αγνοούνται τα γεγονότα, τότε νομίζω ότι ο διάλογός μας είναι ελλειμματικός ή γίνεται διάλογος κωφών.
      Αυτό το λέω γιατί γνωρίζετε πάρα πολύ καλά όλες και όλοι ότι ο προγραμματισμός της σημερινής διακυβερνήσεως για το Δ΄ Κοινοτικό Πλαίσιο Στήριξης –θα το πω έτσι- κατ’ αναλογία με το Γ΄ Κοινοτικό Πλαίσιο, με το Ε.Σ.Π.Α. δηλαδή, είναι ότι το 82% των κοινοτικών και εθνικών κονδυλίων αυτού του Ε.Σ.Π.Α. θα κατευθυνθούν στην περιφέρεια για να επενδυθούν εκεί. Και επισημαίνω και υπογραμμίζω ότι θα πάνε εκεί για να επενδυθούν και όχι να δαπανηθούν, διότι η δαπάνη δεν έχει κανένα αποτέλεσμα για την οικονομία, ενώ η επένδυση έχει αειφόρο ανάπτυξη, έχει συνεχή παραγωγή πλούτου. Και αυτό είναι επιλογή αυτής της Κυβερνήσεως στα πλαίσια της στρατηγικής της.
      Επίσης, θέλω να πω ότι κάναμε έναν αναπτυξιακό νόμο, το ν. 3299, ο οποίος στήριξε με στόχευση την περιφερειακή ανάπτυξη. Και πράγματι, προς τα εκεί δώσαμε τη μεγαλύτερη δυνατή επιχορήγηση που μας επέτρεπε ο Χάρτης Κρατικών Ενισχύσεων της Ευρωπαϊκής Ένωσης που συμφωνήσαμε. Δώσαμε για πρώτη φορά εξαντλώντας τα ποσοστά μέχρι δεκαπέντε μονάδες επιπλέον επιχορήγηση σε μικρομεσαίες επιχειρήσεις που επενδύουν σε φτωχούς και υστερούντες νομούς.
      Το αποτέλεσμα ξέρετε ποιο ήταν; Ήταν υπερδιπλασιασμός, σχεδόν τριπλασιασμός των αιτήσεων για νέες επενδύσεις. Συγκεκριμένα, μέχρι το τέλος της προηγούμενης εβδομάδας είχαν κατατεθεί πάνω από τέσσερις χιλιάδες διακόσιες αιτήσεις για επενδύσεις, συνολικού προϋπολογισμού 10.600.000.000 ευρώ. Εξ αυτών έχουν ήδη εγκριθεί οι δύο χιλιάδες εκατό αιτήσεις ή δύο χιλιάδες εκατό επενδύσεις, με επενδυμένο κεφάλαιο να πραγματοποιηθεί τα 3.000.000.000 ευρώ και με εννιάμισι χιλιάδες νέες θέσεις εργασίας. Και οι αξιολογήσεις συνεχίζονται. 
      Αυτό έχει δώσει μία άλλη όψη, μία άλλη προοπτική και μία άλλη δυναμική στην περιφέρεια. Για πρώτη φορά, στις μικρομεσαίες επιχειρήσεις δώσαμε τόσο μεγάλη έμφαση και κυρίως στις μικρομεσαίες επιχειρήσεις της περιφέρειας, εκεί που πραγματικά υπάρχουν τα προβλήματα, τα οποία οφείλουμε να αντιμετωπίσουμε.
      Για πρώτη φορά, οι υπηρεσίες και το εμπόριο νοούνται και αντιμετωπίζονται σαν ισότιμη επιχειρηματική οικονομική δράση με τη μεταποίηση, κάτι το οποίο δεν ίσχυε για αρκετές δεκαετίες επί των δικών σας κυβερνήσεων, κυρίες και κύριοι συνάδελφοι της Αντιπολιτεύσεως, που είχατε κρίνει ότι το εμπόριο είναι παρασιτικό επάγγελμα και δεν θα έπρεπε να υπάρχει. Ευτυχώς, τέτοιου είδους εσφαλμένες απόψεις έχουν περάσει στο παρελθόν και έτσι και το εμπόριο εντάσσεται στις επιχορηγήσεις.
      Έχουμε κάνει τον τρίτο κύκλο για μικρομεσαίες επιχειρήσεις, προϋπολογισμού 210.000.000 ευρώ. Κατατέθηκαν προτάσεις 1.420.000.000 ευρώ, επταπλάσιος ο προϋπολογισμός των κατατεθειμένων προτάσεων σε σχέση μ’ αυτό το οποίο είχαμε προβλέψει.
      Γιατί το λέω αυτό; Για να δείξουμε το μέγεθος της ελκυστικότητας που άρχισε να αποκτά η επιχειρηματικότητα στον τόπο μας, όταν η λαίλαπα των προηγουμένων δεκαετιών έδινε σαν μοναδική διέξοδο στους νέους ανθρώπους μόνο το δημόσιο. Για να πάνε στο δημόσιο και να το φορτώσουμε χωρίς παραγωγή.  Και κακά τα ψέματα  -το γνωρίζετε πια και εσείς και εμείς- ο μόνος τρόπος για να αναπτυχθεί μια κοινωνία και μια οικονομία είναι οι ιδιωτικές επενδύσεις, ο ιδιωτικός τομέας, ο οποίος βασίζεται σαφέστατα στον υγιή ανταγωνισμό και στους κανόνες της αγοράς. 
      Από εκεί και πέρα, έχουμε ιδιαίτερη πρόνοια για τις νησιωτικές περιοχές και έχει εκπονηθεί για να μπορέσουμε να στηρίξουμε τις νησιωτικές, μικρές, παραμελημένες περιοχές, τα νησιά μας. Όμως, έχουμε κι άλλα προγράμματα για την ανάπτυξη των ορεινών όγκων, όπως είναι το Πρόγραμμα Ολοκληρωμένης Ανάπτυξης της Πίνδου για να δώσουμε τη δυνατότητα να αναδειχθούν τα αναξιοποίητα κεφάλαια, η «προίκα» που κάθε τόπος έχει να προσφέρει για να κρατήσει τα παιδιά του εκεί που είναι και να μην τα στείλει να γίνουν άνεργοι στις πόλεις και στα αστικά κέντρα. 
      Επίσης, έχουμε δημιουργήσει τον τέταρτο κύκλο μικρομεσαίων επιχειρήσεων ο οποίος σύντομα θα προκηρυχθεί και θα αφορά αποκλειστικά και μόνο εμπορικές και τουριστικές επιχειρήσεις. 
      Επίσης, στον αγροτικό τομέα για τον οποίο τόσος λόγος γίνεται, έχουμε κάνει ειδικά προγράμματα για την αγροτική ανάπτυξη και ανασυγκρότηση της υπαίθρου, ενώ ενισχύονται επενδυτικά προγράμματα και για τη ζωική και για τη φυτική εκμετάλλευση. 
      Στόχος μας είναι να ενισχυθούν πάνω από χίλια επενδυτικά σχέδια μεταποίησης και εμπορίας προϊόντων του πρωτογενούς τομέα μέχρι το τέλος της παρούσης περιόδου. Ήδη από το 2004 μέχρι σήμερα, έχουμε αυξήσει τις πιστώσεις κατά 82% σ’ αυτό τον τομέα. Μέχρι τότε, ο προϋπολογισμός ήταν 400.000.000. Σήμερα, είναι στα 730.000.000, κυρίες και κύριοι. 
      Επίσης, επειδή είναι χρήσιμο να καταγράφονται τα όσα κάνουμε και για την αντιμετώπιση των φθινουσών περιοχών και για την υποστήριξη αυτών οι οποίοι βρίσκονται εκτός δουλειάς με απρόβλεπτο τρόπο, θα σας πω ότι αξιοποιούμε το γενικό κανονισμό των ταμείων της Ευρωπαϊκής Ένωσης, ενώ για το ΕΣΠΑ έχουμε προγραμματίσει ένα ειδικό εθνικό αποθεματικό απροβλέπτων το οποίο προορίζεται να βοηθήσει εργαζομένους που πλήττονται από κρίσεις για να μπορέσουν να επανενταχθούν στην αγορά εργασίας, για να μπορέσουν να συνεισφέρουν και αυτοί στην παραγωγή και στην εθνική οικονομία. 
      Το συνολικό κονδύλιο που έχουμε προβλέψει γι’ αυτές τις απρόβλεπτες καταστάσεις είναι της τάξεως δημοσίας δαπάνης, δηλαδή και κοινοτικά και εθνικά κονδύλια, 210.000.000 ευρώ. 
      Επίσης, έχουμε ήδη προκηρύξει τα πρότυπα καινοτόμα σχέδια ανάπτυξης, με συνολικές επιχορηγήσεις, με τα οποία ζητούμε, μέχρι τέλος του Ιανουαρίου, περιφέρειες οι οποίες υστερούν, να καταθέσουν ολοκληρωμένα προγράμματα τα οποία να αναδεικνύουν οικονομικά και αναπτυξιακά τις περιοχές αυτές, προγράμματα με τα οποία θα μπορέσουμε με συγχρηματοδότηση κοινοτικών και εθνικών κονδυλίων να επενδύσουμε για να έχουμε παραγωγή. Και θα επαναλάβω για άλλη μια φορά, να επενδύσουμε για να έχουμε αποτέλεσμα και όχι να ξοδέψουμε για να κάνουμε «κέφια» και να παίρνουμε ψήφους. 
      Στόχος μας είναι η προοπτική του τόπου. Στόχος μας δεν είναι η πολιτική πελατεία μας. 
      Επίσης, υπάρχουν νέα χρηματοδοτικά προγράμματα, χρηματοδοτικά εργαλεία της Ευρωπαϊκής Ένωσης τα οποία αξιοποιούμε στο ακέραιο. Δύο από αυτά είναι το «JESSICA» και το «JEREMY». Είναι προγράμματα τα οποία υποστηρίζουν την ανταγωνιστικότητα και τις επενδύσεις μικρομεσαίων ιδιωτικών επιχειρήσεων, είναι προγράμματα τα οποία αναπαράγουν κεφάλαια προς επένδυση, είναι προγράμματα για τα οποία –ειδικά για το «JEREMY - έχουμε ήδη υπογράψει μία σύμβαση με την Ευρωπαϊκή Τράπεζα Επενδύσεων για να μπορέσουμε αυτά να τα συγχρηματοδοτήσουμε. 
      Κυρίες και κύριοι συνάδελφοι, θα μπορούσα να μιλώ για πάρα πολλή ώρα γι’ αυτά τα οποία έχουμε κάνει για να υποστηρίξουμε και τις φθίνουσες περιοχές, αλλά και αυτούς τους ανθρώπους οι οποίοι έχοντας δικαίωμα και έχοντας όρεξη για δουλειά βρίσκονται σήμερα εκτός εργασίας ή θα βρεθούν αύριο εκτός εργασίας. 
      Στόχος μας, λοιπόν, δεν είναι να λέμε πολλά λόγια. Στόχος μας είναι –και τον υλοποιούμε- να κάνουμε πολλά έργα. Και αφήνουμε να μιλούν για εμάς όχι τα λόγια, αλλά τα αποτελέσματα και οι δείκτες. 
      Ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΟΣ (Άννα Μπενάκη-Ψαρούδα): Το λόγο έχει ζητήσει ο Κοινοβουλευτικός Εκπρόσωπος του ΠΑ.ΣΟ.Κ. κ. Καστανίδης για παρέμβαση.
      ΧΑΡΑΛΑΜΠΟΣ ΚΑΣΤΑΝΙΔΗΣ: Η έκθεση ιδεών την οποία αρκούντως κουραστήκατε για να μας παρουσιάσετε, κύριε Υφυπουργέ, ήταν η κύρια ομιλία σας ή η παρέμβαση; 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Επαναλαμβάνω για άλλη μια φορά ότι εμείς δεν θέλουμε να λέμε πολλά λόγια, αλλά να κάνουμε πολλά έργα.
       ΧΑΡΑΛΑΜΠΟΣ ΚΑΣΤΑΝΙΔΗΣ: Παρόλα αυτά μιλάτε δεκατέσσερα λεπτά. Εγώ θα χρειαστώ λιγότερο από πέντε λεπτά, για να σας απαντήσω, εκλαμβάνοντας ότι αυτά που είπατε … 
      ΚΩΝΣΤΑΝΤΙΝΟΣ ΤΣΙΠΛΑΚΗΣ: Είστε πρωταθλητής στη κοινοβουλευτική συμπεριφορά, κύριε συνάδελφε!
      ΠΡΟΕΔΡΟΣ (Άννα Μπενάκη Ψαρούδα): Κύριε συνάδελφε, παρακαλώ! Αφήστε τα κοινοβουλευτικά να τα ρυθμίζω εγώ. Παρακαλώ!
      Ορίστε, κύριε Καστανίδη.
       ΧΑΡΑΛΑΜΠΟΣ ΚΑΣΤΑΝΙΔΗΣ: Αναγνωρίζω την αγωνία των δευτεραθλητών.
      Θα ήθελα, λοιπόν, κυρία Πρόεδρε, να πω τα εξής: Εσείς, τα κυβερνητικά στελέχη, μονίμως ενδύεστε θεατρικούς ρόλους οι οποίοι ανήκουν στην κατηγορία του γκροτέσκου. Δεν με ενδιαφέρει αν αντιλαμβάνεστε την γελοιοποίηση την οποία υφίστασθε. Όμως, με ενδιαφέρει να κατανοήσει ο ελληνικός λαός. Γι’ αυτό ακριβώς θα ήθελα να σας υποδείξω, κύριε Υφυπουργέ, σε ποιες αντιφάσεις περιπίπτετε ώστε να καταλάβετε γιατί χαρακτηρίζω τους ρόλους σας γκροτέσκους. 
      Τα οικονομικά σας κατορθώματα τα εμφανίζετε ως έργο άλλων; Είπατε: Το έλλειμμα είναι 7,5% και το μειώνετε τώρα –σε λιγότερο ή περίπου σε δύο χρόνια- κάτω από το 3%. Το αγνοείτε; Φαντάζομαι πως όχι ότι το 7,5 % έλλειμμα είναι αποτέλεσμα της απογραφής που επιχειρήσατε, όπως άλλωστε ισχυρίζεται και ο προϊστάμενος σας Υπουργός Οικονομικών στο πρόγραμμα σταθερότητας και ανάπτυξης, κάτω από το οποίο έβαλε την υπογραφή του, πριν το αποστείλει στον κ. Αλμούνια. 
      Ο κ. Αλογοσκούφης, λοιπόν, λέει ότι είναι αποτέλεσμα, κατά το μέγιστο μέρος, της απογραφής που επιχειρήσατε. Το κατόρθωμά σας να πάτε το έλλειμμα στο 7,5% το χρεώνετε σαν βάρος άλλων κυβερνήσεων; 
      Δεύτερον, είπατε ότι ο κ. Αλμούνια έχει να πει μόνο καλά λόγια για σας. Σας λέω, λοιπόν, ότι εγώ συγκρατώ δύο σοβαρές παρατηρήσεις του, πολύ σημαντικές από την άποψη των συνεπειών. 
      Η πρώτη παρατήρησή του, κύριε Υπουργέ, είναι ότι η επιχειρηθείσα από εσάς μεταβολή του τρόπου εγγραφής των αμυντικών κονδυλίων δεν έτυχε της υποστηρίξεως της Ευρωπαϊκής Επιτροπής. Αντιθέτως, η Ευρωπαϊκή Επιτροπή αρνούμενη το δικό σας «εθνικό» και «διαπαιδαγωγικό» παιχνίδι εδήλωσε ότι ο ορθός τρόπος εγγραφής των αμυντικών δαπανών είναι αυτός που εφάρμοζαν οι κυβερνήσεις του ΠΑ.ΣΟ.Κ., όπως συνέβαινε και στις περισσότερες χώρες της Ευρώπης.
      Η δεύτερη δε παρατήρησή του, πολύ πρόσφατη, ήταν ότι στην επιχειρούμενη αναθεώρηση των στοιχείων συνολικά της οικονομίας δεν θα λάβει υπ’ όψιν του τα αναθεωρημένα στοιχεία, αλλά θα στηριχθεί σε όσα προηγουμένως έχει συμφωνήσει μαζί σας, υποδεικνύοντας προφανώς ότι τα υπό αναθεώρηση στοιχεία, ουδόλως τα εμπιστεύεται η Ευρωπαϊκή Επιτροπή. Ειδάλλως, εάν τα εμπιστευόταν, δεν θα είχε κανέναν απολύτως λόγο να μην τα χρησιμοποιήσει. 
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ) 
      Μια τελευταία παρατήρηση για τις παραδοξολογίες και τις διολισθήσεις σε αντιφάσεις. Είπατε ότι παραλάβατε την ανεργία στο 11% και ότι τώρα είναι κάτω από 9%. Βέβαια, η Εθνική Στατιστική Υπηρεσία δεν δίνει ποσοστό κάτω από 9%, αλλά εγώ θα πάρω την αισιόδοξη δική σας εκδοχή ότι είναι κάτω από 9%. 
      Υπάρχει ένας παγκόσμιος οικονομικός κανόνας, μία παγκόσμια οικονομική αρχή, κύριε Υφυπουργέ. Εσείς, ως πρώην άνθρωπος της αγοράς, φαντάζομαι ότι γνωρίζετε αυτήν την αρχή: Όσο αυξάνονται οι ρυθμοί αναπτύξεως μιας χώρας τόσο αυξάνεται και ο ρυθμός της εργασίας, δηλαδή μειώνεται η ανεργία. Όσο πέφτουν οι ρυθμοί αναπτύξεως μιας χώρας τόσο αυξάνεται η ανεργία, δηλαδή πέφτει ο ρυθμός εργασίας. 
      Εσείς μας λέτε: Ήταν 5% ο ρυθμός ανάπτυξης της χώρας επί ΠΑ.ΣΟ.Κ. –δεν το λέω εγώ, αλλά ο κύριος Πρωθυπουργός και ο κ. Αλογοσκούφης- και είχαμε 11% ανεργία. Τώρα είναι 3,5% ο ρυθμός ανάπτυξης της χώρας, όπως λέει ο Υπουργός Οικονομίας, και έχουμε κάτω από 9% ανεργία.  
      Μήπως θα είχατε την καλοσύνη να μου πείτε βάσει ποιας μεθόδου, ποιας συλλογιστικής και με ποιο «γιατροσόφι» με χαμηλότερους σημερινούς ρυθμούς ανάπτυξης έχουμε και χαμηλότερο ποσοστό ανεργίας;
      Θα ήμουν ευτυχής αν μου δίνατε μία εξήγηση για να ξέρω ποιους οικονομολόγους να παρακολουθώ. Τους θεωρητικούς ή εσάς που διαπρέπετε στην πράξη;
       (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καστανίδη.
      Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κατ’ αρχάς δεν αντελήφθην να δικαιολογείτε εκ των συμφραζομένων σας, κύριε Καστανίδη, τους βαρείς χαρακτηρισμούς με τους οποίους ξεκινήσατε, τους οποίους λυπάμαι όταν τους ακούω από κοινοβουλευτικούς άνδρες και λυπάμαι ακόμη πιο πολύ διότι οφείλω να δηλώσω πλήρη αδυναμία να τους παρακολουθήσω.
      Από εκεί και πέρα, εκείνο το οποίο είπα είναι ότι ο κ. Αλμούνια χειροκρότησε την απογραφή που κάναμε. Και θα το επαναλάβω αυτό. Ο κ. Αλμούνια για να τη χειροκροτήσει σημαίνει ότι κάναμε το ορθό. Και κάνοντας το ορθό, φθάσαμε στο 7,5%. Δηλαδή το θέμα ποιο είναι; Φταίει ο άρρωστος που έχει τον υψηλό πυρετό; Ή, όπως λέτε, φταίει το θερμόμετρο που τον κατέγραψε; Γιατί περί αυτού πρόκειται. Να τιμωρήσουμε το θερμόμετρο που βρήκε τον πληθωρισμό 7,5%. Λυπάμαι πάρα πολύ.
      ΧΑΡΑΛΑΜΠΟΣ ΚΑΣΤΑΝΙΔΗΣ: Μετά σας ενοχλούν οι βαρείς χαρακτηρισμοί.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Λυπάμαι πάρα πολύ, σας είπα δεν μπορώ να παρακολουθήσω, δηλώνω αδυναμία. Είναι μία από τις αδυναμίες που έχω. Τι να κάνω; Θα ήθελα να παρακαλέσω να κρατάμε το επίπεδό μας πάνω από χαρακτηρισμούς και να το διατηρούμε σε επίπεδα ευπρεπείας διότι σε τελική ανάλυση μην ξεχνάμε ότι, μέσα από το φιλόξενο κανάλι της Βουλής, μπαίνουμε και σε όλα τα σπίτια της Ελλάδος. Και τα παραδείγματα που η Βουλή δίνει θα έπρεπε να είναι διαφορετικά.
      ΧΑΡΑΛΑΜΠΟΣ ΚΑΣΤΑΝΙΔΗΣ: Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε έχετε το λόγο.
      ΧΑΡΑΛΑΜΠΟΣ ΚΑΣΤΑΝΙΔΗΣ: Θα θέλατε να μου κάνετε τη χάρη να μου πείτε ποιος ήταν ο βαρύς χαρακτηρισμός; Θα σας ήμουν υπόχρεος. Πείτε μου σε προσωπικό και σε συλλογικό επίπεδο ποιος χαρακτηρισμός σας έθιξε. Επειδή είπα ότι οι θεατρικοί ρόλοι που ενδύεσθε ανήκουν στην κατηγορία του γκροτέσκου; Πείτε μου, σας παρακαλώ πολύ, για να καταλάβω επί ποιου θέματος απαντάτε.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, έχετε το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Είναι γραμμένοι στα Πρακτικά οι χαρακτηρισμοί, κύριε Καστανίδη. Σας παραπέμπω εκεί.
      ΧΑΡΑΛΑΜΠΟΣ ΚΑΣΤΑΝΙΔΗΣ: Σας παρακαλώ να μας τους πείτε.
      ΠΡΟΕΔΡΕΥΩΝ (Γεώργιος Σούρλας): Παρακαλώ να προχωρήσουμε.
      Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Τασούλας.
      ΤΟΝΙΑ ΑΝΤΩΝΙΟΥ: Κύριε Πρόεδρε, τι ώρα θα τελειώσουμε;
      ΠΡΟΕΔΡΕΥΩΝ (Γεώργιος Σούρλας): Βάσει των εγγεγραμμένων εδώ συναδέλφων, μετά τις 16.00΄. Γι’ αυτό θα ζητήσω σε λίγο ή αν θέλετε και τώρα, να περιορίσουμε το χρόνο των ομιλητών από τα οκτώ λεπτά στα έξι λεπτά.
      ΠΟΛΛΟΙ ΒΟΥΛΕΥΤΕΣ: Δεν συμφωνούμε, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Καλώς. Το Προεδρείο αντέχει. Καλό απόγευμα και καλό βράδυ.
      Ορίστε, κύριε Τασούλα, έχετε το λόγο.
      ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, θα ήθελα να παρέμβω στο σύντομο διάστημα που δικαιούμαι, για την ομιλία που έκανε ο Αρχηγός της Αξιωματικής Αντιπολιτεύσεως κ. Παπανδρέου, κατά την οπωσδήποτε φευγαλέα παρουσία του σ’ αυτή την Αίθουσα, και να πω ότι μέσα στον ορυμαγδό των επιχειρημάτων και των αιτιάσεων που καταλόγισε στην Κυβέρνηση, με αφορμή μόνο τη συζητούμενη πρόταση νόμου του κόμματός του, ξεχώρισα την επανάληψη για μία ακόμη φορά της προσπάθειας να προσάψει στη Νέα Δημοκρατία την εικόνα μιας αυταρχικής Δεξιάς Κυβερνήσεως και μιας Κυβερνήσεως η οποία θέλει τον πολίτη αδύναμο και μοναχικό, όπως είπε, επιστρατεύοντας και μία έτσι μελαγχολική, λογοτεχνική διατύπωση, η οποία ταιριάζει και με το φθινοπωρινό περιβάλλον των ημερών.
      Η ιδεολογική επικράτηση της παρατάξεως που εκπροσωπεί ο κ. Παπανδρέου είναι δεδομένη μετά τη μεταπολίτευση και υποκλίνομαι προσωπικά μπροστά σ’ αυτήν, γιατί κατάφεραν να φορτίσουν με τόση απαξία αυτές τις λέξεις που σήμερα δεν υπάρχει περίπου αντίλογος για το φορτίο, παρά το ότι εγώ προσωπικά θεωρώ ότι είναι άδικο. 
      Υπάρχει όμως μια διαφορά και ας μου επιτρέψει ο κ. Παπανδρέου από το χαμηλότερο ύψος που βρίσκομαι εν σχέσει με αυτόν, να του πω ότι μπορεί αυτές οι λέξεις και οι εκφράσεις περί «Δεξιάς» περί «αυταρχικού κράτους» ή  περί «παρακράτους» να έχουν μια πολιτική αξία, να έχουν ένα υπέρβαρο πολιτικό εν σχέσει με την πραγματική διάστασή τους, δεν έχει όμως ο ίδιος και το ΠΑ.ΣΟ.Κ. ως κόμμα την αξιοπιστία που χρειάζεται για να απευθύνει κατηγορίες και να προσάπτει τέτοιους είδους λέξεις σε άλλους. Είναι δηλαδή, οι σωστές λέξεις, σήμερα στην Ελλάδα, για να βλάψουν, αλλά τα λέει το λάθος κόμμα και το λάθος πρόσωπο. Και θα μπορούσε  αυτή μου η σύσταση να αξιοποιηθεί,  ώστε να πάψει αυτή η προσπάθεια να επιβεβαιωθεί ο Τσαρούχης, ο οποίος έλεγε: «Στην Ελλάδα δεν είσαι μόνο ό,τι δηλώσεις, αλλά είσαι και ό,τι σε δηλώσουν». Δεν είχε προσθέσει ο αείμνηστος καλλιτέχνης ότι «αρκεί αυτός που σε δηλώνει να έχει αξιοπιστία». Το ίδιο συμβαίνει και με το ΠΑ.ΣΟ.Κ. σήμερα και με τον Αρχηγό του. Αυτά, ως προς τις επαναλήψεις περί «Δεξιάς» και περί δήθεν «παρακράτους». 
      Όσον αφορά τώρα στις αιτιάσεις του για περιφρόνηση της ελληνικής περιφέρειας και περιφρόνηση του πολίτη, δεν έχει παρά να δει την αλλαγή και την αξιοποίηση η οποία επήλθε τα τελευταία δυόμισι χρόνια στην εκμετάλλευση, στην απορρόφηση, στην ωφέλεια της χώρας από το τρέχον Κοινοτικό Πλαίσιο Στήριξης, όπου παρελήφθη, ας πούμε, στην περιφέρεια Ηπείρου, που την ξέρω καλύτερα, σε μονοψήφιου ρυθμούς αξιοποίησης και σήμερα εγγίζουμε το 50%. Και αυτό είναι δείγμα μιας γενικότερης επίδοσης σε όλη την Ελλάδα. 
      Σε ό,τι αφορά σε αυτό που έλεγε ότι η Νέα Δημοκρατία δήθεν μπερδεύει την όπισθεν με την εμπρόσθια κίνηση του αυτοκινήτου και ενώ πηγαίνει όπισθεν, νομίζει ότι πηγαίνει μπροστά, θα του πω ότι η Νέα Δημοκρατία δεν χρειάζεται να πάει όπισθεν για να δει τους πολίτες και τις τάξεις που είχε αφήσει πίσω το ΠΑ.ΣΟ.Κ., έστρεψε το βλέμμα προς αυτές τις τάξεις και  προσφέρει χείρα βοηθείας για να τις βοηθήσει να έρθουν πιο μπροστά.
      Από το 2007, κύριε Πρόεδρε, χάρη σ’ αυτή την πολιτική της Νέας Δημοκρατίας και κυρίως χάρη στην εξυγίανση των δημοσιονομικών προβλημάτων που κληροδότησε το ΠΑ.ΣΟ.Κ., οι συνταξιούχοι του Ο.Γ.Α., μέσα στο 2007, θα εισπράξουν 700 ευρώ περισσότερα ο καθένας, από την αύξηση και μόνο δίδεται. Οι δικαιούχοι του Ε.Κ.Α.Σ. θα εισπράξουν 420 ευρώ ο καθένας το 2007 χάρη στην αύξηση του Ε.Κ.Α.Σ. που κάνει η Νέα Δημοκρατία. Οι δικαιούχοι του επιδόματος ανεργίας θα εισπράττουν από εδώ και πέρα 57 ευρώ περισσότερα απ’ όσα εισέπρατταν μέχρι χθες. 
      Αυτές είναι οι επιδόσεις της Νέας Δημοκρατίας που πράγματι για πρώτη φορά ως Κυβέρνηση έστρεψε το βλέμμα προς εκείνους που το ΠΑ.ΣΟ.Κ. άφησε εκτός του αναπτυξιακού οχήματος και η Νέα Δημοκρατία σήμερα τους φέρνει στο προσκήνιο.
      Θα ήθελα, τέλος, να απαντήσω και στον απόντα, αλλά όχι ασφαλώς αμέτοχο της σημερινής συνεδριάσεως, Κοινοβουλευτικό Εκπρόσωπο του ΠΑ.ΣΟ.Κ. για τον τρόπο με τον οποίο αντιδρά στις απαντήσεις που δέχεται. Μίλησε περί γελοιοποιήσεως Υπουργών –αν δεν θυμάται- και συνήθως ομιλεί ότι αυτοί οι οποίοι του απαντούν δεν έχουν καταλάβει τι γίνεται. Όχι ότι αποκλείεται κανείς να μην καταλαβαίνει, αλλά επειδή δεν τυχαίνει εδώ μέσα να υπάρχουν τέτοιοι άνθρωποι, θα ήθελα να οχυρωθώ -επειδή είμαι και άνθρωπος ευθραύστου ψυχισμού, κύριε Πρόεδρε, και δεν αντέχω τέτοιες κατηγόριες- πίσω από το κύρος μιας μεγάλης εφημερίδος, «Το Βήμα» και το κύρος του διευθυντού του κ. Πρετεντέρη, γιατί δεν αντέχω πάλι να τα βάλει μαζί μου ο κ. Καστανίδης και να του δώσω μια εξήγηση για τη συμπεριφορά του, όπως σήμερα το «Βήμα» την αποτυπώνει. Το «Βήμα» σήμερα  σχολιάζει, διά του κ. Πρετεντέρη, τις διευκρινίσεις που έκρινε απαραίτητες να δώσει ο κ. Καστανίδης σε μια προχθεσινή ομιλία του κ. Παπανδρέου που, κατά την εφημερίδα, χαμήλωσε με τις διευκρινίσεις του την εμβέλεια της καταγγελίας που έκανε ο κ. Παπανδρέου.
      «Το ερώτημα είναι σε ποιο ακριβώς έργο έπαιζε ο κοινοβουλευτικός εκπρόσωπος του ιδίου κόμματος» -του ΠΑ.ΣΟ.Κ. δηλαδή-  «ο οποίος έλαβε το λόγο μετά τον Αρχηγό του για να διευκρινίσει τον Αρχηγό του και ο οποίος ούτε λίγο ούτε πολύ μάζεψε τον Αρχηγό του λέγοντας ότι διατύπωσε απλά ένα πολιτικό ερώτημα». «Μπα;», διερωτάται το «Βήμα», προς Θεού όχι εγώ που ως ευθραύστου ψυχισμού άνθρωπος δεν αντέχω τα πυρά του κυρίου Καστανίδη. «Μπα; Διατύπωσε απλά ένα πολιτικό ερώτημα; Δηλαδή τι ρώτησε τον Τσιτουρίδη ο Παπανδρέου; Πόσους Βουλευτές έχει η Βουλή ή μήπως αν του αρέσει η συμμετοχική δημοκρατία; Τίποτε απ’ αυτά. Ο Αρχηγός του ΠΑ.ΣΟ.Κ. δεν είχε καμία απορία για τον Τσιτουρίδη. Όλοι καταλάβαμε τι ακριβώς του είπε και τι ακριβώς εννοούσε. Και τότε γιατί προσεφέρθη αυτοβούλως ο κοινοβουλευτικός εκπρόσωπος του ΠΑ.ΣΟ.Κ. να διορθώσει τον Αρχηγό του προσποιούμενος ότι τον ερμηνεύει; Η μία εξήγηση είναι ότι δεν κατάλαβε τι ελέχθη. Η άλλη είναι ότι κατάλαβε μια χαρά».
      Αυτή η στάση λοιπόν έχει και τα επίχειρά της τα οποία μην τολμώντας εγώ να τα απονείμω τα απονέμει σήμερα μία εφημερίδα. 
      Ευχαριστώ για την προσοχή σας.
      ΠΡΟΕΔΡΕΥΩΝ (Γεώργιος Σούρλας): Ο Κοινοβουλευτικός Εκπρόσωπος του Κομμουνιστικού Κόμματος Ελλάδας κ. Τζέκης έχει το λόγο.
      ΑΓΓΕΛΟΣ ΤΖΕΚΗΣ: Ευχαριστώ, κύριε Πρόεδρε.
      Θα σταθώ σε τρία ζητήματα που τέθηκαν από τον Αρχηγό της Αξιωματικής Αντιπολίτευσης γιατί κρίνω ότι είναι σημαντικά. Το πρώτο ζήτημα έχει να κάνει με το νέο κρούσμα αυταρχικότητας από πλευράς της Αστυνομίας στη Θεσσαλονίκη. Εμάς δεν μας εκπλήσσει γιατί πιστεύουμε ότι θα ακολουθήσουν και άλλα κρούσματα. Για μας το κύριο ζήτημα είναι ποια κατεύθυνση πλέον έχουν τα Σώματα Ασφαλείας γενικότερα και ειδικά η Αστυνομία. Γιατί να υπάρχουν μηχανισμοί στα πλαίσια της Αστυνομίας που δεν έχουν άλλο έργο παρά να παρακολουθούν τις συγκεντρώσεις και μαζώξεις του εργατικού λαϊκού κινήματος; Πιστεύω ότι έχει αποδειχθεί μέχρι τώρα ότι οι κυβερνήσεις εκτός από τα ηλεκτρονικά μέσα παρακολούθησης έχουν και διατηρούν τους κλασικούς τρόπους παρακολούθησης. Γιατί; Διότι αισθάνονται ότι όσο εντείνεται η αντιλαϊκή πολιτική, τόσο θα έχουν και ανάγκη από τέτοια Σώματα που θα επιβάλλουν την πολιτική με αυταρχικότητα.
      Εμείς απευθυνόμαστε στους εργαζόμενους της Αστυνομίας και τους καλούμε να μην αισθανθούν ότι είναι πραίτορες στην υπηρεσία της Κυβέρνησης. Να απαιτήσουν τώρα από τη φυσική και πολιτική ηγεσία του Υπουργείου να έχουν ένα μόνο ρόλο, το ρόλο της αντιμετώπισης του κοινού εγκλήματος, να αρνηθούν να παίξουν άλλο ρόλο απέναντι στο λαό ο οποίος με τα συσσωρευμένα προβλήματα μακροχρόνια και θα αγωνιστεί και θα βγει στο δρόμο, άρα δεν είναι ο εχθρός λαός. Το ένα ζήτημα είναι αυτό.
      Το δεύτερο ζήτημα είναι σχετικά με την απόφαση της Ευρωπαϊκής Ένωσης να σταματήσει τη διαπραγμάτευση επτά πρωτοκόλλων και να συνεχίσει είκοσι επτά. Πιστεύουμε ότι είναι μία συμβιβαστική απόφαση μεταξύ των ισχυρών κρατών-μελών της Ευρωπαϊκής Ένωσης, είναι μία σκέτη κοροϊδία για να καλλιεργήσει τις αυταπάτες στους λαούς της Ευρωπαϊκής Ένωσης ότι αυτή η Ευρωπαϊκή Ένωση ενδιαφέρεται για το καλό τους. Όχι. Μονοπωλιακά μεγαθήρια συγκρούονται και οι κυβερνήσεις εκεί ανάλογα πράττουν. 
      Όμως, κύριε Πρόεδρε, μέσα σ’ αυτά τα πλαίσια βλέπουμε το κυπριακό να μη λύνεται και όχι μόνο να μη λύνεται, απεναντίας να περιπλέκεται ακόμα περισσότερο και το ζήτημα της εισβολής και της κατοχής να παραμένει.
      Διαφωνούμε με τον Αρχηγό της Αξιωματικής Αντιπολίτευσης ότι δεν υπάρχει ενιαίος εθνικός στόχος -που εμείς βέβαια δεν τον αποδεχόμαστε και γι’ αυτό δεν συμμετέχουμε στο Συμβούλιο Εθνικής Πολιτικής- γιατί ήταν εθνική στρατηγική η είσοδος της Κύπρου στην Ευρωπαϊκή Ένωση με το αιτιολογικό ότι έτσι θα ελύετο το ζήτημα της εισβολής και της κατοχής το οποίο όμως σήμερα βλέπουμε να περιπλέκεται ακόμα περισσότερο σε βάρος του κυπριακού λαού, σε βάρος των Ελληνοκυπρίων και των Τουρκοκυπρίων. Αυτή η πολιτική ήταν όταν έλεγε ναι στο σχέδιο Ανάν, όταν γνωρίζαμε όλοι ότι δεν ήταν τίποτε άλλο παρά η νομιμοποίηση της στρατιωτικής εισβολής κατοχής και του διαμελισμού του ενιαίου της Κύπρου.
      Το τρίτο ζήτημα, κύριε Πρόεδρε, έχει να κάνει μ’ αυτό που είπε ο Αρχηγός της Αξιωματικής Αντιπολίτευσης και πρέπει να το δούμε σοβαρά.
    Να ανοίξουμε μια συζήτηση για το Γ΄ Κ.Π.Σ., για την περιφερειακή πολιτική ανάπτυξης. Αλλά όμως αυτό πρέπει να ξεκινήσει, όπως πολλές φορές το έχει βάλλει το Κ.Κ.Ε., από τα μεσογειακά ολοκληρωμένα προγράμματα, Α΄, Β΄, Γ΄ Κ.Π.Σ. γιατί εκτιμούμε και πιστεύουμε ότι θα βγουν σημαντικά συμπεράσματα, πολιτικά συμπεράσματα, που θα τα πάρει υπ’ όψιν του ο ελληνικός λαός για να κάνει και τις επιλογές του. Γιατί ξέρετε ότι επιχειρηματικοί όμιλοι πήραν προνόμια, πήραν επιδοτήσεις, πήραν επιχορηγήσεις, έβαζαν εργαζόμενους να δουλεύουν χωρίς να πληρώνει ο εργοδότης εργοδοτικές εισφορές. Αλλά το αποτέλεσμα όμως είναι αυτό το οποίο ζούμε όλοι και για το οποίο σήμερα συζητάμε.
    Για δε τον αγροτικό τομέα πιστεύω ότι ο αρχηγός της Αξιωματικής Αντιπολίτευσης πρέπει να πάρει και τις πολιτικές ευθύνες των κυβερνήσεων του ΠΑ.ΣΟ.Κ. μέχρι τώρα. Γιατί ξέρετε, κύριε Πρόεδρε, και το ξέρετε πολύ καλά, γιατί η έδρα σας είναι σε αγροτική πολιτική, οι αναθεωρήσεις της Κοινής Αγροτικής Πολιτικής άρχισαν το 1987. Και να σας αναφέρω ότι ήταν η σταφίδα. Από ένα εθνικό προϊόν εξαγώγιμο που έφερνε συνάλλαγμα καταντήσαμε να είμαστε εισαγωγείς. Από εκεί ακολούθησαν τα κτηνοτροφικά, τα γαλακτοκομικά, η φυτική και αλιευτική παραγωγή. Που σημαίνει τι; Σημαίνει ότι ο προσανατολισμός της Ευρωπαϊκής Ένωσης ήταν και η μείωση των δαπανών και η μείωση της καλλιέργειας της παραγωγής και να συγκεντρωθεί αυτή σε λίγα χέρια. 
    Και ιδίως, κύριε Πρόεδρε, στα πλαίσια των διαπραγματεύσεων του παγκόσμιου οργανισμού εμπορίου πραγματικά η Ευρωπαϊκή Ένωση, εκπροσωπώντας το ισχυρότερο ευρωπαϊκό κεφάλαιο, είναι επόμενο ότι θα διαπραγματεύεται σε βάρος των προϊόντων που παράγει η χώρα μας και που μπορούσαμε να είμαστε διατροφικά ανεξάρτητοι. Από χώρα καθαρά εξαγωγική, κατάντησε να είναι η χώρα μας εισαγωγική στα γεωργικά, κτηνοτροφικά, αλιευτικά προϊόντα και να υπάρχει και διατροφική εξάρτηση από τις πολλές εισαγωγές. 
    Άρα δηλαδή το πρόβλημα της ανάπτυξης της υπαίθρου είναι πολυσύνθετο. Έχει να κάνει με τον κύριο στόχο που βάζεις «ποιον θα εξυπηρετήσω» και βέβαια τα βασικά σου εργαλεία δεν μπορεί να είναι ο ιδιωτικός τομέας. Τα βασικά μέσα παραγωγής πρέπει να είναι κάτω από τον δημόσιο και κοινωνικό έλεγχο έτσι ούτως ώστε ο κεντρικός σχεδιασμός να παίρνει υπόψη του ότι θα εξυπηρετήσει τα λαϊκά συμφέροντα. Εκεί είναι η ουσιαστική αντιπαράθεση ιδεών και πολιτικών και όχι βέβαια ποιος θα κάνει καλύτερη διαχείριση της ίδιας πολιτικής που έχει το γνωστό αποτέλεσμα.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Πριν δώσω το λόγο στον επόμενο συνάδελφο, ήθελα, ως προεδρεύων στην τιμητική αυτή θέση, να σας διαβάσω τον κανονισμό. Όχι με αφορμή μόνο τα όσα είπατε εσείς, κύριε Τζέκη, αλλά και όσα προηγήθηκαν,. Τι λέει στο άρθρο 66, παράγραφος 8; Το διαβάζω γιατί μπορεί να το αποδώσω λάθος. «Ο αγορητής δεν μπορεί να απομακρύνεται από το συζητούμενο θέμα, διαφορετικά ο Πρόεδρος τον καλεί να επανέλθει σ’ αυτό. Αν δεν συμμορφωθεί ο Πρόεδρος τον προειδοποιεί ότι θα του αφαιρέσει το λόγο. Αν και μετά την νέα αυτή επισήμανση ο αγορητής δεν επανέλθει στο θέμα, ο Πρόεδρος του αφαιρεί το λόγο». 
    Δεν τα λέω εγώ. Τα λέει η Βουλή. Και εγώ ως Προεδρεύων τώρα και πριν από λίγο δίπλα στη Πρόεδρο, παρακολουθώ ενώ συζητάμε το θέμα πρόγραμμα ανασυγκρότησης περιοχών που αντιμετωπίζουν βιομηχανική κρίση –πολύ σοβαρό θέμα- και υπό την έννοια ότι είναι σοβαρό σαν πρόταση νόμου… 
    Δεν υποκρίνομαι, κύριε Πρωτόπαπα. Αφήστε να εκφραστώ όπως φαντάζομαι. Εδώ σήμερα μιλάμε για κυπριακό, μιλάμε για συμπεριφορά αστυνομίας…
    ΧΡΗΣΤΟΣ ΠΡΩΤΟΠΑΠΑΣ: Μην εκμεταλλεύεστε τη θέση σας για να κάνετε κριτική στον αρχηγό της Αξιωματικής Αντιπολίτευσης. Αυτό είναι ατόπημα, κύριε Πρόεδρε. 
    ΠΡΟΕΔΡΕΥΩΝ (Γεώργιος Σούρλας): Θα με ακούσετε. Δεν εκμεταλλεύομαι τίποτα. Πάω να κάνω το καθήκον μου. Σας παρακαλώ πολύ.
    Δεύτερον, για τη σταφίδα, για αγροτικά ζητήματα δεν υπάρχει ο αρμόδιος Υπουργός να απαντήσει. Και σας ρωτώ. Τι κάνει αυτός που προεδρεύει εδώ; Σέβεται τον κανονισμό ή όχι; 
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Όταν ο Πρωθυπουργός δεν πατάει στην Βουλή; 
    ΧΡΗΣΤΟΣ ΠΡΩΤΟΠΑΠΑΣ: Κάνετε κριτική απόντος του Αρχηγού της Αξιωματικής Αντιπολίτευσης. Διακρίνεστε από σοβαρότητα των απόψεών σας. Όταν το κάνει αυτό ο κ. Καραμανλής; Σας αρέσει; 
    ΠΡΟΕΔΡΕΥΩΝ (Γεώργιος Σούρλας): Αν νομίζετε ότι αυτή είναι συμπεριφορά απέναντι στο Προεδρείο κάνετε μεγάλο λάθος. Σας παρακαλώ πάρα πολύ. Να μην γράφεται τίποτα απ’ αυτά που λέει ο κ. Πρωτόπαπας και κανένας συνάδελφος. 
    ΧΡΗΣΤΟΣ ΠΡΩΤΟΠΑΠΑΣ: …
    ΑΓΓΕΛΟΣ ΤΖΕΚΗΣ: …
    ΚΩΝΣΤΑΝΤΙΝΟΣ ΒΡΕΤΟΣ: …
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: … 
    ΠΡΟΕΔΡΕΥΩΝ (Γεώργιος Σούρλας): Δεν κάνω τίποτα περισσότερο παρά υποβάλλω μια έκκληση ως Προεδρεύων. Καθίστε κάτω, κύριε Πρωτόπαπα. Κάνω μια έκκληση με αίσθημα ευθύνης, πηγαία, χωρίς καμία ιδιοτέλεια και σκοπιμότητα και την κάνω επανειλημμένα για να μην υποβαθμίζουμε το νομοθετικό έργο. Σας παρακαλώ πάρα πολύ καθίστε. Δεν θα μιλήσετε.  Αυτή είναι η έκκλησή μου. 
    Το λόγο έχει ο κ. Κουτσούκος. 
      (Θόρυβος στην Αίθουσα)
      Θα επανέλθουμε στην πρόταση νόμου. Αυτό υπαγορεύει ο Κανονισμός και η κοινοβουλευτική τάξη. Και όσο θα είμαι στην Έδρα αυτό θα εφαρμοστεί. 
      Το λόγο έχει ο κ. Κουτσούκος.
      ΓΙΑΝΝΗΣ ΚΟΥΤΣΟΥΚΟΣ:  Επιτρέψτε μου, κύριε Πρόεδρε, ως απλός Βουλευτής και στερούμενος της δικής σας κοινοβουλευτικής εμπειρίας και μη έχοντας αρμοδιότητα να ερμηνεύω …
      ΠΡΟΕΔΡΕΥΩΝ (Γεώργιος Σούρλας): Κανονισμός είναι, δεν είναι εμπειρία. Δεν ερμηνεύω τίποτε κύριε Κουτσούκο, διαβάζω αυτολεξεί. 
      ΓΙΑΝΝΗΣ ΚΟΥΤΣΟΥΚΟΣ: Επιτρέψτε μου να διαμαρτυρηθώ για τα σχόλια που κάνατε για την ομιλία του Προέδρου του ΠΑ.ΣΟ.Κ., διότι καθόσαστε δίπλα στην Πρόεδρο όταν μιλούσε και μου λέτε ότι οι αναφορές που έκανε ο Πρόεδρος του ΠΑ.ΣΟ.Κ., ότι οι φθίνουσες περιοχές τροφοδοτούνται από την κρίση στον τομέα της αγροτικής ανάπτυξης, δεν έχει σχέση με το θέμα; 
      ΠΡΟΕΔΡΕΥΩΝ (Γεώργιος Σούρλας): Δεν αναφέρθηκα στον Πρόεδρο του ΠΑ.ΣΟ.Κ., καταλάβετέ το, επιτέλους.
      ΓΙΑΝΝΗΣ ΚΟΥΤΣΟΥΚΟΣ: Μπορείτε να μου πείτε ότι η πολιτική της Νέας Δημοκρατίας που διχάζει την ελληνική κοινωνία, δεν τροφοδοτεί την κρίση στις φθίνουσες περιοχές; Με συγχωρείτε πάρα πολύ κύριε Πρόεδρε, δεν είναι αυτός ο ρόλος σας. 
      ΠΡΟΕΔΡΕΥΩΝ (Γεώργιος Σούρλας): Οι φθίνουσες περιοχές έχουν σχέση με το Κυπριακό; Σας παρακαλώ πάρα πολύ! Μα, επιτέλους, έλεος! 
      (Θόρυβος στην Αίθουσα)
      Ορίστε, συνεχίστε κύριε Κουτσούκο.
      ΓΙΑΝΝΗΣ ΚΟΥΤΣΟΥΚΟΣ: Εγώ κύριε Πρόεδρε, θα είμαι στο θέμα, για να μη σας δώσω το δικαίωμα. Αλλά είναι πράγματι απορίας άξιον, πώς η απάντηση του κ. Φώλια -που έφυγε, αλλά είναι εδώ ο κ. Δούκας- στην ομιλία του Αρχηγού της Αξιωματικής Αντιπολίτευσης, του Προέδρου μας κ. Παπανδρέου, ήταν μία απάντηση που ουσιαστικά έλεγε ότι δεν υφίσταται καν θέμα και ότι δεν πρέπει να συζητάμε για φθίνουσες περιοχές και για κρίση, όταν όλοι γνωρίζουμε και οι Βουλευτές της Νέας Δημοκρατίας και ο κ. Φώλιας, ότι η ελληνική περιφέρεια σήμερα αντιμετωπίζει τεράστια προβλήματα αποβιομηχάνισης, αποδιάρθρωσης του κοινωνικού ιστού και ανεργίας. Και θα παρακαλούσα τα στελέχη της Νέας Δημοκρατίας να μην προσπαθούν να καλύψουν την ένδεια των επιχειρημάτων τους, αναγνώσκοντας, από το Βήμα του Κοινοβουλίου, δημοσιεύματα του καθημερινού τύπου όπως έκανε ο Κοινοβουλευτικός Εκπρόσωπος της Νέας Δημοκρατίας, απαντώντας στον κ. Καστανίδη. Διότι το ερώτημα που έθεσε ο κ. Καστανίδης, πώς γίνεται να έχουμε πτώση του Α.Ε.Π. και μείωση της ανεργίας, δεν εξηγείται από κανένα οικονομικό εγχειρίδιο, παρά μόνο από αυτά που χρησιμοποιεί εσχάτως το Υπουργείο Εθνικής Οικονομίας, ο κ. Αλογοσκούφης, ο κ. Δούκας και ο κ. Φώλιας που μίλησε. Τουλάχιστον όσοι έχουμε πάει σε κάποιες οικονομικές σχολές, δεν θυμόμαστε κανέναν οικονομολόγο καμιάς σχολής, να έχει αναπτύξει μια τέτοια θεωρία. Υπάρχει βέβαια εξήγηση, θα σας την πω εγώ. Η εξήγηση είναι ότι ο ΟΑΕΔ έχει κάνει μια τεχνητή μείωση της ανεργίας. Και την έκανε με δύο τρόπους. Ο ένας είναι ότι αυστηροποίησε τις διαδικασίες της καταγραφής των ανέργων διότι όποιος για μία μέρα δεν πάει να ανανεώσει την κάρτα ανεργίας διαγράφεται, ακόμα και αν αυτός δεν πήγε για λόγους ανωτέρω βίας. Και ο δεύτερος είναι ότι έχει απαγορεύσει στα παιδιά των αγροτών, που δεν έχουν δουλειά διότι δεν υπάρχει σήμερα προοπτική στον αγροτικό τομέα, να εγγράφονται στις λίστες του Α.Ε.Π.. Με αυτούς τους τρόπους παρουσιάζετε μειωμένη την ανεργία.
      Έρχομαι, λοιπόν, να δούμε, αγαπητοί συνάδελφοι, το εξής: Υπάρχει πρόβλημα, που πρέπει να το συζητήσουμε; Ναι, βεβαίως υπάρχει. Οφείλονται όλα στην πολιτική της Κυβέρνησης; Όχι βέβαια. Οφείλονται και σε γενικότερες εξελίξεις, που έχουν να κάνουν με την παγκοσμιοποίηση, την ταχύτητα κίνησης των κεφαλαίων και τις επιπτώσεις που δημιουργούνται σε οικονομίες σαν τη δική μας, όταν αυτές γειτνιάζουν με άλλες χώρες που έχουν φθηνότερο εργατικό δυναμικό ή που προσφέρονται για τη μετακίνηση της επιχειρηματικής δραστηριότητας.
      Πώς τα αντιμετωπίζουμε αυτά; 
      Ο Πρόεδρος του ΠΑ.ΣΟ.Κ. έχει μιλήσει για την παγκόσμια δημοκρατική διακυβέρνηση. Έχουν κάνει μεγάλες προσπάθειες τα συνδικάτα, συγκροτώντας επιτροπές στις πολυεθνικές ή ενώνοντας τις δυνάμεις τους. 
      Η εθνική, όμως, Κυβέρνηση δεν πρέπει να έχει ένα σχέδιο αντιμετώπισης της κρίσης, που προκαλείται από αυτά τα γεγονότα; Δηλαδή, δεν πρέπει να έχει μία περιφερειακή στρατηγική για τις περιοχές αυτές, που από τις εξελίξεις, είτε είναι σε παγκόσμιο επίπεδο είτε είναι σε εθνικό είτε έχουν να κάνουν με την αλλαγή των καταναλωτικών και των παραγωγικών προτύπων, θα βρεθούν σε κρίση; Δεν πρέπει, δηλαδή, να έχει τους κατάλληλους μηχανισμούς σε περιφερειακό επίπεδο, τους οποίους να έχει εξοπλίσει με τους αντίστοιχους πόρους, για να αντιμετωπίσουν αυτά τα προβλήματα;
      Αυτά δεν τα έχει κάνει η Κυβέρνηση και βεβαίως δεν έχει μία στρατηγική, για να αντιμετωπίσει τη μεταβατική φάση, που βρίσκεται σήμερα ο αγροτικός τομέας της οικονομίας, όπου καταγράφεται πτώση της συνολικής παραγωγής –και τα έχουμε αναφέρει αυτά με αφορμή άλλη συζήτηση στη Βουλή- η οποία και οδηγεί σε μείωση των θέσεων εργασίας.
      Δεν είναι εδώ ο κ. Τζέκης, αλλά δεν είναι σωστή αυτή η γραμμή του Κ.Κ.Ε., που προσπαθεί κάθε φορά να χρεώσει όλα τα πράγματα στις κυβερνήσεις του ΠΑ.ΣΟ.Κ., λέγοντας ανακρίβειες από αυτό το Βήμα. 
      Τον κανονισμό για τον καπνό, κύριε Τζέκη, που μείωσε την παραγωγή στο 1/5 και ερήμωσε ολόκληρες περιοχές, δεν τον διαπραγματεύτηκε η κυβέρνηση του ΠΑ.ΣΟ.Κ.. Η κυβέρνηση της Νέας Δημοκρατίας τον διαπραγματεύτηκε. Το ΠΑ.ΣΟ.Κ. διασφάλισε τα λεφτά, διασφάλισε τις επιδοτήσεις.
      Απέναντι, λοιπόν, σε αυτή την κατάσταση της απαισιοδοξίας και της κρίσης, πρέπει να δούμε: Ισχύει το επιχείρημα, που λέει η Κυβέρνηση; Και μας είπε όταν φέραμε την πρόταση νόμου για το επίδομα θέρμανσης: «Κοιτάξτε, εμείς δεν κάνουμε ειδικές παρεμβάσεις, δεν κάνουμε επιδοματικές πολιτικές. Εμείς κάνουμε πολιτική για όλους τους Έλληνες». Μάλιστα. Έχετε κάνει, λοιπόν, αγαπητοί κύριοι της Κυβέρνησης, πολιτική για όλους τους Έλληνες, έχετε αυξήσει το εισόδημα και την απασχόληση κι έτσι δεν χρειαζόμαστε ειδικές πολιτικές.
      Πάει καλά, λοιπόν, το πρόγραμμα δημοσίων επενδύσεων, που κάθε χρόνο μειώνεται! Πάει καλά το Γ΄ Κ.Π.Σ., που έχουμε απώλεια έργων! Πάει καλά ο επενδυτικός νόμος, που δεν έχει αποδώσει και που αυτό φαίνεται στην περιφέρεια! 
      Και μας είπε και ο Κοινοβουλευτικός Εκπρόσωπος της Νέας Δημοκρατίας νωρίτερα, ότι θα πάρουν 700 ευρώ αύξηση οι συνταξιούχοι του Ο.Γ.Α. το 2007. Δηλαδή, θα τους δώσετε τα χρωστούμενα, αν έχω καταλάβει καλά, κύριε Τασούλα. Διότι είχατε υποσχεθεί ότι θα πάει στα 330 ευρώ η αύξηση του Ο.Γ.Α. και τους δώσατε 12 ευρώ τα δύο χρόνια που κυβερνούσατε, όταν τα 30 ευρώ του ΠΑ.ΣΟ.Κ. τα είχατε χαρακτηρίσει ως ψίχουλα. Θα τους δώσετε τα χρωστούμενα λοιπόν. Και θέλετε να σας ευχαριστήσουν κιόλας. Το κάνετε σαν την παροιμία με την καλύβα του Χότζα. Πάει καλά λοιπόν; Υπάρχει αισιοδοξία;
      ΚΩΝΣΤΑΝΤΙΝΟΣ ΤΑΣΟΥΛΑΣ: Τα 12 ευρώ τα έδωσε η δική σας οικονομία. Τα πολλά τα έδωσε η δική μας.
      ΠΡΟΕΔΡΕΥΩΝ (Γεώργιος Σούρλας): Κύριε Τασούλα, δεν είναι απαραίτητο να απαντάτε.
      ΓΙΑΝΝΗΣ ΚΟΥΤΣΟΥΚΟΣ: Ναι, τα έδωσε και τη λοιδορούσατε. Και τάζατε για να τους πάρετε την ψήφο. Και τώρα τους κοροϊδεύετε.
      Απέναντι, λοιπόν, σε αυτό το κλίμα της απαισιοδοξίας δεν χρειάζεται να συζητήσουμε για καινούργιες δομές, για καινούργιους πόρους, σαν αυτούς που περιλαμβάνει η πρόταση του ΠΑ.ΣΟ.Κ.; Εγώ δεν λέω ότι είναι η τέλεια πρόταση. Δίνει, όμως, μία αφορμή για συζήτηση στο Κοινοβούλιο, παρά το ότι ο Κανονισμός λέει ότι δεν πρέπει να μπει σε ψηφοφορία, που ευαισθητοποιεί και τους Βουλευτές της Αντιπολίτευσης και της κυβερνώσας παράταξης και την ίδια την Κυβέρνηση. Αυτός είναι ο στόχος μας.
      Αν αυτό το στόχο δεν τον ασπάζεστε, τουλάχιστον προσπαθήστε να αξιοποιήσετε την όλη επιχειρηματολογία που αναπτύσσουμε και την προσπάθεια που καταβάλουμε, για να διορθώσετε την πολιτική σας. Διότι αν δεν το κάνετε αυτό, δεν έχει τόση αξία το ότι θα χάσετε εσείς και θα κυβερνήσουμε εμείς. Σημασία έχει πως όταν θα έρθει η ώρα να κυβερνήσουμε, όπως έγινε το 1993, θα πάρουμε περιοχές ερημωμένες. Και όταν είχε γίνει αυτό, αναγκαστήκαμε να εφαρμόσουμε τα προγράμματα ανασυγκρότησης και στην Αχαΐα και στη Βοιωτία και στην Εύβοια. Διότι ακριβώς αυτή ήταν η πολιτική που είχατε εφαρμόσει την περίοδο 1990-1993.
      Άρα, λοιπόν, η πρότασή μας έχει και έναν παιδευτικό χαρακτήρα, που απευθύνεται προς την πλευρά της Νέας Δημοκρατίας.
      Σας ευχαριστώ, κύριοι συνάδελφοι.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο.
      Το λόγο έχει ο κ. Μπούγας.
      ΙΩΑΝΝΗΣ ΜΠΟΥΓΑΣ: Ευχαριστώ, κύριε Πρόεδρε. 
      Κύριε Πρόεδρε, ακολουθώντας την προτροπή σας, θα μείνω στην πρόταση νόμου, λέγοντας τι μέτρα έχει πάρει η Κυβέρνηση για τις περιοχές που φθίνουν, καθώς επίσης και για ποιους λόγους θα καταψηφίσω την πρόταση. 
      Γνωρίζουν όλοι, κυρίες και κύριοι συνάδελφοι, ότι η στήριξη των περιοχών που αντιμετωπίζουν διαρθρωτικά προβλήματα αποτελεί ύψιστη προτεραιότητα της Κυβέρνησης της Νέας Δημοκρατίας, όπως αποτελεί και προτεραιότητα της Ευρωπαϊκής Ένωσης. Οι εισηγούμενοι τη συζητούμενη πρόταση νόμου συνάδελφοι Βουλευτές του ΠΑ.ΣΟ.Κ., σημειώνουν στην αιτιολογική έκθεση, ότι η παραγωγική βάση της χώρας μας στηρίζεται σε μεγάλο βαθμό σε κλάδους παραδοσιακούς και χαμηλής τεχνολογίας, ευάλωτους στον ανταγωνισμό γειτονικών, ιδίως χωρών, με χαμηλό εργατικό κόστος. 
      Η διαπίστωση αυτή είναι μεν βάσιμη, αλλά ανατρέχει σε λάθη, παραλείψεις, αβελτηρίες, των χρόνων της δικής σας διακυβέρνησης, κυρίες και κύριοι συνάδελφοι του ΠΑ.ΣΟ.Κ.. 
      Η παντελής έλλειψη διορατικής αναπτυξιακής πολιτικής οδήγησε τα πράγματα στην κατάσταση, την οποία παραλάβαμε το Μάρτιο του 2004 και ενώ κανείς θα μπορούσε να αναγνώσει την πρότασή σας, ως προσπάθεια απολογίας έναντι του ελληνικού λαού για τα λάθη και τις παραλείψεις σας και ανάπτυξη αυτού του απολογητικού υπομνήματος, θα έλεγα, αναμέναμε να γίνει από τον Πρόεδρό σας, αντί όλων αυτών, έρχεστε και μιλάτε στην Αίθουσα αυτή, επί παντός επιστητού, προσπαθώντας για μία κατάσταση, την οποία εσείς δημιουργήσατε και για την οποία εσείς είστε υπεύθυνοι να μεταφέρετε, κατά τη γνωστή και προσφιλή σας τακτική, τις ευθύνες στη Νέα Δημοκρατία. 
      Η Κυβέρνησή μας υλοποιεί, από το 2004, ένα συγκεκριμένο σχεδιασμό για την ανάδειξη της ανταγωνιστικότητας της ελληνικής οικονομίας. Ψήφισε το νέο φορολογικό και αναπτυξιακό νόμο. Προώθησε το εθνικό και τα ειδικά πλαίσια χωροταξικού σχεδιασμού και αειφόρου ανάπτυξης, προκειμένου να γνωρίζει ο επιχειρηματίας, ποια δραστηριότητα μπορεί να αναπτύσσει και πού.
      Επανορθώνουμε τα σφάλματα δεκαετιών και καλύπτουμε το χαμένο έδαφος. Τα πρώτα θετικά αποτελέσματα είναι ήδη ορατά. Άνοδος της ανταγωνιστικότητας της οικονομίας. Άνοδος των επενδύσεων και των εξαγωγών. Επάνοδος στη δημοσιονομική σταθερότητα. Υψηλοί ρυθμοί ανάπτυξης και μείωσης της ανεργίας. 
      Συνεχίζουμε, κυρίες και κύριοι συνάδελφοι, προς την ίδια κατεύθυνση, προτείνοντας στην κοινωνία τολμηρές μεταρρυθμίσεις για σύγχρονη διοίκηση, για εξωστρεφή και ανταγωνιστική οικονομία, για παιδεία που δίνει πραγματικά εφόδια στους νέους. 
      Θέτουμε σε εφαρμογή το νέο χάρτη κρατικών ενισχύσεων περιφερειακού χαρακτήρα που επιδοτεί σημαντικά τις ιδιωτικές επενδύσεις στην περιφέρεια. Στο Νομό Φωκίδας, για παράδειγμα, ένα νομό εγκαταλελειμμένο τις δεκαετίες που κυβέρνησε το ΠΑ.ΣΟ.Κ., η κρατική ενίσχυση μιας ιδιωτικής επένδυσης μπορεί να φτάσει το 50% της δαπάνης του επενδυτικού σχεδίου. 
      Καταρτίζουμε το Εθνικό Στρατηγικό Πλαίσιο Αναφοράς 2007-2013, με έμφαση στην ανάπτυξης της περιφέρειας, την προαγωγή της παιδείας και της έρευνας. Ταυτόχρονα, λαμβάνουμε ειδικά μέτρα για τους νέους που δυσκολεύονται να βρουν εργασία, για τους εργαζόμενους που πλήττονται από το μετασχηματισμό της οικονομίας, την παύση λειτουργίας ή τη μετανάστευση παραγωγικών μονάδων. 
      Υλοποιούμε, μέσω του Οργανισμού Ανάπτυξης Εργατικού Δυναμικού, σημαντικά προγράμματα αρχικής και συνεχιζόμενης επαγγελματικής κατάρτισης και απασχόλησης, απόκτησης εργασιακής εμπειρίας, απασχόλησης ανέργων γυναικών και ατόμων που βρίσκονται κοντά στη σύνταξη.
       Προωθούμε μέσα από τα Κέντρα Προώθησης Απασχόλησης, την εξατομικευμένη παρέμβαση και την ποιοτική ανάλυση των στοιχείων της ανεργίας. Εφαρμόζουμε ενεργητικές πολιτικές απασχόλησης και μετατρέπουμε το επίδομα ανεργίας σε επιδότηση για την απασχόληση. 
      Με τον ισχύοντα αναπτυξιακό νόμο καλύπτουμε σημαντικό τμήμα, το οποίο φτάνει το 48% του σχεδίου, του μισθολογικού κόστους του συνόλου των θέσεων εργασίας που δημιουργείται εντός τριετίας από την ολοκλήρωση του επιδοτούμενου επενδυτικού σχεδίου. Ειδικά για τις περιοχές που βρίσκονται σε φάση οικονομικής και κοινωνικής μετάβασης, ευνοούμε την πρόσληψη με συμβάσεις μερικής απασχόλησης, ατόμων που μένουν άνεργα, είτε κατόπιν ομαδικών απολύσεων, είτε λόγω παύσης λειτουργίας των επιχειρήσεων, όπου εργάζονται, ώστε να λάβουν τα αναγκαία ένσημα για τη συνταξιοδότησή τους. 
      Σε εκείνους που βρίσκονται σε ώριμη ηλικία με αυξημένες και ανελαστικές οικογενειακές υποχρεώσεις και αδυναμία προσαρμογής στις νέες συνθήκες -όπως οι πρώην εργαζόμενοι στα κλωστοϋφαντουργία της Νάουσας- χορηγούμε πλήρη κύρια και επικουρική σύνταξη. 
      Παράλληλα, όπως έχει ήδη ανακοινώσει ο Υπουργός Απασχόλησης, η Κυβέρνηση σχεδιάζει τη δημιουργία ειδικού Ταμείου Αλληλεγγύης και πάγιου θεσμικού πλαισίου, μέσω του οποίου θα χρηματοδοτούνται εξειδικευμένες παρεμβάσεις σε περιοχές που αντιμετωπίζουν έντονα διαρθρωτικά προβλήματα. 
     Και ενώ βρίσκονται σε εξέλιξη όλες αυτές οι πρωτοβουλίες της Κυβέρνησης, το ΠΑ.ΣΟ.Κ., με την υπό συζήτηση πρόταση νόμου επιχειρεί να αποδείξει ότι ενδιαφέρεται για τα προβλήματα της ελληνικής περιφέρειας.
     Επιγραμματικά, κυρίες και κύριοι συνάδελφοι, στο χρόνο που μου απομένει, κρίνοντας την πρόταση, μπορώ να πω τα εξής: Πρώτον, η πρόταση διακρίνεται από προσποιητή άγνοια των παραλείψεων των προηγούμενων κυβερνήσεων του ΠΑ.ΣΟ.Κ.. Δεύτερον, δεν λαμβάνει υπ’ όψιν τις δράσεις που αναπτύσσει η παρούσα Κυβέρνηση, μερικές από τις οποίες σας εξέθεσα και τρίτον, είναι διατυπωμένη κατά τρόπο πρόχειρο και ευκαιριακό.
     Η πρόταση νόμου την οποία εισηγούνται σήμερα οι Βουλευτές του ΠΑ.ΣΟ.Κ. εισάγει ένα πολύπλοκο, δαιδαλώδες θα έλεγα σύστημα επιτροπών και φαίνεται να αγνοεί την υφιστάμενη διοικητική δομή της χώρας, που θα μπορούσε να αξιοποιηθεί αντί όλων αυτών των προτεινόμενων επιτροπών. Εθνική Επιτροπή Ανασυγκρότησης, περιφερειακές επιτροπές διαχείρισης του προγράμματος, περιφερειακές επιτροπές παρακολούθησης και άλλες. Δαιδαλώδες το σύστημα των επιτροπών, αδυναμία λειτουργίας του συστήματος.
     Τα κριτήρια, δε, επιλογής των περιοχών, για τις οποίες καταρτίζεται το πρόγραμμα ανασυγκρότησης, δεν καθορίζονται κατά τρόπο σαφή, μολονότι το ζήτημα αυτό είναι ιδιαίτερα σημαντικό και η πλημμελής αντιμετώπισή του προκαλεί αδικίες και παραβλέπει ενδοπεριφερειακές, αλλά και ενδονομαρχιακές ακόμη ανισότητες. 
     Η πρόταση νόμου περιέχει, ακόμη, ασάφειες ως προς τη λειτουργία του σχήματος, την πρόταση, έγκριση, κατάρτιση και εφαρμογή των προγραμμάτων ανασυγκρότησης, που αφορούν νομούς μεν, αλλά εκτελούνται σε περιφερειακό επίπεδο και εισάγει επίσης τη λειτουργία ενός ακόμη ειδικού λογαριασμού.
     Επιπλέον προκαλεί σύγχυση η πρόταση ως προς το περιεχόμενο των προγραμμάτων ανασυγκρότησης, καθώς συμπίπτει με δράσεις που αναπτύσσονται ήδη στο πλαίσιο των περιφερειακών επιχειρησιακών προγραμμάτων και των τομεακών προγραμμάτων. Είναι, δε, χαρακτηριστικό ότι στο άρθρο 5 της πρότασης οι προτάσεις αφορούν υφιστάμενες δράσεις του Ο.Α.Ε.Δ. μέσω περιφερειακών και τομεακών επιχειρησιακών προγραμμάτων. Σκοπός, όμως, δεν πρέπει να είναι η μεταφορά δράσεων από το ένα πρόγραμμα στο άλλο και η πρόσθετη γραφειοκρατία μόνο και μόνο για να προκαλέσετε –όπως επιδιώκετε- εντυπώσεις. 
     Κατά συνέπεια, κύριε Πρόεδρε, η συζητούμενη πρόταση νόμου δεν μπορεί να γίνει δεκτή καθώς χαρακτηρίζεται από προχειρότητα, ασάφεια, παραβλέπει τη διάσταση της εκπαίδευσης και επανεισηγείται ήδη εφαρμοζόμενα μέτρα, ενώ διαπνέεται από διάθεση εντυπωσιασμού. Όλα αυτά τα στοιχεία τα οποία περιέγραψα πριν είναι η ατυχής κληρονομιά της κυβερνητικής φιλοσοφίας του ΠΑΣΟΚ. Έλλειψη διορατικότητας, έλλειψη αποτελεσματικού σχεδιασμού, αμηχανία μπροστά στο κύμα αποβιομηχάνισης που έπληξε τη χώρα, επιδότηση της μετανάστευσης, χορήγηση επενδυτικών ενισχύσεων χωρίς εχέγγυα ανταποδοτικότητας. 
     Κυρίες και κύριοι συνάδελφοι, του ΠΑ.ΣΟ.Κ., αντί να επαναλαμβάνετε τις συνταγές της δικής σας κυβερνητικής αποτυχίας, θα ήταν χρησιμότερο για τον τόπο αλλά και για εσάς, να συμπράξετε, με καλοπροαίρετη κριτική και ουσιαστικές προτάσεις, στη μεταρρυθμιστική προσπάθεια της Νέας Δημοκρατίας, προσπάθεια την οποία αναγνωρίζει και στην οποία προσβλέπει το σύνολο του ελληνικού λαού.
     Προσπάθησα, κύριε Πρόεδρε, κυρίες και κύριοι συνάδελφοι, να καταδείξω τα προβλήματα, τα οποία έχει η συζητούμενη πρόταση νόμου για να αιτιολογήσω την άρνησή μου να ψηφίσω υπέρ της προτάσεως.
     Ευχαριστώ θερμά.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Μπούγα.
     Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού «Πολιτιστική Χορηγία». 
     Οι Βουλευτές κύριοι Τσαλίδης και Καρράς ζητούν ολιγοήμερη άδεια απουσίας τους στο εξωτερικό. 
     Εγκρίνει το Σώμα;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς, η Βουλή ενέκρινε τις ζητηθείσες άδειες.
     Ο κ. Κουσελάς έχει το λόγο.
     ΔΗΜΗΤΡΙΟΣ ΚΟΥΣΕΛΑΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, με την πρόταση που ως ΠΑ.ΣΟ.Κ. καταθέσαμε σήμερα, επιχειρούμε στα πλαίσια μίας ολοκληρωμένης στρατηγικής να αντιμετωπίσουμε τα προβλήματα κρίσης, ανεργίας και υπανάπτυξης σε μία σειρά από φθίνουσες περιοχές. Η πρωτοβουλία μας αυτή δίνει τον πρώτο λόγο στον τοπικό αναπτυξιακό σχεδιασμό, με τη συμμετοχή και τη συνέργεια όλων των παραγωγικών και κοινωνικών δυνάμεων.
     Κατ’ αρχάς θα ήθελα να πω σε ορισμένους, οι οποίοι επιχείρησαν να κάνουν κριτική σε ό,τι έκανε το ΠΑ.ΣΟ.Κ. στη δεκαετία του ’90, ότι το ΠΑ.ΣΟ.Κ. με τα ολοκληρωμένα προγράμματα που εφήρμοσε εκείνη τη δεκαετία μπορεί να μη κατάφερε να διασώσει μία σειρά από κλάδους, που αντιμετώπισαν πρόβλημα, αντιμετώπισε, όμως, πάρα πολύ θετικά και διασώθηκαν μία σειρά από συγκεκριμένες περιοχές, οι οποίες ζούσαν στη φτώχεια και μαράζωναν και που σήμερα αποτελούν πρότυπα ανάπτυξης. Αναφέρομαι και στο Λαύριο και στη Θήβα και στην Κοζάνη και σε άλλες περιοχές, που στα πλαίσια αυτών των ολοκληρωμένων προγραμμάτων, μπήκαν σε τροχιά ανάπτυξης.
     Σήμερα, κυρίες και κύριοι συνάδελφοι, η χώρα μας είναι αντιμέτωπη με ένα δεύτερο κύμα αποβιομηχάνισης, που πλήττει μία σειρά από κλάδους, όπως είναι η κλωστοϋφαντουργία, το έτοιμο ένδυμα και η υπόδηση. Αυτοί οι κλάδοι υφίστανται από τη μία πλευρά τις συνέπειες της απελευθέρωσης και της παγκοσμιοποίησης και, από το 2005 και μετά, των ποσοστώσεων από τις τρίτες χώρες και ιδιαίτερα από την Κίνα. Αρκετές βιομηχανίες έχουν επιλέξει τα τελευταία χρόνια τη μετεγκατάστασή τους σε γειτονικές χώρες, προσβλέποντας κύρια στο χαμηλό εργατικό κόστος.
     Στην ιδιαίτερη πατρίδα μου, την Καλαμάτα, έχουμε βιώσει στο πετσί μας τέτοιου είδους πρακτικές, όταν μία σειρά από ανθούσες βιομηχανίες τα περασμένα χρόνια, όπως η «Levi’s», ο Λέκας, μεταποιητικές βιομηχανίες, έκλεισαν η μία πίσω από την άλλη, με αποτέλεσμα η Μεσσηνία σήμερα να είναι τρίτη από το τέλος, σε ό,τι αφορά το επίπεδο ανάπτυξης. Και ενώ αυτό είναι ένα ζήτημα το οποίο αναγνωρίζεται από όλους και από τη σημερινή Κυβέρνηση, η οποία έκανε έντονη κριτική τα τελευταία χρόνια στις κυβερνήσεις του ΠΑ.ΣΟ.Κ., δυστυχώς δεν έκανε και δεν κάνει τίποτα, προκειμένου η Μεσσηνία να μπει σε μία τροχιά ανάπτυξης.
     Κάτω από αυτές τις συνθήκες, κυρίες και κύριοι συνάδελφοι, θα πρέπει να αξιοποιήσουμε, κατ’ αρχήν, την εμπειρία πολλών ευρωπαϊκών χωρών που εφάρμοσαν ειδικά προγράμματα και μέτρα.  Επίσης, πρέπει να αξιοποιήσουμε το ότι η Ευρωπαϊκή Ένωση δέχθηκε για πρώτη φορά την ανάγκη προσαρμογής ορισμένων οριζόντιων ενεργειών στις ειδικές ανάγκες που υπάρχουν σε κλαδικό επίπεδο, ώστε οι προβληματικοί κλάδοι να στραφούν σε καινοτομίες και σε προϊόντα υψηλής περιεκτικότητας σε γνώση. 
     Κύριε Υπουργέ, δυστυχώς, η Κυβέρνησή σας δεν έλαβε μέχρι σήμερα καμία συγκροτημένη πρωτοβουλία ούτε για την οικονομική ανασυγκρότηση περιοχών που πλήττονται ούτε για την αναδιάρθρωση των προβληματικών κλάδων της οικονομίας. 
     Σας είπε πριν από λίγο ο Πρόεδρος του ΠΑ.ΣΟ.Κ. ότι δεν αναφέρετε λέξη γι’ αυτό το σημαντικό θέμα στο αναθεωρημένο επιχειρησιακό πρόγραμμα ανταγωνιστικότητας.  Ξέρετε γιατί, κυρίες και κύριοι συνάδελφοι; Γιατί η Νέα Δημοκρατία τα περιμένει όλα από την αγορά. Γιατί η Νέα Δημοκρατία περιμένει αυτόματα και στο πλαίσιο της καλυτέρευσης των μακροοικονομικών δεικτών να αντιμετωπισθούν τέτοιου είδους προβλήματα. Και βέβαια, έχετε ανοίξει με την πολιτική σας την όρεξη στο Σ.Ε.Β., με αποτέλεσμα σήμερα ο Σ.Ε.Β. –και αποτελεί πρώτο ζήτημα στις εφημερίδες- να σας καταλογίζει το ότι υποθηκεύετε το μέλλον της οικονομίας και της κοινωνίας, αναβάλλοντας τις μεταρρυθμίσεις, το ότι κάνετε μία άτολμη διαχείριση της εξουσίας, το ότι ακολουθείτε μία ανέξοδη ρητορεία σε ό,τι αφορά στις μεταρρυθμίσεις και πάει λέγοντας. Και αυτό, γιατί έχετε ανοίξει –όπως είπαμε- την όρεξη για εργασιακές σχέσεις-λάστιχο από τη μία πλευρά και για μισθούς πείνας και εξαθλίωσης, μισθούς Κίνας, από την άλλη. Αυτή είναι η πολιτική, την οποία ακολουθείτε σε αυτόν τον τομέα! Όσο για την πρόσκαιρη επιδοματική ενίσχυση των ανέργων, αυτή είναι ανεπαρκής και χωρίς προοπτική. 
      Κυρίες και κύριοι συνάδελφοι, άκουσα πολύ προσεκτικά τον εκλεκτό εισηγητή της Νέας Δημοκρατίας, αλλά και άλλους συναδέλφους που μίλησαν και μου έκανε εντύπωση το εξής: Ενώ μέχρι σήμερα μας κατηγόρησαν και μας κατηγορούν ότι δεν έχουμε θέσεις και προτάσεις, σήμερα –και αυτό δεν συμβαίνει για πρώτη φορά, το έκαναν και σε άλλες περιπτώσεις που έχουμε φέρει στην Ολομέλεια προτάσεις νόμου- μας είπαν ότι η πρότασή μας, λέει, είναι ατελής. Άλλος είπε, πριν από λίγο, ότι αυτά που προτείνουμε, είναι πρόχειρα και ασαφή. Αν, κύριοι συνάδελφοι της Νέας Δημοκρατίας, η πρότασή μας είναι ατελής, είναι στο χέρι σας και στη διακριτική σας ευχέρεια να τη βελτιώσετε. Εγώ, όμως, δεν άκουσα καμία πρόταση εδώ, που να βελτιώνει τις απόψεις οι οποίες κατατέθηκαν. Άκουσα πάλι να ασκείται κριτική και αντιπολίτευση στην Αξιωματική Αντιπολίτευση.
      Κυρίες και κύριοι συνάδελφοι, η πρότασή μας οργανώνει το σχεδιασμό, τη χρηματοδότηση και την υλοποίηση ενός ολοκληρωμένου προγράμματος ανασυγκρότησης για κάθε φθίνουσα περιοχή. Το πρόγραμμα ανασυγκρότησης δεν στοχεύει απλά στη διάσωση των επιχειρήσεων που αδυνατούν να αντεπεξέλθουν στα νέα οικονομικά δεδομένα, αλλά δημιουργεί και μηχανισμούς διάγνωσης του φαινομένου και περιορισμού των αρνητικών συνεπειών του. Παράλληλα, εφαρμόζει συγκεκριμένες εναλλακτικές λύσεις για τη συνολική αναδιάρθρωση και την τόνωση της οικονομίας των περιοχών που πλήττονται από την αποβιομηχάνιση και για τη δημιουργία νέων θέσεων εργασίας. 
      Κύριε Υπουργέ, κρίσιμα στοιχεία για την επιτυχία αυτής της νομοθετικής μας πρωτοβουλίας είναι, κατά τη γνώμη μου, τρία: Πρώτον, να οριστούν το ταχύτερο με υπουργική απόφαση, σαφή κριτήρια και δείκτες ένταξης των περιοχών σε πρόγραμμα ανασυγκρότησης. Δεύτερον, η Κυβέρνηση να αναλάβει πρωτοβουλίες, για να εξασφαλίσει έγκαιρη και επαρκή χρηματοδότηση αυτών των προγραμμάτων τόσο από κοινοτικούς πόρους όσο και από εγχώριες πηγές. Και δεν μπορούμε εδώ να λέμε ότι δεν υπάρχουν χρήματα για τη χρηματοδότηση τέτοιων πολιτικών, ενώ, όταν θέλουμε να κάνουμε εκπτώσεις και μειώσεις στους φορολογικούς συντελεστές των ανωνύμων επιχειρήσεων, να υπάρχουν. Τρίτον, να εξασφαλισθεί η συναίνεση και η δέσμευση όλων των παραγόντων των τοπικών κοινωνιών για τους όρους και τις προϋποθέσεις της κοινής προσπάθειας, με δίκαιο καταμερισμό μεταξύ τους και των βαρών αλλά και των ωφελειών. 
      Κυρίες και κύριοι συνάδελφοι, κλείνοντας την τοποθέτησή μου θέλω να πω ότι ο φαύλος κύκλος της «χύμα» ανάπτυξης, της αναζήτησης μιας ανταγωνιστικότητας βασισμένης στο χαμηλό εργατικό κόστος, στην υπερεκμετάλλευση και στον παρασιτισμό, πρέπει επιτέλους να κλείσει οριστικά για τη χώρα μας. Χωρίς σχεδιασμό, χωρίς συντονισμένες πρωτοβουλίες δεν μπορούμε να προσδοκούμε ισόρροπη ανάπτυξη, δεν μπορούμε να προσδοκούμε βιώσιμη μετάβαση στην «Κοινωνία της Γνώσης». 
      Πρέπει επιτέλους, κύριε Υπουργέ, η Κυβέρνησή σας να «πάρει διαζύγιο» από την παραοικονομία, από τους μεταπράτες και από τους τζογαδόρους. Θα πρέπει να στηρίξει την υγιή πρωτοβουλία, τους επιχειρηματίες που ρισκάρουν, τους επιχειρηματίες που δεν θα μιλούν στο όνομα της ιδιωτικής πρωτοβουλίας από τη μια πλευρά και από την άλλη θα βασίζονται στο κράτος και στις κρατικές επιδοτήσεις. Και πρέπει επιτέλους να υιοθετήσει τέτοιου είδους προτάσεις, οι οποίες στηρίζουν την περιφέρεια, για να μπορέσει ο τόπος μας να πάει μπροστά. 
      Σας ευχαριστώ
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας, αφού πρώτα ξεναγήθηκαν στους χώρους του Μεγάρου της Βουλής των Ελλήνων, σαράντα οκτώ φοιτητές και φοιτήτριες και δύο συνοδοί καθηγητές από το Πάντειο Πανεπιστήμιο.
      Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Γεωργιάδης.
      ΝΙΚΟΛΑΟΣ ΓΕΩΡΓΙΑΔΗΣ: Κυρίες και κύριοι συνάδελφοι, κατ’ αρχήν τέθηκε το ερώτημα από τον Κοινοβουλευτικό Εκπρόσωπο του ΠΑ.ΣΟ.Κ. κ. Καστανίδη, αλλά και από άλλους ομιλητές του ΠΑ.ΣΟ.Κ. αργότερα, πώς είναι δυνατόν να υπάρξει ανάπτυξη και ταυτόχρονα αύξηση της ανεργίας. Λυπούμαι που θα αναγκαστώ να κάνω μία πολύ σύντομη επισήμανση, που ενδεχομένως φοιτητές που μπορεί να μας παρακολουθούν σήμερα, γνωρίζουν την απάντηση. Αυτό το οποίο σημειώθηκε την περίοδο 1996-2004 στην Ελλάδα, ήταν ο υψηλός δείκτης αύξησης του Ακαθάριστου Εθνικού Προϊόντος. Άλλο η αύξηση του Ακαθάριστου Εθνικού Προϊόντος και άλλο η ανάπτυξη. Και αυτό που πραγματικά συνέβη, είναι ότι δεν υπήρξε ουσιαστική ανάπτυξη, γιατί πράγματι, εάν υπήρχε, δεν θα είχαμε τόσο μεγάλη αύξηση της ανεργίας.
Δεν θα είχαμε όλα τα φαινόμενα, τα οποία είδαμε, της αύξησης της κοινωνικής ανισότητας, της πτώσης όλων των δεικτών της παραγωγικότητας, της αποεπένδυσης στη χώρα. Αυτά δεν θα τα είχαμε δει, αν πράγματι υπήρχε ανάπτυξη. 
      Οπότε, θα ήθελα πάρα πολύ και ο κ. Καστανίδης, αλλά και οι προλαλήσαντες συνάδελφοι, να μπορέσουν να κάνουν ένα διαχωρισμό του τι σημαίνει ανάπτυξη και τι σημαίνει αύξηση του Α.Ε.Π.. Πράγματι, λοιπόν, δεν υπήρχε ανάπτυξη εκείνα τα χρόνια και πιστεύω ότι η σημερινή αύξηση του Α.Ε.Π., η οποία αγγίζει το 4% και η οποία συνοδεύεται από μεγάλη πτώση της ανεργίας -κάτω από το 9%- και από βελτίωση σε όλους τους δείκτες παραγωγικότητας και ανταγωνιστικότητας της ελληνικής οικονομίας, αυτή είναι μία πραγματική ανάπτυξη. 
      ΚΩΝΣΤΑΝΤΙΝΟΣ ΒΡΕΤΤΟΣ: Η αύξηση του Α.Ε.Π. δεν έχει καμία σχέση με την ανεργία. 
      ΝΙΚΟΛΑΟΣ ΓΕΩΡΓΙΑΔΗΣ: Θα το κουβεντιάσουμε όσο θέλετε, κύριε Βρεττέ. Άλλο η ανάπτυξη και άλλο η μεγέθυνση του Α.Ε.Π.. Είναι δύο διαφορετικά πράγματα. Μπορείς να έχεις μεγέθυνση του Α.Ε.Π. και όχι ανάπτυξη. Αυτό πετύχατε και γι’ αυτό δεν το καταλαβαίνετε. 
      Δεύτερον, θέλω να αναφερθώ σε κάτι που είπε ο Αρχηγός της Αξιωματικής Αντιπολίτευσης, ο οποίος εσφαλμένα ανέφερε ότι έχουμε μείωση του Προγράμματος Δημοσίων Επενδύσεων. Το Πρόγραμμα Δημοσίων Επενδύσεων στην τριετία 2005-2007 ήταν κατά μέσο όρο 8.015.000.000 ευρώ, δηλαδή πάνω από 8.000.000.000 ευρώ. Αυτός είναι ο μέσος όρος της δικής μας τριετίας. Ο μέσος όρος της τριετίας 2002-2004, μείον τα έξοδα των Ολυμπιακών Αγώνων, ήταν 6.719.000.000 ευρώ. Είμαστε, δηλαδή, περίπου 20% ισχυρότεροι στο Πρόγραμμα Δημοσίων Επενδύσεων απ’ ό,τι την προηγούμενη τριετία και εδώ δεν υπάρχει αντικείμενο συζήτησης, εδώ υπάρχουν νούμερα τα οποία είναι ψυχρά και τα οποία κάποιος ή τα γνωρίζει ή δεν τα γνωρίζει ή δεν θέλει να τα γνωρίσει. 
      Το τρίτο, το οποίο αναφέρθηκε στη συζήτηση και επίσης πρέπει να ξεκαθαρίσουμε, είναι η περίφημη απορροφητικότητα των κονδυλίων του Γ΄  Κοινοτικού Πλαισίου Στήριξης. Κοιτάξτε, πρέπει κάποια στιγμή να αντιληφθούμε στην Ελλάδα ότι ο τρόπος με τον οποίο σχεδιάστηκε το Γ΄ Κοινοτικό Πλαίσιο Στήριξης, ήταν τόσο κακός και πρόχειρος, που όχι μόνο δεν το άφησε να λειτουργήσει, αργήσαμε δεκαοκτώ μήνες σε σχέση με άλλους εταίρους μας για να μπορέσουμε να αντλήσουμε κονδύλια από το Γ΄ Κοινοτικό Πλαίσιο Στήριξης, αλλά βεβαίως υπήρξαν μέσα ενδογενείς δυσκολίες απορρόφησης και κακά σχεδιασμένα προγράμματα, προγράμματα σχεδιασμένα με την ίδια λογική μ' αυτήν την πρόταση νόμου, την οποία φέρνει το ΠΑ.ΣΟ.Κ. εδώ στη Βουλή, κρατικογενή μ’ ένα -σε εισαγωγικά- «δημοκρατικό» προγραμματισμό, ο οποίος σε πολλά σημεία και σε πολλές περιοχές όπως στη δική μου, το Π.Ε.Π. Ιόνιων Νησιών, ήταν ανερμάτιστος. Λειτούργησε με στόχο να ικανοποιηθεί ο άλφα και ο βήτα και ο δήμαρχος και ο νομάρχης και στο τέλος, δεν υπήρξε πραγματικός αναπτυξιακός σχεδιασμός και βέβαια, άντε να απορροφήσεις. Αλλά και πάλι, αν δούμε τα νούμερα, βλέπουμε ότι μέχρι το Μάρτιο του 2004 η απορρόφηση του Γ΄ Κοινοτικού Πλαισίου Στήριξης ήταν μόλις 21% σε πενήντα μήνες, ενώ στους επόμενους τριάντα τρεις μήνες η απορρόφηση είναι 29%. Αν εφαρμόσουμε τα απλά Μαθηματικά, βλέπουμε ότι οι ρυθμοί απορρόφησης διπλασιάστηκαν επί των δικών μας ημερών σε σχέση με το τι γινόταν μέχρι το Μάρτιο του 2004. Επιτρέψτε μου εδώ να τα ξεκαθαρίσω αυτά, γιατί τα ακούω πάρα πολλές φορές στην Αίθουσα και μου κάνει τρομερή εντύπωση και διερωτώμαι: Δεν τα γνωρίζετε ή δεν θέλετε να τα δείτε; 
      Τώρα, πάμε λιγάκι στο προκείμενο. Εδώ ξεκινάτε από μία σωστή παραδοχή. Όντως υπάρχει πρόβλημα. Όντως, υπάρχουν περιοχές στη χώρα, οι οποίες  βιώνουν την αποβιομηχάνιση. Όμως, εσείς πάτε να το λύσετε με τη σταλινική μέθοδο της goskom plan, να φτιαχτεί, δηλαδή, μία εθνική επιτροπή, η οποία θα εκπονήσει προγράμματα ανασυγκρότησης, τα οποία, εφ’ όσον υλοποιηθούν, τότε θα λυθεί το πρόβλημα. Αυτό δηλαδή το σχήμα, το οποίο αυτήν τη στιγμή επαγγέλλεσθε μ’ αυτήν την πρόταση, είναι ένα σχήμα το οποίο ήλπιζα και πίστευα ότι θα είχε πεθάνει στην Ελλάδα από το 1970 και μετά. Απλά, βλέπουμε μία αναβίωση -μετά από πενήντα χρόνια- πραγμάτων, που θεωρώ ότι οριστικώς οι ώριμες κοινωνίες τα έχουν θέσει στο χρονοντούλαπο της ιστορίας.
      Εσείς, λοιπόν, το ανασύρετε και λέτε το εξής τώρα: Λέτε ότι αυτό θα γίνει, θα φτιαχτεί αυτό το πρόγραμμα ανασυγκρότησης και έχουμε τέσσερις παίκτες σ’ αυτήν τη διαδικασία, με πρώτο το κράτος και λέτε τι πρέπει να κάνει το κράτος. Συμφωνώ με όλα όσα λέτε, το κράτος πρέπει να δημιουργήσει υποδομές, να δώσει επενδυτικά κίνητρα, να συμμετέχει σε συγχρηματοδοτούμενα έργα. Μα, ακριβώς αυτό κάνει το κράτος. Άρα, λοιπόν, δεν μας λέτε τίποτα, απλά επαναλαμβάνετε αυτό το οποίο γίνεται. 
      Έχετε κάποιες αναφορές για το ότι πρέπει το κράτος να κοιτάξει την περιφέρεια. Μα, αυτό κάνει. Ο χάρτης των περιφερειακών ενισχύσεων, τον οποίο έγκαιρα και έγκυρα διαπραγματεύτηκε το Υπουργείο Οικονομίας και Οικονομικών, έτσι ώστε να μπορέσουμε να προχωρήσουμε πολύ πιο γρήγορα από τους άλλους -και είμαστε οι πρώτοι των οποίων εγκρίθηκε ο χάρτης από τους είκοσι πέντε- είναι πάνω στο τραπέζι και γνωρίζουμε ότι το 82% του Ε.Σ.Π.Α. πάει στην περιφέρεια. Από εκεί και πέρα, λοιπόν, τι άλλο; Συμφωνούμε, λοιπόν, μ' αυτό που λέτε, το κράτος όντως πρέπει να κάνει αυτά που προτείνετε. 
    Έρχομαι στην Τοπική Αυτοδιοίκηση, που είναι ο δεύτερος φορέας. Λέτε μέσα ότι η Τοπική Αυτοδιοίκηση επιταχύνει τις διαδικασίες, για να μπορέσει να δημιουργήσει εύκρατο επενδυτικό κλίμα στις εκάστοτε περιοχές. Πώς το κάνεις αυτό; Πώς να επιταχύνεις τις διαδικασίες; Πρέπει να μειώσεις τη γραφειοκρατία, πρέπει να πατάξεις τη διαφθορά. Μα, η διαφθορά στην Τοπική Αυτοδιοίκηση είναι τοις πάσι γνωστή. Εμείς νομοθετήσαμε για την απιστία, για την παράβαση του καθήκοντος. Τα κάναμε κακουργήματα από πλημμελήματα. Με μια σειρά σχεδίων νόμου προσπαθούμε να μειώσουμε τη γραφειοκρατία και γνωρίζουμε ότι την έχουμε μειώσει. Άρα, πηγαίνουμε ξεκάθαρα προς την κατεύθυνση του να μειώσουμε την παρέμβαση του κράτους στο επίπεδο της Τοπικής Αυτοδιοίκησης.
    Και βέβαια, μιλάτε για χρήσεις γης και για περιβαλλοντικούς όρους. Εννοείται ότι εκεί υπάρχει όντως ρόλος για την Τοπική Αυτοδιοίκηση. Εγώ προτείνω και προτρέπω σήμερα τους νέους νομάρχες σε όλη τη χώρα, να το κάνουν αυτό σημαία τους. Έχει γίνει στο Νομό Ηλείας. Θα γίνει στην Κέρκυρα. Ο νέος νομάρχης έχει προτάξει το χωροταξικό σχεδιασμό σε μείζον ζήτημα της δικής του τετραετίας. Βεβαίως, η Αυτοδιοίκηση έχει να παίξει μεγάλο ρόλο σ’ όλη αυτήν τη διαδικασία. 
    Πάμε στον ιδιωτικό τομέα και τελειώνουμε με τους εργαζόμενους. Στον ιδιωτικό τομέα, εσείς λέτε ότι θα πρέπει το σχέδιο το οποίο θα φτιάξουμε να κάνει  τους επιχειρηματίες να αναλάβουν συγκεκριμένες πρωτοβουλίες. Είναι μέγα λάθος. Ο επιχειρηματίας δεν περιμένει από κανένα σχέδιο ανασυγκρότησης και από καμία επιτροπή να του πει τι θα κάνει. Τότε, δεν θα ήταν επιχειρηματίας. Ο επιχειρηματίας έχει επιχειρησιακό σχέδιο. Του βγαίνει, επενδύει. Δεν του βγαίνει, τα μαζεύει και φεύγει. Και ευτυχώς που τα μαζεύει και φεύγει, διότι όταν το ερώτημα στον επιχειρηματία είναι αν θα κλείσει ή αν θα φύγει, βεβαίως, πρέπει να φύγει. Άρα, ξεχάστε την παρέμβαση στον ιδιωτικό τομέα. Δεν υπάρχει και ούτε θα υπάρξει με τον τρόπο που εσείς την αντιλαμβάνεστε.
    Τέλος, σχετικά με τους εργαζόμενους: Εδώ υφέρπει μία λογική και εξακολουθούμε -όπως παλαιότερα- να πιστεύουμε ότι υπάρχει μία διελκυστίνδα ανάμεσα στην εργασία και στο κεφάλαιο. Αυτή η διελκυστίνδα για μας δεν υπάρχει. Εμείς πιστεύουμε ότι αυτά πάνε μαζί. Εμείς πιστεύουμε πως ό,τι είναι καλό για τον επιχειρηματία, είναι καλό και για τον εργαζόμενο. Θεωρώ ότι αυτή είναι μία βασική διαφορά νοοτροπίας, η οποία διέπει τη δική σας πρόταση και ταυτόχρονα διέπει και τη δική μας πολιτική. Θεωρώ αυτήν τη συζήτηση πολύ γόνιμη και σας ευχαριστώ που φέρατε αυτήν την πρόταση νόμου, για να μπορέσουμε επιτέλους να καταδείξουμε σε όλο τον ελληνικό λαό ότι δεν υπάρχει καμία σχέση στον τρόπο που αντιλαμβάνεται η νέα διακυβέρνηση την ανάπτυξη και στον τρόπο με τον οποίο την αντιλαμβάνεται το ΠΑ.ΣΟ.Κ.. 
    Ευχαριστώ.
    ΠΡΟΕΔΡΕΥΩΝ (Σωτήρης Χατζηγάκης): Ο κ. Πρωτόπαπας έχει το λόγο.
    ΧΡΗΣΤΟΣ ΠΡΩΤΟΠΑΠΑΣ: Ότι δεν έχει καμία σχέση, κύριε συνάδελφε, δεν έχει, διότι το ΠΑ.ΣΟ.Κ., όπως αποδεικνύεται και από τη σημερινή πρόταση νόμου, έχει συγκεκριμένη πολιτική πρόταση, η οποία θα μπορούσε άμεσα τώρα να υλοποιηθεί από την παρούσα Κυβέρνηση. Γιατί δεν το κάνετε; Όχι εγωιστικά, γιατί την έφερε το ΠΑ.ΣΟ.Κ., αλλά γιατί έχετε άλλη αντίληψη για την περιφερειακή ανάπτυξη.
    Για να δούμε ποια είναι η δική σας αντίληψη. Το 1994 είχα την τιμή τότε ως Πρόεδρος της Γ.Σ.Ε.Ε., να είμαι ανάμεσα σ’ εκείνους που εκλέχθηκαν από τον τότε Πρωθυπουργό Ανδρέα Παπανδρέου για να συζητήσουμε γύρω από το πώς θα μετατρέψουμε το Λαύριο από μία νεκρή πόλη, μία πόλη στην οποία γίνονταν συσσίτια, διότι εκεί την είχε φτάσει η πολιτική της Νέας Δημοκρατίας, σε μια πόλη που θα μπορούσε να πάρει ένα νέο ανθηρό δρόμο για την ανάπτυξη και την κοινωνική συνοχή. Και τότε είδαμε ότι δεν μπορούσαμε να επιμείνουμε ακριβώς στο μοντέλο του παρελθόντος. Έπρεπε να αξιοποιηθούν τα  καλύτερα στοιχεία από το μοντέλο του παρελθόντος, να εκσυγχρονιστούν και προσαρμοστούν στη σημερινή πραγματικότητα, αλλά να αναζητηθούν και νέες πολιτικές, ένα νέο αναπτυξιακό όραμα για την περιοχή με νέα στοιχεία, με τολμηρές αλλαγές, τις οποίες όμως θα μπορούσε να στηρίξει, προκειμένου να πετύχουν στην εφαρμογή τους, η τοπική κοινωνία.
    Το κάναμε και το πετύχαμε. Σήμερα το Λαύριο είναι μία ανθηρή πόλη. Στη Σύρο, το κάναμε και το πετύχαμε. Αυτό έγινε και σε άλλες περιοχές. Σήμερα το φαινόμενο των νεκρών πόλεων επανεμφανίζεται. Φταίει αποκλειστικά γι’ αυτό η Νέα Δημοκρατία; Η ευθεία απάντησή μου είναι, «όχι». Σε πρώτη φάση φταίνε και οι συνθήκες που επικρατούν παγκοσμίως, το γεγονός ότι άνοιξαν οι γειτονικές αγορές, το γεγονός ότι μετακινούνται επιχειρήσεις σε χώρες χαμηλού κόστους που είναι στα σύνορά μας, το γεγονός ότι είμαστε  πλέον μια πολύ πιο ανοικτή αγορά σε προϊόντα χαμηλού κόστους και χαμηλής τεχνολογίας απ’ ό,τι ήμαστε προ μερικών ετών.
        Πού αρχίζει, όμως, η μεγάλη ευθύνη της Νέας Δημοκρατίας; Στο ότι δεν έχει στρατηγική, δεν έχει σχέδιο, δεν έχει όραμα για να αντιμετωπίσει το πραγματικό πρόβλημα. Το αντιμετωπίζει ως φυσικό φαινόμενο. Σηκώνει τα χέρια ψηλά. Συμφωνεί και συναινεί την ίδια ώρα για το ότι στην Ελλάδα χρειαζόμαστε πολιτικές, που να στηρίζονται στο χαμηλό κόστος εργασίας. Ουσιαστικά καταδικάζει την ελληνική βιομηχανία και την ελληνική παραγωγή μ’ αυτήν την επιλογή της.
        Τι λέει, πλέον, στους ανέργους της Νάουσας; «Μη φωνάζετε τώρα, θα σας φέρω και ένα νομοσχέδιο για ένα ταμείο αλληλεγγύης», δηλαδή με ξένα κόλλυβα, γιατί τα λεφτά είναι από το Λ.Α.Ε.Κ., όπως έχει πει ο κύριος Υπουργός Απασχόλησης, «και θα κοιτάξω να συνταξιοδοτήσω κάποιους από εσάς». Φιλανθρωπία και ελεημοσύνη. Αυτό θέλει ο κόσμος; Αυτό θέλουν οι σύγχρονες κοινωνίες; 
        Αυτή είναι η σύγχρονη σημερινή πολιτική, η αποδοτική πολιτική ενός κόμματος που θέλει να λέει ότι θέλει να πάει τη χώρα μπροστά και ότι, δήθεν, είναι η νέα διακυβέρνηση; Νέα διακυβέρνηση με παλιές συνταγές; Νέα διακυβέρνηση με καταδικασμένες πρακτικές; Νέα διακυβέρνηση με αδιέξοδες αντιλήψεις; Νέα διακυβέρνηση με φιλανθρωπία και ελεημοσύνη αντί της ανάπτυξης και της κοινωνικής συνοχής; Να τη χαίρεστε! Δεν θα πάρουμε ούτε εμείς ούτε ο ελληνικός λαός.
        Το σχέδιο μας λέει απλά ότι πάμε σ’ έναν άλλο βηματισμό. Ενώνουμε τις δυνάμεις μας. Κατ’ αρχάς, συγκροτούμε πολιτική μαζί με την οργανωμένη κοινωνία σε κεντρικό επίπεδο, κυβέρνηση, κοινωνικοί εταίροι και Αυτοδιοίκηση. Κάποιες περιοχές έχουν προβλήματα και πρέπει να ενταχθούν σ’ αυτήν την πολιτική. Πρέπει να μπουν δείκτες. Δεν μπορεί να μπαίνει ο καθένας, ανάλογα με το αν έχει μπάρμπα στην  Κορώνη. Υπάρχουν ειδικοί δείκτες, οι οποίοι θα καθορίσουν το αν μια περιοχή θα θεωρηθεί φθίνουσα ή όχι, δείκτες που έχουν σχέση με την πορεία της παραγωγής, την ίδρυση επιχειρήσεων, την ανεργία κ.λπ..
        Εν συνεχεία, συγκροτούμε ένα ταμείο, όπου μαζεύουμε τους πόρους. Αυτό πάνε να κάνουν και στην Ευρώπη πια. Και εκεί υπάρχει αυτή η ανησυχία για την αποβιομηχάνιση. Και εκεί υπάρχει η ανάγκη δημιουργίας ενός ταμείου κατά της παγκοσμιοποίησης, όχι για να λειάνει καταστάσεις, αλλά για να βοηθήσει να δημιουργηθεί το καινούργιο στις περιοχές που πλήττονται. 
        Συγκροτούμε τους πόρους, συγκροτούμε το στρατηγικό σχέδιο για κάθε περιοχή. Αυτό το σχέδιο δεν γαντζώνεται μόνο στο παλιό. Το εκσυγχρονίζει και το προσαρμόζει, αλλά δημιουργεί και το καινούργιο. Αλλάζει, ίσως, το αναπτυξιακό μοντέλο. Αναζητάει νέες πηγές ανάπτυξης και επενδύσεων. Δημιουργεί ειδικά κίνητρα γι’ αυτές. 
        Η Τοπική Αυτοδιοίκηση συμβάλλει με τις προσαρμογές, που από τη δική της πλευρά πρέπει να κάνει. Συμβάλλουν και οι εργαζόμενοι, καταρτίζοντας συμφωνίες μακροπρόθεσμης ομαλότητας και κοινωνικής ειρήνης, που έχει ανάγκη η περιοχή, για να ανθίσουν οι επενδύσεις.
        Αυτό το σχέδιο συγκροτείται από όλη την οργανωμένη κοινωνία, μαζί και με τους πολιτικούς. Υλοποιείται, παρακολουθείται, ελέγχεται με συγκεκριμένα όργανα, τα οποία προτείνει το σχέδιο νόμου.
        Υπάρχει και ένα συμπληρωματικό σχέδιο, που αφορά την απασχόληση, στο οποίο ξεκαθαρίζουμε ότι είμαστε υπέρ των ενεργητικών πολιτικών, της ένταξης, της επανακατάρτισης, της δημιουργίας συνθηκών και προϋποθέσεων για να φτιαχτεί αυτό το καινούργιο. Γιατί μια καινούργια επένδυση και ένα καινούργιο μοντέλο δεν μπορεί να πετύχει, αν δεν υπάρχουν εργαζόμενοι καταρτισμένοι, που να κατέχουν τη γνώση, να έχουν την εξειδίκευση και να μπορούν να αντιστοιχηθούν σ’ αυτές τις νέες επιχειρήσεις που θα ανθίσουν. Να, λοιπόν, γιατί χρειάζονται αυτές οι παρεμβάσεις.
        Στο τέλος, λέμε το εξής: Υπάρχουν και κάποιοι που είναι μεγάλοι, που δεν μπορούν να προσαρμοστούν. Ένας βιομηχανικός εργάτης που δούλευε σ’ ένα ορυχείο τριάντα χρόνια, δεν μπορεί εύκολα να πάει να δουλέψει σε μία άλλη επιχείρηση. Τι θα γίνει, λοιπόν, μ’ αυτούς τους ανθρώπους;
        Έχουμε δύο επιλογές. Η πρώτη είναι να τους συνταξιοδοτήσουμε πρόωρα και να συμβάλουμε έτσι στην καταστροφή των ασφαλιστικών ταμείων, αλλά και στη δημιουργία ρήγματος στην κοινωνική συνοχή της περιοχής, γιατί θα σταλθούν ουσιαστικά άνθρωποι στο καφενείο από τα πενήντα τους. 
      Η δεύτερη είναι να τους κρατήσουμε στην ενεργό κοινωνική ζωή, προωθώντας το θεσμό των κοινωνικών θέσεων εργασίας, μέσα από τη συγκεκριμένη τακτική, τη συγκεκριμένη διέξοδο, που σαφώς περιγράφει και ορίζει το σχέδιο νόμου. Είναι άνθρωποι που θα προσφέρουν στην κοινωνία, άνθρωποι που θα γίνουν ενεργοί στην κοινωνία, άνθρωποι οι οποίοι θα μπορούν με ψηλά το κεφάλι να οδηγηθούν στην ομαλή συνταξιοδότησή τους. 
      Αυτή είναι η λογική μας, τα υπόλοιπα είναι φληναφήματα. Αυτά που λέμε εδώ, είναι «άλλα λόγια να αγαπιόμαστε», σύμφωνα μ’ αυτά που ακούω από τη Νέα Δημοκρατία. Πείτε ένα «ναι» ή ένα «όχι». Και αν πείτε «όχι», πείτε τι άλλο θα κάνουμε. Δεν μπορούμε να λέμε: Πάει καλά το «Ε.Π.Α.Ν.». Δεν πάει καλά το «Ε.Π.Α.Ν.», λεφτά μοιράζουμε δεξιά και αριστερά σε μικρές επιχειρήσεις, για να μπορέσει να γίνει η απορρόφηση. 
      Αυτό σημαίνει ότι πηγαίνει καλά; Αυτή είναι πολιτική; Αυτό είναι σχέδιο; Αυτή είναι στρατηγική μιας σοβαρής Κυβέρνησης σε μια ευρωπαϊκή χώρα; Είναι δυνατόν να αντιμετωπίζουμε τους ανέργους αυτών των περιοχών με λογικές πρόωρης συνταξιοδότησης και να θέλουμε να λεγόμαστε σοβαρή χώρα; 
      Είναι δυνατόν να μην ανασυγκροτούμε, να μην οραματιζόμαστε ένα μέλλον για τις περιοχές που πλήττονται –πολλές φορές αντικειμενικά, πολλές φορές εξαιτίας της πολιτικής σας- και να λέμε ότι είμαστε μια σοβαρή ευρωπαϊκή χώρα; Και φιλοδοξείτε να μιλάτε ακόμα για νέα διακυβέρνηση; Καλά, δεν ντρέπεστε που το λέτε; Πείτε συγκεκριμένα τι θέλετε. Πείτε «ναι» ή «όχι» στο σχέδιο νόμου, για να εξηγούμαστε καθαρά. Δεν μπορεί να υπάρχουν μέσες κουβέντες. 
      Εμείς γιατί το κάναμε; Έχει δίκιο ο Ντίνος ο Βρεττός για το ότι δεν θα υπάρξει σχέδιο νόμου, δεν θα υπάρξει απόφαση. Όμως, όταν το δουλέψαμε στον τομέα ανάπτυξης, μαζί με τους τομείς κοινωνικής πολιτικής και οικονομίας, το ξέραμε αυτό. Και γιατί το κάναμε; Το κάναμε, γιατί θέλουμε να υπάρχει μια γνώση εκ των προτέρων για το ποια πολιτική έχει το ΠΑ.ΣΟ.Κ.. 
      Μας λένε μερικές φορές: «Πού είναι οι προτάσεις σας;». Να, οι προτάσεις μας. Είναι πολύ καθαρές και πολύ συγκεκριμένες και μπορείτε να τις εφαρμόσετε και εσείς, αν τις θέλετε. Αλλιώς, θα τις εφαρμόσουμε εμείς, όταν αύριο θα έρθουμε στην κυβέρνηση, αλλά με καθαρές κουβέντες, με σαφείς θέσεις και με καθαρό προγραμματικό λόγο, για να ξέρουμε τι θα κάνουμε.
      Αυτό το νομοσχέδιο θα γίνει πράξη, κυρίες και κύριοι συνάδελφοι. Αν δεν το κάνει η Νέα Δημοκρατία τώρα, θα το κάνουμε αύριο εμείς. Και αυτά που έσπευσε το Κ.Κ.Ε. σήμερα –κατά τη γνώμη μου, απαράδεκτα και θλιβερά- να κάνει, προσφέροντας δεκανίκι στο κυβερνών κόμμα, δεν έχουν να προσφέρουν τίποτα, δεν αποτελούν θετική συνεισφορά σ’ αυτήν την πορεία. Όπως η Ο.Κ.Ε. στήριξε αυτήν την πρόταση νόμου, όπως η οργανωμένη κοινωνία στήριξε αυτήν την πρόταση νόμου, όπως και από άλλα κόμματα της Αριστεράς δια του κ. Δραγασάκη ακούσαμε –με τις παρατηρήσεις του βεβαίως- ένα θετικό λόγο και υπήρξε μια θετική συμβολή σ’ αυτήν την προσπάθεια, έτσι και η κοινωνία έχει ανάγκη από θετικά μέτρα και συγκεκριμένες πράξεις και όχι μόνο από λόγια. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα. 
      Η κ. Χριστοφιλοπούλου έχει το λόγο.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κυρίες και κύριοι συνάδελφοι, αυτή η πρόταση που φέρνουμε σήμερα προς συζήτηση, θεωρώ ότι καινοτομεί σε σχέση με το πρόσφατο κυβερνητικό δικό μας παρελθόν, είναι ένα επόμενο βήμα. 
      Βεβαίως, ταυτόχρονα, θα έλεγα ότι δεν καινοτομεί απλώς, κύριε Υφυπουργέ, αλλά είναι μια τολμηρή πρόκληση προς μια Κυβέρνηση, η οποία κυβερνά σήμερα σ’ ένα γκρίζο περιβάλλον, ένα περιβάλλον όπου οι δημόσιες επενδύσεις ολοένα και μειώνονται και όπου πόροι από το Γ΄ Κοινοτικό Πλαίσιο Στήριξης χάνονται. Σ’ ένα μήνα, σταματάνε οι δεσμεύσεις και απομένει μόνο πια η υλοποίηση. Είναι ένα περιβάλλον, όπου η μικρομεσαία επιχείρηση στενάζει, ένα παρόν όπου οι πόροι σπανίζουν. Μιλάμε, λοιπόν, για ένα περιβάλλον δύσκολο. 
      Φτιάξαμε αυτήν την πρόταση, όταν είχε ξεσπάσει κρίση στη Νάουσα, κρίση για την οποία η Κυβέρνηση έδινε «ασπιρίνες» πρόωρων συντάξεων και έλεγε στους ανέργους: «Θα το τακτοποιήσω εγώ πελατειακά, εγώ είμαι εδώ, μη φοβάστε» ή μάλλον: «Να φοβάστε και για το φόβο σας εγώ είμαι εδώ». Χωρίς κανένα στρατηγικό σχεδιασμό, χωρίς καμία επενδυτική πρωτοβουλία σοβαρή για την περιοχή! «Ασπιρίνες» για τους ανέργους! Από αυτήν, λοιπόν, την εποχή εμπνευστήκαμε. Και όντως, όπως είπαν και άλλοι συνάδελφοί μου πριν από εμένα, εμπνευστήκαμε από το Λαύριο.
      Χθες, κύριε Υπουργέ, ήμουν στο Λαύριο. Όπως και εσείς, έτσι και εγώ εκλέγομαι απ’ αυτήν την εξαιρετική περιοχή, η οποία μάλιστα σήμερα, κυρίες και κύριοι συνάδελφοι, αποτελεί τη λοκομοτίβα της ανάπτυξης στην ανατολική Αττική. Και ήταν ακριβώς το Λαύριο η έμπνευσή μας, όπου–σας θυμίζω- το 1990-1993 υπήρχαν συσσίτια, υπήρχε ανεργία. 
      Θέλετε να σας θυμίσω μήπως –γιατί οι προηγούμενοι συνάδελφοι μίλησαν για την πολιτική σας για την ανάπτυξη- ποια είναι η σημερινή πολιτική της Κυβέρνησης για την ανεργία; 
      Πρώτον, για τα των δεικτών, έχω καλυφθεί πολλαπλά από τους άλλους μου συναδέλφους και από τον Κοινοβουλευτικό μας Εκπρόσωπο. Πέρα από το παιχνίδι με τους δείκτες και τα παράδοξα οικονομολογικά φαινόμενα που μας παρουσιάζετε εσείς, τι ακριβώς κάνετε για την ανεργία;
      Επενδύετε στη φθηνή εργασία, επενδύετε στη φθηνή υπερωρία και στη μονόπλευρη ευελιξία, η οποία δεν συνοδεύεται από καμία ασφάλεια για τον εργαζόμενο και μόνο όταν προκύψει το πρόβλημα –και συνήθως πολύ καθυστερημένα- και μετά από την κατακραυγή των καναλιών, έρχεται κάποιος Υφυπουργός να του πει: «Εδώ είμαι εγώ, η Κυβέρνηση, θα σε πάω σε μια πρόωρη συνταξιοδότηση, «θα σου δώσω κάτι», «θα», «θα». 
      Μήπως εφαρμόσατε έναν αναπτυξιακό νόμο, ο οποίος συνέδεε ξεκάθαρα τις επενδύσεις με την απασχόληση; Όχι, τον αλλάξατε και βγάλατε την απασχόληση! Μήπως εφαρμόσατε το ν.3227/2004, που έδινε κίνητρα; Δεν θα κουραστώ να μιλάω απ’ αυτό το Βήμα της Βουλής για τις άνεργες μητέρες, για τους νέους, για τους ηλικιωμένους ανέργους, εκεί ακριβώς που «χτυπάει» η ανεργία, στην καρδιά της!
      Είπατε χίλιες φορές, κύριε Υφυπουργέ -και είστε από το οικονομικό Υπουργείο- από αυτό το Βήμα -και ο Υπουργός και ο Υφυπουργός Απασχόλησης και Κοινωνικής Προστασίας- ότι θα εφαρμόσετε αυτόν το νόμο, ένα νόμο του ΠΑ.ΣΟ.Κ.. Όχι, δεν το κάνατε!
      Και βεβαίως, έρχεστε ωραία-ωραία και λέτε για ένα Ταμείο Αλληλεγγύης Ανέργων. Τι ακριβώς θα κάνει αυτό το ταμείο; Δεν είναι τίποτα άλλο, κυρίες και κύριοι συνάδελφοι, από ένα κακέκτυπο αυτής της πρότασης που συζητάμε σήμερα, της δικής μας πρότασης για τις φθίνουσες περιοχές, διότι παίρνει πόρους των κοινωνικών εταίρων, πόρους του Λ.Α.Ε.Κ. και δίνει ακριβώς «ασπιρίνες» για την ανεργία και μόνο, μικρή ανακούφιση και μόνο! 
      Η δική μας πρόταση, λοιπόν, είναι καινοτόμα, κυρίες και κύριοι συνάδελφοι, διότι δημιουργεί κατά τρόπο θεσμικό, για πρώτη φορά και αντλεί από παραδείγματα, όπως το Λαύριο, δηλαδή από πετυχημένα παραδείγματα του παρελθόντος. Και πείτε μου ένα πετυχημένο δικό σας παράδειγμα, πείτε μου μια πρωτοβουλία που αναλάβατε, μια τέτοιου είδους πρωτοβουλία!
      Η πρότασή μας, λοιπόν, αντλεί από πετυχημένα προγράμματα του παρελθόντος και συνδυάζει τη χρηματοδότηση με την τόνωση της επιχειρηματικής δραστηριότητας. Συνδυάζει τη χρηματοδότηση σε συγκεκριμένες πλευρές μιας περιοχής, οι οποίες μπορούν να της δώσουν τη δεύτερη ευκαιρία, μιας περιοχής που για συγκεκριμένους λόγους έχει αποβιομηχάνιση, έχει κρίση, έχει ανεργία. Και παίρνουμε εξειδικευμένα κριτήρια, βλέποντας ποιες επενδύσεις ταιριάζουν σε ποιες περιοχές και δρομολογούμε αυτούς τους πόρους μέσα από ένα μεγάλο επιτελικό όργανο προς τα κάτω, όπου τα όργανα αντλούν -γιατί εκπροσωπείται η τοπική κοινωνία- από το δυναμισμό της τοπικής κοινωνίας, για να φέρουν ξανά στο προσκήνιο το «αύριο» και την ανάπτυξη, την ανάπτυξη που θα συνδέεται με τα συγκριτικά πλεονεκτήματα κάθε περιοχής. 
      Άλλη ανάπτυξη μπορεί κανείς να φανταστεί σε περιοχές της βόρειας Ελλάδας, περιοχές εύφορες, περιοχές με πλούσιες δυνατότητες ανάπτυξης εναλλακτικών αγροτικών πολιτικών και άλλη σε περιοχές της νότιας Ελλάδας, περιοχές όπου μπορούμε να συνδυάσουμε τον τουρισμό με τον πολιτισμό, όπου μπορούμε να πάμε σε εναλλακτικές καλλιέργειες και όπου μπορούμε να πάμε σε καινοτομίες αναπτυξιακές, οι οποίες συνδέονται με συγκεκριμένες στοχευμένες επενδύσεις στο ανθρώπινο δυναμικό. Σ’ αυτό το μεγάλο και ξεχασμένο από την Κυβέρνησή σας ανθρώπινο δυναμικό! Διότι εδώ θα θυμίσω ότι ο Πρωθυπουργός της χώρας -από τις προγραμματικές δηλώσεις ακόμα- ανέφερε ότι πρωταρχικό του μέλημα ήταν το ανθρώπινο δυναμικό. Πού είναι το ανθρώπινο δυναμικό; «Ασπιρίνες» για το ανθρώπινο δυναμικό!
      Εμείς, όμως, λέμε στην πρότασή μας ότι συνδυάζουμε τις επενδύσεις για την ανάπτυξη με συγκεκριμένα προγράμματα τόνωσης της απασχόλησης, με επένδυση στη γνώση, όχι όμως στη γνώση γενικώς, αλλά στη συγκεκριμένη γνώση, σ’ εκείνες τις δεξιότητες και ικανότητες που χρειάζεται ο συγκεκριμένος νομός για να πάει μπροστά στον πολιτισμό, δηλαδή με πολιτιστικού τύπου επενδύσεις στη γνώση και ταυτόχρονα, με ευκαιρίες απασχόλησης, με ευκαιρίες επιχειρηματικής δράσης.
      Τέλος, κάνουμε το αυτονόητο. Εμείς δεν θέλουμε πενηντάρηδες συνταξιούχους. Εμείς θέλουμε πενηντάρηδες ενεργούς. Πενηντάρηδες που δεν κάθονται απλώς στα καφενεία, σκεπτόμενοι ότι έχει περάσει η ζωή, όταν πια το προσδόκιμο της ζωής έχει αυξηθεί. Ο άνθρωπος των πενήντα ετών είναι ένας άνθρωπος ζωντανός, ένας ενεργός άνθρωπος, ένας άνθρωπος έμπειρος που μπορεί να δώσει. Θέλουμε πενηντάρηδες ενεργούς! Θέλουμε ανθρώπους, οι οποίοι να προσφέρουν μέσα από την κοινωνική εργασία!
      Και γι’ αυτό, εκείνο το κομμάτι της πρότασής μας που αναφέρεται στους πιο ηλικιωμένους ανέργους, παρέχει ακριβώς τη δυνατότητα να υπάρχει στήριξη γι’ αυτούς τους ανέργους με κρατική χρηματοδότηση, ούτως ώστε να ολοκληρώσουν τον εργασιακό τους βίο ενεργοί και να οδεύσουν προς τη σύνταξη ως υγιείς πολίτες σε υγιείς κοινωνίες,…
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
… δηλαδή σε κοινωνίες που δεν βασίζονται στο φόβο και σε ελεημοσύνες δεξιών, συντηρητικών κυβερνήσεων για να επιβιώσουν, αλλά σε κοινωνίες δίκαιες, σε κοινωνίες, όπου οι δημοκρατικές κυβερνήσεις μπορούν και πρέπει να αποκεντρώσουν την ευθύνη της ανάπτυξης προς τα κάτω, αλλά μ΄ ένα σχεδιασμό τέτοιο, που να ευνοεί τα συγκριτικά πλεονεκτήματα κάθε περιοχής. 
      Αυτή είναι η πρότασή μας, κύριε Υπουργέ. Θέλουμε να τη δείτε, εάν τυχόν ποτέ καταλάβετε ότι ο τρόπος που κυβερνάτε, είναι τελείως αδιέξοδος. 
      (Χειροκροτήματα από την πτέρυγα του ΠΑ.ΣΟ.Κ. )
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου. 
      Έχει ζητήσει το λόγο ο Υφυπουργός κ. Δούκας για μια μικρή παρέμβαση. Ορίστε, κύριε Υπουργέ. 
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αγαπητοί συνάδελφοι, συζητάμε εδώ το σχέδιο νόμου για προγράμματα ανασυγκρότησης περιοχών που αντιμετωπίζουν βιομηχανική κρίση. 
      Θα περιμέναμε από το ΠΑ.ΣΟ.Κ., αγαπητοί συνάδελφοι, κάποιες ιδέες, κάτι φρέσκο, κάτι καινούργιο, κάτι αποτελεσματικό και για την ανάπτυξη της χώρας γενικότερα και για τις περιοχές της περιφέρειας, που πραγματικά έχουν ανάγκη και δεν είναι λίγες αυτές. 
      Ποια είναι η λύση για τα θέματα αυτά, που μας παρουσιάζει το ΠΑ.ΣΟ.Κ., αγαπητοί συνάδελφοι; Η γνωστή συνταγή. Πώς θα λυθεί το πρόβλημα; Με νέες επιτροπές και μ΄ ένα μεγάλο κανονισμό. Ποιες νέες επιτροπές; Εθνική Επιτροπή Ανασυγκρότησης Περιοχών, Περιφερειακές Επιτροπές Διαχείρισης, Νησιωτικές Επιτροπές και Επιτροπές Παρακολούθησης Εκτέλεσης. 
      Υπάρχει και ένας κανονισμός, που μάλιστα έχει αρκετό ενδιαφέρον, ιδιαίτερα στο άρθρο 4. Πρόκειται για έναν κανονισμό για τη διαδικασία και τον τρόπο κατάρτισης των προγραμμάτων και για το πώς θα διαβουλεύονται. Χρειάζεται και κανονισμός για τη διαβούλευση και τον τρόπο που θα γίνεται. Κανονισμός για τη διαδικασία χρηματοδότησης των προγραμμάτων. Κανονισμός για την εκταμίευση των πόρων. Κανονισμός για τα κριτήρια και τη διαδικασία ένταξης των έργων και των ενεργειών στα προγράμματα. Κανονισμός για τη συγκρότηση και τον τρόπο λειτουργίας των οργάνων και τη διαχείριση, για τον έλεγχο, για την εκτέλεση των έργων και των ενεργειών. Κανονισμός και για τη διαδικασία, τον τρόπο ανάθεσης και εκπόνησης των μελετών, της επίβλεψης των μελετών κ.ο.κ.. 
      Ούτε μια νέα ιδέα για το πώς η χώρα μας μπορεί να γίνει πιο ανταγωνιστική, για το πώς θα προσελκύσουμε νέες επενδύσεις, πώς θα ανεξαρτητοποιηθούμε από το δημόσιο τομέα, πώς θα συνδέσουμε περισσότερο την αμοιβή με την προσπάθεια. Είχατε κάποια πρόταση ή κάποια ιδέα γι’ αυτά; 
      Η απάντηση που έχουμε εμείς, είναι ότι όλο το σύστημα πρέπει να δουλέψει σωστά, για να μπορέσουν να δουλέψουν σωστά και τα μέρη του συστήματος και οι περιφέρειες. Για παράδειγμα, η μείωση των φορολογικών συντελεστών και στα νομικά και στα φυσικά πρόσωπα. Στα φυσικά πρόσωπα, για παράδειγμα, από τα 5,6 εκατομμύρια που θα κάνουν φορολογική δήλωση το 2007, περίπου τα 3,4 εκατομμύρια δεν θα πληρώσουν καμία δραχμή φόρο εισοδήματος. 
      Για το φόρο στα νομικά πρόσωπα για τον οποίο μας κατηγορείτε -διότι χρειάζεται να γίνει πιο ελκυστικό το φορολογικό καθεστώς και για τις επιχειρήσεις, για να μπορέσουν να επενδύσουν περισσότερα χρήματα- εμείς είμαστε αυτοί που βάλαμε φόρο στα αποθεματικά των τραπεζών και θα μαζέψουμε απ’ αυτές πάνω από 200.000.000 ευρώ, αγαπητοί συνάδελφοι.
      Να σας υπενθυμίσω, κύριε συνάδελφε, τι έγινε πριν από λίγα χρόνια από το ΠΑ.ΣΟ.Κ.. Εσείς, οι τράπεζες ειδικά, θεσμοθετήσατε τη δυνατότητα να μπορούν να πληρώνουν πολύ λιγότερους φόρους απ’ όσους τους αναλογούν. Εμείς τις φορολογούμε με πάνω από 200.000.000 ευρώ. 
      Τι άλλο κάνουμε εκτός από τις μειώσεις στους φόρους; Συμπράξεις Δημόσιου και Ιδιωτικού Τομέα, για να προσελκύσουμε περισσότερα χρήματα για τα δημόσια έργα, αγαπητέ συνάδελφε, με τη συνεχή προσπάθεια για μείωση των ελλειμμάτων. Ακόμη, αν δεν δέχεστε ότι πήγαμε κάτω από το 3%, θα δέχεστε ότι η βελτίωση είναι ιδιαίτερα σημαντική σε σχέση με το 7,5%, το οποίο ποιος μας το είπε; Η Ευρωπαϊκή Ένωση. Δηλαδή, ακόμα και η απογραφή την οποία κάναμε, ήταν ήπια. Η Ευρωπαϊκή Ένωση ήρθε και είπε ότι είναι 7,5% το άνοιγμα του 2004, αγαπητοί συνάδελφοι. 
      Τι άλλο κάνουμε; Αυτή την προσπάθεια, παρά τις αντιδράσεις σε κάθε μεταρρυθμιστικό έργο μας αρκετών ομάδων, προσπάθεια για αποκρατικοποιήσεις, για θωράκιση της Επιτροπής Κεφαλαιαγοράς, δηλαδή ένα πολύ πιο σύγχρονο αναπτυξιακό νόμο.
      Μιλάτε για κοινωνική ευαισθησία. Όμως, πού ήταν η ευαισθησία σας για τα κοινωνικά θέματα, όταν προλάβατε και σπεύσατε να δώσετε παραγγελίες για στρατιωτικό εξοπλισμό, αγαπητοί συνάδελφοι, της τάξης των 15.000.000 ευρώ; 
      Πού να βρεθούν χρήματα να κάνουμε όλα αυτά, τα οποία πράγματι πρέπει να κάνουμε, αγαπητοί συνάδελφοι, όταν αφήσατε απλήρωτους λογαριασμούς και κρυφά χρέη; Κάνατε δημόσια έργα τα οποία κόστισαν από 30% μέχρι 150% παραπάνω το καθένα, αγαπητοί συνάδελφοι. Πόσα δισεκατομμύρια χάθηκαν μ΄ αυτόν τον τρόπο;
      Κάποιος συνάδελφος μίλησε για την περίφημη απογραφή και για το τι μας κόστισε η απογραφή. Η απογραφή ήταν κάτι το οποίο δεν μπορούσε να μην είχε γίνει. Έχω αναφέρει πολλές φορές απ’ αυτό το Βήμα τι ήταν αυτά, τα οποία ήταν αδύνατον πλέον να κρυφτούν. Δεν πλήρωνε, η τότε κυβέρνηση, τους τόκους στα χρέη. Τα αντάλλαξε με νέα ομόλογα, τα βάπτισε νέα τοκομερίδια. Οι επιστροφές φόρων ήταν 5.000.000.000, αγαπητοί συνάδελφοι και δεν τις είχατε καταγράψει πουθενά.
      Τεράστια χρέη σε Ο.Τ.Ε., Δ.Ε.Η., Ε.ΥΔ.Α.Π., Ελληνικά Πετρέλαια και Ελληνικά Ταχυδρομεία, σε αμυντικές δαπάνες... 
      ΔΗΜΗΤΡΙΟΣ ΠΙΠΕΡΓΙΑΣ: Δ.Ε.Η.;
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών):  Ε.ΥΔ.Α.Π., αγαπητέ συνάδελφε.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι. Δεν μπορεί να γίνει έτσι συζήτηση. Όχι διακοπές.
      ΤΟΝΙΑ ΑΝΤΩΝΙΟΥ: Είναι εκτός θέματος, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ελάτε τώρα. Βγήκε τρεις λέξεις εκτός θέματος τώρα. Εδώ γίνονται εκτός θέματος ολόκληρες αγορεύσεις. Παρακαλώ.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Κύριε Πρόεδρε, αν δεν απαντούσα σ΄ αυτά, θα φαινόταν ότι τα αφήνω αναπάντητα.
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, συνεχίστε.
      ΠΕΤΡΟΣ ΔΟΥΚΑΣ (Υφυπουργός Οικονομίας και Οικονομικών): Επαναλαμβάνω, αγαπητοί συνάδελφοι, ότι δεν υπήρχε καμία μεθοδολογία, την οποία να ακολούθησε το ΠΑ.ΣΟ.Κ.. Υπήρχε η μεθοδολογία των τμηματικών παραλαβών, η μεθοδολογία των πληρωμών. Εσείς ανακαλύψατε την περίφημη μεθοδολογία της τελικής παραλαβής, αλλά ούτε αυτήν ακολουθήσατε. Και ανέφερα μία σειρά από στρατιωτικά έργα, τα οποία ενώ παρελήφθησαν πλήρως, πάλι δεν τα είχατε καταγράψει στο έλλειμμα. 
      Ένας συνάδελφος ακόμη είπε: «Πώς είναι δυνατόν πριν από τρία, τέσσερα χρόνια η ανάπτυξη να είναι της τάξης του 5% και η ανεργία περίπου στο 11% και τώρα που η ανάπτυξη είναι στο 3,5%»-στο 4% είναι- «η ανεργία να είναι κάτω από το 9%, 8,8%, 8,7%;». Διερωτήθηκε αν αυτό είναι δυνατό ή αν αυτά είναι τα νέα οικονομικά της Νέας Δημοκρατίας. Λοιπόν, όχι μόνο είναι δυνατό, αλλά είναι και ιδιαίτερα σύνηθες στις διεθνείς οικονομίες. Και θα ήθελα να τον παραπέμψω στον κ. Παπαντωνίου και στον κ. Χριστοδουλάκη, για να του κάνουν ένα ιδιαίτερο μάθημα.
      Αγαπητοί συνάδελφοι, είναι πολλά αυτά τα οποία πρέπει να κάνουμε για τον απλό Έλληνα, γι’ αυτόν που δίνει κάθε μέρα μάχη για να τα φέρει βόλτα. Αλλά νομίζω ότι το τελευταίο που χρειάζεται η χώρα και όλοι οι πολίτες μας, είναι νέες επιτροπές και νέοι κανονισμοί. Θα περιμέναμε από εσάς κάτι πολύ καλύτερο απ’ αυτό που μας παρουσιάσατε.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η κ. Αντωνίου έχει το λόγο.
      ΤΟΝΙΑ ΑΝΤΩΝΙΟΥ: Κύριε Πρόεδρε, κύριοι Υπουργοί, κυρίες και κύριοι συνάδελφοι, η πρόταση νόμου που συζητάμε σήμερα, είναι μία πρωτοβουλία του ΠΑ.ΣΟ.Κ., που έχει στόχο να αντιμετωπίσει τις σοβαρές συνέπειες της αποβιομηχάνισης  της χώρας, όπου η ανεργία έχει φθάσει σε επικίνδυνα ποσοστά και τείνει να έχει πλέον μακροχρόνια χαρακτηριστικά.
      Πριν λίγο, από αυτό εδώ το Βήμα, περιμέναμε από τον κύριο Υπουργό να μας πει αν συμφωνεί ή διαφωνεί με τις προτάσεις του ΠΑ.ΣΟ.Κ., για να αντιμετωπίσουμε τα προβλήματα που υπάρχουν αυτήν τη στιγμή σε πολλούς νομούς της Ελλάδος. Δυστυχώς, από την τοποθέτησή του είδαμε για άλλη μια φορά ότι η Κυβέρνηση αδιαφορεί και δεν έχει σχέδιο για τις περιοχές που βρίσκονται σε τεράστια κρίση.
      Γι’ αυτό, ο λόγος που καταθέσαμε αυτήν την πρόταση, είναι ότι πρωτοβουλία της Κυβέρνησης δεν υπάρχει, αδιαφορεί. Άρα θα έπρεπε εμείς, ως ΠΑ.ΣΟ.Κ., να φέρουμε εδώ προτάσεις για την αντιμετώπιση και την ανακούφιση αυτών των περιοχών. Βέβαια, αδιαφορείτε γιατί την ίδια πολιτική, κύριε Υπουργέ, εφαρμόσατε και την περίοδο 1990-1993. Τότε, αν θυμάστε, είχαμε κάποιες περιοχές, όπως είπαν και οι προηγούμενοι συνάδελφοι και βλέπαμε συσσίτια στον 21ο αιώνα και αυτήν τη στιγμή να δημιουργούνται νέα Λαύρια, χωρίς πάλι να κάνετε παρεμβάσεις.
      Καταλαβαίνουμε πάρα πολύ καλά και δεν περιμένουμε από την Κυβέρνηση να υποχρεώσει με νόμο τις επιχειρήσεις να μην κλείσουν ή να μη μεταφερθούν στο βορρά, στα Βαλκάνια ή σε άλλες περιοχές, γιατί γνωρίζουμε ότι υπάρχουν συγκεκριμένοι κανόνες στην παγκοσμιοποίηση. Όμως, περιμέναμε ή να έχετε άλλο σχέδιο και άλλη πρόταση για την ανάπτυξη ή να δούμε πώς θα ανακουφίσουμε αυτές τις περιοχές.
      Για μας, πρέπει ως χώρα να ακολουθήσουμε ένα διαφορετικό μοντέλο ανάπτυξης, ένα μοντέλο που θα επενδύει στην ποιότητα, στη γνώση, στην καινοτομία, στα νέα προϊόντα και στην εξωστρέφεια της οικονομίας. Αυτή η τάση, άλλωστε, υπάρχει αυτήν τη στιγμή και στην Ευρώπη.
      Ο ρόλος του κράτους σ’ αυτήν την υπόθεση είναι πάρα πολύ σημαντικός. Πρέπει να βοηθήσει, για να δημιουργηθούν υποδομές. Να παράσχει επενδυτικά κίνητρα. Να αναβαθμίσει το ανθρώπινο δυναμικό. Να διευκολύνει τον ιδιωτικό τομέα, ώστε να αναλάβει νέες επενδυτικές και επιχειρηματικές πρωτοβουλίες. Να δημιουργήσει μηχανισμούς, που θα εμποδίζουν τους ανέργους να οδηγούνται στο κοινωνικό περιθώριο και θα εγγυώνται ένα ελάχιστο επίπεδο αξιοπρεπούς διαβίωσης για κάθε πολίτη.
      Σ’ αυτό ακριβώς το πλαίσιο μέτρων και δράσεων, εντάσσεται και το πρόγραμμα που προτείνουμε για την ανασυγκρότηση  των περιοχών που αντιμετωπίζουν βιομηχανική κρίση. Ένα πρόγραμμα, κύριε Υπουργέ, που βασίζεται στη συναίνεση, στη συμμετοχή και στη συνευθύνη όλων των ενεργών δυνάμεων μιας περιοχής για το σχεδιασμό και την επιτυχή εφαρμογή του: αυτοδιοίκησης, παραγωγικών φορέων και εργαζομένων. 
      Και βέβαια, δεν με εκπλήσσει η τοποθέτηση του κυρίου Υπουργού από αυτό εδώ το Βήμα, που βλέπει στην πρόταση νόμου μόνο επιτροπές. Διότι στην αντίληψή σας, στην κουλτούρα σας δεν είναι ο κοινωνικός διάλογος, δεν είναι ο σχεδιασμός, δεν είναι ο δημοκρατικός προγραμματισμός, δεν είναι η λογική του κοινωνικού ελέγχου. Γι’ αυτόν το λόγο το βλέπουμε αυτό σε όλες τις πολιτικές σας, σε όλο το νομοθετικό σας έργο, να αποφασίζετε και να διατάσσετε σε επίπεδο κυβερνητικών επιλογών.
      Οι φορείς και η κοινωνία λείπουν. Οι εργαζόμενοι λείπουν. Αυτό είναι το μοντέλο ανάπτυξης που εφαρμόζετε αυτήν τη στιγμή και γι’ αυτό έχουμε τεράστια προβλήματα στην ανάπτυξη και πολύ περισσότερο στην περιφέρεια. Βέβαια, όταν μιλάμε εδώ για συγκεκριμένες περιοχές, δεν μπορούμε να μη μιλήσουμε για σχεδιασμό και διάλογο με όλες τις τοπικές αρχές, γιατί χρειαζόμαστε την κοινωνική συναίνεση, γιατί θα μιλήσουμε για αλλαγή του αναπτυξιακού προτύπου και για νέες πλέον παραγωγικές παρεμβάσεις σ’ αυτήν την περιοχή.
      Κύριε Υπουργέ, εμείς είχαμε συγκεκριμένες προτάσεις: Θέσπιση ειδικών κριτηρίων και δεικτών για την υπαγωγή περιοχών σ’ αυτήν τη διαδικασία. Σύσταση αναγκαίων διοικητικών οργάνων. Δημιουργία ειδικού λογαριασμού για το πρόγραμμα στο οποίο θα μεταφέρονται χρήματα από τον κρατικό προϋπολογισμό, από τα ευρωπαϊκά προγράμματα, από άλλες πηγές και όχι με τη δική σας λογική, να το πληρώνουν πάλι και μόνο μέσω του Λ.Α.Ε.Κ. οι κοινωνικοί εταίροι. Ενεργητικά μέτρα για τους ανέργους, που θα τους εντάσσουν και πάλι στην εργασία. Τοπικές συμφωνίες ενίσχυσης της απασχόλησης με διαμόρφωση ευνοϊκών επενδυτικών συνθηκών. Ειδικά μέτρα για τους ανέργους άνω των πενήντα ετών.
      Κύριε Υπουργέ, η λογική της Κυβέρνησης κινείται δυστυχώς σε διαφορετική κατεύθυνση. Για την αντιμετώπιση του φαινομένου, περιορίζεται σε ευκαιριακά μέτρα επιδοματικής πολιτικής και μόνο. Από τις προτάσεις που έχουμε καταθέσει μέχρι σήμερα, έχετε επιλέξει αποσπασματικά ορισμένες και τις έχετε εμφανίσει μάλιστα ως δικές σας. Παράδειγμα, είναι το Ταμείο Κοινωνικής Αλληλεγγύης.
      Δεν έχετε, όμως, παρουσιάσει κανένα πρόγραμμα, καμία αναπτυξιακή στρατηγική συνολικά για τη χώρα και όχι μόνο για τις περιοχές που αντιμετωπίζουν ακραίες καταστάσεις. Κι αν κρίνουμε με τις μέχρι τώρα πολιτικές σας, φαίνεται να πιστεύετε ότι θα αντιμετωπίσουμε τον ανταγωνισμό επενδύοντας στο χαμηλό κόστος εργασίας, στην υπερεκμετάλλευση και στην παραοικονομία. Αντί για σύγκλιση προς τα πάνω με την Ευρώπη, προωθείτε τη σύγκλιση προς τα κάτω με τα Βαλκάνια.
      Στον τομέα των υποδομών, χάνετε πόρους πολλών δισεκατομμυρίων από τα ευρωπαϊκά προγράμματα, λόγω διαχειριστικής ανικανότητας κατά την άποψή μου και λόγω διαφόρων παρατυπιών. Είναι παρανομίες για τις οποίες σας έχει καταγγείλει και η Ευρωπαϊκή Ένωση.
      Θα ήθελα να πω εδώ στον Υπουργό κ. Φώλια, που στην αρχική του τοποθέτηση μας είπε ότι πρέπει να παρατηρούμε τους δείκτες, το εξής: Οι δείκτες είναι εικονική πραγματικότητα. Ένα παράδειγμα θα σας πω, γιατί είπατε ότι ο στόχος σας είναι η πραγματική ανάπτυξη με προοπτική -οι δείκτες το δείχνουν- και ότι πάνω απ’ όλα στηρίζετε την περιφέρεια. Μπορείτε να μας μιλήσετε για το Περιφερειακό Πρόγραμμα της Στερεάς Ελλάδας; Μπορείτε να μου πείτε για την εικονική πραγματικότητα εκεί; Και αυτό το αποδεικνύει άλλωστε και η αλλαγή του περιφερειάρχη που κάνατε πριν από λίγες μέρες.
      Όταν εμείς στα περιφερειακά συμβούλια σας λέγαμε ότι «Εδώ εφαρμόζετε λάθος πολιτική, δεν απορροφάτε πόρους, χάνουμε την ανάπτυξη», εσείς με λογιστικές αλχημείες εντάσσατε έργα-μαϊμού, από τους εθνικούς πόρους που είχαν δημιουργηθεί στα προγράμματα της Ευρωπαϊκής Ένωσης και δείχνατε απορρόφηση. Ρωτήστε τον κ. Μουσουρούλου, όταν είχε έρθει να συζητήσουμε για το Γ΄ Κοινοτικό Πλαίσιο Στήριξης. 
      Κύριε Υπουργέ, σε μια μέρα ο πρώην κύριος περιφερειάρχης το 22% του προγράμματος, το εμφάνισε 42% στην απορρόφηση. Και, βέβαια, ξέρετε τι έλεγε ο κύριος περιφερειάρχης; Αυτές είναι πολιτικές του Υπουργείου Οικονομικών για να μη χαθούν τα χρήματα. Ποια χρήματα; Ποια ανάπτυξη; Και μιλάω για τη Στερεά Ελλάδα, που είναι μια αγροτική περιοχή, που δυστυχώς μπαίνει στο στόχο 2 στο Δ΄ Κοινοτικό Πλαίσιο Στήριξης. 
      Να σας πληροφορήσω για το πώς είναι η αντίληψη του κοινωνικού διαλόγου που είπα πριν και του σχεδιασμού για το Δ΄ που είπατε εσείς ότι είναι δικό σας σχέδιο. Το επενδύετε και μάλιστα λέτε ότι το 82% θα πάει στην περιφέρεια που είναι εντελώς ψέματα. Ο κύριος περιφερειάρχης έκανε περιφερειακό συμβούλιο στις 3 Αυγούστου. Και βέβαια εκεί δεν υπήρχε οριστική συμφωνία και δεν ξανασυζητήθηκε.
      Δεν θα μιλήσω για τους δείκτες ανεργίας που είπαν οι συνάδελφοι πως αυτήν τη στιγμή όλη η Ελλάδα το πρώτο που ζητάει, είναι μια θέση εργασίας. Και σεις τη βλέπετε να μειώνεται. 
      Εσείς, κύριε Υπουργέ, την ανάπτυξη τη βλέπετε με το να επιτίθεστε στα εργασιακά δικαιώματα, να ενθαρρύνετε την ανασφάλιστη εργασία, να αφήνετε ασύδοτη την κερδοσκοπία και την ακρίβεια, να αφήνετε τα νοικοκυριά απροστάτευτα απέναντι στην τοκογλυφία των τραπεζών και τον υπερδανεισμό.
      Βέβαια, κλείνοντας θα ήθελα να σας πω, κύριε Υπουργέ, ότι όλη η Ελλάδα αυτήν τη στιγμή αντιμετωπίζει τεράστιο οικονομικό πρόβλημα, όμως υπάρχουν περιοχές που πρέπει να παρέμβουμε «χθες». Μιλάμε για τεράστιο πρόβλημα στην κοινωνική συνοχή. Δεν είναι κακό μια πρόταση της Αξιωματικής Αντιπολίτευσης να την αξιολογήσετε και μάλιστα με τη συναίνεση και άλλων δυνάμεων της Αριστεράς, να δούμε από κοντά το πρόβλημα.
      Ευχαριστώ πάρα πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ο κ. Μανιάτης έχει το λόγο.
      ΙΩΑΝΝΗΣ ΜΑΝΙΑΤΗΣ: Κυρίες και κύριοι συνάδελφοι, καταθέσαμε την πρόταση νόμου για την ανασυγκρότηση των περιοχών που βρίσκονται σε κρίση, γιατί θεωρούμε ότι το ζήτημα αυτό δεν αφορά μόνο τις περιοχές που βρίσκονται υπό αποβιομηχάνιση, όπως για παράδειγμα η Πιερία ή η Ημαθία. Αφορά και περιοχές που βρίσκονται σε φθίνουσα πορεία, ακόμη και στο κομμάτι της αγροτικής παραγωγής. Μια τέτοια προσέγγιση μπορεί κάλλιστα να αφορά και τη Θεσσαλία με τις μονοκαλλιέργειες του βαμβακιού, μπορεί να αφορά και την Αργολίδα με τη μονοκαλλιέργεια των εσπεριδοειδών, μπορεί να αφορά και άλλες περιοχές.
      Σπεύδω να απαντήσω, κύριε Υπουργέ, σε μια πιθανή άμεση απάντησή σας. Η Κοινότητα επιβάλλει την άσκηση οριζόντιων πολιτικών. Βεβαίως, υπάρχουν οριζόντιες πολιτικές και στον αγροτικό τομέα και στο εμπόριο και στη βιομηχανία. Κανένας, όμως, δεν απαγορεύει σ΄ ένα κράτος-μέλος να έχει πλάνο, στρατηγικό σχέδιο και χωρίς να παρακούει σε νόμους και αποφάσεις πραγματικά να καθοδηγεί τις τοπικές κοινωνίες. 
      Πρέπει δε να σας πω ότι το μείζον πολιτικό πρόβλημα είναι το εξής και κύριε Υπουργέ, γνωρίζω ότι και εσείς αντιμετωπίζετε, στην περιοχή που εκλέγεστε, το ίδιο πρόβλημα: Όταν πηγαίνετε να συζητήσετε με τους κατοίκους των χωριών σας, δεν σας ρωτούν το εξής; «Τι να κάνουμε; Έχουμε ανεργία, δεν βρίσκουν δουλειά τα παιδιά μας. Έχουμε καπνά, δεν υπάρχει πια καπνός. Έχουμε άλλα αγροτικά προϊόντα, δεν πουλιούνται. Δεν μας προτείνετε κάτι ως Κυβέρνηση;». Επειδή είμαι βέβαιος ότι και σε σας κάνουν αυτήν την ερώτηση θεωρώ πως είναι ευθύνη ολόκληρου του πολιτικού συστήματος της χώρας, όχι μόνο της Κυβέρνησης, να τολμήσουμε και να απαντήσουμε. Και για να απαντήσουμε, πρέπει να υιοθετήσετε την πρόταση νόμου που σας έχουμε καταθέσει.
      Ο Υφυπουργός προηγουμένως είπε ότι η συγκεκριμένη πρόταση νόμου δεν φέρνει τίποτα το καινούργιο. Ξέρετε, κύριε Υπουργέ, τι καινούργιο φέρνει; Επαναλαμβάνει την πετυχημένη πρακτική που ακολούθησε η τελευταία κυβέρνηση ΠΑ.ΣΟ.Κ. για τη διεξαγωγή των Ολυμπιακών Αγώνων. Εσείς απολαύσατε, από τις αναπαυτικές καρέκλες των υπουργικών γραφείων, τους καλύτερους Ολυμπιακούς Αγώνες των τελευταίων εκατό ετών. Δεν ρωτήσατε αυτούς που τους προετοίμασαν, να σας πουν ότι πέτυχαν οι Ολυμπιακοί Αγώνες, γιατί, πρώτον, είχαμε σχέδιο, γιατί, δεύτερον, συντονίσαμε τους συναρμόδιους φορείς και γιατί, τρίτον, συνομιλήσαμε με την κοινωνία και την κάναμε συμμέτοχο στο μεγάλο στοίχημα. Αυτήν ακριβώς την πρακτική, σάς καλούμε να εφαρμόσετε τώρα στις περιοχές που βρίσκονται υπό κρίση. 
      Τι σας λέμε λοιπόν; Εκπονείστε ένα στρατηγικό σχέδιο για τις συγκεκριμένες περιοχές ως πρώτο βήμα. Δεύτερον, συνενώστε αρμοδιότητες φορέων και κονδύλια, που ούτως ή άλλως διατίθενται, μόνο όμως που διατίθενται αποσπασματικά. Και τρίτον, συνομιλήστε με την κοινωνία, διαβουλευτείτε με τους κοινωνικούς εταίρους, δώστε αρμοδιότητες στους πολίτες. Αν υλοποιηθεί αυτή η πετυχημένη στρατηγική, θα δείτε πώς όλες αυτές οι περιοχές  που βρίσκονται υπό κρίση, θα καταφέρουν να ανασάνουν. 
      Ουσιαστικά, κυρίες και κύριοι συνάδελφοι, η συγκεκριμένη πρόταση νόμου στοχεύει στην ανασυγκρότηση του κοινωνικού και οικονομικού ιστού περιοχών που βρίσκονται σε κρίση, με στόχευση τη δημιουργία μιας δίκαιης κοινωνίας, μιας κοινωνίας αλληλεγγύης, δηλαδή της κοινωνίας των οραμάτων μας. 
      Σπεύδω δε να προλάβω άλλη πιθανή επιφύλαξη: «Μα, η Κοινότητα αντιμετωπίζει αυτά τα πράγματα, διότι είναι αποτέλεσμα της παγκοσμιοποίησης». Ναι, αλλά η Κοινότητα ετοιμάζεται να δημιουργήσει Ευρωπαϊκό Ταμείο καταπολέμησης και προσαρμογής των αποτελεσμάτων της παγκοσμιοποίησης. Θα περιμένουμε, όταν το δημιουργήσει η Κοινότητα, μετά να δημιουργήσουμε εμείς κάποιο δικό μας ταμείο; 
      Κύριε Υπουργέ, θα ήταν υπερβολή να σας κατηγορήσει κανείς ότι είστε οι μόνοι υπεύθυνοι μετά από δυόμισι χρόνια διακυβέρνησης για το σημείο στο οποίο φθάσαμε. Όχι. Εμείς δεν λέμε ότι φταίτε μόνο εσείς, φταίνε και άλλοι εξωγενείς παράγοντες. Ξέρετε, όμως, πού έχετε τεράστιες πολιτικές ευθύνες; Έχετε, πρώτον,  τεράστιες πολιτικές ευθύνες, διότι δεν έχετε κάνει καμία απολύτως πρόβλεψη για το πώς θα αντιμετωπίσετε τα σημερινά προβλήματα ή τα προβλήματα που φαίνεται ότι έρχονται και δεύτερον, ακολουθείτε μία παράλογη γραφειοκρατική δημοσιοϋπαλληλική αντίληψη, δηλαδή ότι καταπολεμώ, για παράδειγμα, την ανεργία, δίνοντας επιδόματα. Κύριε  Υπουργέ, αυτές δεν είναι προσεγγίσεις μίας σύγχρονης ευρωπαϊκής κυβέρνησης. 
      Τι κάνουμε μέχρι σήμερα; Λέτε: «έχουμε το Πρόγραμμα Δημοσίων Επενδύσεων, φτιάχνονται κάποιες υποδομές, έχουμε αναπτυξιακό νόμο, ενισχύουμε κάποιες ιδιωτικές επενδύσεις». Και λοιπόν; Είναι επαρκές αυτό; Μέσα από τέτοιες διαδικασίες, είστε ακόμη και εσείς σίγουροι ότι δημιουργούμε τις προϋποθέσεις μιας ανατροφοδοτούμενης ανάπτυξης, ιδιαίτερα σε περιφερειακό επίπεδο. Δημιουργούμε μηχανισμούς και λογικές που θα καταφέρουν να σταθούν σε γερά πόδια, όχι σε πήλινα πόδια και θα μπορούν να αντιμετωπίζουν το συνεχώς μεταβαλλόμενο παγκόσμιο οικονομικό περιβάλλον; Πιστεύω ότι δεν το δέχεστε αυτό. 
      Τι λέει η πρόταση του ΠΑ.ΣΟ.Κ.: Η πρόταση του ΠΑ.ΣΟ.Κ. έχει πέντε πολύ απλά συγκεκριμένα σημεία. Με ευθύνη της κυβέρνησης δημιουργείται μία εθνική επιτροπή ανασυγκρότησης, γιατί κάποιος πρέπει και να σχεδιάζει, αλλά κυρίως να απολογείται για τους σχεδιασμούς. Αυτή η κεντρική επιτροπή δίνει όλες τις αρμοδιότητες στις περιφερειακές επιτροπές. Εμείς, κυρίες και κύριοι συνάδελφοι, πιστεύουμε βαθύτατα στις δυνάμεις των τοπικών κοινωνιών, πιστεύουμε  βαθύτατα στην περιφερειακή αποκέντρωση και περιφερειακή ανάπτυξη. Θέλουμε οι περιφέρειες της χώρας να σχεδιάζουν, να υλοποιούν και να παρακολουθούν το αναπτυξιακό τους γίγνεσθαι μόνες τους.
      Τρίτο σημείο: Να δημιουργηθεί, επιτέλους, ένα πρόγραμμα, ένα στρατηγικό σχέδιο, το οποίο -όχι απλώς να το εκπονήσουν κάποιοι τεχνοκράτες-  να τεθεί υπό την κρίση των κοινωνικών εταίρων και να μπει στη βάσανο της δημόσιας διαβούλευσης.
      Τέταρτο σημείο: Να ενισχυθούν οι μακροχρόνια άνεργοι και όσοι είναι άνω των πενήντα ετών και τέλος, τα χρήματα που ούτως ή άλλως υπάρχουν, να συγκεντρωθούν, σ’ ένα κοινό ταμείο. Ούτε ένα ευρώ παραπάνω να μη δώσετε, αλλά να ενώσετε τις δυνάμεις.
      Κυρίες και κύριοι συνάδελφοι, ζούμε δυστυχώς στον αστερισμό των ανέξοδων ρητορειών περί μεταρρυθμίσεων. Ζούμε σε μία εποχή όπου ακούμε διαρκώς υποκριτικούς λεονταρισμούς για δήθεν μάχες απέναντι στα μεγάλα συμφέροντα, τα οποία η Κυβέρνηση ανερυθρίαστα υπηρετεί. Ζούμε και σε μία εποχή όπου υπάρχει μία νεοδεξιά κραυγαλέα, πολλές φορές φασίζουσα αντίληψη, που λέει τα εξής δύο απλά πράγματα: Κανένα ενδιαφέρον για τους κοινωνικά αδύναμους και δεύτερον, σκόπιμη εξώθηση των πολιτών στο περιθώριο, στην απομόνωση, γιατί απομονωμένος πολίτης, μοναχικός πολίτης σημαίνει εύκολο θύμα ενός πελατειακού κράτους. 
      Κύριε Υπουργέ, κάποιες φορές λέτε ότι το ΠΑ.ΣΟ.Κ. δεν έχει θέσεις. Εμείς αυτήν τη στιγμή σας προτείνουμε ένα μοντέλο εξόδου από τη βιομηχανική και την αγροτική κρίση και σας καλούμε να το υλοποιήσετε. Διορθώστε ό,τι θέλετε, εάν όμως το αγνοήσετε αυτό, σημαίνει ότι οι Έλληνες πολίτες θα έχουν ένα μέτρο σύγκρισης. Τουλάχιστον εμείς, ως ΠΑ.ΣΟ.Κ., προτείναμε, εσείς δεν αποδεχθήκατε και οι επόμενες εκλογές είναι κοντά.
      Σας ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Μανιάτη.
      Ο κ. Γείτονας έχει το λόγο.
      Κύριε Γείτονα, περιμένω να πείτε την πρώτη λέξη για να βάλω το ρολόι να «τρέχει»!
      ΚΩΝΣΤΑΝΤΙΝΟΣ ΓΕΙΤΟΝΑΣ: Κύριε Πρόεδρε, δεν έχω κανένα παράπονο από σας.
      ΠΡΟΕΔΡΕΥΩΝ (Σωτήρης Χατζηγάκης): Να λέμε και κανένα ευτράπελο εδώ, για να είναι πιο ευχάριστη η συζήτηση.
      Ορίστε, κύριε Γείτονα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, την πραγματικότητα της παγκοσμιοποίησης και της οικονομίας της αγοράς ανά τον κόσμο τη βιώνουν με διαφορετικό τρόπο οι άνθρωποι, οι πολίτες, οι επιχειρήσεις, οι χώρες, οι περιφέρειες. Το τρένο της ανάπτυξης, που τρέχει πράγματι λόγω αυτών των εξελίξεων με περισσότερα καύσιμα, ταυτόχρονα αναδιανέμει πλούτο και θέσεις εργασίας ανισόρροπα και αφήνει πολλούς –και αναφέρομαι σε χώρες, σε περιοχές, σε κοινωνικές ομάδες- στην αποβάθρα. Η συγκέντρωση πλούτου σε λιγότερους είναι πρωτοφανής στην εποχή μας και οι ανισότητες μεγαλώνουν. Ακόμα και μέσα στον πυρήνα των ανεπτυγμένων χωρών δημιουργείται ένας τρίτος αδύναμος κόσμος. 
      Θα αναφερθώ εν παρενθέσει στο θέμα της αγοράς, γιατί άκουσα προηγουμένως να το θίγουν συναδέλφους της Νέας Δημοκρατίας. Πρέπει να καταλάβετε εσείς, συνάδελφοι της Νέας Δημοκρατίας, ότι η αγορά δεν υπηρετεί εξ αντικειμένου την κοινωνία χωρίς πολιτική παρέμβαση. Από ΄κει πρέπει να ξεκινήσετε για να αντιλαμβάνεστε τα πράγματα και την κριτική μας γιατί διερωτάστε συνεχώς. Άκουσα συνάδελφο να λέει ότι δεν είναι μεγέθυνση η ανάπτυξη, ότι είναι διαφορετικό θέμα. Ασφαλώς δεν είναι απλά μεγέθυνση η ανάπτυξη. Αλλά θέλω να πω στον κύριο συνάδελφο –αν και είναι απών- ότι η ανάπτυξη δεν είναι ουδέτερο μέγεθος. Έχει χρώμα, έχει το χρώμα της πολιτικής, που ρυθμίζει ποιος ωφελείται από την ανάπτυξη. 
      Ας επανέλθω. Οι νέες πραγματικότητες επηρεάζουν και τη χώρα μας. Μάλιστα με τις αναδυόμενες οικονομίες στην περιοχή μας, δημιουργούν και ιδιαίτερα προβλήματα. Επηρεάζουν βίαια στη χώρα μας -όπως έγινε σε περιοχές όπως η βόρεια Ελλάδα- τον καταμερισμό εργασίας και συνεπώς μας επιβάλλουν μέτρα προστασίας. 
      Γενικότερα θα έλεγα ότι συνολικά οι καιροί μας οδηγούν, κύριοι της Κυβέρνησης -επειδή πάντα πάτε να κρυφτείτε στο παρελθόν- να ανοιχτούμε σε νέες αναπτυξιακές προοπτικές. Χρειαζόμαστε ένα νέο αναπτυξιακό όραμα και πρόγραμμα για τη χώρα. Αυτό προτείνουμε ως ΠΑ.ΣΟ.Κ., το προτείναμε απ’ αυτό το Βήμα πριν από λίγες ώρες. Ανέπτυξε τους βασικούς του άξονες ο Πρόεδρός μας, ο Γιώργος Παπανδρέου. Το σχέδιο που προτείνουμε, δίνει βάρος στην περιφερειακή ανάπτυξη, επενδύει στον άνθρωπο και στη γνώση και προωθεί την ποιότητα σε όλες τις κοινωνικοοικονομικές δραστηριότητες. 
    Να το πω με απλούστερα λόγια: Είναι αναγκαία σήμερα η ανασυγκρότηση της παραγωγικής βάσης της οικονομίας μας, με έμφαση στους τομείς όπου έχουμε το συγκριτικό πλεονέκτημα και για προϊόντα και για υπηρεσίες, με μια νέα επιχειρηματικότητα που βασίζεται στην καινοτομία και στην εξωστρέφεια. 
    Το ΠΑ.ΣΟ.Κ., με αίσθημα ευθύνης απέναντι στους ανθρώπους και στις περιοχές που περνούν κρίση, με επίγνωση των εξελίξεων, με την εμπειρία αντιμετώπισης των αντίστοιχων προβλημάτων που μας άφησε η κυβέρνησή σας, η κυβέρνηση της Νέας Δημοκρατίας, η κυβέρνηση του κ. Μητσοτάκη εννοώ. Πετυχημένα παραδείγματα είναι πολλά π.χ. η αντιμετώπιση στο Λαύριο. Με βάση αυτά τα δεδομένα φέρνουμε την πρόταση νόμου. Είναι μια ρεαλιστική και τεκμηριωμένη πρόταση. Πραγματικά με πολύ επιτυχία την ανέπτυξε ο εισηγητής μας, ο κ. Βρεττός και συνέβαλαν σ΄αυτό με τοποθετήσεις τους και άλλοι συνάδελφοι. Δεν χρειάζεται να μπω σε λεπτομέρειες. 
    Απλώς θέλω να πω, απ’ όσα ακούσαμε από τη πλευρά σας, κυβερνητικών στελεχών και Βουλευτών της Νέας Δημοκρατίας, ότι οι λόγοι της άρνησής σας είναι προσχηματικοί. Κάνετε πως δεν καταλαβαίνετε την πρόταση. Κάνετε πως δεν καταλαβαίνετε αυτήν την αναγκαιότητα. 
    Έχουμε ένα δεύτερο κύκλο κρίσης σε περιοχές που βιώνουν τις συνέπειες της αποβιομηχάνισης και όχι μόνο. Είναι και τα θέματα κρίσης της αγροτικής οικονομίας. Αναφέρθηκαν προηγουμένως. Αλλά ας έρθω στις ιδιαίτερα πληττόμενες περιοχές με παραδοσιακούς κλάδους: κλωστοϋφαντουργίας, ένδυσης, ιματισμού. Εκεί υπάρχουν ασφυκτικές πιέσεις. Επιχειρήσεις βάζουν λουκέτο. Άλλες, κύριε Υπουργέ, μεταφέρονται σε γειτονικές χώρες. Εδώ δεν θα το ανοίξω πάλι αυτό το θέμα. Το άνοιξα στην επιτροπή και το ξέρετε. Έχουμε κάνει και σχετική ερώτηση. Εννοώ ότι μεταφέρονται χωρίς μάλιστα πολλές απ’ αυτές να έχουν εκπληρώσει τις υποχρεώσεις που ανέλαβαν όταν υπήχθησαν σε αναπτυξιακούς νόμους. Εν πάση περιπτώσει, το αποτέλεσμα είναι το εξής: η οικονομία των περιοχών να αποδομείται, ο κοινωνικός ιστός  να διαλύεται και η ανεργία να πηγαίνει στα ύψη. 
    Και επειδή μιλάτε για επιτυχία της οικονομικής πολιτικής σας, κύριε Υπουργέ, σας ερωτώ: Δεν βλέπετε το πρόβλημα της ελληνικής παραγωγής που ανάγλυφα εκδηλώνεται με την διόγκωση του ελλείμματος ισοζυγίου τρεχουσών συναλλαγών; Ένα μόνο θα πω από στοιχεία της Τραπέζης της Ελλάδος που είναι χαρακτηριστικό. Το 2005 οι εισαγωγές αυξήθηκαν κατά 9,8% και οι αντίστοιχες εξαγωγές είχαν αύξηση μόνο 2,6%. Εσείς μπροστά σ’ αυτήν την κατάσταση -το είπε και ο κ. Βρεττός και θέλω να επανέλθω- εμμένετε σε μια οικονομική πολιτική, που εγώ θα την ονομάσω, του «ύστερου νεοφιλελευθερισμού». Είστε εκεί ακόμα. Είναι πολιτική που ακόμα και οι εμπνευστές του νεοφιλελευθερισμού τη θεωρούν πια ξεπερασμένη. Η δε οικονομική σας πολιτική, σε συνδυασμό με την δημοσιονομική «περιπέτεια» στην οποία οδηγήσατε την χώρα με το colpo grosso της απογραφής, τι κάνει; Συνεχώς διευρύνει και δημιουργεί νέα, αναπτυξιακά και κοινωνικά ελλείμματα. 
    Δεν είναι αλήθεια, κύριε Υπουργέ, ότι το Πρόγραμμα Δημοσίων Επενδύσεων έχει καθηλωθεί στα προ δεκαετίας επίπεδα; Δεν είναι αλήθεια ότι ακυρώνετε έργα από το Γ΄ Κοινοτικό Πλαίσιο Στήριξης επειδή δεν μπορείτε να κάνετε απορροφήσεις και κινδυνεύουμε να χάσουμε και πόρους; Μας δώσατε σήμερα νέες υποσχέσεις για το Δ΄ Κοινοτικό Πλαίσιο Στήριξης. Και αυτές θα μείνουν στα λόγια. Θα κάνετε γέφυρα λέτε, Γ΄ και Δ΄. Να δω με ποιους πόρους θα χρηματοδοτήσετε και έργα από το Γ΄ και έργα από το Δ΄. Κύριο θύμα είναι η περιφέρεια. Δεν είναι αλήθεια ότι το σύνολο των επενδύσεων μειώνεται; Έχετε αναπτυξιακό όραμα; 
    Οι πολυδιαφημιζόμενες μεταρρυθμίσεις σας, έχουν αποδειχθεί απορυθμίσεις. Υπηρετούν τον έωλο στόχο της αύξησης δήθεν της ανταγωνιστικότητας με φτηνή και απροστάτευτη εργασία. Και για τις περιοχές με κρίση, κλείνετε τα μάτια. Προσπαθείτε με μπαλώματα -αναφέρθηκαν μπαλώματα, όπως πρόωρες συνταξιοδοτήσεις, επιδοματική πολιτική- και αποσπασματικά μέτρα να καλύψετε καταστάσεις. Τα προβλήματα, όμως, έτσι δεν λύνονται και οξύνονται.  
    Η δική μας, κοντολογίς, πρόταση νόμου συνιστά ένα ολοκληρωμένα πρόγραμμα παρέμβασης σε αυτές τις περιοχές. Στόχος του προγράμματος –αυτό πρέπει να προσέξουμε- δεν είναι απλά η ενίσχυση κάποιων επιχειρήσεων που πλήττονται, αλλά συνολικά η τόνωση της οικονομίας των περιοχών και η στήριξη φυσικά των απολυομένων και των ανέργων. Προβλέπεται, μάλιστα, ειδικό πρόγραμμα στήριξης ανέργων κάποιας ηλικίας, με επανακατάρτιση και απασχόληση ακόμα και στον κοινωνικό τομέα. Κάτι που πρέπει να το δούμε και ως νέα προοπτική. 
      Εμείς πού στοχεύουμε με αυτό; Είναι ξεκάθαρο. Γι’ αυτό είπα ότι κάνετε πως δεν καταλαβαίνετε. Στοχεύουμε στην απελευθέρωση και αξιοποίηση των δυνατοτήτων των τοπικών κοινωνιών, στη συνέργεια –χρησιμοποιώ τη λέξη «συνέργεια» αντί «συνεργασία», γιατί έχει μεγαλύτερη δυναμική- των τοπικών δυνάμεων για την ανάπτυξη και την κοινωνική σύγκλιση. 
      Σας καλέσαμε να υπερψηφίσετε την πρόταση. Δεν λέμε ότι είναι πανάκεια ούτε λέμε ότι δεν δέχεται βελτιώσεις. Αντιμετωπίζει, όμως, υπαρκτά και καυτά προβλήματα σε σωστή βάση, συνδέοντας την ενίσχυση της απασχόλησης με νέες τοπικές και αναπτυξιακές πρωτοβουλίες. 
      Θέλω να πω στους συναδέλφους του Κ.Κ.Ε. που αντιτίθενται –δεν είναι κανένας εκπρόσωπός τους εδώ- το εξής: Τουλάχιστον δεν αντιλαμβάνονται ότι αυτή η πρόταση δίνει περισσότερη σιγουριά στους εργαζόμενους σ΄ αυτές τις περιοχές; 
      Εμείς την πιστεύουμε αυτή την πρόταση. Κι αν επιμείνετε στην άρνησή σας, θα την κάνουμε, ως αυριανή κυβέρνηση, πράξη. 
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Γείτονα. 
      Έχει  ζητήσει το λόγο ο Κοινοβουλευτικός Εκπρόσωπος του ΠΑ.ΣΟ.Κ κ. Καστανίδης. 
      Ορίστε, κύριε Καστανίδη, έχετε το λόγο. 
      ΧΑΡΑΛΑΜΠΟΣ ΚΑΣΤΑΝΙΔΗΣ: Κυρίες και κύριοι συνάδελφοι,  θα ξεκινήσω με μια απάντηση, οφειλόμενη στα όσα πριν από λίγο είπε ο Κοινοβουλευτικός Εκπρόσωπος της Νέας Δημοκρατίας κ. Τασούλας. 
      Επιθυμώντας να σχολιάσει μια παρέμβασή μου, προσέτρεξε και χρησιμοποίησε την αξιολάτρευτη στήλη συγκεκριμένου δημοσιογράφου πρωινής εφημερίδας, του κ. Πρετεντέρη. Αναρωτιέμαι: Δεν έχετε ιδίαν κρίση και δικά σας επιχειρήματα, ώστε να μη χρειάζεται να προστρέχετε σε τρίτους, προκειμένου να είναι και σαφέστερα τα επιχειρήματά σας, κύριε συνάδελφε; 
      Οι δημοσιογράφοι έχουν δικαίωμα να κρίνουν τους πολιτικούς. Εγώ ανήκω στην κατηγορία των πολιτικών, που δεν κρίνουν τους δημοσιογράφους. Σας διαβεβαιώνω δε, ότι έχω και μια ακατανίκητη επιθυμία να μη σχολιάζω και να μην κρίνω ποτέ συγκεκριμένα και ειδικά τον κ. Πρετεντέρη. 
      Σε ό,τι αφορά το νομοσχέδιο: Είναι μεγάλη η συμβολή του ΠΑ.ΣΟ.Κ. στη δημόσια συζήτηση πάντοτε και ειδικότερα σήμερα, με την κατάθεση της πρότασης νόμου, που συζητούμε. Οι συνάδελφοι ανέπτυξαν ήδη –και όσοι ακολουθήσουν εμένα στο Βήμα, θα συνεχίσουν να αναπτύσσουν- τις συγκεκριμένες ρυθμίσεις που προτείνει το ΠΑ.ΣΟ.Κ, προκειμένου να αντιμετωπίσουμε κρίσιμα οικονομικά και κοινωνικά προβλήματα στις φθίνουσες περιοχές, στις περιοχές εκείνες, δηλαδή, όπου έχουμε και υψηλά ποσοστά ανεργίας, αλλά και χαμηλούς δείκτες ανάπτυξης. 
      Θα μπορούσαν άλλοι να έχουν επίσης ενδιαφέρουσες ιδέες. Και αναφέρομαι κυρίως στην Κυβέρνηση. Μέχρι στιγμής, όμως, δεν έχω δει η Κυβέρνηση –πράγμα που όφειλε να κάνει- να διατυπώνει μια συγκεκριμένη πολιτική για την αντιμετώπιση τέτοιων προβλημάτων. 
      Θα ήταν δε χρήσιμη για τον τόπο και τους πολίτες η στάση της Κυβέρνησης, εάν σήμερα αποδεχόταν την πρόταση νόμου, που προτείνει το ΠΑ.ΣΟ.Κ. Θα ήταν μάλιστα και ένδειξη μεγαλοψυχίας, εάν αναγνώριζε ότι μία ορθή πρόταση, προερχόμενη από την Αντιπολίτευση, εξυπηρετεί το εθνικό συμφέρον. Δεν το πράττει, οχυρωμένη πίσω από την πλειοψηφία της και από την άρνηση να δεχθεί οτιδήποτε προέρχεται από άλλους πολιτικούς χώρους. Κρίμα και για τον κοινοβουλευτισμό μας, αλλά και για τον τόπο.
      Είναι σαφές, κυρίες και κύριοι συνάδελφοι, ότι η πρόταση νόμου του ΠΑ.ΣΟ.Κ απαντά σε προβλήματα που ήδη έχουν προκύψει. Το μεγάλο ζήτημα, το μεγάλο θέμα για τη χώρα μας είναι κάποια στιγμή να ανοίξουμε τη συζήτηση για το πώς θα διαμορφωθεί μια συγκεκριμένη αναπτυξιακή ταυτότητα της χώρας, πώς θα διαμορφωθούν πολλές ειδικότερες αναπτυξιακές ταυτότητες κατά περιοχή, ώστε να μη φθάνουμε στο σημείο μεταγενέστερα να επεμβαίνουμε. Αυτό είναι το κρίσιμο θέμα για τη χώρα. 
      Επί πάρα πολλές δεκαετίες, δεν έχει απαντηθεί το ερώτημα: Τι αναπτυξιακή ταυτότητα θέλουμε για τη χώρα; Οφείλουμε να σκεφτούμε δύο παραμέτρους, όταν συζητούμε για την ανάπτυξη της χώρας. Το πρώτο θέμα είναι ποιοι είναι οι μηχανισμοί που συμβάλλουν στο προϊόν της ανάπτυξης και που είναι υπεύθυνοι για ένα θετικό αναπτυξιακό αποτέλεσμα. Το δεύτερο θέμα που πρέπει να σκεφτούμε είναι ποιο είναι το είδος της ανάπτυξης. 
      Η ανάπτυξη μιας χώρας δεν  μπορεί να στηρίζεται μόνο σ΄ ένα εθνικό αναπτυξιακό σχέδιο. Αυτό είναι μεν χρήσιμο, αλλά δεν είναι επαρκές. Το εθνικό αναπτυξιακό σχέδιο δεν αντιμετωπίζει τις ανάγκες περιοχών, που μπορεί να μην ωφελούνται από μια γενική αναπτυξιακή αντίληψη. Έχει πολύ μεγάλη σημασία, δηλαδή, να δούμε τις ειδικές αναπτυξιακές ταυτότητες στη βάση της μικροκλίμακας μιας περιοχής.
      Θα δώσω τώρα ένα παράδειγμα για να γίνω κατανοητός. Ας πάρουμε το Νομό Κοζάνης. Εάν αντιμετωπίσουμε το Νομό Κοζάνης ως ενιαίο γεωγραφικά, οικονομικά, κοινωνικά και μ' αυτόν τον τρόπο θελήσουμε να συνθέσουμε μια αναπτυξιακή εικόνα για το νομό αυτό, θα έχουμε κάνει λάθος. Διότι είναι άλλα τα προβλήματα και τα χαρακτηριστικά της πεδιάδας της Κοζάνης και της Πτολεμαΐδας, όπου κυριαρχεί η ενέργεια ήδη και άλλα τα προβλήματα των ορεινών όγκων που περιβάλουν το Νομό Κοζάνης. Εκεί χρειάζεται να αναζητήσουμε άλλες αναπτυξιακές απαντήσεις. 
      Συνεπώς, πρώτη μας υποχρέωση, ανοίγοντας τη συζήτηση για το πώς αντιλαμβανόμαστε το αναπτυξιακό μοντέλο της χώρας, είναι να θεωρήσουμε πως η αναπτυξιακή μας σύλληψη πρέπει να αφορά, πέραν του γενικού αναπτυξιακού σχεδίου, τη μικροκλίμακα κάθε περιοχής. Είναι άλλα τα προβλήματα της Αριδαίας στο Νομό Πέλλας και άλλα τα προβλήματα του Κάμπου των Γιαννιτσών. Άλλες οι προϋποθέσεις για την ανάπτυξη της μιας περιοχής και άλλες οι προϋποθέσεις για την ανάπτυξη της άλλης περιοχής. 
      Θα μπορούσα να δώσω πολλά τέτοια παραδείγματα για να κατανοηθεί τι σημαίνει ανάπτυξη στο επίπεδο της μικροκλίμακας. Εάν δεν το κάνουμε αυτό, δεν θα έχουμε πετύχει και δεν θα έχουμε εφαρμόσει μια λυσιτελή πολιτική. 
      Το δεύτερο θέμα που έθεσα, ήταν ποιοι είναι οι μηχανισμοί που συμβάλλουν στο προϊόν της ανάπτυξης. Και αυτό έχει ελάχιστα συζητηθεί στον τόπο μας. Τρεις είναι κυρίως οι μηχανισμοί που μπορούν να χρησιμοποιηθούν ως μέσα για την αναπτυξιακή προβολή. Το κράτος, η αγορά και οι τράπεζες. Μέχρι σήμερα ελάχιστα σκεφτόμαστε για την αγορά και τις τράπεζες. Ασχολούμαστε περισσότερο με το κράτος και τις περισσότερες φορές απαξιωτικά. 
      Θέλω, λοιπόν, να επισημάνω ότι η μεν εγχώρια αγορά έχει προβλήματα, διότι μέχρι τώρα λειτουργούσε σ΄ ένα καθεστώς ιδιότυπης προστασίας, από το οποίο δεν έχει ακόμη εξέλθει, οι δε τράπεζες είναι μακράν οποιασδήποτε αναπτυξιακής αποστολής. Ενδιαφέρονται κυρίως για τη μεγιστοποίηση των κερδών τους, μέσα από τη συνεχή επέκταση νέων προϊόντων. Άρα, λοιπόν, η υποχρέωσή μας είναι να ωθήσουμε τις τράπεζες να εμπλέκονται και στο αναπτυξιακό σχέδιο. Κυρίως ας ξανασκεφτούμε το ρόλο του κράτους. 
      Το 2002, σε μια πολύ ενδιαφέρουσα έκθεσή της, η Παγκόσμια Τράπεζα λέει ότι οι χώρες με τις ισχυρότερες οικονομίες, με την ισχυρότερη ανάπτυξη, οι πιο εξωστρεφείς χώρες, είναι οι χώρες που στήριξαν την ανάπτυξή τους στις επενδύσεις μέσω του κράτους. Αυτή είναι η διατύπωση ενός κατεξοχήν φιλελεύθερου οργανισμού, της Παγκόσμιας Τράπεζας. 
      Εμείς βαλθήκαμε, στο πλαίσιο της νεοφιλελεύθερης ιδεολογίας που κυριάρχησε τα τελευταία είκοσι τουλάχιστον χρόνια, να απαξιώνουμε διαρκώς το κράτος, παρά το γεγονός ότι ο μακαρίτης Μίλντον Φρίντμαν, σε μια τελευταία συνέντευξή του, είχε πει: «Όσα έλεγα πριν από δέκα χρόνια σε βάρος του κράτους, ήταν ανοησίες». Συνεπώς, θα πρέπει να ξανασκεφτούμε τι κάνουμε με το κράτος, όπως με τις τράπεζες και με την αγορά. 
      Κυρίες και κύριοι συνάδελφοι, δεν θέλω αυτήν την ώρα να προσθέσω κάτι άλλο. Άλλωστε, πολλοί συνάδελφοι θα προσθέσουν και άλλες ενδιαφέρουσες ιδέες. Θα κλείσω με ένα γενικό πολιτικό σχόλιο που έχει όμως την αξία του. Χθες ο Υπουργός Δημόσιας Τάξης έκανε μια ενδιαφέρουσα δήλωση με αφορμή νέο κρούσμα βίας από την Αστυνομία της Θεσσαλονίκης σε βάρος διαδηλωτή. Οφείλω να επισημάνω όμως ότι ο Υπουργός Δημόσιας Τάξης δεν είναι ουδέτερος τρίτος. Είναι υπεύθυνος για τη δημόσια ασφάλεια της χώρας και για τα Σώματα Ασφαλείας. 
      Με αυτή την έννοια δεν αρκεί η διατύπωση συγκεκριμένης κριτικής σε βάρος των Σωμάτων Ασφαλείας στη Θεσσαλονίκη. Οφείλει ο Υπουργός Δημοσίας Τάξης να πάρει συγκεκριμένα αυστηρά μέτρα για την εκκαθάριση του Σώματος της Ελληνικής Αστυνομίας από ακροδεξιά στοιχεία με χουντικές ρίζες που αμαυρώνουν τελικά την εικόνα του Σώματος. Η προσφορά μας στις δημοκρατικές λειτουργίες και στους δημοκρατικούς θεσμούς είναι να ενεργούμε με τρόπο που να διασφαλίζουμε την ορθή λειτουργία τους. Με αυτήν την έννοια ο Υπουργός Δημόσιας Τάξης οφείλει να αναλάβει πρωτοβουλίες εκκαθάρισης του Σώματος της Ελληνικής Αστυνομίας, ιδιαίτερα στη Θεσσαλονίκη, από χουντίσαντες και χουντικούς οι οποίοι είναι επικίνδυνοι για όλους. 
      Κυρίες και κύριοι συνάδελφοι, σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ τον Κοινοβουλευτικό Εκπρόσωπο του ΠΑ.ΣΟ.Κ., τον κ. Καστανίδη.
      Το λόγο έχει ο κ. Τασούλας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Θα επιδιώξω να είμαι όσο πιο σύντομος μπορώ, κύριε Πιπεργιά. Καταλαβαίνω ότι η ώρα είναι προχωρημένη. 
      Ήθελα να πω, κύριε Πρόεδρε, ότι υπάρχει και μια άλλη διάσταση της προτάσεως των συναδέλφων του ΠΑ.ΣΟ.Κ. Είναι η διάσταση του κ. Καστανίδη, που μόλις προηγουμένως μίλησε, και αρκετών συναδέλφων οι οποίοι με άλλο ύφος και άλλο στυλ αναφέρθηκαν στην πρόταση νόμου και μάλιστα μ΄ έναν τρόπο, που είναι σωστός κατά την άποψη οποιουδήποτε αντικειμενικού παρατηρητή ιδίως, αν αναλογιστεί κανείς τη θεώρηση ότι τα προβλήματα που αντιμετωπίζει σήμερα η ελληνική οικονομία δεν ανατρέχουν αποκλειστικά στην καμπούρα της Νέας Δημοκρατίας, στις ευθύνες της Νέας Δημοκρατίας. Αυτό ακούστηκε από πολλούς συναδέλφους και είναι μια αντικειμενική και ψύχραιμη θεώρηση των πραγμάτων, η οποία αξίζει, γιατί δεν είναι όλα εδώ για εντάσεις και για μαύρα-άσπρα. Αξίζει να επισημανθεί και από τον ομιλούντα. 
      Επίσης είναι πολύ ενδιαφέρουσα άποψη και σωστή κατά τη γνώμη μου και εντασσόμενη στη λογική της προτάσεως η άποψη του κ. Καστανίδη που μόλις ακούστηκε, ότι η  μικροκλίμακα, η αντιμετώπιση της Ελλάδας όχι ως μιας ενότητας ή ενδεχομένως δεκατριών ενοτήτων, όπως υπαγορεύεται από την περιφερειακή δομή της χώρας αλλά η αντιμετώπισή της και σε μικρότερες χωρικές ενότητες με βάση το στόχο της ανάπτυξης είναι μια σωστή μέθοδος και αξίζει να το δει κανείς έτσι.
      Αυτά, λοιπόν, όλα σήμερα καταδεικνύουν ότι η πολιτική αντιπαράθεση και η πολιτική διαφοροποίηση έχει και στοιχεία, τα οποία είναι και γόνιμα και δυνάμενα να αποτελέσουν αντικείμενο συμφωνιών. Φυσικά από εκεί και πέρα δικαιούται κανείς, ενδεχομένως υποχρεούται, να τονίσει ότι πολλά απ΄ αυτά τα πράγματα, πολλές απ΄ αυτές τις παραδοχές σήμερα λαμβάνονται υπ΄ όψιν. Λαμβάνεται υπ΄όψιν, δηλαδή, από την Κυβέρνηση σήμερα ότι μπορούμε να βοηθήσουμε την τοπική ανάπτυξη υπό το πρίσμα μικροτέρων χωρικών ενοτήτων. Λαμβάνεται υπ΄όψιν στην κατάρτιση του νέου στρατηγικού σχεδίου για την περίοδο 2007-2013 ότι οι περιοχές της Ελλάδος έχουν διαφορετική οντότητα, διαφορετικές αξιώσεις και διαφορετικά οικονομικά επιχειρήματα για την ανάπτυξη τους. 
      Το πρόβλημα κατά τη γνώμη μου, μιας και μπήκαμε σε έναν τέτοιο τρόπο συζητήσεων, είναι ότι η πρόταση νόμου αλλά και πολλές απόψεις των συναδέλφων εμφορούνται από την παθολογία της ψευδαισθήσεως ότι βρισκόμεθα επί παρθένου εδάφους.
      Πολλές φορές, δηλαδή, γίνονται προτάσεις εδώ μέσα και από συναδέλφους όλων των κομμάτων οι οποίες έχουν την παθολογία –όχι επιλήψιμη απαραίτητα- ότι ομιλούμε από μηδενική βάση, λες και κάποιος μπορεί να κάνει αυτό που κάνει ο τελευταίος μικρομεσαίος επιχειρηματίας, να το κάνει με το κράτος ή με τον οικονομικό προγραμματισμό, να πει δηλαδή «κλειστό λόγω ανακαινίσεως» και όλα τίθενται από το μηδέν. Δεν μπορεί να χειριστεί το κράτος τα θέματα της ανάπτυξης, με τη λογική της μηδενικής ενάρξεως. Αυτή τη στιγμή η χώρα βρίσκεται σε μία φάση υποβολής των τελικών προτάσεων για την αξιοποίηση των είκοσι και πλέον δισεκατομμυρίων ευρώ του Εθνικού Στρατηγικού Πλαισίου Αναφοράς, του Δ΄ Κοινοτικού Πλαισίου Στηρίξεως, για να το πω με ορολογία προγενέστερη. Έχουν γίνει προεργασίες σε κάθε περιοχή, εγώ τα έζησα στην περιοχή της Ηπείρου, στην περιοχή των Ιωαννίνων. Και από τους φορείς που εσείς ονοματίζετε στην πρότασή σας και από τους δήμους και από τις νομαρχίες και από την περιφέρεια, τις γενικές γραμματείες των περιφερειών, με την επίβλεψη του Υπουργείου Οικονομικών, έχουν γίνει αναπτυξιακά συνέδρια, αναπτυξιακές ημερίδες, οι οποίες μάζεψαν όλο αυτό το υλικό και το δρομολόγησαν ώστε να οριστικοποιηθεί η πρότασή μας για τη νέα περίοδο. Έχουμε υποβάλει προτάσεις. Σε λίγες μέρες πλέον –όχι σε λίγους μήνες- ξεκινάει η εφαρμογή του Δ΄ Κοινοτικού Πλαισίου Στήριξης και ήδη έχουν δημοπρατηθεί έργα –γέφυρες, έργα, δηλαδή, τα οποία θα χρηματοδοτηθούν και από το λήγον Πλαίσιο και από το Πλαίσιο το οποίο θα αρχίσει με το νέο έτος. 
      Οι προτάσεις οι οποίες υποβάλλονται εδώ, πέραν της κρατικιστικής και συνεπώς παρωχημένης αντιλήψεως που έχουν με το να προτείνουν πολυπληθείς  επιτροπές, οι οποίες θα αναλάβουν την ανασυγκρότηση τοπικών κοινωνιών, έχουν και την αδεξιότητα ή μάλλον την άγνοια του γεγονότος ότι τα πράγματα είναι δρομολογημένα. Και τυχόν μεγαλοψυχία όπως είπατε, που μάλλον μεγάλη αφέλεια θα ήταν, να υιοθετηθεί αυτή η πρόταση, θα δημιουργούσε μία μεγάλη εμπλοκή, μια μεγάλη αναστάτωση στις θετικά  δρομολογημένες εξελίξεις αξιοποιήσεως των δυνατοτήτων που έχει η Χώρα. 
      Η τοπική ανάπτυξη είναι ένα μεγάλο θέμα και επίσης η ανάπτυξη, η οικονομική ανόρθωση περιοχών που φθίνουν. Αλλά γι’ αυτά υπάρχουν προβλέψεις. Και το ότι ο αναπτυξιακός νόμος που τρέχει ήδη,  έχει εντυπωσιακά πολλαπλάσιες αιτήσεις και εγκρίσεις επενδύσεων. Πάνω από δύο χιλιάδες εγκρίσεις επενδυτικών σχεδίων έχουν γίνει τον τελευταίο ενάμιση χρόνο. Έχουν εγκριθεί να επιδοτηθούν αυτά τα δύο χιλιάδες σχέδια με ποσό που ξεπερνάει τα 3.000.000.000 ευρώ. Έχουμε άμεσες θέσεις εργασίας απ’ αυτό γύρω στις δέκα χιλιάδες, χώρια οι έμμεσες θέσεις, οι οποίες επηρεάζονται. Έχουμε το νέο αναπτυξιακό νόμο που έχει εγκριθεί και ο οποίος ανεβάζει την επιδότηση των μικρών επιχειρήσεων που αφορά στην ελληνική επαρχία, την περιφέρεια, αυτές τις περιοχές που θέλετε να βοηθήσετε, φθάνει το 60%. 
      Όλα αυτά δείχνουν ότι ενδεχομένως αυτό που λέτε εσείς να γίνει μ΄ έναν τρόπο της δεκαετίας του 1980, σήμερα η Κυβέρνηση σάς έχει προλάβει μ΄ έναν τρόπο της σύγχρονης εποχής. Αυτό που γίνεται σήμερα στην Ελλάδα είναι η σύγχρονη ανταπόκριση στις ανάγκες που εσείς θέτετε. Απλώς εσείς το θέτετε με  ένα λεξιλόγιο της δεκαετίας του 1980, με προτάσεις οι οποίες θυμίζουν τον Οργανισμό Ανασυγκρότησης Επιχειρήσεων ή όλο αυτό το μοντέλο του κράτους, το οποίο με συνδικαλιστικούς φορείς και άλλους παράγοντες θα υπαγορεύσει, αλλά και θα υποβοηθήσει –αλλά με πολλά ερωτηματικά το «υποβοηθήσει»- τον ιδιωτικό τομέα να καταλάβει το συμφέρον του και να επενδύσει. Δεν περιμένει ο ιδιωτικός τομέας από πολυπληθή σχήματα, από συνδικαλιστικούς εκπροσώπους, να του υποδείξουν το συμφέρον του. Καλώς ή κακώς, έτσι είναι σήμερα τα πράγματα. 
      Περιμένει κανόνες του παιγνιδιού, περιμένει μείωση της φορολογίας, περιμένει να μη θεωρείται η επιχειρηματικότητα ότι είναι κάτι το δαιμονικό, κάτι το απαράδεκτο, περιμένει να μη θεωρείται το κέρδος ότι είναι κλοπή, περιμένει να μην αλλάζουμε νόμους κάθε τόσο, περιμένει να έχουμε ένα σταθερό πλαίσιο και οι υγιείς επιχειρηματίες περιμένουν να μην αφήνει το κράτος ασύδοτους εκείνους οι οποίοι, εκμεταλλευόμενοι την κυρίαρχη θέση τους, ανατρέπουν τον ανταγωνισμό και κάνουν αυτούς οι οποίοι πολιτεύονται στην οικονομική τους δραστηριότητα με ορθότητα να νιώθουν κορόιδα.
      Δεν είναι τυχαίο αυτό που σήμερα ο Τύπος γράφει ως προανάκρουσμα του πορίσματος της Επιτροπής Ανταγωνισμού για το επίμαχο θέμα του γάλακτος. Δεν έχει ξαναγίνει αυτό στα ελληνικά χρονικά, να αντιμετωπίζεται με τέτοιο τρόπο ένα πολύ σοβαρό θέμα που αφορά όλες τις ελληνικές οικογένειες. Το γάλα πράγματι είναι ακριβό στην Ελλάδα.  Χθες η βιομηχανία «ΔΩΔΩΝΗ» των Ιωαννίνων, που είναι ακόμη κρατικού και συνεταιριστικού ενδιαφέροντος, ανακοίνωσε τις τιμές της. Η «ΔΩΔΩΝΗ» δίνει περίπου ένα ευρώ, 0.99 για την ακρίβεια, για να αγοράσει από τον παραγωγό το πρόβειο γάλα. Οι ιδιώτες, αυτοί που ελέγχονται, έδωσαν φέτος κάτω από 80 λεπτά, όταν πέρυσι έδωσαν 93 λεπτά. Δεν μπορεί η «ΔΩΔΩΝΗ» που πολιτεύεται σωστά και αντιλαμβάνεται το ρόλο της να υφίσταται αυτού του είδους τον ανταγωνισμό. Η Επιτροπή Ανταγωνισμού έδωσε ένα μήνυμα σήμερα και θα δώσει –είμαι βέβαιος- ένα πιο ηχηρό μήνυμα σε δεκαπέντε μέρες που θα δημοσιευθεί το πόρισμά της. Είναι αυτό δείγμα μιας επιτροπής ανεξάρτητης, η οποία λειτουργεί υπό μία κυβέρνηση, μάλλον με μία κυβέρνηση, το «υπό» είναι λάθος όταν μιλάμε για Επιτροπή Ανταγωνισμού, η οποία ευνοεί τους μεγάλους; Έχει ξαναγίνει κάτι τέτοιο; 
      Άρα, αυτό θέλει ο επιχειρηματίας, είτε είναι μικρός είτε είναι μεγάλος, κανόνες, όρους ανταγωνισμού υγιείς και επέμβαση του κράτους, όταν αυτοί παραβιάζονται εις βάρος του ανταγωνισμού. Όταν ο ανταγωνισμός οδηγεί κάποιους σε περιθωριοποίηση, χωρίς να παραβιάζεται ο ανταγωνισμός, εκεί το κράτος δεν μπορεί πλέον να επέμβει. Εκεί λειτουργεί η αγορά, που άλλους τους παραμερίζει, άλλους τους αναδεικνύει. Σήμερα, λοιπόν, το κράτος, κύριοι συνάδελφοι του ΠΑ.ΣΟ.Κ., η πολιτεία, η σημερινή Κυβέρνηση, αυτά τα μέτρα, αυτούς τους στόχους, που σωστά θέτετε, τους πραγματοποιεί, αλλά τους πραγματοποιεί μ΄ ένα μοντέρνο λεξιλόγιο και όχι μ΄ ένα παρωχημένο κρατικίστικο λεξιλόγιο, που εσείς σήμερα επιχειρείτε να μας προτείνετε να δεχθούμε. 
      Και για να κλείσω την παρέμβασή μου, δεν θα μπορέσω και εγώ –για να χρησιμοποιήσω την έκφραση της «ακατανίκητης επιθυμίας» που είπε και ο κ. Καστανίδης- να μην αναφερθώ στο τελευταίο του σχόλιο που λόγω επικαιρότητος –φαντάζομαι- έκανε για τον κ. Πολύδωρα που είναι Υπουργός Δημοσίας Τάξεως και τη δήθεν ουδετερότητά του. Δεν έχει καμία ουδετερότητα ο κ. Πολύδωρας. Προσπαθεί για το καλύτερο και η Αστυνομία τον τελευταίο καιρό δείχνει εντυπωσιακά αποτελέσματα. Και δεν φείσθηκε ούτε επιπλήξεων ούτε μέτρων θα φεισθεί για εκείνους που -δεν ξέρω αν εσείς ξέρετε την πολιτική τους τοποθέτηση- εμένα μου αρκεί να πω ότι δεν είναι πιστοί στον όρκο τους. Δεν θα ψάξω την πολιτική τους τοποθέτηση, γιατί, και αλήθεια να λέτε, εμένα θα με πείραζε επίσης να ήταν σε κάποιο κόμμα και να έκαναν τα ίδια. Δεν θα τους τιμωρήσουμε γι’ αυτό που πιστεύουν αλλά γι’ αυτό που κάνουν. 
      Και θα ήθελα να σας πω ότι, εάν είναι αποκρουστικό να δέρεται αναιτίως ένας πολίτης ή να αντιμετωπίζεται με δυσανάλογη προς το παράπτωμά του ή προς τη συμπεριφορά του μεταχείριση από την Αστυνομία, είναι επίσης αποτρόπαιο, αποκρουστικό και καταδικαστέο, αλλά δεν άκουσα να το καταδικάσετε, να βλέπουμε αστυνομικούς, αξιωματικούς με σπασμένο κεφάλι από ξύλα και από πέτρες που πετάνε αναρχικοί και οι οποίοι τυγχάνουν μιας περίεργης ασυλίας από μέρους του πολιτικού συστήματος. Είναι και τα δύο αποκρουστικά και αποτρόπαια, είναι και τα δύο καταδικαστέα.
      Και αυτό διότι η Αστυνομία που μας αρέσει να βλέπουμε να δέρεται θα είναι η Αστυνομία στην οποία θα καταφύγουμε κάποτε και λόγω της ηθικής απαξιώσεώς της δεν θα μπορέσει να μας προστατέψει. Νομίζω ότι αυτό κάνει ο κ. Πολύδωρας με το δικό του τρόπο. Γιατί κάθε άνθρωπος έχει το δικό του τρόπο ο οποίος είναι μοναδικός. Δεν μπορούμε να υπαγορεύσουμε στον κ. Πολύδωρα να χρησιμοποιεί λέξεις και όρους που είναι του συρμού. Δεν είναι έγκλημα να μην είσαι του συρμού. Δεν είναι έγκλημα να βάζεις ψιλή και οξεία. Δεν είναι έγκλημα να χρησιμοποιείς λέξεις οι οποίες αγνοούνται από αρκετούς. Αυτό είναι το στυλ του και το στυλ είναι ο άνθρωπος. Και βλέπω πως τελευταία πληρώνει και το στυλ του. 
      Αυτά τα πράγματα είναι περίεργα, είναι μονοδιάστατα, είναι μίζερα και χαμηλοτάβανα. Η Ελληνική Αστυνομία κάνει το καθήκον της γιατί τελευταία έχει μεγάλες επιτυχίες. Χρειάζεται υποστήριξη. Είμαι βέβαιος ότι αυτά τα κρούσματα αξιωματικών και αστυνομικών που δεν τηρούν τον όρκο τους θα παταχθούν. Επίσης, όμως, πρέπει να παταχθούν και τα κρούσματα του ασύδοτου αναρχισμού που γρονθοκοπεί την Αστυνομία, σπάει τα κεφάλια αξιωματικών και αστυνομικών. Είναι και αυτό εξίσου αποτρόπαιο και καταδικαστέο. 
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν τη συνεδρίασή μας αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, τριάντα πέντε μαθητές και μαθήτριες και τρεις συνοδοί-καθηγητές από το Λύκειο Καλαβρύτων.
      Η Βουλή τους καλωσορίζει.
      (Χειροκροτήματα απ΄ όλες τις πτέρυγες της Βουλής)
      Ο κ. Πιπεργιάς έχει το λόγο.
      ΔΗΜΗΤΡΙΟΣ ΠΙΠΕΡΓΙΑΣ: Κυρίες και κύριοι συνάδελφοι, το πρόβλημα δεν είναι αν ο κ. Πολύδωρας χρησιμοποιεί ψιλή και δασεία. Το πρόβλημα είναι ότι ο κ. Πολύδωρας χρησιμοποιεί ακόμα και την υπογεγραμμένη. Και βέβαια προσπαθεί να κάνει αυτοκριτική αντιπολιτευόμενος τον εαυτό του. Με αυτόν τον τρόπο βέβαια δημιουργείται ένα πρόβλημα συνολικά στην παράταξή σας και αυτό θα πρέπει να κατανοήσετε, κύριε Τασούλα. Εγώ ειλικρινά σας κατενόησα απολύτως. Κατανόησα την αγωνία σας όταν μιλήσατε για τη γαλακτοβιομηχανία και για τα προβλήματα που αντιμετωπίζει η επιχείρηση «ΔΩΔΩΝΗ» σε σχέση με τον ανταγωνισμό. Και αυτό είναι ένα πρόβλημα το οποίο οφείλεται στην πολιτική της Κυβέρνησής σας. 
      Προηγουμένως ο Υπουργός Οικονομικών αναφέρθηκε σε σειρά μέτρων που πήρε η Κυβέρνηση προκειμένου να ανακάμψει η οικονομία και να έχουμε ανάπτυξη. Μέσα όμως σ΄ όλα αυτά τα μέτρα ούτε λίγο ούτε πολύ είπε ότι θα βοηθήσουμε τους ισχυρούς σε βάρος των αδυνάτων, θα βοηθήσουμε τις ιδιωτικές επιχειρήσεις σε βάρος των συνεταιριστικών. Αυτό ακριβώς ειπώθηκε από τον κ. Δούκα. 
      Και βέβαια κατανοούμε την αγωνία σας και τα προβλήματα τα οποία υπάρχουν στη «ΔΩΔΩΝΗ» επειδή έδωσε υψηλές τιμές στους παραγωγούς γάλακτος. Πρέπει όμως να απευθυνθείτε στην Κυβέρνησή σας που καλύπτει τους μεγάλους του κλάδου. Κυρίες και κύριοι συνάδελφοι, απ’ ό,τι η Νέα Δημοκρατία τόσο καιρό έμεινε στην αντιπολίτευση και δεν έμαθε τίποτα, δεν έμαθε κάτι θετικό δεν παραδειγματίστηκε από τις εμπειρίες θετικές ή αρνητικές σχετικά με την ανασυγκρότηση των περιοχών που άφησε σε αποβιομηχάνιση και κρίση. Επαναλαμβάνει τα λάθη της περιόδου 1990-1993. 
      Απλώς σήμερα βάζει και ολίγον από πρόωρες συνταξιοδοτήσεις σε αντίθεση με την περίοδο 1990-1993 που δεν υπήρχαν ούτε μέτρα κοινωνικής προστασίας, ούτε πρόωρες συνταξιοδοτήσεις. Τότε επικρατούσαν οι ακραίες απόψεις, οι νεοφιλελεύθερες δοξασίες και με την αρχή, «κόβει πόδι όταν πονάει πόδι», έκλεισαν οι επιχειρήσεις όταν αντιμετώπιζαν προβλήματα. 
      Αυτά ακριβώς τα μεγάλα ζητήματα τα οποία προέκυψαν από την αποβιομηχάνιση πολλών περιοχών τη δεκαετία του 1990 προσπάθησε να αντιμετωπίσει η κυβέρνηση του ΠΑ.ΣΟ.Κ.. Μέσα απ΄ αυτήν την προσπάθεια προέκυψαν θετικές αλλά και αρνητικές εμπειρίες. 
      Υπάρχει πράγματι η πολύ θετική εμπειρία της ανασυγκρότησης του Λαυρίου. Υπάρχει και η αρνητική εμπειρία όπου άλλες περιοχές, όπως ξέρει πολύ καλά ο εισηγητής μας, δεν ανασυγκροτήθηκαν όπως θα έπρεπε, παρά τα μέτρα κοινωνικής προστασίας, παρά τους πόρους που διοχετεύτηκαν μέσα από τα προγράμματα ολοκληρωμένης παρέμβασης, παρά τις προσπάθειες αναβίωσης των επιχειρήσεων. 
      Ο εισηγητής μας κ. Βρεττός που έχει γνώση και άλλων περιοχών, όπως η περιοχή του Μαντουδιού, ξέρει πολύ καλά ότι ναι μεν στο Λαύριο υπήρξε ανασυγκρότηση και έχουμε ένα θετικό παράδειγμα, όμως υπάρχει και το Μαντούδι, που μπορεί να θεωρηθεί ότι -παρά τις φιλότιμες προσπάθειες που καταβλήθηκαν- είναι ένα αρνητικό παράδειγμα.
      Αυτές, λοιπόν, οι εμπειρίες μας, οι θετικές και αρνητικές, μας οδήγησαν στο να συντάξουμε αυτήν την πρόταση νόμου για να συμβάλλουμε μέσα από τις εμπειρίες μας αυτές στην αντιμετώπιση των οικονομικών και κοινωνικών προβλημάτων και την καταθέσαμε γιατί η Κυβέρνηση αντιμετωπίζει με αποσπασματικό τρόπο τη σύγχρονη αποβιομηχάνιση που συντελείται σε περιοχές της χώρας μας εξ’ αιτίας του έντονου ανταγωνισμού που προέκυψε από τη διεθνοποίηση της παραγωγής και του εμπορίου.
      Είναι γνωστά τα προβλήματα που ενέσκηψαν και στην Ημαθία και στην Πιερία, όπως και σε άλλες περιοχές, στη Θεσσαλονίκη και αλλού. Τα μέτρα που έχει πάρει μέχρι στιγμής η Νέα Δημοκρατία δεν πρόκειται να αποδώσουν, δεν πρόκειται να ανασυγκροτήσουν τις περιοχές αυτές. Αυτό φαίνεται τόσο από τον τρόπο που λήφθηκαν όσο και από τον τρόπο που επικοινωνήθηκαν τα μέτρα.
      Κύριε Υπουργέ, καταβάλαμε τεράστιες προσπάθειες για την ανασυγκρότηση των υποδομών στην Εύβοια. Φθάσαμε όμως μέχρι ενός ορισμένου σημείου. Δεν υπήρξε συνέχεια. Οι προσπάθειες αντί να συνεχισθούν εγκαταλείφθηκαν από την Κυβέρνησή σας. 
      Είναι γνωστό ότι οδικοί άξονες που είχαν μελετηθεί, προκειμένου να γίνουν έγκαιρα, άμεσα, δεν κατασκευάζονται, γιατί εσείς εγκαταλείψατε πλήρως τις μελέτες. Το έργο Σχηματάρι-Χαλκίδα πήγε πίσω τρία χρόνια. Οι μελέτες των υπολοίπων οδικών αξόνων δεν χρηματοδοτούνται. Τις φρέναρε η απογραφή. Πήγατε πίσω και την προσπάθεια ανασυγκρότησης των επιχειρήσεων.
      Αντιλαμβάνεσθε διαφορετικά τα πράγματα. Αντιλαμβάνεσθε ότι δεν χρειάζεται το κράτος να παρέμβει στο ζήτημα των υποδομών. Αφήνετε τις περιοχές που έχουν κτυπηθεί από την αποβιομηχάνιση και παρουσιάζουν υψηλούς δείκτες ανεργίας έρμαιο στην ιδιωτική πρωτοβουλία. 
      Γι’ αυτό άλλωστε εσείς είπατε ότι κάνατε πολλά πράγματα, ότι μειώσατε τις φορολογίες των νομικών προσώπων, προκειμένου να υπάρξουν περισσεύματα και να επενδύσουν οι επιχειρήσεις, ότι προχωράτε στη σύμπραξη δημόσιου και ιδιωτικού τομέα χωρίς να υπάρχει όμως σαφής προσανατολισμός, ότι προχωράτε στις αποκρατικοποιήσεις, οι οποίες όμως δεν φέρνουν ανάπτυξη.
      Επαίρεστε ότι με τις αποκρατικοποιήσεις είχαμε τις μεγαλύτερες ξένες επενδύσεις στη χώρα. Επαίρεστε ότι τα κεφάλαια που ήλθαν για να αγοραστεί η Εμπορική Τράπεζα, ήταν η μεγαλύτερη ξένη επένδυση. Πείτε μου όμως, σας παρακαλώ, πόσες θέσεις εργασίας έφερε αυτή η μεγάλη ξένη επένδυση στη χώρα μας; Πόσες θέσεις εργασίας έφερε στις αποβιομηχανοποιημένες περιοχές;
      Όλα αυτά τα ζητήματα μας οδήγησαν στην πρότασή μας. Με αυτήν προτείνουμε μία εθνική επιτροπή που θα μελετάει συγκεκριμένες παρεμβάσεις ανά περιοχή, που θα συντονίζει τις ενέργειες των τοπικών φορέων, των ιδιωτών και του κράτους, που θα καθορίζει προτεραιότητες. 
      Θα πρέπει να υπάρχουν παρεμβάσεις για να αναπτυχθούν υποδομές, σχεδιασμός όσον αφορά τον καινούργιο προσανατολισμό των συγκεκριμένων περιοχών, ταμείο όπου εκεί θα συρρέουν τα έσοδα, οι  πόροι και από το Πρόγραμμα Δημοσίων Επενδύσεων και από τα ευρωπαϊκά προγράμματα, ακόμα και από τον Οργανισμό Απασχόλησης Εργατικού Δυναμικού, προκειμένου να υπάρχει συνέργεια όλων των επί μέρους φορέων. Το κράτος θα προχωράει ταχύρρυθμα στη δημιουργία των αναγκαίων υποδομών και παράλληλα θα δημιουργούνται καινούργιες επενδυτικές ευκαιρίες, προκειμένου ο ιδιωτικός τομέας να προχωράει σε επενδύσεις για να δημιουργούνται θέσεις απασχόλησης. 
      Η πρότασή μας συντάχθηκε με βάση τις εμπειρίες μας και πιστεύουμε ότι πρέπει να εφαρμοστεί άμεσα, αν θέλετε πράγματι να υπάρξουν θετικές εξελίξεις, αν θέλετε να ανασυγκροτηθούν οι πληττόμενες περιοχές, αν θέλετε να επουλωθούν οι πληγές, αν θέλετε να αντιμετωπισθούν η φτώχεια και η ανεργία.
      Εσείς δεν τη δέχεστε. Πολύ σύντομα, όμως, αυτήν την πρότασή μας, όπως και το πρόγραμμά μας, θα τα εγκρίνει ο λαός.
      Σας ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πιπεργιά.
      Η κ. Τζάκρη έχει το λόγο.
      ΘΕΟΔΩΡΑ ΤΖΑΚΡΗ: Κυρίες και κύριοι συνάδελφοι, όπως πολύ σωστά παρατηρεί η αιτιολογική έκθεση της πρότασης νόμου που συζητούμε σήμερα, η χώρα μας τα τελευταία χρόνια αντιμετωπίζει ένα ισχυρό κλίμα αποβιομηχάνισης που έχει συγκεκριμένες συνέπειες. Η απασχόληση μειώνεται και η ανεργία αυξάνει. Οι επιχειρήσεις κλείνουν και οι εργαζόμενοι απολύονται. Μάλιστα, το τελευταίο χρονικό διάστημα, αυξάνεται αλματωδώς το κλείσιμο των επιχειρήσεων, οι μειώσεις προσωπικού και οι απολύσεις των εργαζομένων. 
      Μόνο τον τελευταίο χρόνο, χιλιάδες εργαζόμενοι απολύθηκαν από επιχειρήσεις που έκλεισαν ή μείωσαν το προσωπικό τους. Ενδεικτικά, αναφέρω τη Βιομηχανία Φωσφορικών Λιπασμάτων της Θεσσαλονίκης, τα ναυπηγεία, την Coca-Cola, τα Κλωστήρια Ναούσης και πλήθος άλλων επιχειρήσεων του κατασκευαστικού και μεταποιητικού τομέα ή μία σειρά από βιομηχανίες που βρίσκονται σε επίσχεση εργασίας, όπως η «ΚΕΡΑΝΗΣ», το «ΡΑΔΙΟ ΚΟΡΑΣΙΔΗΣ», η «PETIT ELEPHANΤ», κ.λπ., με αβέβαιο και επιβλαβές μέλλον για τους εργαζόμενους.
      Σημαντικές επιχειρήσεις, όπως η Ελληνική Βιομηχανία Ζάχαρης, βρίσκονται σε διαρκή φθίνουσα πορεία, ενώ το μέλλον τους διαγράφεται ζοφερό, γεγονός που θα έχει σημαντικότατες επιπτώσεις όχι μόνο στην παράμετρο της ανεργίας, αλλά και στον ίδιο τον αγροτικό τομέα.
      Παρά τις στατιστικές αλχημείες, τις μεθοδευμένες μετρήσεις ή και τις επαναπροκηρύξεις προγραμμάτων κατάρτισης, των λεγομένων «STAGE», η σκληρή πραγματικότητα σ’ όλη τη χώρα είναι άλλη, είναι διαφορετική. Όλο αυτό το διάστημα, πόσες νέες βιομηχανίες ιδρύθηκαν, πόσες νέες θέσεις εργασίας δημιουργήθηκαν, πόσοι άνεργοι βρήκαν δουλειά;
      Επομένως πώς αυξάνει η απασχόληση; Η ανεργία στη χώρα μας και ιδιαίτερα στους νέους και τις γυναίκες, είναι η υψηλότερη στην Ευρωπαϊκή Ένωση και αντί για επικοινωνιακές ασκήσεις θάρρους, καλό και ωφέλιμο θα ήταν η Κυβέρνηση να προωθήσει μέτρα και πολιτικές που θα απαντούσαν σ’ αυτήν την κρίσιμη κοινωνική αναγκαιότητα.
      Το συνδικαλιστικό κίνημα που αντιμετωπίζει καθημερινά αυτά τα δραματικά γεγονότα των απολύσεων και των ανέργων, έχει καταθέσει συγκεκριμένες προτάσεις για την αντιμετώπιση του προβλήματος της ανεργίας στη χώρα μας. Οι προτάσεις αυτές κατατέθηκαν πρόσφατα στην Επιτροπή Απασχόλησης και στην Επιτροπή για την Ανταγωνιστικότητα και δεν υπήρξε καμία ανταπόκριση και καμία συζήτηση από την πλευρά της Κυβέρνησης.
      Αγαπητοί συνάδελφοι, γνωρίζετε τη δεινή οικονομική κατάσταση στην οποία βρίσκεται και ο ακριτικός Νομός Πέλλας, η οποία χειροτερεύει χρόνο με το χρόνο. Η έντονη αποβιομηχανοποίηση που βιώνει ο νομός την τελευταία εικοσαετία, επιδεινώθηκε με τη μετεγκατάσταση πολλών επιχειρήσεων στις γειτονικές χώρες της Βαλκανικής. Ο αφανισμός του κλάδου της κλωστοϋφαντουργίας που άλλοτε αποτελούσε ισχυρή παραδοσιακή δύναμη στο νομό, οι συνεχόμενες καταστροφές στις αγροτικές καλλιέργειες από τις καιρικές συνθήκες τα τελευταία χρόνια, αλλά και η κάμψη του αγροτικού εισοδήματος που αποτελούσε το μόνο πυλώνα ανάπτυξης του νομού, επηρέασαν δραματικά την ανάπτυξή του.
      Όλα αυτά που τεκμηριώνονται από επίσημα στατιστικά στοιχεία των δημοσίων υπηρεσιών, την Εθνική Στατιστική Υπηρεσία και τον Ο.Α.Ε.Δ., κατατάσσουν το νομό ουραγό στο κατά κεφαλήν Ακαθάριστο Εθνικό Προϊόν και ανεβάζουν την ανεργία στο 34% του ενεργού πληθυσμού. Ενδεικτικά, αναφέρω ότι η ανεργία στα Γιαννιτσά «χτύπησε κόκκινο» το Δεκέμβριο του 2005, αφού ο σχετικός δείκτης έφθασε στα 36,69%, όταν τα προηγούμενα πέντε χρόνια, τον αντίστοιχο μήνα, το ανώτερο ποσοστό ήταν 25,4%. Συγκεκριμένα, ο μέσος όρος για το 2005 φθάνει στα 28,44%. Για το 2004, φθάνει στο 19,45%, ενώ την προηγούμενη χρονιά ήταν 17,19%.
      Αξιοσημείωτο είναι ότι ο δείκτης ανεργίας μειώνεται αισθητά, δηλαδή, περίπου δέκα μονάδες κατά μέσο όρο τους θερινούς μήνες λόγω της λειτουργίας εποχικών μονάδων, ενώ το χειμώνα τα ποσοστά αυξάνουν δραματικά, με αποτέλεσμα να δυσχεραίνει ακόμα περισσότερο η ζωή των εν δυνάμει ανέργων και της ευρύτερης κοινωνίας.
      Την κατάσταση επιδεινώνει το γεγονός ότι τα τελευταία χρόνια έκλεισαν στο Νομό Πέλλας συνολικά τριακόσιες εξήντα οκτώ επιχειρήσεις βιοτεχνικές, εμπορικές και επαγγελματικές από τις οποίες εκατόν εβδομήντα επτά στην περιοχή των Γιαννιτσών. 
      Ηλικιακά οι άνθρωποι που κάνουν τη δουλειά τους είναι μεταξύ σαράντα πέντε και εξήντα ετών, γεγονός που σημαίνει ότι αδυνατούν να βρουν πλήρη απασχόληση στη συνέχεια, ενώ αντιμετωπίζουν και πρόβλημα συμπλήρωσης των συνταξιοδοτικών προϋποθέσεων. 
      Ακόμη, διαπιστώνεται στην περιοχή μας γυναίκες που για ένα μεροκάματο δούλευαν ως καθαρίστριες ή να φυλάσσουν μωρά ή ηλικιωμένους ή να εργάζονται ανασφάλιστες δωδεκάωρα σε επιχειρήσεις εποχικής κυρίως απασχόλησης με δύσκολες συνθήκες εργασίας. 
      Για τα υψηλά ποσοστά ανεργίας στην περιοχή φταίει η έλλειψη μέτρων για τη διασφάλιση και τη δημιουργία απασχόλησης, ειδικότερα σε ευαίσθητες κοινωνικές κατηγορίες, η έλλειψη μέτρων στον τομέα της κατάρτισης και της εκπαίδευσης του ανθρώπινου δυναμικού, με στόχο τη σύνδεσή τους με την παραγωγική διαδικασία της κάθε περιοχής. Φταίει η έλλειψη μέτρων για την ενίσχυση της επιχειρηματικότητας, όπως φορολογικά κίνητρα, ολοκλήρωση των έργων υποδομής, καθώς και η μη ένταξη ολόκληρου του νομού στα αυξημένα κίνητρα του αναπτυξιακού νόμου. Φταίει η έλλειψη μέτρων για την ενίσχυση των τοπικών, διοικητικών υπηρεσιών που σχετίζονται και επηρεάζουν το σχεδιασμό και την εφαρμογή των πολιτικών ανάπτυξης και απασχόλησης, η έγκαιρη και έγκυρη ενημέρωση για σωστή αξιοποίηση προγραμμάτων του Υπουργείου Απασχόλησης, αλλά και κοινωνικών προγραμμάτων. 
      Το τελευταίο χρονικό διάστημα, δεν έχει ληφθεί ουσιαστικά καμία απόφαση που να μεταβάλει τα δεδομένα και να ανατρέπει τη φθίνουσα πορεία της περιοχής η οποία διαθέτει συγκριτικά πλεονεκτήματα που την καθιστούν εν δυνάμει κέντρο οικονομικής και πολιτιστικής ανάπτυξης στην ευρύτερη περιοχή. 
      Για την ανακοπή της φθίνουσας πορείας και την οικονομική και κοινωνική ανάπτυξη του Νομού Πέλλας, αλλά και των άλλων περιοχών που αντιμετωπίζουν παρόμοια προβλήματα, χρειάζεται να δοθούν κίνητρα για τη βελτίωση της ανταγωνιστικότητας των υφιστάμενων επιχειρήσεων, την τόνωση και ενδυνάμωση του επενδυτικού κλίματος, για ίδρυση νέων επιχειρήσεων, τη μείωση της ανεργίας, την αύξηση και τη δημιουργία νέων θέσεων απασχόλησης.  
      Μ’ αυτά τα δεδομένα, κρίνεται αναγκαίος ο χαρακτηρισμός του νομού ως «παραμεθορίου» και όλων των δήμων του νομού ως προβληματικών περιοχών τύπου άλφα και βήτα με όλα τα θεσμικά και οικονομικά οφέλη που θα προέκυπταν από την εν λόγω ρύθμιση. Είναι ένα αίτημα που χρονίζει και θα πρέπει να ικανοποιηθεί άμεσα, πριν να είναι πλέον πολύ αργά. 
      Κυρίες και κύριοι συνάδελφοι, δυστυχώς, η Νέα Δημοκρατία δεν έχει αναπτυξιακό, στρατηγικό σχέδιο για διέξοδο από την κρίση, χειρισμό της ανεργίας και επίλυση των προβλημάτων που προκύπτουν από την αποβιομηχάνιση πλείστων όσων περιοχών. 
      Οι πολιτικές της φαίνεται να είναι όλες αυτοτελείς και μικρής εμβέλειας και κυρίως, ασύνδετες μεταξύ τους. Γι’ αυτό είμαστε αναγκασμένοι να εντείνουμε τις προσπάθειες και τον αγώνα, ώστε να μη μετατραπεί η χώρα μας σε μια χώρα με απέραντη ανεργία και εγκατάλειψη. 
      Την ευθύνη αυτή αναλαμβάνει για άλλη μια φορά το ΠΑ.ΣΟ.Κ. που και προτάσεις έχει και πρωτοβουλίες μπορεί και πρέπει να πάρει για την επίλυση των όποιων προβλημάτων αντιμετωπίζει η ελληνική κοινωνία. 
      Έτσι, η πρόταση νόμου του ΠΑ.ΣΟ.Κ. δημιουργεί τέτοιες προοπτικές και έχει τέτοιες δυναμικές, εφόσον προβλέπει τη δημιουργία εθνικής επιτροπής ανασυγκρότησης περιοχών που αντιμετωπίζουν βιομηχανική κρίση ως επιτελικό όργανο διαβούλευσης και κινητοποίησης των κοινωνικών και παραγωγικών φορέων και τη θέσπιση και εφαρμογή προγραμμάτων ανασυγκρότησης. 
      Προβλέπει την εκπόνηση των προγραμμάτων σε επίπεδο νομού, τα διοικητικά όργανα και τις διαδικασίες για την εκτέλεση αυτών των προγραμμάτων, δημιουργεί περιφερειακή επιτροπή παρακολούθησης και εκτέλεσής τους με τη συμμετοχή των κοινωνικών και επαγγελματικών φορέων της περιοχής. Καθορίζει τις πηγές προέλευσης των πόρων των προγραμμάτων ανασυγκρότησης και τη δημιουργία ειδικού λογαριασμού. Επίσης, προβλέπει τη θέσπιση εφαρμογής προγραμμάτων ανασυγκρότησης. 
      Με το άρθρο 5 καθορίζεται ότι σε κάθε περιοχή για την οποία εκπονείται πρόγραμμα ανασυγκρότησης, προωθείται ειδικό πρόγραμμα ενίσχυσης της απασχόλησης για τους ανέργους της περιοχής, όπως κατάρτιση ανέργων, επιδότηση πρόσληψης σε επιχειρήσεις μέσω κάλυψης εργοδοτικών εισφορών, επιδότηση επιχειρηματικών πρωτοβουλιών των ίδιων των ανέργων. 
      Επίσης, καθορίζεται ότι ειδικά οι απολυμένοι άνεργοι άνω των πενήντα ετών μπορεί να προσλαμβάνονται σε φορείς που καθορίζει το πρόγραμμα και εν συνεχεία να απασχολούνται σε φορείς του ευρύτερου δημόσιου τομέα, καθώς και σε εθελοντικές και μη κυβερνητικές εργασίες και ότι η μισθοδοσία και οι ασφαλιστικές εισφορές θα καλύπτονται από τους πόρους του προγράμματος. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Τελειώνω, κύριε Πρόεδρε. 
      Τη συγκεκριμένη, λοιπόν, πρόταση με τα συγκεκριμένα μέτρα και τις δράσεις –δυστυχώς- κύριοι συνάδελφοι της Νέας Δημοκρατίας, αβασάνιστα καταψηφίσατε κατά τη συζήτηση της πρότασης στην αρμόδια επιτροπή, γιατί προφανώς οι πολιτικές και οι πρωτοβουλίες σας είναι στραμμένες προς άλλη κατεύθυνση μακριά από κοινωνικές ευαισθησίες και οράματα. 
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Τζάκρη. 
      Το λόγο έχει ο κ. Παναγιώτης Σγουρίδης. 
      ΠΑΝΑΓΙΩΤΗΣ ΣΓΟΥΡΙΔΗΣ: Κυρίες και κύριοι συνάδελφοι, δεν θα πω κάτι πρωτότυπο. Όμως, πρέπει να ξεκινήσω απ’ αυτό με το οποίο ξεκίνησαν οι περισσότεροι συνάδελφοι. 
      Δυστυχώς ή ευτυχώς, είναι πια κοινή διαπίστωση σε όλους μας ότι η παγκοσμιοποίηση, κύριε Υπουργέ, άνοιξε τους διαύλους διακίνησης κεφαλαίων, επιχειρήσεων και εργαζόμενων. Τα σύνορα πλέον είναι διαπερατά. Όμως, η διαπερατότητα των συνόρων έχει δύο κατευθύνσεις: Είναι και για φυγή και για προσέλκυση. Άρα, μπορούν κάποιοι να φύγουν και κάποιοι να έλθουν. 
      Αντί, λοιπόν, να μοιρολατρούμε, γιατί για όλα φταίει η παγκοσμιοποίηση, πρέπει πρώτα απ’ όλα να φροντίσουμε πώς θα έχουμε ένα εύκρατο επιχειρηματικό περιβάλλον που θα βοηθάει τον ανταγωνισμό και θα δημιουργεί μια οικονομία εξωστρεφή. 
      Συνεπώς η ευθύνη του κάθε κράτους και της κάθε κυβέρνησης είναι πώς θα δημιουργήσει προϋποθέσεις προσέλκυσης επιχειρήσεων και κεφαλαίων στη χώρα. Και αυτό μπορεί να γίνει, όταν υπάρχει ένα σταθερό οικονομικό περιβάλλον. 
      Εγώ κρίνω ότι το οικονομικό περιβάλλον, το οποίο εσείς, ως Κυβέρνηση, δημιουργήσατε, δεν είναι σταθερό. Θα έλεγα ότι μάλλον είναι αποτρεπτικό. Η χώρα χρειάζεται υποδομές. Και οι υποδομές δεν είναι κατ’ ανάγκη μόνο δρόμοι. Είναι και οι μεταφορές με τη γενικότερη έννοια. 
      Σήμερα τα λιμάνια μας είναι κλειστά. Δεν υπάρχουν logistics στα τελωνεία. Σήμερα σηκώνονται οι εταιρείες των containers και φεύγουν από τον Πειραιά και από τη Θεσσαλονίκη. Ο Υπουργός Οικονομίας και Οικονομικών «νίπτει τας χείρας του», ο κ. Κεφαλογιάννης άλλα λέει και ο Πρωθυπουργός «περί άλλων τυρβάζει»!
      Οι επικοινωνίες. Πού είναι τα ευρυζωνικά δίκτυα; Γιατί να έρθει ο άλλος να επενδύσει στη Θράκη. Με τι internet; Τι γίνεται με τον Ο.Τ.Ε.; Τον επιδοτούμε συνεχώς. Πού είναι; 
      Το τραπεζικό σύστημα έχει αναπτυξιακή φορά; Δηλαδή οι τράπεζες δίνουν κεφάλαια για την ανάπτυξη των επιχειρήσεων, προστατεύουν τις επιχειρήσεις και όταν οι επιχειρήσεις δεν πάνε καλά, επεμβαίνουν, για να διορθώσουν και να βοηθήσουν ή λένε τι περιουσία υπάρχει για να πάρουμε το ακίνητο; Άρα, είμαστε καλυμμένοι. 
      Η ευελιξία στο νομοθετικό πλαίσιο. Την υποσχεθήκατε με πολλές μεταρρυθμίσεις. Υποσχεθήκατε το one stop shop. Πού είναι; 
      Πήγατε να βγάλετε κανένα χαρτί, για να επενδύσετε; Είστε και επιχειρηματίας. Εγώ πραγματικά σας τιμώ. Όμως, πηγαίνετε να βγάλετε ένα χαρτί, για να επενδύσετε; 
      Υπηρεσίες. Θα πατάξουμε τη γραφειοκρατία. Ποια γραφειοκρατία; Ζει και βασιλεύει. 
      Ως Κυβέρνηση, λοιπόν, σας καταλογίζω ότι δεν κάνατε τίποτα προς αυτήν την κατεύθυνση. Επαναπαύεστε στο δόγμα «για όλα φταίει το ΠΑ.ΣΟ.Κ.». Ποιο είναι το αποτέλεσμα; Ενώ ψηφίσατε έναν αναπτυξιακό νόμο που θα έλεγα ότι είναι ευνοϊκός, αλλά εξέπνευσε πριν από την ώρα του με τροπολογία μεθύστερη -ότι στις 15 Οκτωβρίου τελειώνουν τα πάντα, ενώ την ψηφίσαμε την τροπολογία στις 12 Νοεμβρίου- ελάχιστοι επιχειρηματίες μπορούν να «γευτούν» απ’ αυτόν το νόμο. 
      Μιλήσατε για τέσσερις χιλιάδες επενδυτικά σχέδια -το επανέλαβε και ο Κυβερνητικός σας Εκπρόσωπος- από τα οποία τα δύο χιλιάδες εγκρίθηκαν. Πείτε μου μία απ’ αυτές τις επενδύσεις που έχει τελειώσει και είναι με το κλειδί στο χέρι, που πήρε, δηλαδή, τα λεφτά. 
      ΚΩΝΣΤΑΝΤΙΝΟΣ ΒΡΕΤΤΟΣ: Ή που ξεκίνησε να πάρει τα λεφτά.
      ΠΑΝΑΓΙΩΤΗΣ ΣΓΟΥΡΙΔΗΣ: Δυόμισι χρόνια είναι αυτά!
      ΚΩΝΣΤΑΝΤΙΝΟΣ ΤΑΣΟΥΛΑΣ: Ενάμισης χρόνος. 
      ΠΑΝΑΓΙΩΤΗΣ ΣΓΟΥΡΙΔΗΣ: Τον αναπτυξιακό νόμο τον ψηφίσατε τότε. 
      Από την άλλη βάλατε την οικονομία σε επιτήρηση μέσα από απογραφή. Άκουσα τον κ. Δούκα να επαίρεται περί του θέματος αυτού λέγοντας: «Μα, έπρεπε να γίνει.»
      Ακούστε με, κύριοι της Νέας Δημοκρατίας: Έπρεπε να γίνει, γιατί έπρεπε εσείς να μπορέσετε να γλιτώσετε από τις υποσχέσεις που δώσατε. 
        Ανεβάσατε το έλλειμμα ως μη οφείλατε στο 6,6% μόνο και μόνο για ένα λόγο, για να μην εκπληρώσετε τις υποσχέσεις που δώσατε και να πάτε σε εκλογές με τις ίδιες υποσχέσεις, δηλαδή, να δείτε δύο έργα με ένα εισιτήριο. Είναι δυνατόν; 
        Επειδή λέτε πώς επιβαρύνθηκε το έλλειμμα να σας πω: από την απογραφή η Νέα Δημοκρατία  επιβάρυνε το έλλειμμα με 1,8% από τις αμυντικές δαπάνες, εξοπλιστικά και λοιπά. Αυτό φαίνεται από την πρόβλεψη, η οποία έγινε στον προϋπολογισμό και από την εκτέλεση της Νέας Δημοκρατίας. Τα στοιχεία είναι από τα δικά σας χαρτιά. 
        Αποτυχία εσόδων 2%. Δεν με παίρνει ο χρόνος να σας διαβάσω τα νούμερα. Υπερβάσεις προϋπολογισμού 1,6%. Σας καταθέτω, λοιπόν, τον πίνακα να δείτε πώς ανέβηκε το έλλειμμα στο 6,6%, ενώ ως μη όφειλε να πάει εκεί θα μπορούσε να μείνει στο 2% για να μπορείτε να κάνετε και την κοινωνική πολιτική που υποσχεθήκατε.
        (Στο σημείο αυτό, ο Βουλευτής κ. Παναγιώτης Σγουρίδης καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
        Τέλος πάντων, το φαινόμενο της αποβιομηχάνισης έχει ενταθεί επί των δικών σας ημερών. Εγώ θα αναφερθώ στη δική μου περιοχή. Λειτουργούσαν εβδομήντα τρεις βιομηχανίες μικρές και μεγάλες. Επτά ήταν συνεταιριστικές «ΣΕΚΑΠ», «ΣΕΒΑΘ», «ΣΕΠΕΚ», «ΡΟΔΟΠΗ», «ΣΕΚΕ», «ΕΛΒΙΣ» και Ελληνική Βιομηχανία Ζάχαρης. Δέκα έχουν κλείσει, δέκα υπολειτουργούν. Η Ελληνική Βιομηχανία Ζάχαρης από εκατόν εβδομήντα εργαζόμενους, στα τρία χρόνια έχει εξήντα τέσσερα άτομα. Από τετρακόσιους εποχικούς έχει μόλις διακόσιους τώρα τριμηνίτες. 
        Στην επεξεργασία καπνών «ΜΙΧΑΗΛΙΔΗΣ» κ.λπ. πριν τρία χρόνια δούλευαν τρεις χιλιάδες άτομα, σήμερα δουλεύουν μόνο οκτακόσια.
        Φασόν, τομέας ρούχου, «ΚΟΜΟΤΕΞ», «ΕΛΒΙΤΕΞ», «ΣΑΝΤΕΞ», «ΑΤΜΑΤΖΙΔΗΣ», «ΖΗΡΟΣ» –είναι γραμμένα στα Πρακτικά- από δύο χιλιάδες άτομα δεν έχει μείνει κανένας. 
        «Φωνή της Αμερικής» πρόσφατα επίσης από εβδομήντα πέντε μόνιμους και εβδομήντα πέντε εργαζόμενους σε εργολάβους, φύλαξη και καθαριότητα, δεν έμεινε κανείς. Είναι σαράντα σε πρόγραμμα. Τι να πω; Ότι η «Χαρτοποιΐα Θράκης» και άλλες δύο επιχειρήσεις έχουν μπει στο πρόγραμμα 2% απολύσεων το μήνα; Αυτή είναι η κατάσταση.
        Η πρόταση νόμου που σας καταθέσαμε έχει την εξής πρωτοτυπία: αποκομματικοποιεί τη θεραπεία του φαινομένου σε περιοχές που βρίσκονται σε βιομηχανική κρίση. Δηλαδή, τείνει ένα χέρι και λέει ελάτε μαζί εκτός κόμματος να δούμε τι γίνεται σ΄ αυτές τις φθίνουσες περιοχές. Και το κλειδί της αποκομματικοποίησης βρίσκεται στη δημιουργία δύο επιτροπών. 
        ΠΡΟΕΔΡΕΥΩΝ (Σωτήρης Χατζηγάκης): Ολοκληρώστε παρακαλώ, κύριε συνάδελφε.
        ΠΑΝΑΓΙΩΤΗΣ ΣΓΟΥΡΙΔΗΣ: Τελειώνω, κύριε Πρόεδρε.
        Η μία είναι η Εθνική Επιτροπή Ανασυγκρότησης, η οποία έχει υπερκομματική σύνθεση. Το δεύτερο κλειδί είναι η Επιτροπή Περιφερειακής Διαχείρισης όπου ο εκάστοτε νομάρχης, ο εκάστοτε δήμαρχος της περιοχής δεν σημαίνει ότι θα είναι ΠΑ.ΣΟ.Κ. ή Νέα Δημοκρατία. Συμμετέχουν.
        Άκουσα τον εισηγητή και  σε κάποια τοποθέτηση και εσάς να λέτε μα, ποια θα είναι τα κριτήρια που θέτουν μια περιοχή σε κρίση. Ορίστε, ιδού πεδίον δόξης λαμπρόν.
        ΠΡΟΕΔΡΕΥΩΝ (Σωτήρης Χατζηγάκης): Κύριε Σγουρίδη, παρακαλώ ολοκληρώστε. 
        ΠΑΝΑΓΙΩΤΗΣ ΣΓΟΥΡΙΔΗΣ: Να συμβάλλετε στο ποια θα είναι τα κριτήρια, ποιοι θα πρέπει να συμμετέχουν και από εκεί και πέρα ελάτε να ψηφίσουμε την πρόταση. Να υπάρξει και μια πρωτοτυπία. Δεν το κάνατε. Λυπάμαι πάρα πολύ. 
        (Χειροκροτήματα από την πτέρυγα του ΠΑ.ΣΟ.Κ.)
        ΠΡΟΕΔΡΕΥΩΝ (Σωτήρης Χατζηγάκης): Η κ. Μανωλιά έχει το λόγο.
        ΧΡΥΣΑ ΜΑΝΩΛΙΑ: Ευχαριστώ, κύριε Πρόεδρε. 
        Αγαπητοί συνάδελφοι, προέρχομαι από μια περιοχή που πλήττεται από την αποβιομηχάνιση και βιώνει τις πολυεπίπεδες και πολύπτυχες επιπτώσεις της. Πλήττεται όμως και βιώνει και την αδυναμία στοιχειωδώς έστω αποτελεσματικής αντιμετώπισης της κρίσης από την Κυβέρνηση της Νέας Δημοκρατίας, κύριε Υπουργέ. Επτά εργοστάσια έκλεισαν μέσα σε ενάμιση χρόνο πριν από ένα χρόνο και ετοιμαζόμαστε να θρηνήσουμε και άλλα, αφήνοντας στο δρόμο χίλιους πεντακόσιους περίπου εργαζόμενους, οι οποίοι προστέθηκαν στην υψηλή ήδη ανεργία της περιοχής. Και αν προσθέσει κάποιος σ΄ αυτούς και τους απολυμένους από λειτουργούντα εργοστάσια στο νομό μου, ο αριθμός στα τρία περίπου χρόνια διακυβέρνησης της Νέας Δημοκρατίας ανέρχεται στους δύομισι χιλιάδες.
      Σε μερικές περιπτώσεις μάλιστα, στους εργαζόμενους που βρέθηκαν στον δρόμο, ήταν και οι δύο σύζυγοι, άνδρας και γυναίκα, ηλικίας σαράντα-σαράντα πέντε ετών με παντελή αδυναμία να βρουν αλλού δουλειά λόγω ηλικίας και συνεπώς με τραγικές γι΄ αυτούς επιπτώσεις σε οικογενειακό επίπεδο. Τραγικές βέβαια είναι οι επιπτώσεις και από τη μεγάλη αύξηση της ανεργίας και στη λειτουργία της αγοράς, η οποία βογκάει κυριολεκτικά. Και εκπλήσσομαι πώς τολμάτε και προσπαθείτε να εξωραΐσετε την κατάσταση! 
      Δεν γνωρίζετε, κύριε Υπουργέ, για την αναποτελεσματικότητα του περιβόητου και πολυδιαφημισμένου αναπτυξιακού νόμου σας στον οποίο, σε μία περιοχή όπως ο Νομός Ροδόπης που πλήττεται από την αποβιομηχάνιση, μόνο μία -και αυτή μικρή- και προβληματική επένδυση εντάχθηκε; 
      Δεν γνωρίζετε ότι αυτός ο περιβόητος αναπτυξιακός σας νόμος αποσύνδεσε τη δημιουργία θέσεων εργασίας από την επιδότηση με όλες τις αρνητικές συνέπειες στην αντιμετώπιση της ανεργίας; Δεν γνωρίζετε ότι σ΄ αυτόν τον περιβόητο αναπτυξιακό σας νόμο για πρώτη φορά δεν επιτρέπεται η ένταξη νέων μονάδων του αγροτικού τομέα, κάτι που επίσης αρνητικά επηρέασε την αντιμετώπιση της ανεργίας και την ανάπτυξη; Δεν γνωρίζετε ότι, παρά τις μεγαλόστομες προεκλογικές σας υποσχέσεις, ακόμη και διά στόματος του κ. Καραμανλή, ούτε μία ξένη επένδυση δεν ήρθε στην περιοχή μας; Δεν γνωρίζετε ότι ούτε μία επιχείρηση της περιοχής μου δεν μπόρεσε να ενταχθεί στον επίσης πολυδιαφημισμένο νόμο σας για τα πανωτόκια, αφήνοντας ξεκρέμαστες ελπίδες και ερειπωμένο τοπίο; 
      Σε ό,τι αφορά το έκτακτο βοήθημα των 1.500 ευρώ που υποσχέθηκε η Κυβέρνηση της Νέας Δημοκρατίας διά του στόματος του κ. Γιακουμάτου στους ευρεθέντες στο δρόμο από το κλείσιμο των εργοστασίων μας: οι δικαιούχοι μόνο του ενός εργοστασίου -και αυτού όχι όλοι- έλαβαν το έκτακτο βοήθημα και αυτό όχι στο ύψος των 1.500 ευρώ, αλλά των 800, μέχρι στιγμής, ευρώ. 
      Δεν γνωρίζετε ότι τα προγράμματα απασχόλησης μέσω της αυτοδιοίκησης που αποφασίστηκαν για την αντιμετώπιση της κρίσης στο νομό μου, μετά από ένα χρόνο δεν έχουν ακόμη υλοποιηθεί, αντί να κινηθούν με συνοπτικές διαδικασίες, ώστε να αποτελέσουν έστω μία μικρή ανάσα για τους πληγέντες; Δεν γνωρίζετε ότι τα προγράμματα απασχόλησης μέσω του Ο.Α.Ε.Δ. που αναγγείλατε για την αντιμετώπιση της κρίσης με τα κριτήρια και με  τις συγκεκριμένες προϋποθέσεις που βάζετε ακυρώνουν τις ελπίδες εκατοντάδων πληγέντων, γεμίζοντάς τους με απογοήτευση και απόγνωση, όπως αυτοί, παραδείγματος χάρη, που εξαναγκάστηκαν σε εθελούσια έξοδο από τη «ΦΑΝΚΟ» για να σωθεί η επιχείρηση και δεν δικαιούνται να ενταχθούν σ΄ αυτά τα προγράμματα; 
      Πού είναι ο συγκεκριμένος σας σχεδιασμός ανασυγκρότησης των περιοχών αυτών που βρίσκονται σε βιομηχανική κρίση και της περιοχής μου και πώς αλήθεια εξηγείται η μη συμπερίληψη κανενός συγκεκριμένου μέτρου στο αναθεωρημένο Επιχειρησιακό Πρόγραμμα Ανασυγκρότησης για την αντιμετώπιση του φαινομένου της αποβιομηχάνισης; 
      Και διερωτάσθε, λοιπόν, γιατί αγωνιούμε και  γιατί με αίσθημα ευθύνης και ευαισθησίας προχωρήσαμε σ΄ αυτήν την πρόταση νόμου! Γιατί μ΄ αυτήν την πρόταση νόμου απαντάμε στην απουσία σχεδιασμού, στην αποσπασματικότητα αντιμετώπισης και στην αναποτελεσματικότητα επίλυσης από την Κυβέρνηση της Νέας Δημοκρατίας των προβλημάτων στις περιοχές που αντιμετωπίζουν βιομηχανική κρίση. 
      Και τα βασικά χαρακτηριστικά αυτής της πρότασης νόμου, κύριε Υπουργέ, τα οποία προσδιορίζουν και τη σημαντικότητά της, είναι ότι κάνει υπέρβαση της αποσπασματικότητας και μεθοδεύει μία σφαιρική και ολοκληρωμένη αντιμετώπιση του θέματος, ότι κάνει υπέρβαση του ασυντόνιστου και πετυχαίνει το συντονισμό κινήσεων και πρωτοβουλιών για μεγιστοποίηση του αποτελέσματος και επίτευξης του στόχου, ότι στοχεύει και εξασφαλίζει τόσο στο σχεδιασμό, όσο και στην εφαρμογή του Προγράμματος Ανασυγκρότησης τη συναίνεση, τη συμμετοχή και τη συνευθύνη όλων των ενεργών κοινωνικών δυνάμεων για την περιοχή που βρίσκεται σε κρίση. 
Το Πρόγραμμα Ανασυγκρότησης που προτείνουμε ως ΠΑ.ΣΟ.Κ. δημιουργεί μηχανισμούς και διάγνωσης του φαινομένου και περιορισμού των επιπτώσεων αποβιομηχάνισης και εφαρμογής εναλλακτικών προτάσεων για τη στήριξη της επιχειρηματικότητας και την ενίσχυση της οικονομίας των περιοχών αυτών και δημιουργίας νέων θέσεων εργασίας που θα αντιμετωπίσουν τα έντονα φαινόμενα της ανεργίας σ’ αυτές τις περιοχές προτείνοντας και συγκεκριμένες πηγές για τους απαιτούμενους απ’ όλα αυτά πόρους.
	Το Πρόγραμμα Ανασυγκρότησης που προτείνουμε ως ΠΑ.ΣΟ.Κ. εξασφαλίζει τη συνέργεια κράτους, αυτοδιοίκησης, ιδιωτικού τομέα και εργαζομένων στο κοινό ζητούμενο της αντιμετώπισης των προβλημάτων, των καινούργιων δεδομένων της ανάπτυξης και της κοινωνικής συνοχής. 
	Θα ήθελα να κάνω και μία επί μέρους αναφορά γιατί τη θεωρώ καινοτόμα και ιδιαίτερης ευαισθησίας. Στα μέτρα του Προγράμματος Ανασυγκρότησης περιλαμβάνεται και η δυνατότητα πρόσληψης απολυμένων ανέργων άνω των πενήντα ετών σε φορείς που καθορίζει το πρόγραμμα και εν συνεχεία απασχόλησής τους σε φορείς του ευρύτερου δημόσιου τομέα καθώς και σε εθελοντικές και μη κυβερνητικές οργανώσεις καλύπτοντας τη μισθοδοσία και τις ασφαλιστικές εισφορές τους από τους πόρους του προγράμματος και αυτό γιατί θέλουμε τους ανέργους στην παραγωγή και όχι στην απόσυρση και στο περιθώριο, όπως τόνισε πριν ο Πρόεδρός μας Γιώργος Παπανδρέου.
	Κύριε Υπουργέ, κρούουμε τον κώδωνα του κινδύνου. Θα βρεθούμε προ δραματικών εκπλήξεων έτσι όπως αντιμετωπίζετε με αποσπασματικότητα, ασυντόνιστα και χωρίς σχεδιασμό τα διογκούμενα προβλήματα του βιομηχανικού επιχειρηματικού τομέα και παράλληλα και του αγροτικού τομέα. Στην υπεύθυνη αντιμετώπιση αυτής της κατάστασης κατατείνει και αυτή η πρόταση νόμου που καταθέσαμε και συζητάμε σήμερα. Αξιοποιήστε την.
	Σας ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε την κ. Μανωλιά.
	Ο κ. Παπαγεωργίου έχει το λόγο.
	ΑΘΑΝΑΣΙΟΣ ΠΑΠΑΓΕΩΡΓΙΟΥ: Κυρίες και κύριοι συνάδελφοι, εμείς στη βόρειο Ελλάδα έχουμε βιώσει κατά δραματικό τρόπο τα τελευταία χρόνια τις εξελίξεις της αποβιομηχάνισης, της έκρηξης της ανεργίας και της κατάρρευσης ολόκληρων τομέων και περιοχών. Έχουμε πει πάρα πολλές φορές ότι αυτό οφείλεται σε πάρα πολλούς λόγους. Ένας από τους σημαντικότερους λόγους είναι το γεγονός ότι είχαμε την πτώση των οικονομικών συνόρων. Είχαμε την πτώση ενός παλιού συστήματος που έδωσε τη δυνατότητα και τις ευκαιρίες σε πολλούς επενδυτές να φύγουν από τη βόρειο Ελλάδα και να εγκατασταθούν στις όμορες χώρες. Αυτές οι χώρες διαθέτουν συγκριτικό πλεονέκτημα το χαμηλό κόστος εργασίας, προσφέρουν χαμηλό κόστος εργασίας. Αυτός ήταν ένας σημαντικός λόγος που οδήγησε πάρα πολλές βιομηχανίες στο να αξιοποιήσουν την ευκαιρία να φύγουν από τη χώρα μας και να εγκατασταθούν στις διπλανές χώρες. Αυτό, κύριε Υπουργέ, το ζείτε κι εσείς. Αυτό που γίνεται τώρα -που είναι επίσης δραματικό- πρέπει να μας προβληματίσει όλους. 
      Τι γίνεται τώρα; Καταρρέει η αγροτική οικονομία. Μόνο 20% παραγωγή καπνού έχουμε σε σχέση με το παρελθόν. Από εκατόν έντεκα χιλιάδες πήγαμε στις είκοσι έξι χιλιάδες φέτος. Στη βιομηχανική ντομάτα από χίλιους διακόσιους τόνους πήγαμε στους οκτακόσιους. Στη ζάχαρη από τρία διακόσια στα εκατόν εξήντα κ.ο.κ.. Αυτό σημαίνει στην πράξη –και το βλέπετε γιατί το ζούμε καθημερινά- ότι κλείνουν το ένα μετά το άλλο εργοστάσια όπως τα ζαχαρουργεία, τα καπνεργοστάσια και τα βαμβακουργεία. Η περιοχή πάνω από τη Λαμία, μετατρέπεται τα τελευταία χρόνια σε κρανίου τόπο. Η βόρεια Ελλάδα αποβιομηχανοποιείται πλήρως. Αυτή είναι η δραματική εξέλιξη. 
      Αν αυτό συνδυαστεί με το πλήγμα που δέχεται ο τουρισμός εξαιτίας των πολέμων που αναπτύχθηκαν στα νότια Βαλκάνια και τη Γιουγκοσλαβία όπου επλήγησαν τουριστικές περιοχές όπως η Πιερία, η Χαλκιδική, η Ασπροβάλτα, αντιλαμβάνεστε τι έγινε, τι γίνεται και τι θα γίνει τα επόμενα χρόνια στη βόρειο Ελλάδα.
	Ο Πρόεδρος του ΠΑ.ΣΟ.Κ. ανέφερε σαν παράδειγμα την Πιερία από την οποία κατάγομαι και εκλέγομαι.
    Θέλω να σας πω μόνο δυο κουβέντες με αφορμή αυτήν τη συζήτηση. Την τελευταία δεκαετία έφυγαν από την Πιερία σαράντα-σαράντα πέντε βιομηχανίες και έμειναν στον δρόμο επτά χιλιάδες-οκτώ χιλιάδες περίπου άνθρωποι. Πολλοί απ’ αυτούς δυστυχώς ακόμα είναι μακροχρόνια άνεργοι. Στην Πιερία η ανεργία είναι πάνω από 25%. Ανεξάρτητα τι καταγράφουν οι στατιστικές, αυτή είναι η πραγματικότητα με την οποία συμφωνούν όλοι οι παράγοντες πολιτικοί και τοπικοί στην Πιερία. Στην Πιερία που η βιομηχανία συμμετείχε με 24% στο τοπικό Α.Ε.Π., τώρα συμμετέχει μόνο με 7%. Πλήρης αποβιομηχάνιση, δηλαδή. Κατάρρευση του βιομηχανικού τομέα στην Πιερία. Η Πιερία που ήταν στην κατάταξη εικοστή έκτη από άποψη επίπεδου ανάπτυξης, έγινε πεντηκοστή πρώτη. Η Πιερία έχει μέσο επίπεδο ανάπτυξης το 70% των περιοχών της κεντρικής Μακεδονίας. Αυτή είναι η σκληρή πραγματικότητα. 
    Το φαινόμενο το αντιμετωπίζουμε τώρα; Όχι βέβαια, όπως είπαν και πολλοί συνάδελφοι. Την τελευταία δεκαετία έχει συντελεστεί αυτή η μεγάλη δραματική μεταβολή. Είχαμε πειραματιστεί πάρα πολλές φορές στην Πιερία τα προηγούμενα χρόνια, την περίοδο ιδιαίτερα που κυβερνούσε το ΠΑ.ΣΟ.Κ., και είχαμε καταλήξει σε μερικά μοντέλα. Όπως αυτά τα προγράμματα ολοκληρωμένης παρέμβασης. Ήταν προγράμματα τα οποία έδωσαν μια ανάσα και έλυσαν προβλήματα. Όχι όλα τα προβλήματα.
    Δυστυχώς τι διαπιστώνουμε σήμερα; Ότι έπρεπε να περάσουν δυο χρόνια και αφού λοιδορήσατε τα προγράμματα ολοκληρωμένης παρέμβασης, καταλήξατε να τα υιοθετήσετε. Παράδειγμα: το Υπουργείο Εργασίας υιοθέτησε ένα τέτοιο μοντέλο για μια βιομηχανία που έκλεισε πρόσφατα. Το όνομά της είναι «ΚΟΡΤΑΓΚ». Σας πληροφορώ ότι τα κριτήρια που βάλατε ήταν πολύ χαμηλότερα, οι χρόνοι που δώσατε για την απορρόφηση και την εκπαίδευση είναι χαμηλότεροι και φυσικά τα ποσά που δίνετε είναι χαμηλότερα. Ξέρετε γιατί έγινε αυτό; Γιατί δεν τα πιστεύετε. Γιατί κατ’ ανάγκη οδηγηθήκατε εκεί. Αυτή η συζήτηση για το ολοκληρωμένο γίνεται εδώ και δύο χρόνια και υλοποιήθηκε πρόσφατα. Σαν απόφαση απλά. Στην πράξη δεν υλοποιήθηκε γιατί πολύ λίγοι μόνο έχουν προσληφθεί στο δήμο Κατερίνης με βάση αυτό το πρόγραμμα το οποίο είναι χαμηλότερης προσδοκίας, χαμηλότερης δυνατότητας για τους εργαζόμενους. 
    Αυτό το ανέφερα για να σας καταδείξω ότι δεν έχετε αντίληψη. Και αυτό είναι που σας καταμαρτυρούμε. Δεν έχετε πρόγραμμα, δεν έχετε αντίληψη για το πώς πρέπει να παρέμβουμε σ’ αυτές τις κατεστραμμένες περιοχές. Και φυσικά κινήστε αποσπασματικά και ερασιτεχνικά. Όπως μ’ αυτό το πρόγραμμα που σας είπα για την «ΚΟΡΤΑΓΚ». Όπως το άλλο για τη «ΝΑΟΥΣΑ». 
    Κύριε Υπουργέ, είπατε ότι κάνατε ένα σωρό πράγματα. Το ξέρετε, ότι υπάρχουν αυτή τη στιγμή εδώ και δύο-τρία χρόνια κατατεθειμένες μελέτες, σχέδια βελτίωσης για την κτηνοτροφία και δεν έχουν αξιολογηθεί ακόμα; Οι κτηνοτρόφοι έχουν καταθέσει αυτές τις μελέτες και ακόμα αναμένουν την έγκρισή σας. Εν τω μεταξύ τα κόστη με βάση τα οποία έγιναν οι μελέτες έχουν αλλάξει. Και στο τέλος δεν θα πάρουν τίποτα. 
    Μήπως, δεν ξέρετε ότι όλοι οι ξενοδόχοι της βορείου Ελλάδος σας έστειλαν γράμματα καθ’ ότι τους προτρέψατε, να ενταχθούν στο Ε.Π.Α.Ν. για τον εκσυγχρονισμό των ξενοδοχείων. Μειώσατε τα κριτήρια αξιολόγησης. Και τώρα διαπιστώνουν όλοι οι ξενοδόχοι της Κατερίνης και σας λένε «κύριοι υποβάλλαμε αυτά τα σχέδια στο Ε.Π.Α.Ν., μόνο 10% κονδύλια υπάρχουν για να εξυπηρετήσουν αυτά τα επενδυτικά σχέδια». Και εν τω μεταξύ οι άνθρωποι μπήκαν σε επενδύσεις. Και ο οργανισμός ο Ε.Ο.Τ. ο αντίστοιχος μαζί με το Υπουργείο Ανάπτυξης τους έλεγε «τρέξτε, υποβάλλετε προγράμματα». Και δεν βρίσκουν καμία ανταπόκριση. Αυτή είναι η πραγματικότητα. 
    Και θα σας πω και κάτι άλλο για την Πιερία επειδή όντως είναι από τους πιο πονεμένους νομούς. Είχε ψηφιστεί στο περιφερειακό πρόγραμμα η κατασκευή ενός δρόμου, ο άξονας 13, αυτός από τον οποίο παλιά διακινούνταν οι άνθρωποι για το δρομολόγιο Θεσσαλονίκη-Αθήνα. Δεν πήγαιναν μέσω Τεμπών, πήγαιναν μέσω Ελασσόνας. Είναι ο πέμπτος χρόνος που είναι κατατιθεμένη η μελέτη. Είναι το πιο ώριμο έργο στο περιφερειακό πρόγραμμα. Ακούστε, κύριε Υπουργέ. Ήρθε χθες ο κ. Τσότρας στην Κατερίνη και ξέρετε τι μας είπε; «Θα πάει στην Δ΄ Προγραμματική Περίοδο». Ο δε Υπουργός, ο κ. Ξανθόπουλος, πέρυσι τέτοιο καιρό μου έλεγε «τον Αύγουστο θα ξεκινήσει». Έβλεπα όλο τον καιρό ότι δεν έγινε καμιά απαλλοτρίωση και λέω «πότε κύριοι;». Δεν προωθείτε τίποτα απ’ αυτά που αφορούν την ανάπτυξη. 
      Η πρότασή νόμου που καταθέσαμε είναι μία ευκαιρία για συζήτηση, για ευαισθητοποίηση όλων μας και εξεύρεση κοινών τόπων στην αντιμετώπιση ενός σοβαρού, σοβαρότατου προβλήματος. Δεν πρέπει να αντιμετωπίζετε με μικροψυχία αυτήν την πρόταση. Είναι απότοκο προβληματισμού και εναγώνιων πειραματισμών και εμπειριών όλα τα προηγούμενα χρόνια. 
      Γιατί το μηδενίζετε; Δεν είναι μόνο οι επιτροπές που δείχνουν μία αντίληψη οργανωμένης και συγκροτημένης παρέμβασης.
      Υπάρχουν δύο πτυχές στο πρόγραμμα. Για παράδειγμα λέει: «Για τους πάνω από πενήντα ετών, τους βρίσκω εργασία με το Πρόγραμμα Κοινωνικής Εργασίας και τους πληρώνω και τα ασφαλιστικά ταμεία, γιατί δεν βρίσκουν  άλλες ευκαιρίες». Γιατί δεν λέτε τίποτα για αυτούς τους ανέργους; Τους δίνουμε επίσης 80% του μισθού, αλλά τους εκπαιδεύουμε.
      Αυτό λέει η πρόταση. Έχει ουσία η πρόταση. Και δεν αναφέρεστε καν στην ουσία. Το μηδενίζετε. Δήθεν σας έφταιξαν οι επιτροπές. Μα, είναι οργανωμένη παρέμβαση.
      Εμείς στην Πιερία ζητάμε ορισμό του νομού μας ως νομού καταρρέοντα, φθίνοντα. Χρειάζεται μελέτη, αποτύπωση του πόσοι είναι άνεργοι, τι δράσεις θα κάνουμε. Αυτό ζητούμε. Και δεν το κάνετε οργανωμένα. Το κάνετε αποσπασματικά.
      Κύριε Υπουργέ είστε αξιέπαινος για το πρόγραμμα που κάνατε στα Γρεβενά. Δεν μπορούμε, όμως, να είμαστε όλοι στο Υπουργείο Εθνικής Οικονομίας. Είστε αξιέπαινος εσείς, αλλά δεν λύνεται το πρόβλημα με μία παρέμβαση στα Γρεβενά.
      (Χειροκροτήματα από την πτέρυγα του ΠΑ.ΣΟ.Κ.)
      ΚΩΝΣΤΑΝΤΙΝΟΣ ΤΑΣΟΥΛΑΣ: Σε όλη την Πίνδο. Όχι μόνο στα Γρεβενά.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παπαγεωργίου.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στους χώρους του Μεγάρου της Βουλής των Ελλήνων, δεκατρείς μαθητές και μαθήτριες και δύο συνοδοί-καθηγητές από το 2ο Τ.Ε.Ε. Εμπορίου Θήρας.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες της Βουλής)
      Το λόγο έχει ο τελευταίος εγγεγραμμένος ομιλητής κ. Ρήγας.
      ΠΑΝΑΓΙΩΤΗΣ ΡΗΓΑΣ: Ευχαριστώ, κύριε Πρόεδρε.
      Κύριε Υπουργέ, το ΠΑ.ΣΟ.Κ. με σοβαρότητα, υπευθυνότητα, σχέδιο και κοινωνική ευθύνη, με πίστη και όραμα για μία ισχυρή Ελλάδα, για μία ισχυρή οικονομία και ισχυρές περιφέρειες καταθέτει σήμερα αυτή την πρόταση νόμου. 
      Ποια είναι η αντιμετώπισή σας απέναντι σ’ αυτήν την υπεύθυνη και σοβαρή πρόταση και πρωτοβουλία του ΠΑ.ΣΟ.Κ.; Την αντιμετωπίζετε μ’ έναν τρόπο μηδενιστικό, απαξιωτικό, αλαζονικό, πρόχειρο και αντιπολιτευτικό.
      Είναι φανερό, από τις τοποθετήσεις των συναδέλφων της Νέας Δημοκρατίας, ότι είστε οπαδοί της θεωρίας των 2/3. Είστε οπαδοί της αντίληψης και της άποψης που λέει ότι η ασύδοτη λειτουργία της αγοράς, θα μπορέσει να δημιουργήσει νέες ισορροπίες, ισορροπίες, όμως, που θα έχουν σαν αποτέλεσμα τη διάρρηξη του κοινωνικού ιστού συγκεκριμένων περιφερειών της χώρας μας, τη διάλυση της παραγωγικής βάσης αυτών των περιφερειών, τη μετακίνηση μεγάλων ομάδων πληθυσμού, ανέργων προς τα αστικά κέντρα, την εξαφάνιση περιφερειών της πατρίδας μας.
      Απέναντι σ’ αυτήν την πραγματικότητα βλέπουμε, πέρα από τα αποσπασματικά μέτρα, να απαντάτε με μια καθαρά επικοινωνιακού χαρακτήρα λειτουργία, όπως αυτή του Υφυπουργού Απασχόλησης, του κ. Γιακουμάτου, που μέσα από τα τηλεοπτικά παράθυρα εκφράζει την ευαισθησία με τη μορφή ελεημοσύνης και επιδομάτων προς τους ανέργους σε διάφορες περιοχές της πατρίδας μας, που βρίσκονται σε βιομηχανική κρίση.
      Μας αντιπαραθέσατε εδώ την ευημερία των αριθμών. Είναι μία πλασματική ευδαιμονία, όπως ο πρόεδρος του Σ.Ε.Β. αναφέρει στις δηλώσεις του. Και δανείζομαι αυτήν τη φράση, γιατί πράγματι πρόκειται για μία εικονική πραγματικότητα, η οποία δεν έχει καμία σχέση με τη ζοφερή πραγματικότητα, που αντιμετωπίζουν σήμερα συγκεκριμένες περιφέρειες της πατρίδας μας, που βρίσκονται σε βιομηχανική κρίση.
      Αναφερθήκατε στην αποτελεσματικότητα του Προγράμματος Δημοσίων Επενδύσεων, στη σωστή διαχείριση και χρήση των πόρων του Γ΄ Κοινοτικού Πλαισίου Στήριξης, στην αποτελεσματική εφαρμογή του αναπτυξιακού νόμου. Τίποτα απ’ όλα αυτά δεν ισχύουν ή τουλάχιστον δεν ισχύουν στο μέτρο που εσείς τα πιστώνετε στην Κυβέρνησή σας.
      Ο αναπτυξιακός νόμος, ξέρετε πολύ καλά, κύριε Υπουργέ, δεν έχει προσανατολισμό. Κάνει μία απόπειρα να χρηματοδοτήσει παντού όποια επένδυση εμφανίζεται.
      Αποτέλεσμα; Να έχουμε πράγματι πάρα πολλές αιτήσεις, να έχουμε πράγματι πιθανόν αρκετές εντάξεις, αλλά να μην έχουμε υλοποίηση των επενδύσεων και κυρίως να υπάρχει πολύ μεγάλη καθυστέρηση στην εκταμίευση των επιχορηγήσεων. 
      Στο νότιο Αιγαίο από το οποίο προέρχομαι. πράγματι έχουν υποβληθεί πάρα πολλές αιτήσεις. Θα πρέπει, όμως, να πάρετε τα στοιχεία, κύριε Υπουργέ, και να δείτε ότι υπάρχει πολύ μεγάλη καθυστέρηση στη δράση των επιτροπών ελέγχου και ενδιάμεσης αξιολόγησης των επενδύσεων, εξαιτίας της υποστελέχωσης των συγκεκριμένων επιτροπών και κυρίως υπάρχει πολύ μεγάλη καθυστέρηση, έως μηδενική, των επιδοτήσεων στις επενδύσεις, οι οποίες πρόκειται να ξεκινήσουν ή βρίσκονται σε εξέλιξη.
      Όσον αφορά το ύψος της ανεργίας, θα πρέπει να ξέρετε πάρα πολύ καλά, ότι η μείωση της ανεργίας έχει επιτευχθεί με διάφορες αλχημείες, οι οποίες εμποδίζουν ή δυσκολεύουν τουλάχιστον, την εγγραφή στο ταμείο ανεργίας διαφόρων ανέργων ή εποχικά απασχολουμένων υπαλλήλων.
       Υπήρξε κατά το παρελθόν, κύριε Υπουργέ, συγκεκριμένη καλή πρακτική σε τέτοιου είδους βιομηχανικές κρίσεις. Εφαρμόστηκε σε περιφέρειες που ήδη αναφέρθηκαν. Προέρχομαι από μια περιοχή, όπου στη Σύρο το 1992 υπήρξε πραγματικά μια σοβαρότατη βιομηχανική κρίση. Υπήρξε μια κυριολεκτικά τραγική κατάσταση από πλευράς απασχόλησης στην τοπική κοινωνία. Χίλιοι διακόσιοι εργαζόμενοι του Νεωρίου στο δρόμο. Μια κοινωνία, η οποία ήταν κυριολεκτικά απελπισμένη. Συσσίτια για τους ανέργους, μαυρίλα παντού, μαύρες σημαίες, διαδηλώσεις, απελπισία. 
      Παρενέβη η Κυβέρνηση τότε ολοκληρωμένα, συγκροτημένα, με συνοχή και σήμερα έχουμε να κάνουμε με μια πόλη και με ένα νησί που είναι αξιοβίωτη, παράδειγμα ανάπτυξης, που δείχνει ότι εκεί που εφαρμόζονται ολοκληρωμένες παρεμβάσεις ανάπτυξης, υπάρχουν και αποτελέσματα. Αυτές τις καλές πρακτικές θέλουμε αυτήν τη στιγμή να σας υποδείξουμε, ας μου επιτραπεί ο όρος, να υιοθετήσετε. Να δείτε πως μπορούμε να κατευθύνουμε πόρους και δράσεις, ώστε να λειτουργούν με συντονισμένο τρόπο και με συμπληρωματικότητα. Οι εναπομείναντες πόροι από το Γ΄ Κοινοτικό Πλαίσιο Στήριξης, οι πόροι της Δ΄ Προγραμματικής Περιόδου, κοινοτικές πρωτοβουλίες, οι πόροι του Κοινοτικού Ταμείου μπορούν πράγματι να συγκλίνουν και να χρηματοδοτήσουν περιφέρειες συγκεκριμένες που σήμερα αντιμετωπίζουν προβλήματα βιομηχανίας, ώστε να εφαρμοστεί μια συγκεκριμένη στρατηγική, την οποία πρέπει να έχουν επεξεργαστεί με τρόπο συντονισμένο, όλοι οι κοινωνικοί εταίροι της περιφέρειας.
      Προβλέπει, λοιπόν, το σχέδιο μας, πρώτον, συντονισμό δράσεων, δεύτερον, αξιοποίηση πόρων και τρίτον, συμμετοχή των κοινωνικών εταίρων της κάθε περιφέρειας που πρόκειται να ενταχθεί μέσα σ’ αυτά τα σχέδια ολοκληρωμένης αναπτυξιακής παρέμβασης.
      Αυτήν τη στιγμή, κύριε Υπουργέ, πιστεύω ότι έχετε την ευκαιρία να μελετήσετε με τρόπο προσεκτικό και να αποδεχθείτε τα καλά θετικά στοιχεία αυτής της πρότασης νόμου που καταθέτει το ΠΑ.ΣΟ.Κ.. Διαφορετικά, πιστεύω ότι και στο μέλλον θα λειτουργήσετε απρογραμμάτιστα, θα λειτουργήσετε ασυντόνιστα, θα εγκαταλείψετε την ελληνική περιφέρεια στην τύχη της και βεβαίως, κύριε Υπουργέ, όπως έχει λεχθεί και κατά το παρελθόν, οι αριθμοί θα ευημερούν, η πλασματική ευδαιμονία θα είναι αυτή που θα χαρακτηρίζει την ελληνική οικονομία και την ελληνική κοινωνία, αλλά οι πολίτες της ελληνικής περιφέρειας, οι πολίτες αυτού του τόπου θα βρίσκονται μονίμως σε ανασφάλεια, η  οικονομία μας θα βρίσκεται μονίμως σε ύφεση και η Ελλάδα δεν θα είναι αυτό που όλοι μας πιστεύω ότι ονειρευόμαστε, μια χώρα ισχυρή οικονομικά, με κύρος και αξιοπρέπεια στο διεθνές στερέωμα.
      Σας ευχαριστώ. 
      ΠΡΟΕΔΡΕΥΩΝ (Σωτήρης Χατζηγάκης): Και εμείς σας ευχαριστούμε, κύριε Ρήγα. 
      Ο κ. Βρεττός έχει το λόγο.
      ΚΩΝΣΤΑΝΤΙΝΟΣ ΒΡΕΤΤΟΣ: Ευχαριστώ, Κύριε Πρόεδρε.
      Σεβόμενος το χρόνο και του Προεδρείου, αλλά συμμεριζόμενος και τους υπαλλήλους που επί τόσες ώρες βρίσκονται εκεί, ήθελα να κάνω μερικές παρατηρήσεις, τώρα που ολοκληρώνεται η συζήτηση.
      Παρατήρηση πρώτη. Είναι προφανές ότι ανεδείχθη, από τη συζήτηση που κάναμε, το μεγάλο πρόβλημα ορισμένων βιομηχανικών περιοχών που βρίσκονται σε κρίση, ένα πρόβλημα που κατέγραψαν ιδιαίτερα ορισμένοι συνάδελφοι που βρίσκονται σ’ αυτές τις περιοχές.
      Δεύτερον, το πρόβλημα αυτό είναι, σ’ ένα πολύ μεγάλο βαθμό, εξωγενές και προέρχεται από τις μεγάλες δυνάμεις και αναταράξεις που προκαλεί η παγκοσμιοποίηση και  που ιδιαίτερα στην Ελλάδα, επειδή γειτονεύουμε με χώρες χαμηλού κόστους εργασίας, το φαινόμενο αυτό έχει πάρει μεγάλη έκταση.
      Τρίτον, διεφάνη ότι η Κυβέρνηση της Νέας Δημοκρατίας άλλοτε μεν εφαρμόζει πλημμελείς πολιτικές για την αντιμετώπισή του και άλλοτε δεν εφαρμόζει καθόλου πολιτικές, παραγνωρίζοντας το πρόβλημα.
      Τέταρτον, επίσης κατεγράφη ότι το ΠΑ.ΣΟ.Κ. και ως κυβέρνηση αντιμετώπισε αποτελεσματικά, παρόμοιες κρίσεις –όχι ίσως όλες, αλλά αρκετές και έφερα ως παράδειγμα το Λαύριο- και σήμερα ως Αντιπολίτευση με το νομοσχέδιο που κατέθεσε θέλει να συμβάλει στην αντιμετώπιση της κρίσης συνεπικουρώντας την Κυβέρνηση της Νέας Δημοκρατίας.
      Κύριε Πρόεδρε, εδώ θα μου επιτρέψετε να παρατηρήσω τα εξής:
      Πρώτον, ότι η Κυβέρνηση είχε δυο διαφορετικές αντιμετωπίσεις στο νομοσχέδιο αυτό. Στην επιτροπή διαπίστωσα ότι είχε καλές προθέσεις. Βεβαίως δεν ήταν δυνατόν να το ψηφίσει για πολλούς και διάφορους λόγους, ακόμη και για λόγους συνταγματικούς, αλλά είδα ότι υπήρξαν καλές προθέσεις, τις οποίες σήμερα δεν τις είδα. Αντίθετα ο  Υφυπουργός Εθνικής Οικονομίας, κ. Δούκας, επετέθη λάβρος εναντίον του νομοσχεδίου κατηγορώντας το ως νομοσχέδιο που έχει μόνο επιτροπές, δεν έχει αποτέλεσμα κ.λπ. Αυτό είναι άδικο διότι το νομοσχέδιο είναι μια σωστή πρόταση, με σωστό περιεχόμενο, με καλή δομή, είναι ένα νομοσχέδιο του οποίου η λογική μπορεί να χρησιμοποιηθεί ως εργαλείο και από την Κυβέρνηση της Νέας Δημοκρατίας.
      Εκείνο που θα περίμενα από τον κύριο Υπουργό, είναι να έδινε ένα άλλο στίγμα, ένα στίγμα που δώσαμε τότε στην επιτροπή και εσείς και ο Κοινοβουλευτικός Εκπρόσωπος της Νέας Δημοκρατίας, ότι δηλαδή εδώ κάνουμε ένα διάλογο για να λύσουμε προβλήματα του ελληνικού λαού όπου η Κυβέρνηση η οποία έχει την ευθύνη, μπορεί να υιοθετήσει κάποιες από τις ιδέες που περιλαμβάνει το νομοσχέδιο και να τις εφαρμόσει με όποιο τρόπο επιθυμεί.
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ και εγώ, κύριε Βρεττέ.
      Ο κύριος Υπουργός έχει το λόγο.
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Ευχαριστώ, κύριε Πρόεδρε.
      Λόγω του προχωρημένου της ώρας θα κάνω πέντε σχόλια βάσει των όσων συζητήθηκαν.
      Κατ’ αρχάς θέλω να ευχαριστήσω την Αξιωματική Αντιπολίτευση και τους εξήντα πέντε Βουλευτές, οι οποίοι μπήκαν στον κόπο να κάνουν μια συγκεκριμένη πρόταση νόμου, που μας έδωσε το δικαίωμα και την ευκαιρία να συζητήσουμε ένα πρόβλημα το οποίο ουδείς αρνείται.
      Είμαι από τους ανθρώπους που πιστεύω πως τίποτε δεν είναι 100% τέλειο και τίποτε δεν είναι 100% άχρηστο. Ως εκ τούτου εκείνο το οποίο θέλω να κρατήσουμε απ’ αυτήν τη συζήτηση είναι πως τα όσα θετικά στοιχεία της προτάσεως του σχεδίου νόμου θα αξιολογηθούν και θα αξιοποιηθούν από την Κυβέρνηση. 
      Από εκεί και πέρα έχουμε την πολιτική μας. Μακάρι, στα πλαίσια της πολιτικής προς την ίδια κατεύθυνση -που μοιραζόμαστε την αγωνία, κανείς δεν αγωνιά περισσότερο από τον άλλο- που πηγαίνει η δική μας πολιτική για την αντιμετώπιση των προβλημάτων –το εύχομαι- κάποιες από τις προτάσεις σας να μπορέσουν να μπολιαστούν για να έχουμε ακόμη καλύτερο αποτέλεσμα.
      Από εκεί και πέρα θα ήθελα να κάνω μερικά σχόλια. Ο Πρόεδρος του ΠΑ.ΣΟ.Κ. ανέφερε –προφανώς κάποιοι τον παρέσυραν σε εσφαλμένη εικόνα των πραγμάτων- ότι κόβονται εκατόν ογδόντα έργα από το Γ΄ Κοινοτικό Πλαίσιο Στήριξης. Το έχω ακούσει και από άλλους συναδέλφους στη Βουλή και εκτός Βουλής.
      Θέλω για άλλη μία φορά –το έχω ξανακάνει επανειλημμένα- να μου επιτρέψετε να ξεκαθαρίσω ένα πράγμα. Τα εκατόν ογδόντα έργα τα οποία λέγεται από κάποιους ότι κόβονται, δεν κόβονται. Εάν τα εκατόν ογδόντα έργα αυτά παρέμεναν στο Γ΄ Κοινοτικό Πλαίσιο Στήριξης, ήταν καταδικασμένα εις θάνατον. Διότι άλλα ήταν νεκρά έργα και άλλα ήταν έργα σε κώμα. Εκείνο το οποίο κάνουμε μετά από τη διαπραγμάτευση για το Γ΄ Κοινοτικό Πλαίσιο Στήριξης, ήταν να μεταφέρουμε αυτά τα έργα, τα εις θάνατον καταδικασμένα, στο Δ΄ Κοινοτικό Πλαίσιο Στήριξης που ξεκινάει σε ένα μήνα, για να μπορέσουμε να τα υλοποιήσουμε μέσα στο Δ΄ Κοινοτικό Πλαίσιο Στήριξης. Για να μπορέσουμε ακριβώς, αυτά τα οποία είναι υποβοηθητικά της ανάπτυξης στην περιφέρεια, να γίνουν τα έργα και όχι να μείνουν μισά ή να μείνουν σε κώμα ή να γίνονται στραβά και να τα πληρώσει ο εθνικός προϋπολογισμός. Αυτό θέλω να το ξεκαθαρίσω μια και καλή. Και θα ήμουν ευτυχής εάν έπαυα να ακούω παραπληροφόρηση ή κακή ενημέρωση από επίσημα χείλη.
      Επίσης, κάποια συνάδελφος είπε ότι χάνουμε πόρους με παρανομίες για τις οποίες μας καταγγέλλει η Ευρωπαϊκή Επιτροπή. Επιτρέψτε μου να αναφέρω, ως την τελευταία έκθεση για τη χρήση 2005, το Ευρωπαϊκό Ελεγκτικό Συνέδριο, για πρώτη φορά στην ιστορία, δεν έχει καμία αναφορά στην Ελλάδα ούτε για παρανομία ούτε για παρατυπία. Και είναι για πρώτη φορά στην ιστορία των κοινοτικών κονδυλίων, που μέσα από την ίδια έκθεση αναδεικνύεται η Ελλάδα ως η δεύτερη χώρα μετά τη Γερμανία, που έχει θετικούς δείκτες και στα εννέα κριτήρια που τίθενται. Άρα, προφανώς και εκεί είναι κακή πληροφόρηση.
      Επίσης, ελέχθη το ότι το 82% του Δ΄ Κοινοτικού Πλαίσιου Στήριξης κατευθύνεται στην περιφέρεια είναι ένα ψέμα. Δεν είναι ψέμα, είναι γεγονός. Απλά, όσοι τα λένε μιλούν με ανακρίβειες. 
      Θέλω επίσης, να πω ότι άλλοι εκ των συναδέλφων της Αξιωματικής Αντιπολίτευσης κατηγορούν τον αναπτυξιακό νόμο σαν έναν κακό νόμο, άλλοι τον κατηγορούν σαν έναν καλό μεν νόμο, ο οποίος όμως δεν έχει κονδύλια. Επιτρέψτε μου να πω, μια που έγινε μία αναφορά -πιστεύω ότι εκ παραδρομής δεν αποτυπώθηκε σωστά από μία κυρία συνάδελφο του Έβρου- στην Περιφέρεια Ανατολικής Μακεδονίας και Θράκης, έγιναν διακόσιες εξήντα πέντε αιτήσεις για νέες επενδύσεις, προϋπολογισμού 268.000.000 ευρώ. Εξ αυτών έχουν ήδη εγκριθεί εκατόν εβδομήντα επενδύσεις, προϋπολογισμού 168.000.000 ευρώ. Δεν μπορώ να πιστέψω ότι από αυτές τις εκατόν εξήντα οκτώ επενδύσεις, μόλις μία ανήκει σ’ αυτόν το νομό, ο οποίος προαναφέρθηκε.
      Τέλος, θα ήθελα να αναφέρω, επειδή ελέχθη ότι κάναμε ένα ειδικό πρόγραμμα για τα Γρεβενά που λέγεται «ΠΙΝΔΟΣ». Θέλω να ξεκαθαρίσω ότι τέτοιου είδους πολυτέλειες εμείς δεν υπηρετούμε σε αυτήν την κυβέρνηση. Έγινε ένα αναπτυξιακό πρόγραμμα που λέγεται «ΠΙΝΔΟΣ» το οποίο σαν στόχο πιλοτικό έχει να βοηθήσει στην ανάπτυξη ορεινών όγκων, οι οποίοι μέχρι σήμερα ήταν παραμελημένοι και εντελώς ξεχασμένοι και το οποίο πρόγραμμα περιλαμβάνει μέχρι στιγμής επτά νομούς, όχι έναν: Νομός Γρεβενών, Νομός Τρικάλων, Νομός Κοζάνης, Νομός Φλωρίνης, Νομός Καστοριάς, Νομός Άρτας, Νομός Καρδίτσας.
      ΚΩΝΣΤΑΝΤΙΝΟΣ ΤΑΣΟΥΛΑΣ: Και Ιωαννίνων. 
      ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών):  Και Ιωαννίνων. Θα ακολουθήσουν και άλλοι νομοί, μέχρις ότου όλος ο όγκος της Πίνδου να καλυφθεί. Και αυτό το κάνουμε με στόχο την πραγματική περιφερειακή ανάπτυξη, με στόχο ο οποίος επιτυγχάνει να κρατήσουμε τα παιδιά μας στον τόπο που μεγάλωσαν, στον τόπο που μάθανε και στον τόπο που χρωστάνε και οικογένειες να κάνουν και να παράγουν πλούτο.
      Κλείνοντας, θέλω να ευχαριστήσω όλες και όλους για τη συνεισφορά τους, καθ’ οιονδήποτε τρόπο, πάντα χρήσιμα πράγματα μπορούν και ακούγονται. Να ευχαριστήσω και το Προεδρείο και τη Γραμματεία για την αντοχή τους και την υπομονή τους.
      Ευχαριστώ πάρα πολύ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε κύριε Υπουργέ.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου αρμοδιότητας του Υπουργείου Οικονομίας και Οικονομικών: «Προγράμματα ανασυγκρότησης περιοχών που αντιμετωπίζουν βιομηχανική κρίση».
      Η πρόταση νόμου δεν θα τεθεί σε ψηφοφορία διότι εμπίπτει στις διατάξεις του άρθρου 73 παράγραφος 3 του Συντάγματος. 
     Κυρίες και κύριοι συνάδελφοι, σας έχουν διανεμηθεί τα Πρακτικά της συνεδρίασης της Τρίτης 21 Νοεμβρίου 2006 και ερωτάται το Σώμα αν τα επικυρώνει. 
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Σωτήρης Χατζηγάκης): Συνεπώς τα Πρακτικά της συνεδρίασης της Τρίτης 21 Νοεμβρίου 2006 επικυρώθηκαν.
     Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 16.55΄, λύεται η συνεδρίαση για αύριο ημέρα Παρασκευή 1η Δεκεμβρίου 2006 και ώρα 10.30΄, με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση της υπ’ αριθμόν 13/9/22-9-2006 επερώτησης Βουλευτών του ΠΑ.ΣΟ.Κ. προς τον Υπουργό Αγροτικής Ανάπτυξης και Τροφίμων, σχετικά με την τευτλοπαραγωγή και την Ελληνική Βιομηχανία Ζάχαρης, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ  
Τελευταία Αποθήκευση:	7/12/2006 3:56:00 μμ	Από:	Kd
Εκτυπώθηκε:	7/12/2006 10:57:00 πμ

