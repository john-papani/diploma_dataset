ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ ΡΠΣΤ’

Πέμπτη 16 Ιουνίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας του Βουλευτή κ. Ι. Μαγκριώτη, σελ.
3. Ανακοινώνεται ότι τη συνεδρίαση παρακολουθεί ο Πρόεδρος του Εθνικού Συμβουλίου της Σλοβακικής Δημοκρατίας κ. Πάβλο Κουσόρσκι, σελ.
4. Επί Διαδικαστικού θέματος, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου αναφορών και ερωτήσεων της Τρίτης 21ης Ιουνίου 2005, σελ.
4. Συζήτηση επικαίρων ερωτήσεων:
α) Προς τον Υπουργό Μεταφορών και Επικοινωνιών σχετικά με την δημοπράτηση της μελέτης των έργων αναβάθμισης του Αεροδρομίου στην Νέα Αγχίαλο, σελ.
β) Προς τον Υπουργό Εσωτερικών, Δημόσιας Διοίκησης και Αποκέντρωσης σχετικά με τις αλλαγές που προτίθεται να προωθήσει το Υπουργείο ώστε να καταστεί πιο αποτελεσματική η Δημόσια Διοίκηση, σελ.
γ) Προς τον Υπουργό Οικονομίας και Οικονομικών:
i) σχετικά με την χρηματοδότηση αποπληρωμής των μελετών του οδικού άξονα «Ρέθυμνο-Απόστολοι-Μάνδρες», σελ.
ii) σχετικά με τη λήψη μέτρων για την καλύτερη διαχείριση των αναπτυξιακών προγραμμάτων κ.λπ., σελ.
ε) Προς τον Υπουργό Πολιτισμού σχετικά με την αξιοποίηση διατηρητέου κτιρίου που βρίσκεται επί της οδού Βασιλίσσης ‘Ολγας 105 στη Θεσσαλονίκη, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Εθνικής ‘Αμυνας: «’Εφεδροι Υψηλής Ετοιμότητας-ΕΦ.Υ.ΕΣ», σελ.
2. Κατάθεση σχεδίου νόμου:
Οι Υπουργοί Οικονομίας και Οικονομικών, Απασχόλησης και Κοινωνικής Προστασίας και Δικαιοσύνης κατέθεσαν σχέδιο νόμου: «Θέματα Κεφαλαιαγοράς και άλλες διατάξεις», σελ.
3. Κατάθεση ‘Εκθέσεων Διαρκών Επιτροπών:
i) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την ‘Εκθεσή της στην πρόταση νόμου αρμοδιότητας του Υπουργείου Δικαιοσύνης: «Αντιμετώπιση της ενδοοικογενειακής βίας», σελ.
ii) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης: «Οργάνωση και λειτουργία των υπηρεσιών Δημόσιας Υγείας και λοιπές διατάξεις», σελ.
 iii) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης: «Θέματα εξωτερικών φρουρών», σελ.

ΟΜΙΛΗΤΕΣ
Α. Επί του Διαδικαστικού Θέματος:
ΠΑΥΛΙΔΗΣ Α., σελ.
ΣΟΥΡΛΑΣ Γ., σελ.

Β. Επί των επικαίρων ερωτήσεων:
ΑΝΔΡΕΟΥΛΑΚΟΣ Α., σελ.
ΖΗΣΗ Ρ., σελ.
ΚΟΥΒΕΛΗΣ Φ., σελ.
ΝΕΡΑΝΤΖΗΣ Α., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΟΘΩΝΑΣ Ε., σελ.
ΤΑΤΟΥΛΗΣ Π., σελ.
ΦΩΛΙΑΣ Χ., σελ.
ΧΟΥΡΜΟΥΖΙΑΔΗΣ Γ., σελ.

Γ. Επί του σχεδίου νόμου του Υπουργείου Εθνικής ‘Αμυνας:
ΓΕΙΤΟΝΑΣ Κ., σελ.
ΓΙΑΝΕΛΗΣ-ΘΕΟΔΟΣΙΑΔΗΣ Ι., σελ.
ΔΕΡΜΕΤΖΟΠΟΥΛΟΣ Δ.,σελ.
ΕΥΘΥΜΙΟΥ Π., σελ.
ΚΑΝΕΛΗ Γ., σελ.
ΚΑΡΧΙΜΑΚΗΣ Μ., σελ.
ΚΑΙΣΕΡΛΗΣ Κ., σελ.
ΚΟΡΤΣΑΡΗΣ Ν., σελ.
ΚΩΣΤΑΝΤΟΠΟΥΛΟΣ Ν., σελ.
ΛΑΜΠΡΟΠΟΥΛΟΣ Ι., σελ.
ΛΕΟΝΤΑΡΙΔΗΣ Θ., σελ.
ΛΙΑΝΗΣ Γ., σελ.
ΛΥΚΟΥΡΕΝΤΖΟΣ Α., σελ.
ΜΑΝΟΥΣΟΥ-ΜΠΙΝΟΠΟΥΛΟΥ Α., σελ.
ΟΙΚΟΝΟΜΟΥ Β., σελ.
ΤΖΑΜΤΖΗΣ Ι., σελ.
ΣΓΟΥΡΙΔΗΣ Π., σελ.
ΦΟΥΣΑΣ Α., σελ.
ΧΡΥΣΟΧΟΙΔΗΣ Μ., σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ ΡΠΣΤ΄
      Πέμπτη 16 Ιουνίου 2005
      Αθήνα, σήμερα στις 16 Ιουνίου 2005, ημέρα Πέμπτη και ώρα 10.50΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      Παρακαλείται η κυρία Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από την κ. Ροδούλα Ζήση, Βουλευτή Μαγνησίας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
      1) Οι Βουλευτές Νομού Αττικής και Β΄ Πειραιώς κύριοι ΒΑΣΙΛΕΙΟΣ ΟΙΚΟΝΟΜΟΥ και ΙΩΑΝΝΗΣ ΤΡΑΓΑΚΗΣ  αντίστοιχα κατέθεσαν αναφορά με την οποία η Δημοτική Παράταξη Πειραιά «Πρώτα ο Πειραιάς» ζητεί πληροφορίες και ενημέρωση για το έργο της ανακαίνισης του Δημοτικού Θεάτρου Πειραιά.
      2) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία ο Σύνδεσμος Πολιτικών Συνταξιούχων «Ο ΑΓΙΟΣ ΑΝΑΣΤΑΣΙΟΣ» ζητεί ικανοποίηση οικονομικού αιτήματος μελών του.
      3) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά με την οποία η Εθνική Συνομοσπονδία Ατόμων με Ειδικές Ανάγκες υποβάλλει τις προτάσεις της επί του σχεδίου νόμου «Οργάνωση και λειτουργία των υπηρεσιών δημόσιας υγείας».
      4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Πρόεδρος της Κοινότητας Ηρακλειάς Νομού Κυκλάδων ζητεί την αξιοποίηση του σπηλαίου «Άγιος Ιωάννης» Ηρακλειάς.
      5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Αλιευτικός Αγροτικός Σύλλογος Κιμώλου ζητεί την επαναλειτουργία και τη στελέχωση του Τοπικού Τελωνειακού Γραφείου της Κιμώλου.
      6) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία η νεολαία της περιοχής Αιγιάλης της Νήσου Αμοργού ζητεί την κατασκευή γηπέδου ποδοσφαίρου.
      7) Οι Βουλευτές Β΄ Αθηνών και Α’ Πειραιώς κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία η Πανελλήνια Ομοσπονδία Στεγνοκαθαριστηρίων – Ταπητοκαθαριστηρίων  - Πλυντηρίων – Σιδηρωτηρίων – Βαφείων και Συναφών Επαγγελμάτων διαμαρτύρεται για την εξαίρεση του κλάδου από το δικαίωμα της επιστροφής ΕΦΚ πετρελαίου κίνησης.
      8) Οι Βουλευτές Λέσβου και Α’ Πειραιώς κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα κατέθεσαν αναφορά με την οποία ο Δήμαρχος και το Δημοτικό Συμβούλιο του Δήμου Αμοργού Νομού Κυκλάδων ζητούν να απομακρυνθεί ή να μεταφερθεί η κεραία του ΟΤΕ από την περιοχή Δέμα του Δημοτικού Διαμερίσματος Χώρας του Δήμου Αμοργού.
      9) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Σύλλογος Γονέων του 3ου Δημοτικού Σχολείου Χαλκίδας ζητεί την επιτάχυνση των διαδικασιών αναπαλαίωσης του κτηρίου του εν λόγω σχολείου.
      10) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η ολοκλήρωση του οδικού δικτύου του  Νομού Λασιθίου.
      11) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Προστασίας Περιβάλλοντος κατοίκων Βάρης Αττικής καταγγέλλει παράνομες τροποποιήσεις στο πολεοδομικό σχέδιο Βάρης από τη Δημοτική Αρχή Βάρης.
      12) Ο Βουλευτής Θεσσαλονίκης κ. ΣΤΥΛΙΑΝΟΣ ΠΑΠΑΘΕΜΕΛΗΣ κατέθεσε αναφορά με την οποία το 2ο ΤΕΕ Θεσσαλονίκης ζητεί να εγκριθεί από τον ΟΑΕΔ η ειδικότητα συντήρησης και αποκατάστασης έργων τέχνης.
      13) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας με το οποίο ζητείται η στήριξη και αναβάθμιση της Μετεωρολογικής Υπηρεσίας.
      14) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Δημοτική Παράταξη Πειραιά «Πρώτα ο Πειραιάς» ζητεί πληροφορίες και ενημέρωση για το έργο ανακαίνισης του Δημοτικού Θεάτρου Πειραιά.
      15) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ κατέθεσε αναφορά με την οποία η εταιρεία «Ελληνικά Βιοκαύσιμα Α.Ε.» ζητεί να εγκριθεί,  ως καύσιμη ύλη οχημάτων, το αυτούσιο φυτικό λάδι.
      16) Ο Βουλευτής Λάρισας κ. ΜΑΞΙΜΟΣ ΧΑΡΑΚΟΠΟΥΛΟΣ κατέθεσε αναφορά με την οποία η Παιδική Στέγη Λάρισας ζητεί έκτακτη οικονομική ενίσχυση για την κάλυψη οφειλών της προς το ΙΚΑ.
      17) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία το Δημοτικό Συμβούλιο Νιγρίτας Σερρών ζητεί να μη μειωθεί  η δύναμη του 563 Τάγματος Πεζικού.
      18) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμος Κερκίνης Σερρών ζητεί οι αμαξοστοιχίες 605, 613 και 614 να σταματούν στο σταθμό Λιβαδιάς Σερρών.
      19) Ο Βουλευτής Σερρών κ. ΚΩΝ/ΝΟΣ ΤΣΙΠΛΑΚΗΣ κατέθεσε αναφορά με την οποία ο Δήμος Αμφίπολης Σερρών ζητεί να διατηρηθεί σε ισχύ η λειτουργία του οδικού κόμβου Κερδυλλίων Σερρών.
      Β΄ ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8311/1-3-05 ερώτηση του Βουλευτή κ. Χρήστου Πρωτόπαπα δόθηκε με το υπ’ αριθμ. 1479/29-3-05 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Χ. Πρωτόπαπας, για τα θέματα της αρμοδιότητάς μας, σας πληροφορούμε τα εξής:
     Σε ό,τι αφορά το ιδιοκτησιακό καθεστώς της έκτασης εμβαδού 4.138 στρ. του Ποικίλου Όρους που διεκδικεί η Μονή Ευαγγελισμού της Θεοτόκου της Μητροπόλεως Λαμίας με την 4269/12-5-2000 αναγνωριστική αγωγή κυριότητας, θα επιλυθεί με δικαστική απόφαση δεδομένου ότι η σχετική αγωγή εκδικάστηκε στις 9-12-2004. Τα δικαιώματα του Δημοσίου στις επίδικες εκτάσεις του Ποικίλου Όρους, καθώς διεκδικούνται εκτάσεις και από άλλους πέραν της Μονής, υποστηρίζονται από τους αρμοδίους εκπροσώπους του στα πλαίσια των σχετικών δικών.
     Επιπλέον, με το ν. 2742/99 άρθρο 21 έχουν θεσμοθετηθεί ζώνες για την προστασία του ορεινού όγκου Αιγάλεω με χρήσεις και εγκαταστάσεις φιλικές προς το περιβάλλον.
     Ο Υπουργός
     Ε. ΜΠΑΣΙΑΚΟΣ»
      2. Στην με αριθμό 8841/16-3-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. ΥΠΠΟ/ΓΡ. ΥΦΥΠ. Κ.Ε./732/28-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αριθμ. πρωτοκόλλου 8841/16-3-05 ερώτησης των Βουλευτών κ.κ. Ν. Γκατζή και Τ. Τσιόγκα, σχετικά με οικονομική ενίσχυση του Συλλόγου Αργιθεατών Ν. Μαγνησίας, σας πληροφορούμε τα εξής:
     Ο ανωτέρω Σύλλογος δεν έχει υποβάλει μέχρι σήμερα ανάλογο αίτημα στο Υπουργείο Πολιτισμού ώστε να γίνει προγραμματισμός οικονομικής ενίσχυσης.
     Το εν λόγω αίτημα θα εξεταστεί στα Πλαίσια του Γενικού Κανονισμού Χρηματοδοτήσεων και του Προϋπολογισμού του Υπουργείου Πολιτισμού 2005 εφόσον εγκριθούν οι σχετικές πιστώσεις.
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      3. Στην με αριθμό 8558/8-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. ΥΠΠΟ/ΓΡ.ΥΦ.ΚΕ./714/29-3-05 έγγραφο από τον Υφυπουργό Πολιτισμού η ακόλουθη απάντηση:
     «Σε απάντηση της με αρ.πρ.8558/8-3-2005 ερώτησης του Βουλευτή κ. Γ. Μαγκριώτη, σας πληροφορούμε τα εξής:
     Το Ζυθοποιείο ΦΙΞ στη Θεσσαλονίκη προστατεύεται από το ΥΠΠΟ με Υπουργική Απόφαση που δημοσιεύθηκε σε ΦΕΚ. Η αρμόδια Εφορεία Νεωτέρων Μνημείων Κεντρικής Μακεδονίας, στο πλαίσιο της συμμετοχής της ως συνδιοργανωτή φορέα στη Δράση «Βιομηχανική Κληρονομιά μεταξύ γης και θάλασσας-ευρωπαϊκό δίκτυο οικομουσείων» (Ευρωπαϊκό Πρόγραμμα Πολιτισμός 2000 σε συνεργασία με φορείς από επτά χώρες) μελετά τη δυνατότητα ένταξης σε τμήμα του διατηρητέου Βιομηχανικού μνημείου του Ζυθοποιείου ΦΙΞ στη Θεσσαλονίκη επισκέψιμου χώρου, στο πλαίσιο του σχεδιαζόμενου «Οικομουσείου του Θερμαϊκού».
     Ο Υφυπουργός
     ΠΕΤΡΟΣ ΤΑΤΟΥΛΗΣ»
      4. Στις με αριθμό 8499/4-3-05 και 8579/8-3-05 ερωτήσεις των Βουλευτών κυρίων Εμμανουήλ Φραγκιαδουλάκη και Ευαγγελίας Σχοιναράκη – Ηλιάκη δόθηκε με το υπ’ αριθμ. 1029498/1062, 1075/22-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση των με αριθ. πρωτ. 8499/4-3-05 και 8579/8-3-05 ερωτήσεων που κατέθεσαν οι Βουλευτές κ.κ. Μάνος Φραγκιαδουλάκης και Ευαγγελία Σχοιναράκη- Ηλιάκη, σχετικά με το ανωτέρω θέμα, σας γνωρίζουμε τα εξής:
     1 α. Οι αποστελλόμενοι από τα άλλα Κράτη - Μέλη στη χώρα μας οίνοι, σύμφωνα με τις σχετικές διατάξεις της Κοινοτικής Νομοθεσίας (Καν. (ΕΚ) 884/02) συνοδεύονται οπωσδήποτε από τα προβλεπόμενα από αυτές συνοδευτικά έγγραφα (ΣΔΕ ή ΑΣΔΕ), διότι πρόκειται για προϊόντα, εν δυνάμει τουλάχιστον, υποκείμενα σε Ε.Φ.Κ.
     Οι εισερχόμενοι λοιπόν στη χώρα μας οίνοι έστω και αν προέρχονται από άλλα Κράτη- Μέλη της Κοινότητας, υπόκεινται σε έλεγχο εκ μέρους των αρμοδίων Τελωνειακών Αρχών, οι οποίες προβαίνουν στη θεώρηση των σχετικών συνοδευτικών εγγράφων και απoστέλλoυν στις αρμόδιες Xημικές Yπηρεσίες Γ.Χ.Κ. δείγματα, μαζί με αντίγραφα των Σ.Δ.Ε.
     Οι Χημικές Υπηρεσίες προβαίνουν στον έλεγχο της ποιότητας και της καταλληλότητας των εν λόγω δειγμάτων και εκδίδουν Δελτία Χημικής Ανάλυσης (Δ.Χ.Α.) βάσει της κείμενης Εθνικής και Κοινοτικής Νομοθεσίας.
     Με τη διαδικασία αυτή, πέραν του διενεργουμένου ποιοτικού ελέγχου των οίνων, οι αρμόδιες Υπηρεσίες του Γ.Χ.Κ., λαμβάνουν γνώση για τη γενομένη διακίνηση, ενώ ο παραλήπτης έχει την υποχρέωση ενημέρωσης και των συναρμοδίων Υπηρεσιών του Υπουργείου Αγροτικής Ανάπτυξης και Τροφίμων.
     
β. Τυχόν περαιτέρω διακίνηση των οίνων αυτών στο εσωτερικό της χώρας, από τον αρχικό τους παραλήπτη προς διάφορους άλλους οινοποιούς ή και εμφιαλωτές, γίνεται, επίσης υπό έλεγχο, με την έκδοση των από τη νομοθεσία προβλεπομένων συνοδευτικών και παραστατικών εγγράφων, τηρουμένης ανάλογης διαδικασίας. Παράλληλα ο υπό οιανδήποτε ιδιότητα κάτοχος αμπελοοινικών προϊόντων οφείλει να τηρεί τα σχετικά από τις διατάξεις βιβλία. Την κύρια ευθύνη για τον έλεγχο των βιβλίων αυτών καθώς και της διακίνησης στο εσωτερικό έχουν οι αρμόδιες Υπηρεσίες του Υπουργείου Αγροτικής Ανάπτυξης και Τροφίμων.
     2. Με βάση την ισχύουσα αμπελοοινική νομοθεσία, η ανάμιξη διαφόρων επιτραπέζιων οίνων καταγωγής των Κρατών Μελών επιτρέπεται υπό ορισμένες προϋποθέσεις και, βεβαίως, εφ' όσον η εν λόγω πρακτική δηλώνεται ρητά στη συσκευασία του (τελικού) προϊόντος.
     Το πρόβλημα, συνεπώς, στο οποίο αναφέρονται οι ερωτήσεις μπορεί να αντιμετωπισθεί με συστηματικό διοικητικό έλεγχο των οινοποιείων και εμφιαλωτηρίων οίνων, σε συνδυασμό με τον έλεγχο της επισήμανσης των διακινουμένων από αυτά προϊόντων.
     Οι Υπηρεσίες του Γ.Χ.Κ. μέχρι τώρα ασκούν δειγματοληπτικά τέτοιου είδους ελέγχους στα εμφιαλωτήρια οίνων. Ειδικότερα, κατά το τρέχον έτος οι Υπηρεσίες του Γ.Χ.Κ προέβησαν σε εκκαθάριση και επαλήθευση του αρχείου των εργαστηρίων εμφιαλώσεων οίνων και έχει ήδη γίνει το πρώτο βήμα για την ενάσκηση συστηματικότερου και εντατικότερου ελέγχου των εν λόγω μονάδων.
     Με τον τρόπο αυτό, εκτιμάται ότι θα περισταλούν οι αναφερόμενες στην ερώτηση περιπτώσεις παραπλάνησης των καταναλωτών, και θα διασφαλιστούν τα συμφέροντα των Ελλήνων παραγωγών.
     Ειδικά στο Νομό Ηρακλείου όπου λειτουργούν 13 εμφιαλωτήρια οίνου το Γ.Χ.Κ. έχει ενεργήσει συστηματικούς και ενδελεχείς ελέγχους, κατά το τρέχον έτος.
     Διερευνώντας το συγκεκριμένο θέμα, πληροφορηθήκαμε από την Προϊσταμένη της Χημικής Υπηρεσίας Ηρακλείου, ότι σε συγκεκριμένο οινoπoιείo του Νομού Ηρακλείου, παρελήφθησαν πράγματι, τρεις παρτίδες ερυθρού οίνου, προερχόμενες από lταλία. Το Γ.Χ.Κ. παρέλαβε και εξέτασε δείγματα από τις παρτίδες και διαβίβασε με έγγραφό του τα αντίγραφα των συνοδευτικών εγγράφων (Σ.Δ.Ε) στη Διεύθυνση Αγροτικής Ανάπτυξης του Νομού Ηρακλείου προς περαιτέρω έλεγχο και παρακολούθηση.
     Ο Υφυπουργός
     ΑΔΑΜ ΡΕΓΚΟΥΖΑΣ»
      5. Στην με αριθμό 8291/1-3-05 ερώτηση του Βουλευτή κ. Ευάγγελου Παπαχρήστου δόθηκε με το υπ’ αριθμ. 198/7-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση της με αριθ. πρωτ. 8291/01-03-2005 ερώτησης του Βουλευτή κ. Β. Παπαχρήστου που κατατέθηκε στη Βουλή των Ελλήνων και μας διαβιβάσθηκε με το ανωτέρω σχετικό, σας γνωρίζουμε τ' ακόλουθα:
     1. Η συγκρότηση των Λιμενικών Επιτροπών των εποπτευομένων από το ΥΕΝ Λιμενικών Ταμείων, σύμφωνα με τις διατάξεις του άρθρου 10 του ν. 2987/2002 (Α' 27), ανήκει στις αρμοδιότητες του Γενικού Γραμματέα της Περιφέρειας.
     2. Ο Γενικός Γραμματέας της Περιφέρειας Ηπείρου με την αριθ. 424-187/25-2-2005 Απόφασή του προέβη στην ανασυγκρότηση της Λιμενικής Επιτροπής του Λιμενικού Ταμείου νομού Πρέβεζας. Ήδη, σύμφωνα με σχετικό έγγραφο του εν λόγω Λιμενικού Ταμείου, τα μέλη της Λιμενικής Επιτροπής εξέλεξαν με ψηφοφορία τον Πρόεδρό της .
     Ο Υπουργός
     ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      6. Στην με αριθμό 8795/15-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 7017/4/4975/7-4-05 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Φ. Κουβέλης, σε ό,τι μας αφορά, σας γνωρίζουμε ότι για την αντιμετώπιση της λαθρομετανάστευσης ασκείται από τις Υπηρεσίες μας έντονο προληπτικό και κατασταλτικό έργο, με σύγχρονες μεθόδους και μέσα, ώστε να εμπεδωθεί το αίσθημα ασφαλείας στους πολίτες και να διασφαλισθούν τα εθνικά μας συμφέροντα. Οι αρμόδιες Υπηρεσίες μας, σε συνεργασία με τις Υπηρεσίες των συναρμοδίων Υπουργείων, για την αποτροπή εισόδου λαθρομεταναστών και την εξάρθρωση των κυκλωμάτων που δρουν και διευκολύνουν, εκμεταλλευόμενοι παράλληλα, τους αλλοδαπούς που επιθυμούν να εισέλθουν στη χώρα μας, καταβάλλουν κάθε δυνατή προσπάθεια και εφαρμόζουν με ιδιαίτερη προσοχή και ευαισθησία την ισχύουσα νομοθεσία.
     Σε ό,τι αφορά το θέμα της κράτησης των λαθρομεταναστών, σας πληροφορούμε ότι διαρκής επιδίωξη του Υπουργείου μας είναι η εξασφάλιση όσο το δυνατό καλύτερων συνθηκών διαβίωσης των κρατουμένων ημεδαπών και αλλοδαπών, στα κρατητήρια των αστυνομικών Υπηρεσιών και γι' αυτό καταβάλλονται συντονισμένες προσπάθειες, ώστε να επιλύονται τα προβλήματα που επισημαίνονται σε ορισμένες Υπηρεσίες και οφείλονται στην υπάρχουσα κτιριακή υποδομή, σε συνδυασμό, πολλές φορές, με τον μεγάλο αριθμό κρατουμένων.
     Πέραν αυτών, με σχέδια που έχουν εκπονηθεί για την αντιμετώπιση της λαθρομετανάστευσης, ανατίθεται στο Υπουργείο Εσωτερικών, Δημόσιας Διοίκησης και Αποκέντρωσης η επίβλεψη των οικείων Νομαρχιακών Αυτοδιοικήσεων για τη συγκρότηση και λειτουργία Κέντρων Προσωρινής Διαμονής, καθώς και η διάθεση των αναγκαίων πιστώσεων σε αυτές για την αντιμετώπιση των δαπανών διαμονής, σίτισης και περίθαλψης των λαθρομεταναστών. Στις αρμόδιες Υπηρεσίες μας έχουν ανατεθεί η φρούρηση των κέντρων, η περαιτέρω προώθηση των φυλασσομένων και γενικά η υποστήριξη των σχεδίων στον συγκεκριμένο τομέα.
     Επίσης, σύμφωνα με τις διατάξεις του άρθρου 48 του ν. 2910/2001, η ευθύνη για τη δημιουργία χώρων κράτησης των λαθρομεταναστών ανήκει στην αρμοδιότητα των Υπηρεσιών του ανωτέρω Υπουργείου. Ειδικότερα, οι προς απέλαση αλλοδαποί κρατούνται από την οικεία αστυνομική Αρχή και μέχρι να ολοκληρωθούν οι διαδικασίες απέλασής τους μπορεί να παραμένουν σε ειδικούς χώρους, οι οποίοι ιδρύονται με απόφαση του Γενικού Γραμματέα Περιφέρειας και λειτουργούν με μέριμνα της Περιφέρειας. Με την ίδια απόφαση καθορίζονται οι προδιαγραφές και οι όροι λειτουργίας αυτών των χώρων, η δε Ελληνική Αστυνομία έχει μόνο την ευθύνη της φύλαξης των εν λόγω ειδικών χώρων.
     Οι Υπηρεσίες μας συνεργάζονται με τους κατά τόπους Γενικούς Γραμματείς των Περιφερειών και τις Νομαρχιακές Αυτοδιοικήσεις, για την αντιμετώπιση των προβλημάτων, που αφορούν τη στέγαση, σίτιση και γενικότερα τη φιλοξενία των λαθρομεταναστών. Πρέπει δε να επισημανθεί ότι, σε μαζικές αφίξεις λαθρομεταναστών, σημαντική είναι και η συμβολή, στην επίλυση των προβλημάτων που ανακύπτουν, των τοπικών φορέων της κάθε περιοχής.
     Μέχρι σήμερα, πάντως, στην περιφέρεια της Αστυνομικής Διεύθυνσης Κυκλάδων δεν έχουν ιδρυθεί οι προβλεπόμενοι από το άρθρο 48 του ν.2910/2001 ειδικοί χώροι κράτησης λαθρομεταναστών και σε κάθε περίπτωση αποβίβασης λαθρομεταναστών στην περιοχή της, αυτοί κρατούνται στα αστυνομικά κρατητήρια, καθώς και σε χώρους που παραχωρεί η Νομαρχιακή Αυτοδιοίκηση Κυκλάδων, για διάστημα που δεν μπορεί να υπερβαίνει τους τρεις μήνες, σύμφωνα με διάταξη του άρθρου 44 του ανωτέρω νόμου. Στο πλαίσιο αυτό οι Υπηρεσίες μας, σε συνεργασία με τις Υπηρεσίες και φορείς του Υπουργείου Εσωτερικών, Δημόσιας Διοίκησης και Αποκέντρωσης, που είναι αρμόδιες για τη στέγαση, σίτιση και ιατροφαρμακευτική περίθαλψη των λαθρομεταναστών που κρατούνται στην Αστυνομική Διεύθυνση Κυκλάδων, καταβάλλουν κάθε προσπάθεια για την επίλυση των προβλημάτων που ανακύπτουν.
     Σε ό,τι αφορά τους αναφερόμενους λαθρομετανάστες, σας πληροφορούμε ότι, από τις αρμόδιες Αρχές, την 27-2-2005, συνελήφθησαν σε βραχονησίδα 174 άτομα στερούμενα ταξιδιωτικών εγγράφων, τα οποία μεταφέρθηκαν, την επομένη ημέρα, στον οικισμό της Μήλου και εγκαταστάθηκαν σε χώρους επιχείρησης ενοικιαζομένων δωματίων, που παραχώρησε η Νομαρχιακή Αυτοδιοίκηση Κυκλάδων.
     Από το Λιμεναρχείο Μήλου σχηματίσθηκε δικογραφία σε βάρος 8 εκ των ανωτέρω συλληφθέντων αλλοδαπών για διακίνηση των υπολοίπων λαθρομεταναστών. Οι αλλοδαποί αυτοί οδηγήθηκαν στη Δικαιοσύνη και από 18-3-2005, κρατούνται στις Δικαστικές Φυλακές Χίου, δυνάμει εντάλματος προσωρινής κράτησης που εκδόθηκε από τον αρμόδιο δικαστικό λειτουργό.
     Από την αρμόδια Υπηρεσία μας εκδόθηκαν σε βάρος των υπολοίπων 166 λαθρομεταναστών αιγυπτιακής υπηκοότητας αποφάσεις απέλασης με κράτηση και κρατήθηκαν στους ανωτέρω χώρους, προκειμένου να απελαθούν από τη χώρα, ενώ την 22-3-2005 οι εν λόγω λαθρομετανάστες υπέβαλαν αιτήματα για χορήγηση πολιτικού ασύλου, τα οποία θα εξετασθούν, σύμφωνα με τις διατάξεις της ισχύουσας νομοθεσίας.
     Επισημαίνεται ότι, πρόσφατα, 12 εκ των ανωτέρω λαθρομεταναστών, αφέθηκαν ελεύθεροι, κατόπιν αποφάσεων του αρμοδίου Προέδρου Διοικητικού Πρωτοδικείου ενώπιον του οποίου προέβαλαν αντιρρήσεις κατά της κράτησής τους. Πάντως, για το όλο θέμα, από την ανωτέρω Υπηρεσία μας, ενημερώθηκε, μέσω του Υπουργείου Εξωτερικών, ο πρόξενος της Αιγύπτου στη χώρα μας.
     Σε ό,τι αφορά τις συνθήκες κράτησης των υπολοίπων 154 λαθρομεταναστών, σας πληροφορούμε ότι τα δωμάτια της επιχείρησης ενοικιαζομένων δωματίων που έχουν μισθωθεί για τη στέγαση αυτών δεν επαρκούν για την άνετη διαμονή τους, πλην όμως δεν υφίσταται δυνατότητα εξεύρεσης άλλων χώρων στο νησί, λόγω της επερχόμενης τουριστικής περιόδου και των προβλημάτων που δημιουργούνται στους χώρους φιλοξενίας τους, ούτε είναι εφικτή η μεταγωγή τους στα κρατητήρια της Υποδιεύθυνσης Αλλοδαπών Αττικής, λόγω υπερπληρότητας αυτών.
     Από τις αρμόδιες Υπηρεσίες καταβάλλονται συνεχείς προσπάθειες για την επίλυση των προβλημάτων που ανακύπτουν στους χώρους που φιλοξενούνται οι ανωτέρω αλλοδαποί. Πάντως, προβλήματα ασφαλείας για τους κατοίκους του νησιού δεν υφίστανται, καθόσον οι ανωτέρω φρουρούνται, σε 24ωρη βάση, από ανάλογο προσωπικό.
     Ο Υφυπουργός
     ΧΡΗΣΤΟΣ ΜΑΡΚΟΓΙΑΝΝΑΚΗΣ»
      7. Στις με αριθμό 8572/8-3-05 και 8863/16-3-05 ερωτήσεις των Βουλευτών κυρίων Ροδούλας Ζήση και Ευαγγελίας Σχοιναράκη-Ηλιάκη δόθηκε με το υπ’ αριθμ. 25975/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 8572/8-3-05 και 8863/16-3-05 τις οποίες κατέθεσαν οι Βουλευτές κ. Ροδούλα Ζήση και κ, Ευαγγελία Σχοιναράκη-Ηλιάκη σχετικά με τα Προγράμματα της Πρόσθετης Διδακτικής Στήριξης και της Ενισχυτικής Διδασκαλίας, σας γνωρίζουμε τα ακόλουθα:
      Τα δύο Ενισχυτικά Προγράμματα του Δημόσιου Σχολείου, αυτό της Πρόσθετης Διδακτικής Στήριξης στα Λύκεια και αυτό της Ενισχυτικής Διδασκαλίάς στα Γυμνάσια, αντιμετωπίζονται με αμέριστο ενδιαφέρον και ευαισθησία από το ΥΠ.Ε.Π.Θ., καθότι ανακουφίζουν και στηρίζουν τις οικονομικά ασθενείς τάξεις και ενισχύουν και βελτιώνουν αισθητά τις επιδόσεις των μαθητών με μαθησιακές δυσκολίες.
      Α. Όσον αφορά στο Πρόγραμμα της Πρόσθετης Διδακτικής Στήριξης, το ενδιαφέρον αυτό αποδείχτηκε στην πράξη, με την κινητοποίηση που επέδειξε το ΥΠ.Ε.Π.Θ. για την επίλυση του τεράστιου προβλήματος της χρηματοδότησης του Έργου, του οποίου ο προϋπολογισμός εξαντλήθηκε στις 30-6-2003, με συνέπεια το σχολικό έτος 2003-2004 το έργο της ΠΔΣ να υλοποιηθεί χωρίς τεχνικό δελτίο και χωρίς χρηματοδότηση. Παρ' όλα αυτά με το Νόμο 3255/22-07-2004, όχι μόνο ρυθμίστηκε το πρόβλημα της χρηματοδότησης για τη χρονιά 2003-04 με επιχορήγηση 50.000.000€ στον Ειδικό Λογαριασμό από το Πρόγραμμα Δημοσίων Επενδύσεων, αλλά εξασφαλίστηκε και η βιωσιμότητα του έργου μέχρι και το 2006, με πρόβλεψη για τα σχολικά έτη 2004-05 και 2005-06, συγχρηματοδότησης από το ΕΠΕΑΕΚ του ΥΠ.Ε.Π.Θ. και τον Τακτικό Προϋπολογισμό ή το Εθνικό Σκέλος του ΠΔΕ του ΥΠ.Ε.Π.Θ. (άρθρο 6 παρ. 12 του Ν. 3255).
      Συνεπώς, έχουν εξασφαλιστεί τα κονδύλια για το ωρομίσθιο εκπαιδευτικό προσωπικό της ΠΔΣ, αλλά και το σύνολο των δαπανών υλοποίησης του Έργου μέχρι και το έτος 2006.
      Επίσης, με σχετική εγκύκλιο του ΥΠ.Ε.Π.Θ. με θέμα: «Οργάνωση προγραμμάτων Πρόσθετης Διδακτικής Στήριξης σχολικού έτους 2004-2005» και όπως ειδικότερα ορίζεται στην παράγραφο 9 του τμήματος Δ αυτής, για τους ωρομίσθιους καθηγητές στην Πρόσθετη Διδακτική Στήριξη πρέπει να καταβάλλεται προσπάθεια ώστε αυτοί να αποτελούν το 40% του συνόλου των απασχολούμενων καθηγητών στο Πρόγραμμα, ανά Διεύθυνση ΔΕ.
      Β. Όσον αφορά στο Πρόγραμμα της Ενισχυτικής Διδασκαλίας και στην πρόσληψη ωρομισθίων καθηγητών για το Πρόγραμμα, σας γνωρίζουμε τα εξής:
      Το Πρόγραμμα της Ενισχυτικής Διδασκαλίας για το σχολικό έτος 2004-2005 εφαρμόζεται και υλοποιείται στα σχολεία με βάση την αριθμ. 96734/Γ7/11-9-2003 Υ.Α η οποία ορίζει ότι στο Πρόγραμμα της Ενισχυτικής διδάσκουν μόνιμοι, αναπληρωτές και ωρομίσθιοι εκπαιδευτικοί. Οι μόνιμοι διδάσκουν στο Πρόγραμμα είτε προς συμπλήρωση του διδακτικού τους ωραρίου, χωρίς πρόσθετη αμοιβή, είτε πέραν του υποχρεωτικού τους ωραρίου με υπερωριακή αποζημίωση. Οι κατά τόπους Διευθύνσεις Δευτεροβάθμιας Εκπαίδευσης, φροντίζουν, κατά προτεραιότητα να συμπληρώσουν με Ενισχυτική Διδασκαλία τα ωράρια των μονίμων εκπαιδευτικών του πρωινού προγράμματος. Σε περίπτωση που δεν υπάρχει προσφορά από μόνιμους εκπαιδευτικούς για απασχόλησή τους στο πρόγραμμα με υπερωριακή αποζημίωση, προσλαμβάνουν εκπαιδευτικούς από τους Ενιαίους Πίνακες προσωρινών αναπληρωτών και ωρομισθίων εκπαιδευτικών Δευτεροβάθμιας Εκπαίδευσης που συντάσσονται από το τμήμα Διορισμών του ΥΠ.Ε.Π.Θ.
      Σε περίπτωση δυσκολίας πρόσληψης ωρομισθίων για την Ενισχυτική Διδασκαλία, δίνεται η δυνατότητα, με βάση την παραπάνω Υπουργική Απόφαση, να υλοποιείται το Πρόγραμμα με μονίμους και αναπληρωτές εκπαιδευτικούς.
      Ο Υφυπουργός
      ΓΕΩΡΓΙΟΣ ΚΑΛΟΣ»
      8. Στην με αριθμό 8764/11-3-05 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Φ900α/4520/7868/4-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8764/11-3-2005 ερώτησης, που κατέθεσε ο Βουλευτής κ. Ανδρέας Λοβέρδος, με θέμα τη συμμετοχή της Ελλάδος στην άσκηση EUROPEAN CHALLENGE '05, σας γνωρίζουμε τα ακόλουθα:
      Η άσκηση EUROPEAN CHALLENGE '05 που θα διεξαχθεί από 19 έως 27 Aπριλίoυ 2005 είναι μια διακλαδική άσκηση που διοργανώνεται από το Γερμανικό Στρατό και αποσκοπεί στην εκπαίδευση του Γερμανικού Στρατηγείου Δυνάμεων (FHQ) που έχει διατεθεί για την υποστήριξη επιχειρήσεων της Ευρωπαϊκής Ένωσης. Στην άσκηση αυτή από ελληνικής πλευράς θα συμμετέχουν δύο (2) Επιτελείς ως ενίσχυση επιτελείου (augmentees). Επίσης, προσεκλήθη να παρακολουθήσει μέρος της άσκησης και ο Αρχηγός ΓΕΕΘΑ (κατόπιν εντολής του θα εκπροσωπηθεί από τον Διευθυντή Α΄ Κλάδου ΓΕΕΘΑ).
      Στις 24 Φεβρουαρίου 2005 περιήλθε στο ΓΕΕΘΑ, μέσω της Στρατιωτικής Αντιπροσωπείας μας στην Ευρωπαϊκή Ένωση, ενημερωτικό υλικό σε ηλεκτρονική μορφή σχετικά με την άσκηση, όπως το είχε διαβιβάσει η Γερμανική Στρατιωτική Αντιπροσωπεία σε όλα τα Κράτη-Μέλη της Ευρωπαϊκής Ένωσης, συμπεριλαμβανομένης της Κύπρου. Ένα από τα παραπάνω έγγραφα (παρουσίαση μορφής power point), στην πάνω αριστερή γωνία των διαφανειών είχε ένα γραφιστικό σήμα με το όνομα της άσκησης γύρω από το χάρτη της Ευρώπης. Στη μεγέθυνση του σήματος διαπιστώθηκε ότι ο χάρτης αυτός δεν περιλαμβάνει την Κύπρο, παρότι περιλαμβάνει την Τουρκία.
      Στις 25 Φεβρουαρίου 2005 ενημερώθηκε τηλεφωνικά το ΥΠΕΞ/Α11. Την επομένη (26-2-05) μας έγινε γνωστό ότι η πληροφορία είχε διαβιβασθεί στην Κυπριακή πλευρά μέσω της Πρεσβείας μας, η οποία (Κυπριακή πλευρά) ήταν ήδη ενήμερη για το γεγονός και είχε προβεί σε προφορικό διάβημα. Η Γερμανική πλευρά δήλωσε ότι επρόκειτο περί απροσεξίας, η οποία θα διορθωνόταν άμεσα. Επιπλέον, μας ενημέρωσαν ότι η Κύπρος θα λάβει μέρος στην άσκηση με δύο (2) Επιτελείς.
      Σύμφωνα με τα παραπάνω και δεδομένου ότι σε κανένα άλλο από τα επισήμως διακινηθέντα έγγραφα της άσκησης δεν παρουσιάζεται το επίμαχο σήμα, εκτιμάται ότι πρόκειται περί μη ηθελημένου σφάλματος, το οποίο αντιμετωπίστηκε με άμεσες και συντονισμένες ενέργειες.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      9. Στην με αριθμό 8761/11-3-05 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Φ900α/4518/7866/4-4-05 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8761/11-3-2005 ερώτησης, που κατέθεσε ο Βουλευτής κ. Ανδρέας Λοβέρδος, με θέμα τη φύλαξη του Αεροδρομίου της Καμπούλ, σας γνωρίζουμε τα ακόλουθα:
      Η Τουρκία έχει αναλάβει τη Διοίκηση του Αεροδρομίου από το Φεβρουάριο 2005 μέχρι τον Αύγουστο 2005, για να τη διαδεχθεί η Πορτογαλία μέχρι το Δεκέμβριο 2005 και στη συνέχεια η Ελλάδα μέχρι τον Απρίλιο 2006 (διάστημα τεσσάρων (4) μηνών).
      Μετά την Ελλάδα, τη Διοίκηση θα αναλάβουν διαδοχικά η Ρουμανία, η Τσεχία και η Βουλγαρία. Ο υπόψη προγραμματισμός εντάσσεται στη μεσοπρόθεσμη αντιμετώπιση των αναγκών του Αεροδρομίου της Καμπούλ ενώ στη συνέχεια θα επιδιωχθεί ο πολιτικός έλεγχος του Αεροδρομίου.
      Μετά την αποδοχή του σχεδίου του ΝΑΤΟ για τη μεσοπρόθεσμη αντιμετώπιση των αναγκών του Αεροδρομίου της Καμπούλ, το ΓΕΕΘΑ ανέθεσε στο ΓΕΑ την υλοποίηση της υπόψη αποστολής. Το ΓΕΑ θα διαθέσει το Διοικητή του Αεροδρομίου καθώς και αριθμό προσωπικού (19 άτομα), ως Key Personnel, για την προαναφερθείσα περίοδο.
      Σύμφωνα με το εν λόγω σχέδιο, η χώρα μας είναι υπεύθυνη, πέραν της διάθεσης Διοικητού, για:
      - Την επάνδρωση των θέσεων που επιθυμεί, ως Key Personnel. Οι υπόλοιπες θέσεις του Αεροδρομίου θα επανδρωθούν από τα έθνη, σύμφωνα με την ισχύουσα διαδικασία του ΝΑΤΟ.
      - Τη χρηματοδότηση αποκλειστικά και μόνο του προσωπικού που θα διαθέσει στο Αεροδρόμιο ενώ δεν θα έχει καμία ευθύνη για την παροχή εξοπλισμού ή υπηρεσιών για τη συνέχιση της λειτουργίας του Αεροδρομίου.
      Σε ό,τι αφορά στο χρόνο μετάβασης του ελληνικού προσωπικού στην Καμπούλ, σας κάνουμε γνωστό ότι θα αφιχθεί εγκαίρως, ώστε να υπάρξει ομαλή μετάπτωση του ελέγχου του Αεροδρομίου στην ελληνική δύναμη. Ακριβής ημερομηνία δεν έχει ακόμη καθορισθεί.
      Ο Υπουργός
      ΣΠΗΛΙΟΣ Π. ΣΠΗΛΙΩΤΟΠΟΥΛΟΣ»
      10. Στις με αριθμό 9078/23-2-05 και 9092/24-3-05 ερωτήσεις των Βουλευτών κυρίων Στυλιανού Ματζαπετάκη και Αθανασίου Αλευρά δόθηκε με το υπ’ αριθμ. 31143/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στις ερωτήσεις με αριθμούς 9078/23-3-05 και 9092/24-3-05 τις οποίες κατέθεσαν οι Βουλευτές κ.κ. Στέλιος Ματζαπετάκης και Νάσος Aλευράς σχετικά με τον αποκλεισμό των αποφοίτων των Εσπερινών ΤΕΕ από την εισαγωγή τους στις σχολές Υπαξιωματικών και Αστυφυλάκων, σας γνωρίζουμε τα ακόλουθα:
      Με πρόσφατη τροπολογία που ψηφίστηκε στη Βουλή των Ελλήνων οι κάτοχοι πτυχίου Β΄ κύκλου σπουδών ημερήσιου ΤΕΕ των Τομέων Μηχανολογικού, Ηλεκτρολογικού, Ηλεκτρονικού, Κατασκευών, Οικονομίας και Διοίκησης, Ναυτικού και Ναυτιλιακού, Πληροφορικής-Δικτύων Η/Υ, Χημικών Εργαστηριακών Εφαρμογών, Υγείας και Πρόνοιας και Τομέα Γεωπονίας, Τροφίμων και Περιβάλλοντος και των αντίστοιχων προς αυτούς τομέων των πρώην ΤΕΛ ή των Ναυτικών Λυκείων κατά τα έτη 2005, 2006 και 2007 έχουν δικαίωμα πρόσβασης στις σχολές Μονίμων Υπαξιωματικών Στρατού Ξηράς (Σ.Μ.Υ.), Υπαξιωματικών Πολεμικού Ναυτικού (Σ.Μ.Υ.Ν.) Τεχνικών Υπαξιωματικών Πολεμικής Αεροπορίας (Σ.Τ.Υ.Α.) και τις Σχολές Αστυφυλάκων της Ελληνικής Αστυνομίας.
      Για τις Ανώτερες Στρατιωτικές Σχολές Υπαξιωματικών (Α.Σ.Σ.Υ.) το ποσοστό του αριθμού των εισακτέων καθορίζεται σε 8% επί του ποσοστού που αναλογεί σε όσους διαγωνίζονται κατ' έτος στα μαθήματα της Γ' τάξης του Ενιαίου Λυκείου ενώ για τις Σχολές Αστυφυλάκων της Ελληνικής Αστυνομίας ο αριθμός θέσεων ή το ποσοστό θέσεων επί του αριθμού των εισακτέων ορίζεται με κοινή απόφαση του Υπουργού Εθνικής Παιδείας και Θρησκευμάτων και του Υπουργού Δημόσιας Τάξης.
      Επί του παρόντος δεν προβλέπεται νέα τροποποίηση του νόμου.
      Ο Υφυπουργός
      ΣΠ. ΤΑΛΙΑΔΟΥΡΟΣ»
      11. Στην με αριθμό 6817/19-1-05 ερώτηση της Βουλευτού κ. Ελπίδας Τσουρή δόθηκε με το υπ’ αριθμ. 5718/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 6817/19-1-05, την οποία κατέθεσε η Βουλευτής κ. Ελπίδα Τσουρή, και αφορά στη σχολική στέγη της Ν.Α Χίου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την  απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν. 2218/94, Ν. 2240/94 και Π.Δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.ΑΕ. 047/6) για οικόπεδα μελέτες και κατασκευές χωρίς περαιτέρω παρέμβαση μέσα στο Νομό.
      Το έτος 2004 η Νομαρχιακή Αυτοδιοίκηση Χίου έχει επιχορηγηθεί με το ποσό των 200.000,00 Ευρώ για οικόπεδα μελέτες και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
      Αντίστοιχα σε ετήσιες επιχορηγήσεις προς τους ΟΤΑ για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Όσον αφορά στην ανέγερση σχολικού συγκροτήματος στο Δήμο Καμποχωρίου η Νομαρχιακή Αυτοδιοίκηση Χίου μας πληροφόρησε ότι, υπάρχει αναγκαιότητα για την κατασκευή του έργου λόγω της πληθυσμιακής αύξησης και κατ' επέκταση μαθητικής κοινότητας του Δήμου. Ο Δήμος έχει εκπονήσει πλήρη μελέτη και έχει εξασφαλισθεί κατάλληλο οικόπεδο για την ανέγερση του διδακτηρίου.
      Τέλος σας γνωρίζουμε ότι το ΥΠΕΠΘ θα φροντίσει, στο πλαίσιο των χρηματοοικονομικών δυνατοτήτων του Π.Δ.Ε. για το 2005, για επαρκή χρηματοδότηση της Ν.Α. Χίου προκειμένου να εξελιχθεί ομαλά η πορεία εκτέλεση του έργου της σχολικής στέγης.
      Ο Υφυπουργός
      ΓΕΩΡΓΙΟΣ ΚΑΛΟΣ»
      12. Στις με αριθμό 7680/10-2-05 και 8835/16-3-05 ερωτήσεις του Βουλευτή κ. Αθανασίου Μωραΐτη  δόθηκε με το υπ’ αριθμ. Φ90022/7698/605/4-4-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Σε απάντηση της σχετικής ερώτησης του Βουλευτή κ. Θάνου Mωραΐτη που μας διαβιβάσθηκε από το Υπουργείο Υγείας και Κοινωνικής Αλληλεγγύης με το αρ. πρωτ. 15536/4-3-2005 έγγραφο σχετικά με το ανωτέρω θέμα, σας γνωρίζουμε τα παρακάτω:
      Οι ασφαλιστικοί Οργανισμοί αρμοδιότητας του Υπουργείου Απασχόλησης και Κοινωνικής Πρoστασίας χορηγούν εξωιδρυματικό επίδομα παραπληγίας στους ασφαλισμένους, συνταξιούχους και μέλη των οικογενειών τους που πάσχουν από παραπληγία - τετραπληγία με ποσοστό αναπηρίας 67% και άνω σύμφωνα με τις διατάξεις της παρ. 1,2 του άρθρου 42 του ν. 1140/1981. Με τις διατάξεις της παραγράφου 2 του άρθρου 5 του ν. 3232/2004 το επίδομα επεκτάθηκε και σε όσους με το ίδιο ποσοστό αναπηρίας πάσχουν από:
      α. μυασθένεια - μυοπάθεια
      β. έχουν φωκομέλεια
      γ. πάσχουν από σκλήρυνση κατά πλάκας που επιφέρει παραπληγία - τετραπληγία
      δ. έχουν ακρωτηριασμό κατά τα τέσσερα άκρα, από τον αστράγαλο και πάνω για τα δύο κάτω άκρα και από τον καρπό και πάνω για τα δύο άνω άκρα ή έχουν υψηλό μηριαίο ακρωτηριασμό των δύο κάτω άκρων ή πλήρη ακρωτηριασμό των δύο άνω άκρων ή αντίστοιχο ακρωτηριασμό του ενός κάτω άκρου και του ενός άνω άκρου, που δεν επιδέχονται εφαρμογής τεχνητού μέλους
      (σε όσους έχουν πλήρη ακρωτηριασμό του ενός άνω μόνο άκρου - άνω ή κάτω - που δεν επιδέχεται εφαρμογής τεχνητού μέλους και ποσοστό αναπηρίας 67%, χορηγείται επίδομα, το ύψος του οποίου ανέρχεται σε 10 Η.Α.Ε.).
      Είναι γεγονός ότι οι ανάπηροι των ασφαλιστικών μας οργανισμών δεν τυγχάνουν της ίδιας αντιμετώπισης σε σχέση με τους αναπήρους που υπάγονται στην ασφάλιση του Δημοσίου, καθώς οι τελευταίοι λαμβάνουν το επίδομα παραπληγίας σύμφωνα με τις διατάξεις του άρθρου 16 του νόμου 3106/2003, οι οποίες είναι ευρύτερες και καταλαμβάνουν στο πεδίο εφαρμογής τους μεγαλύτερο αριθμό αναπήρων.
      Επισημαίνεται πάντως ότι το Υπουργείο μας μέσα στα πλαίσια της εκάστοτε ασκούμενης κοινωνικής πολιτικής εξετάζει με ιδιαίτερη ευαισθησία όλα τα αιτήματα που αναφέρονται στην εξάλειψη των τυχόν υφιστάμενων δυσμενών διακρίσεων που αφορούν στην καταβολή του επιδόματος παραπληγίας στους αναπήρους των Ταμείων αρμοδιότητας του Υπουργείου μας, υπό το πρίσμα των πραγματικών αναγκών των αναπήρων, σε συνάρτηση βέβαια με τις γενικότερες κοινωνικοοικονομικές συνθήκες που επικρατούν, αλλά και με το κόστος που αυτά επιφέρουν στους ασφαλιστικούς οργανισμούς. Η παράμετρος του κόστους είναι πολύ σημαντική, δεδομένου ότι δεν είναι δυνατή η προώθηση νέων νομοθετικών ρυθμίσεων χωρίς την εξασφάλιση της μελλοντικής χρηματοδότησης των λαμβανομένων μέτρων κοινωνικής πολιτικής.
      Σύμφωνα με τα παραπάνω, λοιπόν, και προκειμένου να εξεταστεί το ενδεχόμενο εξομοίωσης των όρων χορήγησης του επιδόματος παραπληγίας μεταξύ δημοσίου και λοιπών ασφαλιστικών Ταμείων, με το Φ80000/32213/1953/21-12-2004 έγγραφο του Υπουργείου μας, ζητήθηκε από τους εποπτευόμενους από το Υπουργείο Απασχόλησης και Κοινωνικής Προστασίας ασφαλιστικούς οργανισμούς να εκφράσουν τις απόψεις τους, αλλά και να εκτιμήσουν το ύψος της οικονομικής επιβάρυνσης που τυχόν θα πρoέκυπτε σε περίπτωση εναρμόνισης των σχετικών διατάξεων με αυτές του Δημοσίου.
      Ο Υφυπουργός
      ΝΙΚ. ΑΓΓΕΛΟΠΟΥΛΟΣ»)
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε, κυρία συνάδελφε.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με αριθμό 1030/13.6.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Ροδούλας Ζήση προς τους Υπουργούς Περιβάλλοντος, Χωροταξίας και Δημοσίων Έργων και Μεταφορών και Επικοινωνιών, σχετικά με τη δημοπράτηση της μελέτης των έργων αναβάθμισης του αεροδρομίου στη Νέα Αγχίαλο κλπ.. 
       Η επίκαιρη ερώτηση της κυρίας συναδέλφου έχει ως εξής:
      «Η Κυβέρνηση της Νέας Δημοκρατίας ακολουθώντας την πολιτική της εγκατάλειψης των μεγάλων αναπτυξιακών έργων και το πάγωμα του προγράμματος «ΕΛΛΑΔΑ 2004» δεν έχει μέχρι σήμερα προχωρήσει στη δημοπράτηση της μελέτης για την αναβάθμιση του πολιτικού αεροδρομίου της Νέας Αγχιάλου, για το οποίο προβλέπεται σύμφωνα και με εγκεκριμένο Χωροταξικό της Θεσσαλίας ανέγερση νέου επιβατικού σταθμού και διαμόρφωση του περιβάλλοντα χώρου.
      Από ειδικές επιστημονικές μελέτες αποδεικνύεται τεκμηριωμένα ότι το πολιτικό αεροδρόμιο της Νέας Αγχιάλου με μικρό οικονομικό κόστος και σε σύντομο χρόνο μπορεί να αναβαθμιστεί.
      Όλοι οι φορείς της Μαγνησίας είναι ανάστατοι και απαιτούν από την Κυβέρνηση την άμεση δημοπράτηση της μελέτης για την αναβάθμιση του Αεροδρομίου της Νέας Αγχιάλου, καθότι εξυπηρετεί όχι μόνο τη Μαγνησία, αλλά ολόκληρη τη Θεσσαλία και την κεντρική Ελλάδα και μπορεί να προσελκύσει μεγάλο αριθμό πτήσεων από το εξωτερικό.
      Παρ’ ότι ο συναρμόδιος Υπουργός Μεταφορών και Επικοινωνιών με έγγραφη απάντηση σε αναφορές και προηγούμενες ερωτήσεις που έχω καταθέσει στη Βουλή έχει δεσμευτεί ότι η δημοπράτηση της μελέτης του συγκεκριμένου έργου θα γίνει εντός του έτους 2005, δυστυχώς, μέχρι σήμερα δεν έχει γίνει.
      Κατόπιν των ανωτέρω ερωτώνται οι κύριοι Υπουργοί:
      1. Για ποιο λόγο μέχρι σήμερα, παρά το γεγονός ότι το εγκεκριμένο Περιφερειακό Χωροταξικό της Θεσσαλίας προβλέπει πολιτικό Αεροδρόμιο στη Νέα Αγχίαλο, δεν έχει υλοποιηθεί η δημοπράτηση της μελέτης, που έχει εκπονηθεί για την αναβάθμιση του συγκεκριμένου Αεροδρομίου;
      2. Σε ποιες ενέργειες πρόκειται να προβούν οι συναρμόδιοι Υπουργοί, ώστε να δημοπρατηθεί άμεσα η μελέτη για την αναβάθμιση του Αεροδρομίου Νέας Αγχιάλου, το οποίο θα καλύψει τις ανάγκες ολόκληρης της Θεσσαλίας και της κεντρικής Ελλάδας; Πρόκειται να τηρηθεί η δέσμευση του Υπουργού Μεταφορών και Επικοινωνιών για τη δημοπράτηση της συγκεκριμένης μελέτης εντός του 2005;»
      Ορίστε, κύριε Υφυπουργέ, έχετε το λόγο για τρία λεπτά.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και Επικοινωνιών): Είναι γνωστό ότι η κ. Ζήση είναι μια εξαιρετική συνάδελφος που διακρίνεται εκτός των άλλων και για τη μαχητικότητά της, προκειμένου να προασπίσει τα συμφέροντα της περιφέρειάς της.
      Ίσως αυτή η υπερβολική μαχητικότητα, την οποία όλοι τιμούμε και εκτιμούμε, την οδήγησε σε ορισμένες υπερβολές που αναφέρει στην ερώτησή της, όπως ότι «η Κυβέρνηση ακολουθεί την πολιτική της εγκατάλειψης των μεγάλων αναπτυξιακών έργων και το πάγωμα του προγράμματος ΕΛΛΑΔΑ» και ένα δεύτερο, ότι «το έργο έχει μικρό οικονομικό κόστος και σε σύντομο χρόνο μπορεί να αναβαθμιστεί». Μόνο σ’ αυτόν τον παράγοντα που ανέφερα προηγουμένως, δηλαδή το υπερβολικό ενδιαφέρον για την περιφέρειά της, μπορώ να αποδώσω αυτές τις δύο φράσεις. 
      Πρέπει να την πληροφορήσω ότι το έργο δεν είναι καθόλου μικρού κόστους, ο προϋπολογισμός του είναι γύρω στα 60.000.000. ευρώ και δεν μπορεί να τελειώσει σε σύντομο χρονικό διάστημα, αφού αυτό έγινε με ορίζοντα δεκαετίας. Βέβαια, δεν ξεκίνησε χθες. 
      Την ενημερώνω, λοιπόν, ότι μέχρι σήμερα –το ξέρει και από απάντηση που της έχουμε δώσει, αλλά πρέπει να το επαναλάβω- έχουν υλοποιηθεί: Η μελέτη περιβαλλοντικών επιπτώσεων, η απαλλοτρίωση, η μελέτη νέου δαπέδου στάθμευσης αεροσκαφών, η μελέτη του νέου αεροσταθμού και η κατασκευή νέου δαπέδου στάθμευσης αεροσκαφών. Υπολείπεται η κατασκευή του νέου αεροσταθμού, ο οποίος προϋπολογίστηκε στο ύψος των 25.000.000. ευρώ περίπου. 
      Συντάχθηκε από την υπηρεσία η μελέτη κατασκευής του νέου κτηρίου του αεροσταθμού και διαβιβάστηκε προ μηνός στο ΥΠΕΧΩΔΕ. Τη διαδικασία του ΥΠΕΧΩΔΕ την ξέρετε, γιατί το έχετε υπηρετήσει. Το νέο κτήριο είναι επιφανείας περίπου 100 τετραγωνικών μέτρων επί 44, δηλαδή 4.440 τετραγωνικά, το προβλεπόμενο δε κτήριο του πυροσβεστικού σταθμού είναι 545 τετραγωνικά μέτρα. 
      Μετά τον έλεγχο της μελέτης και με βάση τα ισχύοντα ενιαία τιμολόγια, ο προϋπολογισμός του έργου ανέρχεται σε 25,4 εκατομμύρια ευρώ. Ανασυντάχθηκαν τα τεύχη δημοπράτησης –αυτό ενδιαφέρει κυρίως εσάς- σύμφωνα με τα νέα ισχύοντα τιμολόγια, περιλήφθηκε το έργο στο πρόγραμμα των έργων αεροδρομίων του Υπουργείου ΠΕΧΩΔΕ, το οποίο εστάλη στο Υπουργείο Οικονομίας και Οικονομικών από τον Απρίλιο του 2005 προς έγκριση. 
      Η δημοπράτηση του έργου προβλέπεται αμέσως μετά την έγκριση της χρηματοδότησης και εκτιμάται ότι δεν θα πέσουμε έξω από το χρόνο που σας έγραψε στην απάντηση ο Υπουργός, δηλαδή εντός του 2005 να αρχίσει η δημοπράτηση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ.
      Η κ. Ροδούλα Ζήση έχει το λόγο.
      ΡΟΔΟΥΛΑ ΖΗΣΗ: Κύριε Πρόεδρε, το υπερβολικό ενδιαφέρον για το Νομό Μαγνησίας νομίζω ότι είναι φυσικό να υπάρχει, τη στιγμή μάλιστα που η ανάπτυξη στο Νομό Μαγνησίας, μετά τους Ολυμπιακούς Αγώνες, δεν είναι ευθέως ανάλογη των προσδοκιών και της προετοιμασίας που υπήρχε και της δυναμικής που είχε αναπτυχθεί για τη μεταολυμπιακή χρήση των ήδη υπαρχουσών ολυμπιακών εγκαταστάσεων, αλλά και την ολοκλήρωση όλων αυτών που η Επιτροπή Παρακολούθησης είχε εγκρίνει και είχε παρακολουθήσει στο σχεδιασμό και στην υλοποίησή τους.
      Άρα, λοιπόν, ο υπερβολικός ζήλος και το ενδιαφέρον έχουν να κάνουν με το γεγονός ότι πολλές φορές σε απαντήσεις από το Υπουργείο σας –και όχι μόνο από το δικό σας- φάνηκε ότι η Πολιτική Αεροπορία αναθέτει μελέτες για το αεροδρόμιο της Θεσσαλίας σε άλλες περιοχές, ενώ υπάρχει χωροταξικό, κύριε Υπουργέ, το οποίο πολλές φορές έχετε αναφέρει κι εσείς, αλλά και ο Πρωθυπουργός της χώρας. 
      Υπάρχει, λοιπόν, χωροταξικό που προβλέπει για τις μεταφορές στην περιοχή της Θεσσαλίας και της κεντρικής Ελλάδας και την αναβάθμιση του αεροδρομίου της Νέας Αγχιάλου. Οι μελέτες τις οποίες επικαλείστε –και καλά κάνουμε και αγωνιούμε- είναι μελέτες έτοιμες. Γι’ αυτό αγωνιούμε για τη δημοπράτηση του έργου, γιατί θέλουμε πραγματικά όλα αυτά τα έργα να ολοκληρωθούν τελικά και με τον αεροσταθμό, που στην ουσία είναι ένα έργο που  μπορεί να δημοπρατηθεί. 
      Θέλω να ευχαριστήσω γι’ αυτήν τη διαβεβαίωση, αλλά να σας πω ότι πολλές φορές, κύριε Υπουργέ, στις απαντήσεις σας μου είπατε ότι δεν ξέρετε -όχι εσείς, ο Υπουργός- αν θα ενταχθεί στη ΣΑΕ του Υπουργείου Οικονομίας. Γι’ αυτό, λοιπόν, είναι δικαιολογημένη η αγωνία μου και το ενδιαφέρον μου, διότι πρέπει να σας πω ότι σταμάτησαν όλα τα έργα του «ΕΛΛΑΔΑ 2004» στο Νομό Μαγνησίας. Πρόκειται για πάρα πολλές αθλητικές, πολιτιστικές, τουριστικές υποδομές, έργα που έχουν να κάνουν με την πληρότητα πλέον αυτής της ολυμπιακής πόλης και του ολυμπιακού νομού, που μπορεί να δεχθεί πλέον και στον τουρισμό, αλλά και στη βιώσιμη ανάπτυξη και νέες επενδύσεις και νέες παρεμβάσεις.
      Άρα, λοιπόν, ας τελειώσουμε με τα παλιά, γιατί είναι κρίμα να μην ολοκληρώσουμε αυτά που δεν έχει σημασία αν σχεδιάστηκαν ή ξεκίνησε η υλοποίηση και η μελέτη τους με τις προηγούμενες κυβερνήσεις, είναι, όμως, μετά από συναίνεση των πολιτών, μετά από κόπο των πολιτών.
      Πρέπει οι πολίτες της Μαγνησίας να δικαιωθούν, γιατί και τα επιμελητήρια, κύριε Υπουργέ, αλλά και οι ξενοδόχοι και όλη η περιοχή θεωρούν μείζονος σημασίας την αναβάθμιση του αεροδρομίου της Νέας Αγχιάλου σε πολιτικό αεροδρόμιο με τη δημοπράτηση αυτού του νέου σταθμού. Χαίρομαι που μου επιβεβαιώνετε ότι μέσα στο 2005 θα γίνει η δημοπράτηση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      Ορίστε, κύριε Υπουργέ, έχετε το λόγο, αν θέλετε να προσθέσετε κάτι.
      ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Θα ήθελα να κάνω τρεις πολύ σύντομες παρατηρήσεις.
      Ασφαλώς και δεν έχει σημασία πότε ξεκίνησε και από ποιον σχεδιάστηκε το έργο. Σημασία έχει να τελειώνει, όσο το δυνατόν γρηγορότερα και με μικρότερο κόστος.
      Ασφαλώς και είναι δικαιολογημένο το υπερβολικό σας ενδιαφέρον για την περιφέρειά σας. Εκείνο, όμως, που εγώ επεσήμανα και ίσως δεν το θεωρώ και πολύ δικαιολογημένο, είναι να βαφτίζουμε ένα έργο της τάξεως των 60.000.000 ευρώ και με χρονικό ορίζοντα περατώσεως τη δεκαετία, ως μικρό έργο, το οποίο μπορεί να τελειώσει σε σύντομο χρονικό διάστημα και με μικρό οικονομικό κόστος.
      Τρίτον, ασφαλώς σας απάντησε τότε ο κ. Λιάπης ότι δεν ξέρουμε αν θα ενταχθεί το έργο, αλλά προφανώς αν το έργο δεν ενταχθεί στη ΣΑΕ, δεν μπορείς να είσαι βέβαιος ότι θα ενταχθεί. 
      Ήδη, σήμερα, εμείς σας ανακοινώνουμε –έτσι μας ενημέρωσαν- ότι αυτό έχει ενταχθεί. 
	ΡΟΔΟΥΛΑ ΖΗΣΗ: Μα, είναι έτοιμη η μελέτη από πέρυσι, κύριε Υπουργέ. 
	 ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Και βεβαίως η εκτίμηση είναι ότι εντός του 2005 θα αρχίσει η δημοπράτηση, αφού ανασυντάχθηκαν.
	ΡΟΔΟΥΛΑ ΖΗΣΗ: Οι άλλες μελέτες που έχετε ξεκινήσει, κύριε Υπουργέ; Αυτές που έχετε αναθέσει στην ίδια περιοχή για άλλα αεροδρόμια; Ισχύουν αυτά τα οποία γράφτηκαν, έγιναν συσκέψεις στη Θεσσαλία κλπ.;
	ΑΝΑΣΤΑΣΙΟΣ ΝΕΡΑΝΤΖΗΣ (Υφυπουργός Μεταφορών και  Επικοινωνιών): Κοιτάξτε, δεν θα ήθελα να σας δώσω απάντηση, γιατί αυτό δεν περιλαμβάνεται στην ερώτηση. Δεν είμαι έτοιμος γι’ αυτό και δεν θέλω να πω ανεύθυνα πράγματα. 
	ΡΟΔΟΥΛΑ ΖΗΣΗ: Στην ερώτηση που επικαλεστήκατε υπάρχει και αυτό. 
	ΠΡΟΕΔΡΕΥΩΝ (Ιωάννης Τραγάκης): Μπορείτε να τα πείτε μετά αυτά. 
	Κυρίες και κύριοι συνάδελφοι, θα ήθελα να ανακοινώσω προς το Σώμα ότι ο συνάδελφος κ. Ιωάννης Μαγκριώτης ζητεί άδεια ολιγοήμερης απουσίας στο εξωτερικό.
	Η Βουλή εγκρίνει;
	ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης): Η Βουλή ενέκρινε τη ζητηθείσα άδεια. 
	Κυρίες και κύριοι συνάδελφοι, η δεύτερη με αριθμό 1036/13.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Αγροτικής Ανάπτυξης και Τροφίμων, σχετικά με την αποζημίωση των πληγέντων από την έντονη χαλαζόπτωση αγροτών του Νομού Ηλείας κλπ., διαγράφεται, λόγω κωλύματος του κυρίου Υπουργού.
	Τρίτη είναι η με αριθμό 1034/13.6.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φώτη Κουβέλη προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τις αλλαγές που προτίθεται να προωθήσει το Υπουργείο, ώστε να καταστεί πιο αποτελεσματική η Δημόσια Διοίκηση κλπ.
	Το περιεχόμενο της επίκαιρης ερώτησης του κυρίου συναδέλφου έχει ως εξής:
	«Η ελληνική Δημόσια Διοίκηση αντανακλά το στρεβλό τρόπο ανάπτυξης του οικονομικού και πολιτικού συστήματος της χώρας. Στην ιστορική της εξέλιξη και σήμερα, είναι αποτελεσματική, αφερέγγυα και καταπιεστική για τους πολίτες. Δομήθηκε χωρίς πρόγραμμα και χωρίς αξιοκρατία. Διευρύνθηκε και εξακολουθεί να αναπτύσσεται με γνώμονα όχι την εξυπηρέτηση της οικονομικής και κοινωνικής ανάπτυξης του τόπου, αλλά τη συνεχή προσπάθεια για κομματικό έλεγχό της από τους μηχανισμούς των κυβερνητικών κομμάτων. Τα αδιέξοδα συνεχίζονται και τα προβλήματα αναπαράγονται. Η διοικητική μεταρρύθμιση είναι απαίτηση της ίδιας της κοινωνίας και πρέπει να προωθήσει την ορθολογικά οργανωμένη διοίκηση με βάση τους επιδιωκόμενους στόχους και τις ανάγκες της κοινωνίας και του κράτους, την ουσιαστική αποκέντρωση, τη διάκριση της κυβερνητικής λειτουργίας από τη διοικητική και τη θέσπιση μιας σταθερής διοικητικής ιεραρχικής διάρθρωσης της Δημόσιας Διοίκησης, με αξιοκρατία και διαφάνεια στις υπηρεσιακές μεταβολές και στην ανάδειξη των στελεχών της διοίκησης, αλλά και στην αξιοποίησή τους.
	Η επικράτηση της αξιοκρατίας στη Δημόσια Διοίκηση εξαρτάται σε μεγάλο βαθμό από το σύστημα αξιολόγησης του προσωπικού. Η αξιολόγηση του προσωπικού πρέπει να αποτελέσει βασικό στοιχείο της διοικητικής λειτουργίας, που θα επηρεάζει τη βαθμολογική εξέλιξη και θα καθορίζει την ανάθεση καθηκόντων. Το σύστημα αξιολόγησης θα εξαρτήσει την επιτυχία του από τα κριτήρια που θα καθιερωθούν, τα οποία θα πρέπει να είναι μετρήσιμα και συγκεκριμένα.
	Ερωτάται ο αρμόδιος Υπουργός τα εξής:
	Ποιες συγκεκριμένες βαθμολογικές και μισθολογικές αλλαγές προτίθεται να προωθήσει για να καταστεί αποτελεσματικότερη η Δημόσια Διοίκηση;
	Προτίθεται η Κυβέρνηση να παρέμβει αποτελεσματικά στον περιορισμό του αριθμού των συμβούλων που προσλαμβάνονται, καθώς και την οριοθέτηση της δράσης τους, ώστε να μην απαξιώνονται και αδρανοποιούνται οι υπηρεσιακοί παράγοντες;».
	Ορίστε, κύριε Υφυπουργέ, έχετε το λόγο για τρία λεπτά.
	ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριε Κουβέλη, με βρίσκετε απόλυτα σύμφωνο ότι ο κομματισμός έχει κάνει μεγάλη ζημιά στο επίπεδο της Δημόσιας Διοίκησης και βεβαίως δεν έχουμε τη Δημόσια Διοίκηση που χρειάζεται για μια σωστή οικονομική και κοινωνική ανάπτυξη και για την ποιοτικότερη και ταχύτερη εξυπηρέτηση του πολίτη.
	Πρέπει, όμως, να σας τονίσω ότι έχουμε κάνει αρκετά βήματα εκσυγχρονισμού της Δημόσιας Διοίκησης. Εγώ θα σας αναφέρω ότι με το ν. 3260 καθιερώσαμε πέρσι ένα σύστημα ανιχνεύσεως των εκπαιδευτικών αναγκών των δημοσίων υπαλλήλων με επιστημονικό και ορθολογιστικό τρόπο. 
      Επίσης, αναβαθμίσαμε το θεσμικό πλαίσιο λειτουργίας του Εθνικού Κέντρου Δημόσιας Διοίκησης και Αποκέντρωσης.
    Επίσης προωθούμε τη δημιουργία μονάδων μέτρησης κα αποδοτικότητας των δημοσίων υπηρεσιών σε εφαρμογή του ν. 3220/2004. Και μπορώ να σας πω ότι από τα δεκαοκτώ Υπουργεία ανταποκρίθηκαν τα δεκαέξι, υποβλήθηκαν δεκαοκτώ σχέδια προεδρικών διαταγμάτων εκ των οποίων δεκαπέντε έχουν υπογραφεί από τον Υπουργό Εσωτερικών Δημόσιας Διοίκησης και Αποκέντρωσης. Στο Συμβούλιο Επικρατείας βρίσκονται για επεξεργασία έξι προεδρικά διατάγματα, στο Γενικό Λογιστήριο του Κράτους βρίσκονται για υπογραφή από τον Υπουργό Οικονομίας και Οικονομικών πέντε σχέδια προεδρικών διαταγμάτων, στην Προεδρία της Δημοκρατίας βρίσκονται τέσσερα σχέδια προεδρικών διαταγμάτων για υπογραφή από τον Πρόεδρο της Δημοκρατίας.
    Επίσης προωθούμε την εφαρμογή γενικότερα του ν. 3220/04 που καθιερώνει τη στοχοθεσία στη Δημόσια Διοίκηση και γενικότερα τη μέτρηση της αποδοτικότητας και της ποιότητας των δημοσίων υπηρεσιών και επίσης προχωρούμε στη μετατροπή των ΚΕΠ σε υπηρεσίες της μιας στάσεως. Δηλαδή τα ΚΕΠ μεταβάλλονται πλέον μέρα με την ημέρα σε κέντρα ολοκληρωμένων διοικητικών συναλλαγών. Επιπλέον ιδρύσαμε δεύτερο πειθαρχικό τμήμα, στο Δευτεροβάθμιο Πειθαρχικό Συμβούλιο  ώστε να έχουμε ταχύτερη διεκπεραίωση των εκκρεμών πειθαρχικών υποθέσεων επ’ αγαθώ και της δημόσιας υπηρεσίας, αλλά και των υπαλλήλων. 
    Όσον αφορά τώρα το σύστημα καριέρας των δημοσίων υπαλλήλων, τα δομικά του στοιχεία είναι τέσσερα. Είναι το βαθμολόγιο, είναι το σύστημα προαγωγών, είναι το σύστημα αξιολόγησης και το μισθολόγιο.
    Το μισθολόγιο στην Ελλάδα, σε αντίθεση με ό,τι ισχύει στην Ευρωπαϊκή Ένωση, κύριε Κουβέλη, είναι αρμοδιότητας του Γενικού Λογιστηρίου του Κράτους.
    Τώρα, για τα άλλα τρία: Ήδη είναι σε εξέλιξη η αναθεώρηση του Δημοσιοϋπαλληλικού Κώδικα. Μας προβληματίζει και η επιθυμία μας είναι να αυξήσουμε την επιρροή των αντικειμενικών και απολύτως μετρήσιμων κριτηρίων στη διαδικασία επιλογής των προϊσταμένων των μονάδων, τμηματαρχών, διευθυντών, γενικών διευθυντών, αλλά όσο και να το θέλουμε, υπάρχουν πτυχές, οι οποίες δεν μπορούν να είναι μετρήσιμες. Δηλαδή η πρωτοβουλία του υπαλλήλου, η δύναμη επιβολής, το πνεύμα προσαρμοστικότητας, το καινοτόμο πνεύμα, που πρέπει να διέπει τα επιτελικά στελέχη, το πνεύμα ευθύνης. Όλα αυτά είναι στοιχεία, τα οποία δεν μπορούν να μετρηθούν. Ότι μπορούμε να θεσπίσουμε μια αναλογία μετρήσιμων και μη μετρήσιμων κριτηρίων, αυτό μας απασχολεί. Αλλά είναι ένα θέμα κυρίως της επιτροπής που επεξεργάζεται το Δημοσιοϋπαλληλικό Κώδικα, στην οποία μετέχουν και εκπρόσωποι της ΑΔΕΔΥ. Θα προσπαθήσουμε να κάνουμε ό,τι μπορούμε, ώστε να αναδεικνύονται προϊστάμενοι των διοικητικών μονάδων οι καλύτεροι. Διότι, κακά τα ψέματα, το θέμα δεν είναι ο κομματισμός. Αυτό είναι κάτι που δεν μας διακρίνει, κύριε Κουβέλη. Θα σας πω το εξής. Αυτήν τη στιγμή έχει κριθεί μόνον το 10% των προϊσταμένων γενικών διευθύνσεων από το ειδικό υπηρεσιακό συμβούλιο. Κυβερνάμε δεκαπέντε μήνες και κυβερνάμε με τους γενικούς διευθυντές τους οποίους βρήκαμε και αυτό δείχνει ότι εμείς δεν θέλουμε να κομματικοποιήσουμε τη δημόσια διοίκηση. Γιατί αν θέλαμε να την κομματικοποιήσουμε, θα είχαμε προ πολλού ολοκληρώσει την επιλογή των προϊσταμένων γενικών διευθύνσεων.  Ξέρετε ότι υπάρχουν Υπουργεία όπου δεν έχουν κριθεί ακόμη οι διευθυντές και είναι οι ίδιοι οι οποίοι ήταν και επί της προηγούμενης διακυβέρνησης;
    Αυτό και μόνο δείχνει ότι δεν είναι ο κομματισμός αυτό το οποίο μας ενδιαφέρει. Εμείς θέλουμε, πραγματικά, μια αξιοκρατική Δημόσια Διοίκηση, θέλουμε την αξιοποίηση όλων των ικανών στελεχών. Δεν είναι πολλά τα στελέχη, αγαπητέ συνάδελφε, τα οποία μπορούν να προσφέρουν, πραγματικά, στην αναβάθμιση των προσφερομένων υπηρεσιών στον ελληνικό λαό και όλα αυτά τα στελέχη πρέπει να τα αξιοποιήσουμε αν θέλουμε να δούμε αναβαθμιζόμενη τη Δημόσια Διοίκηση.
    ΠΡΟΕΔΡΕΥΩΝ (Ιωάννης Τραγάκης): Ο κ. Κουβέλης έχει το λόγο.
    ΦΩΤΗΣ ΚΟΥΒΕΛΗΣ: Κύριε Υπουργέ, το ζήτημα της αναποτελεσματικότητας της Δημόσιας Διοίκησης αναμφισβήτητα είναι διαχρονικό.
      Καταγράφεται από όλες τις πλευρές η ανάγκη να γίνει αποτελεσματική η Δημόσια Διοίκηση, να στελεχώνεται αξιοκρατικά και αξιοκρατικά επίσης να εξελίσσονται αυτοί που βρίσκονται στο χώρο της Δημόσιας Διοίκησης. Το παρακολουθείτε, το βλέπετε. Όλος ο ελληνικός λαός, με τον ένα ή τον άλλο τρόπο διαμαρτύρεται και όλοι καταγράφουν την ανάγκη, αυτή η Δημόσια Διοίκηση, ιδιαίτερα στους καινούργιους πολιτικούς αστερισμούς, που έχουν σχέση με υποχρεώσεις της χώρας και λόγω της συμμετοχής της στην Ευρωπαϊκή Ένωση, αλλά και λόγω των αυξημένων αναγκών, να μπορεί να εντάσσεται αποτελεσματικά στην παραγωγική διαδικασία αυτού του τόπου και να εξυπηρετεί τον Έλληνα πολίτη. Απουσιάζει το σύστημα που θα έπρεπε να έχει μετρήσιμα στοιχεία. Βεβαίως, καταλαβαίνω αυτό που μου είπατε ότι μπορεί να είναι και λίγα εκείνα τα στοιχεία, εκείνα τα κριτήρια που δεν μπορούν να είναι μετρήσιμα. 
      Εδώ, όμως, κύριε Υπουργέ, έχουμε τη συντριπτική πλειοψηφία των κριτηρίων να μην είναι μετρήσιμα, να μην είναι συγκεκριμένα, με αποτέλεσμα μέσα στη διαχρονική αυτή πορεία, η Δημόσια Διοίκηση να μην μπορεί να καυχάται ότι έχει την αξιοκρατική στελέχωση, που έπρεπε να έχει.
      Δεύτερο ζήτημα, οι σύμβουλοι. Επίσης διαχρονικό το ζήτημα. Το γεγονός ότι αναγκάζεται κάποιος Υπουργός ή κάποιος Υφυπουργός να έχει συμβούλους, συν τοις άλλοις μαρτυρά και ανεπάρκειες που υπάρχουν στο χώρο της Δημόσιας Διοίκησης, πέρα βέβαια και από επιλογές υπαρκτές ότι θέλουμε τους συμβούλους για να υποκαταστήσουμε τη διοικητική ιεραρχία. Πρέπει να περιοριστεί ο αριθμός των ποικιλώνυμων συμβούλων. Αυτοί προσβάλλουν τη δομή της ιεραρχίας, προσβάλλουν τη δομή της Δημόσιας Διοίκησης.
      Βεβαίως, αντιλαμβάνομαι ότι μπορεί να υπάρχουν κάποιοι σύμβουλοι, αλλά να δικαιολογείται η παρουσία τους. Εδώ σε πάρα πολλούς τομείς –και δεν αναφέρομαι στο Υπουργείο σας- έχουμε υποκατάσταση της διοικητικής δομής από έναν πολύ μεγάλο αριθμό συμβούλων. Είναι ένα νοσηρό φαινόμενο, ένα φαινόμενο το οποίο δεν έχει σχέση με τη συνολική αξιοποίηση, που πρέπει να υπάρχει, των στελεχών της Δημόσιας Διοίκησης.
      Θα ήθελα στη δευτερολογία σας να μου πείτε με πολύ συγκεκριμένο τρόπο, πότε θα έλθει αυτός ο Δημοσιοϋπαλληλικός Κώδικας. Θα έλθει εντός του έτους, εντός του 2005; Θα περιλαμβάνει μετρήσιμα και συγκεκριμένα κριτήρια για την εξέλιξη των δημοσίων υπαλλήλων; Διότι εάν δεν εξασφαλιστούν όλα αυτά, θα παραμείνουμε με τη βεβαιότητα ότι αυτή η Δημόσια Διοίκηση θα συνεχίσει να λειτουργεί αναποτελεσματικά σε βάρος του Έλληνα πολίτη και χωρίς δυνατότητα αξιοποίησης –θα συμφωνήσετε νομίζω- άξιων στελεχών που υπάρχουν στη Δημόσια Διοίκηση, τα οποία έχουν περιπέσει σε μια ρουτίνα, τα οποία έχουν επικαλυφθεί από μία διαδικασία, η οποία δεν έχει σχέση, δεν έχει σύνδεση με ενθουσιασμό, με όραμα, με προσπάθεια, με προσφορά υπηρεσιών.
      Αξιόλογα στελέχη –το γνωρίζετε, κύριε Υπουργέ- αυτήν την ώρα είναι κρυμμένα κάτω από τη δημοσιοϋπαλληλική ρουτίνα, διότι δεν τους δίδονται πρωτοβουλίες, δεν γίνεται αξιοποίηση των γνώσεών τους. Αυτά είναι υπαρκτά θέματα. Διότι το ζήτημα δεν είναι να καταργήσει κάποιος τη μονιμότητα του δημοσίου υπαλλήλου.
      Και με την ευκαιρία αυτή, καλό είναι να ακουστεί ότι η έννοια της μονιμότητας των δημοσίων υπαλλήλων είναι σχετική, με το δεδομένο ότι είναι μόνιμος κάποιος υπό την προϋπόθεση ότι υπάρχει η θέση. Αν καταργηθεί η θέση δεν υπάρχει η μονιμότητα και ο ανεπαρκής, ο πλημμελής, αναφορικά με την προσφορά των υπηρεσιών, αυτός που περιπίπτει σε πειθαρχικά αδικήματα απολύεται και δεν καλύπτεται από τη μονιμότητα, βεβαίως με τις εγγυήσεις του Συντάγματος και μετά από την προβλεπόμενη κρίση του υπηρεσιακού συμβουλίου.
      Επομένως, ψευδώνυμα και ψευδεπίγραφα συζητάμε για τη μονιμότητα, την ώρα που θα έπρεπε να μιλάμε για την αξιοκρατική στελέχωση και για την επίσης αξιοκρατική εξέλιξη του δημοσιοϋπαλληλικού δυναμικού.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
      Ο κύριος Υφυπουργός έχει το λόγο για δύο λεπτά.
      ΑΠΟΣΤΟΛΟΣ ΑΝΔΡΕΟΥΛΑΚΟΣ (Υφυπουργός Εσωτερικών, Δημόσιας Διοίκησης και Αποκέντρωσης): Εκτιμώ -και δεν θα διαψευσθώ- ότι μέχρι τέλη Σεπτεμβρίου, αρχές Οκτωβρίου, θα έχει ολοκληρώσει η επιτροπή συντάξεως του νέου Δημοσιοϋπαλληλικού Κώδικα το έργο της. Επίσης, οπωσδήποτε πρέπει να εισαχθούν μετρήσιμα στοιχεία, αλλά όμως, όπως σας είπα, υπάρχουν και κριτήρια, τα οποία δεν μπορούν εκ των πραγμάτων να είναι μετρήσιμα. 
      Διότι υπάρχουν άνθρωποι με διδακτορικό οι οποίοι, έχουν μάλιστα και το γνώθι σαυτόν, και δεν θέλουν να γίνουν σε καμία περίπτωση διευθυντές ή γενικοί διευθυντές. Και όταν τους το προτείνεις απαντάνε «γιατί, τι κακό σου έκανα». Θέλει δύναμη επιβολής, θέλει πρωτοβουλία. Δεν είναι όλοι γεννημένοι ηγέτες. Βεβαίως, μπορεί να μετρηθεί η γνωστική φαρέτρα, μπορεί να μετρηθεί η προϋπηρεσία, η εμπειρία, είναι, όμως, και στοιχεία της προσωπικότητας τα οποία, δυστυχώς, δεν είναι μετρήσιμα. 
      Οπωσδήποτε στην αξιολόγηση πρέπει να μπει το θέμα «επίτευξη στόχων». Επιτυγχάνεις τους στόχους; Αυτό είναι ένα μετρήσιμο στοιχείο και πρέπει να εισαχθεί. Βεβαίως, πρέπει να γίνει και συγκερασμός των μετρήσιμων κριτηρίων και των μη μετρήσιμων, σε ποια ποσόστωση θα είναι και ανάλογα με το βαθμό ευθύνης. Άλλη ποσόστωση πρέπει να υπάρχει για τη θέση του γενικού διευθυντή, άλλη για τη θέση του διευθυντή και άλλη για τη θέση του τμηματάρχη.
      Όλα αυτά νομίζω ότι είναι αντικείμενο έρευνας και είναι κυρίως αντικείμενο της επιτροπής συντάξεως του Δημοσιοϋπαλληλικού Κώδικα η οποία θα επιληφθεί οσονούπω. Διότι το πιο κρίσιμο κεφάλαιο θα είναι ακριβώς το κεφάλαιο των δομικών στοιχείων της καριέρας των δημοσίων υπαλλήλων. Και εκεί θα πρέπει να γίνουν τολμηρά βήματα για να φθάσουμε σε μια Δημόσια Διοίκηση αξιοκρατική και όχι κομματική. Θέλουμε την αξιοποίηση όλων των δημοσίων υπαλλήλων, που μπορούν να προσφέρουν έργο επ’ αγαθώ της κοινωνίας. Δηλαδή, να αναβαθμίσουμε τη Δημόσια Διοίκηση και τις προσφερόμενες υπηρεσίες στον ελληνικό λαό.
      Για το θέμα των συμβούλων, εγώ προσωπικά, κύριε Κουβέλη, έχω θεσμικά τη δυνατότητα δύο συμβούλων και δύο ειδικών συνεργατών. Έχω χρησιμοποιήσει αυτή τη δυνατότητα κατά το ήμισυ. Έχω δύο και όχι τέσσερις.
      Επίσης, δεν έχει υποπέσει στην αντίληψή μου, σ’ αυτούς τους δεκαπέντε μήνες που κυβερνάμε, τέτοιο περιστατικό. Αν έχετε περιστατικά σε οποιοδήποτε Υπουργείο ότι σύμβουλοι «τσαλαπατάνε» τους διευθυντές και τους γενικούς διευθυντές και αντιποιούνται αρμοδιότητες των δημοσίων υπαλλήλων ή παρεμβαίνουν στο θέμα των υπογραφών, ειλικρινά θέλω να μου το θέσετε υπόψη. Δεν έχει, όμως, υποπέσει στην αντίληψή μου τέτοιο φαινόμενο. 
      Μπορώ να σας πω για το Υπουργείο μας. Ασχολούνται υποστηρικτικά με τον Υπουργό, τον Υφυπουργό και το Γενικό Γραμματέα, αλλά δεν παρεμβαίνουν στα καθήκοντα των διευθυντών, των γενικών διευθυντών και των τμηματαρχών.  Ούτε έχω καταγγελία για άλλο Υπουργείο. Παρακαλώ και πάλι, αν γνωρίζετε κάποιο περιστατικό να μου το θέσετε υπόψη είτε αυτήν τη στιγμή, είτε μέσω της κοινοβουλευτικής διαδικασίας, είτε και διαπροσωπικά. Γιατί είναι απαράδεκτο οι σύμβουλοι να αντιποιούνται έργα της ιεραρχίας στη Δημόσια Διοίκηση σε οποιαδήποτε υπηρεσία. Η Κυβέρνηση και η ηγεσία του Υπουργείου Εσωτερικών δεν θέλουν τέτοια ενασχόληση.
      Πιστεύω ότι το πνεύμα από το οποίο εμφορούμεθα είναι ότι δεν θέλουμε κομματισμό. Η Δημόσια Διοίκηση πρέπει να ανήκει σε όλους.
       Όλοι οι πολίτες, λοιπόν, μέσα από τη φορολογία στηρίζουν αυτήν τη Δημόσια Διοίκηση οικονομικά και όλοι πρέπει να έχουμε προσβασιμότητα στη Δημόσια Διοίκηση και από πλευράς προσλήψεων με συστήματα αξιοκρατικά και αντικειμενικά. Και εδώ πρέπει να διευκρινίσω ότι η αντικειμενικότητα του συστήματος των προσλήψεων δεν είναι πάντοτε  αξιοκρατική. Εγώ θα ήθελα να είναι πιο αξιοκρατική. Διότι μεταξύ μας η προϋπηρεσία νοθεύει την αξιοκρατία. Και βλέπετε έναν με «18» βαθμό στο απολυτήριο λυκείου να υποσκελίζεται από έναν άλλο με «13», διότι υπεισέρχεται ο παράγων της εμπειρίας, της προϋπηρεσίας, η οποία ανατρέπει την αξιοκρατία.
      Βεβαίως, πρέπει να έχουμε αντικειμενικότητα, αλλά πρέπει οπωσδήποτε να έχουμε και αξιοκρατία στις προσλήψεις. Τότε θα οδηγηθούμε σε μια αναβαθμισμένη Δημόσια Διοίκηση και αυτό θα αντανακλά και στην οικονομική και στην κοινωνική ανάπτυξη του τόπου. 
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στη συζήτηση των επικαίρων ερωτήσεων δευτέρου κύκλου. 
      Πρώτη είναι η με αριθμό 1028/13.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Όθωνα προς τον Υπουργό Οικονομίας και Οικονομικών, σχετικά με τη χρηματοδότηση αποπληρωμής των μελετών του οδικού άξονα «Ρέθυμνο-Απόστολοι-Μάνδρες».
      Η επίκαιρη ερώτηση του κ. Όθωνα έχει ως εξής:
    «Ο συγκεκριμένος οδικός άξονας αποτελεί έναν εκ των δύο βασικών καθέτων που συνδέουν τον Βορρά με το Νότο του Νομού Ρεθύμνης. Διασχίζει και συνδέει την περιοχή της ολοένα φθίνουσας τέως επαρχίας Αμαρίου τόσο με την πόλη του Ρεθύμνου όσο και με τα νότια παράλια των Νομών Ρεθύμνου και Ηρακλείου. Η υλοποίηση του συγκεκριμένου έργου, εκτός του ότι αποτελεί έργο ζωτικής σημασίας για την ανάπτυξη της περιοχής, είναι επείγουσα και επιβεβλημένη, καθότι τμήμα του υφιστάμενου σήμερα οδικού άξονα περνά μέσα από το τεράστιας δαπάνης και σημασίας έργο «Φράγμα των Ποταμών», για τη λειτουργία του οποίου προϋπόθεση αποτελεί η παράκαμψή του μέσω του νέου σχεδιαζόμενου οδικού άξονα. 
    Για το συγκεκριμένο έργο εκπονούνται μελέτες (σε πέντε αυτοτελή τμήματα) ο οποίες έχουν απορροφήσει 800.000 ευρώ και βρίσκονται σε στάδιο ολοκλήρωσης (οριστική μελέτη). Η κατασκευή του έργου έχει ενταχθεί, στα πλαίσια του Γ΄  ΚΠΣ, στο ΠΕΠ Κρήτης με πίστωση 15.500.000 ευρώ. 
    Για τη δημοπράτηση του έργου προϋπόθεση είναι η εξεύρεση των απαιτούμενων πόρων για την ολοκλήρωση και τη αποπληρωμή των μελετών ύψους περίπου 1,5 εκατομμυρίων ευρώ. Η Νομαρχιακή Αυτοδιοίκηση Ρεθύμνου αδυνατεί να διαθέσει το ποσό αυτό, ενώ άλλες πηγές (π.χ. Περιφέρεια Κρήτης), απέκλεισαν κατηγορηματικά τη δυνατότητα διάθεσής του. Επειδή, αν δεν υπάρξει τρόπος εξεύρεσης πόρων για την αποπληρωμή των μελετών και επίσπευσης των διαδικασιών δημοπράτησης, υπάρχει σοβαρός κίνδυνος να χαθούν τα δεσμευμένα σήμερα χρήματα για την κατασκευή του έργου, 
    Ερωτάται ο κύριος Υπουργός:
    Σκοπεύει το Υπουργείο σας να προβεί στην αναγκαία χρηματοδότηση του 1,5 εκατομμυρίου ευρώ, προς τη Ν.Α.  Ρεθύμνου για την αποπληρωμή των μελετών του σημαντικού αυτού αναπτυξιακού έργου;». 
    Το λόγο έχει ο Υφυπουργός Οικονομίας και Οικονομικών κ. Φώλιας. 
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Το έργο οδικός άξονας Ρέθυμνο –Απόστολοι -Μάνδρες είναι ενταγμένο στο ΠΕΠ της Κρήτης από τι 3-6-2002 με επιλέξιμο προϋπολογισμό 9.097.000 ευρώ. Τελικός δικαιούχος οι τεχνικές υπηρεσίες Ρεθύμνου. Έχε έντεκα υποέργα εκ των οποίων τα πέντε είναι μελέτες. Απ’ αυτά τα πέντε έργα, οι τέσσερις μελέτες βρίσκονται στο στάδιο της ολοκλήρωσής του. Η αμοιβή αυτών των μελετών έχει προϋπολογιστεί και έχει γραφτεί στο τεχνικό δελτίο. Είναι πράγματι, όπως λέτε, γύρω στις 800.000 ευρώ. Αλλά στην πράξη ζητούνται περισσότερα χρήματα, διότι προφανώς το κόστος των μελετών ή οι αμοιβές ξεφεύγουν πολύ ψηλότερα από την προεκτίμηση στο αρχικό τεχνικό δελτίο. Δεδομένου ότι η ολοκλήρωση αυτών των μελετών είναι αναγκαία για την υλοποίηση των υποέργων κατασκευών των πέντε ειδικών τμημάτων, θα πρέπει να βρεθεί οπωσδήποτε χρηματοδότηση του επιπλέον κόστους. 
    Στο πλαίσιο των υποχρεώσεων που απορρέουν από τους κανόνες επιλεξιμότητας, όσον αφορά την υλοποίηση έργων και μελετών που χρηματοδοτούνται από το Γ΄ Κοινοτικό Πλαίσιο Στήριξης, δεν είναι δυνατόν η επιπλέον κάλυψη του ποσού που απαιτείται από το ΠΕΠ της Κρήτης. 
    Επίσης μέχρι σήμερα στη Διεύθυνση Δημοσίων Επενδύσεων του Υπουργείου δεν έχει κατατεθεί πρόταση τροποποιήσεως του προϋπολογισμού από ποσά του εθνικού σκέλους των δημοσίων επενδύσεων. Εάν υποβληθεί μια τέτοια αίτηση, θα αξιολογηθεί και θα εκτιμηθεί στα πλαίσια του προγράμματος δημοσίων επενδύσεων. 
    ΠΡΟΕΔΡΕΥΩΝ (Ιωάννης Τραγάκης): Το λόγο έχει ο συνάδελφος κ. Όθωνας. 
    ΕΜΜΑΝΟΥΗΛ ΟΘΩΝΑΣ: Κατ’ αρχάς, σε σχέση με όσα είπε ο κύριος Υπουργός, απλά να ληφθεί υπόψη ότι η πίστωση του έργου από 9.000.000 ευρώ, σύμφωνα με την απόφαση του περιφερειακού συμβουλίου που επικαλεστήκατε, κύριε Υφυπουργέ, υπάρχει μία επιπλέον πίστωση για άλλα 6.000.000 ευρώ με απόφαση της τελευταίας συνεδρίασης του Π.Σ., του Δεκεμβρίου, επί Κυβερνήσεώς σας. 
    Επομένως αυτήν τη στιγμή η συνολική πίστωση που φέρεται να είναι εγγεγραμμένη στο συγκεκριμένο έργο, σε ό,τι αφορά την κατασκευή του, είναι περίπου 15.000.000 ευρώ. 
    Από την απάντησή σας, νομίζω ότι προκύπτει ότι έχετε τα δεδομένα, αλλά και έχετε κατανοήσει τη σημαντικότητα του προβλήματος. 
     Εγώ δεν θα σταθώ ιδιαίτερα, στο πόσο ζωτικής σημασίας είναι το έργο για την ευρύτερη περιοχή, που έχει πάρα πολλά προβλήματα.  Δεν μπορώ να διανοηθώ, όμως, κύριε Υπουργέ, σε καμιά περίπτωση το εξής: Προϋπόθεση της λειτουργίας του έργου του «Φράγματος των Ποταμών» είναι η παράκαμψη, μέσω του σχεδιαζόμενου οδικού άξονα. Πέρασαν τρία Κοινοτικά Πλαίσια Στήριξης από το Ρέθυμνο και ένα πάρα πολύ μεγάλο εύρος χρηματοδοτήσεων πήγε εκεί. Και σήμερα, που έχει δημοπρατηθεί ο αγωγός μεταφοράς και τα δίκτυα διανομής για την ολοκλήρωση του έργου, οι συνολικές δαπάνες είναι πάνω από 25.000.000.000 δραχμές που έχουν πάει στο συγκεκριμένο έργο. 
     Δεν μπορώ, λοιπόν, να διανοηθώ ότι δεν μπορεί η ελληνική πολιτεία, το ελληνικό κράτος σ’ αυτό το κρίσιμο σημείο, που βρίσκονται οι μελέτες του συγκεκριμένου οδικού άξονα να εξοικονομήσει, έστω από εθνικούς πόρους, το ποσό αυτό του 1.000.000 ευρώ για να δημοπρατηθεί το έργο. Γιατί σύμφωνα και με τη διαβεβαίωση του Γενικού Γραμματέα της Περιφέρειας Κρήτης, αν μέχρι το 2006 –και το ξέρετε πολύ καλά- το έργο δεν δημοπρατηθεί και δεν απορροφηθούν, θα χαθούν αυτά τα χρήματα.
      Αυτός ο πολύπαθος Αμαριώτικος δρόμος για το Ρέθυμνο, κύριε Υπουργέ, είναι ένα ζήτημα τιμής του πολιτικού κόσμου, συνολικά. Νομίζω ότι εκεί που έχει φτάσει η υπόθεση αξίζει τον κόπο να το δείτε με εκείνο το ενδιαφέρον που απαιτείται, να ξεπεραστεί αυτό το πρόβλημα ρευστότητας αποπληρωμής των μελετών, να υπάρξει άμεσα δημοπράτηση αυτών των χρημάτων, που είναι δεσμευμένα, για να ξεκινήσει το έργο και να μπει σε μία διαδικασία υλοποίησης. 
     Ευχαριστώ.
     ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, έχετε το λόγο για δυο λεπτά.
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε συνάδελφε, θέλω να σας διαβεβαιώσω ότι ο ομιλών νοιάζεται τουλάχιστον όσο και εσείς γι’ αυτόν το δρόμο, γιατί τον ξέρω πάρα πολύ καλά και ξέρω πάρα πολύ την ανάγκη που είναι απαραίτητο να καλύψει. Παράλληλα ξέρω, όμως, και το τι σημαίνει να χάνονται χρήματα, επειδή κάπου δεν συμπληρώθηκαν. 
     Από την άλλη μεριά, οφείλουμε όλοι να αναγνωρίσουμε ότι υπάρχει μία παθογένεια των μελετών. Πιστεύω βέβαια ότι με το νέο νόμο, που έχει ψηφιστεί από αυτήν τη Βουλή, θα θεραπευτεί αυτή η παθογένεια. Όλοι ξεκινούσαν και έκαναν μελέτες στο γόνατο υποεκτιμημένες, για να είναι πιο εύκολη και πιο εύληπτη η απόφαση ότι θα περάσει αυτή η μελέτη γι’ αυτό το έργο, και σας διαβεβαιώ ως εκ των καθηκόντων μου ότι ούτε μία μελέτη δεν υπάρχει, η οποία να ήταν εύστοχη στο κόστος της ή εύστοχη στο αντικείμενο, το οποίο πραγματεύτηκε. 
     Αντίστοιχο πρόβλημα έχουμε και εδώ. Μελέτες οι οποίες εγκρίθηκαν και προϋπολογίστηκαν απέχουν πόρρω από την πραγματική τους αξία. Εκείνο, όμως, το οποίο σας είπα και θα το επαναλάβω άλλη μια φορά, για να είναι ξεκάθαρα τα πράγματα, είναι ότι στην απάντησή μου δεν είπα ότι δεν θα χρηματοδοτηθούν. Στην απάντησή μου είπα ότι το επιπλέον κόστος των μελετών ξεφεύγει από τον προϋπολογισμό και άρα δεν μπορεί να καλυφθεί από το ΠΕΠ. Εκ των πραγμάτων δεν μπορεί να καλυφθεί και το γνωρίζετε πάρα πολύ καλά.
     Το δεύτερο που είπα είναι ότι για το επιπλέον κόστος δεν έχει κατατεθεί αίτημα αυξήσεως του προϋπολογισμού για τη χρηματοδότησή του από τα εθνικά κονδύλια του Προγράμματος Δημοσίων Επενδύσεων. Δεν έχει έλθει στην υπηρεσία τουλάχιστον. Ακούσατε τη διαδικασία προηγουμένως. Εκείνο στο οποίο μένω -και κρατείστε αυτό από εμένα και από την Κυβέρνηση- είναι ότι, εφόσον έλθει αυτό το αίτημα για την αύξηση του προϋπολογισμού στο Πρόγραμμα Δημοσίων Επενδύσεων, θα αξιολογηθεί, όπως πρέπει να αξιολογηθεί. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
     ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Κύριε Πρόεδρε, μπορούμε να πάμε στην τρίτη επίκαιρη ερώτηση; 
     ΠΡΟΕΔΡΕΥΩΝ (Ιωάννης Τραγάκης): Να ζητήσουμε την άδεια από τον κ. Τατούλη και κυρίως από τον κ. Χουρμουζιάδη.
     Κύριε Χουρμουζιάδη, επειδή υπάρχει τρίτη επίκαιρη ερώτηση δευτέρου κύκλου πάλι με τον κ. Φώλια, θα θέλατε να προηγηθεί, για να μην κάθεται άλλο ο Υπουργός; 
     ΓΕΩΡΓΙΟΣ ΧΟΥΡΜΟΥΖΙΑΔΗΣ: Δεν έχω πρόβλημα, κύριε Πρόεδρε.
     ΠΡΟΕΔΡΕΥΩΝ (Ιωάννης Τραγάκης): Καλώς. Θα προχωρήσουμε στη συζήτηση της τρίτης επίκαιρης ερώτησης,  που έχει κατατεθεί από την κ. Ξηροτύρη.
     Θα συζητηθεί η με αριθμό 1035/13.6.2005 επίκαιρη ερώτηση της Βουλευτού του Συνασπισμού Ριζοσπαστικής Αριστεράς κ. Ασημίνας Ξηροτύρη-Αικατερινάρη προς τους Υπουργούς Οικονομίας και Οικονομικών και Περιβάλλοντος, Χωροταξίας και Δημοσίων Έργων, σχετικά με τη λήψη μέτρων για την καλύτερη διαχείριση των αναπτυξιακών προγραμμάτων κ.λπ..
     Η επίκαιρη ερώτηση της κ. Ξηροτύρη έχει ως εξής:
	«Επανειλημμένα έχουμε επισημάνει τις μεγάλες θεσμικές, οργανωτικές και δημοκρατικού προγραμματισμού αδυναμίες του συστήματος διαχείρισης και αξιοποίησης των εθνικών και κοινοτικών πόρων. Επίσης, ποτέ δεν συνεκτιμήθηκαν τα μεγάλα προβλήματα διαχείρισης του Α΄ και του Β΄ Κοινοτικού Πλαισίου. Αυτό συνεχίζεται μέχρι σήμερα και για το Γ΄ Κοινοτικό Πλαίσιο Στήριξης Αποτέλεσμα, η απώλεια πόρων 1,1 δισεκατομμυρίων ευρώ συνολικά από το Β΄ Κοινοτικό Πλαίσιο Στήριξης και 518.000.000 από το Γ΄ Κοινοτικό Πλαίσιο Στήριξης.
      Πέραν των δυσβάσταχτων προστίμων, οι καθυστερήσεις στην απορρόφηση είναι ακόμη μεγάλες, δύο χρόνια πριν από τη λήξη του Γ΄ Κοινοτικού Πλαισίου Στήριξης. Οι καθυστερήσεις αυτές είναι εξαιρετικά επώδυνες, ιδιαίτερα γιατί αφορούν στο σύνολο σχεδόν των έργων και δράσεων στην περιφέρεια, όπου αντί για οφέλη, έχουν διαχυθεί όλα τα χρέη και αυτά του υπέρμετρου κόστους των Ολυμπιακών Αγώνων που μεταφράσθηκαν με το τεράστιο έλλειμμα του ΠΔΕ. 
      Έτσι, για να αξιοποιηθεί έστω και αυτό το ελάχιστο ποσό που απέμεινε για την περιφέρεια και να οργανωθεί αυτή καλύτερα για το Δ΄ Κοινοτικό Πλαίσιο Στήριξης, απαιτούνται άμεσες διορθωτικές παρεμβάσεις και ενισχύσεις τόσο για το τελικό στάδιο του σχεδιασμού των έργων όσο και για το κρίσιμο στάδιο της υλοποίησης.
	Μετά απ’ αυτά και επειδή απαιτείται να γνωρίζουμε σε βάθος όλες τις αιτίες και τα λάθη που οδήγησαν στα πρόστιμα, όπως και τα έργα με τα προβλήματα, ζητάμε την κατάθεση του σχετικού καταλόγου. Και επειδή μέχρι και σήμερα, εκτός από ορισμένες νομοθετικές ρυθμίσεις στην παραγωγή των έργων, δεν έχουν ληφθεί μέτρα ενίσχυσης του δημόσιου τομέα, της Τοπικής Αυτοδιοίκησης και της περιφέρειας για να αντεπεξέλθουν στις υποχρεώσεις τους, ερωτώνται οι κύριοι Υπουργοί:
	Έχουν αξιολογήσει και συνεκτιμήσει τις μέχρι σήμερα αδυναμίες του συστήματος διαχείρισης, συμπεριλαμβανομένων και των προβλημάτων που οδήγησαν στα πρόστιμα; Εκτιμούν ότι οι ευθύνες για τις παρατυπίες πρέπει να αποδοθούν και στους ιδιώτες;
	Αν ναι, γιατί καθυστερούν στη λήψη μέτρων και ιδιαίτερα αυτών της ενίσχυσης της Δημόσιας Διοίκησης, της Αυτοδιοίκησης και γενικά της περιφέρειας για την άρση το ταχύτερο των ως άνω αδιεξόδων;».
	Ο Υφυπουργός Οικονομίας και Οικονομικών κ. Φώλιας έχει το λόγο για τρία λεπτά.
	ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Θέλω να ευχαριστήσω θερμά την κ. Ξηροτύρη, η οποία πάντα με εύστοχο τρόπο μας βοηθά στην καλύτερη οργάνωση και εκτέλεση του έργου μας και θέλω να την παρακαλέσω να συνεχίσει με την ίδια όρεξη αυτήν τη συνεργασία, έστω και με τον τύπο του ελέγχου.
	Επί της ουσίας, θέλω να πω ότι οι σοβαρές ενστάσεις που έχουν θέσει οι υπηρεσίες της Ευρωπαϊκής Επιτροπής για τη λειτουργία των συστημάτων διαχείρισης και ελέγχου του Ταμείου Περιφερειακής Ανάπτυξης στο Γ΄ Κοινοτικό Πλαίσιο Στήριξης, ξεκίνησαν από το 2001. Ήδη από την έγκριση του Γ΄ Κοινοτικού Πλαισίου Στήριξης είχαν τεθεί από την Επιτροπή αυστηροί όροι για τον εκσυγχρονισμό του συστήματος παραγωγής δημοσίων έργων, με έμφαση στον περιορισμό των υπερβάσεων, στη βελτίωση των συνθηκών μελέτης, των διαδικασιών ανάθεσης, της διοίκησης και της παραγωγής δημοσίων έργων, στη βελτίωση και στη διασφάλιση της ποιότητας αυτών και άλλα πολλά.
	Οι βασικές κατηγορίες παρατυπιών που προκάλεσαν όλη αυτήν τη δημοσιονομική διόρθωση, την οποία πολύ εύστοχα καταγράψατε, είναι: Πρώτον, παρατυπίες κατά τις αναθέσεις των συμβάσεων μελετών των έργων υποδομής. Δεύτερον, παρατυπίες κατά τις αναθέσεις των συμβάσεων τω κατασκευαστικών έργων. Τρίτον, παρατυπίες που συνδέονται με τροποποιήσεις του φυσικού αντικειμένου των συμβάσεων που εκτελούνται. Τέταρτον, αφορούν έργα τα οποία ολοκληρώθηκαν και ποτέ δεν αξιοποιήθηκαν, που ποτέ δε χρησιμοποιήθηκαν και που είναι ανενεργά. 
	Τα προβλήματα που προκάλεσαν όλα αυτά τα προαναφερθέντα, οφείλονται στην έλλειψη  κατά την περίοδο 2000-2003 ενός οργανωμένου νομοθετικού πλαισίου παραγωγής δημοσίων έργων συμβατών με το Κοινοτικό Δίκαιο, στην ανεπαρκή προετοιμασία των έργων υποδομής που συγχρηματοδοτούνται από το Γ΄ Κοινοτικό Πλαίσιο Στήριξης, με ελλιπείς μελέτες και σε αδυναμίες των φορέων υλοποίησης να εποπτεύουν την έγκαιρη προετοιμασία και υλοποίηση των συγχρηματοδοτούμενων έργων.
	Οι αρχές πλέον, υπό τη νέα διακυβέρνηση, προώθησαν συστηματικά και με επίγνωση της σοβαρότητας της κατάστασης σειρά από ενέργειες, για να μπορέσουμε να ανταποκριθούμε στα εύλογα αιτήματα, αλλά και στις υποχρεώσεις που είχαμε ήδη συνυπογράψει με την Ευρωπαϊκή Επιτροπή. 
	Ειδικά, όσον αφορά το σύστημα παραγωγής δημοσίων έργων, αναμορφώθηκε η ελληνική νομοθεσία για την ανάθεση συμβάσεων κατασκευής δημοσίων έργων, σε αντικατάσταση του μαθηματικού τύπου. Αντιμετωπίζονται ριζικά μεγάλες αποκλίσεις μεταξύ προϋπολογισμών και πραγματικού κόστους κατασκευής των έργων, μέσα από νέα τιμολόγια εργασιών δημοσίων έργων και τυποποιημένα τεύχη διακηρύξεων και συμβάσεων κατασκευής δημοσίων έργων.
	Με το νέο νόμο για την ανάθεση μελετών, αναμορφώθηκε η νομοθεσία και συνακόλουθα θα περιοριστεί δραστικά και επί της ουσίας, σύμφωνα με τις αρχές, τις πρακτικές και τους κανόνες της Ευρωπαϊκής Ένωσης, η δυνατότητα τροποποίησης του φυσικού και οικονομικού αντικειμένου κάθε έργου.
Παράλληλα παίρνουμε πρόσθετα μέτρα στο Υπουργείο Οικονομίας και Οικονομικών για τη συνολική βελτίωση του συστήματος διαχείρισης και ελέγχου. 
     Τα μέτρα που παίρνει το Υπουργείο, είναι τα εξής: 
     Ενισχύονται οι προληπτικοί έλεγχοι που ασκούν οι διαχειριστικές αρχές. 
     Ενδυναμώνονται οι έλεγχοι στην υλοποίηση των έργων. 
     Βρίσκονται σε εξέλιξη διαγωνισμοί, πρώτα απ’ όλα για την ανάδειξη δεκατριών τεχνικών συμβούλων, οι οποίοι θα είναι ένας σε κάθε περιφέρεια, για την απόλυτη τεχνική υποστήριξη των τελικών δικαιούχων, οι οποίοι συχνότατα έχουν και αντικειμενικές αδυναμίες υλοποίησης των έργων. 
     Βρίσκεται σε εξέλιξη διεθνής διαγωνισμός για την πρόσληψη εξωτερικού συμβούλου για τη συνολική βελτίωση των συστημάτων διαχείρισης και ελέγχου. 
     Υπάρχει συστηματική συνεργασία -και οφείλω αυτό να το αναδείξω και να ευχαριστήσω την πολιτική ηγεσία του Υπουργείου Περιβάλλοντος, Χωροταξίας και Δημοσίων Έργων- για την αναμόρφωση των οδηγιών για την πληρότητα των μελετών και των οδηγιών για τη διαχείριση των συμβάσεων. 
     Οργανώνονται συνεχή εκπαιδευτικά σεμινάρια στους φορείς υλοποίησης. 
     Αναμορφώνεται η ελεγκτική διαδικασία με την πρόσληψη ανεξάρτητων ορκωτών ελεγκτών για την υποβοήθηση της εφαρμογής της. 
     Λειτουργεί δίκτυο παρακολούθησης επιχειρησιακών προγραμμάτων. 
     Αναμορφώνεται το εθνικό πλαίσιο που διέπει τη διαχείριση του Κοινοτικού Πλαισίου Στήριξης. 
     Προωθούνται συμπληρωματικές δράσεις προς το Υπουργείο Περιβάλλοντος, Χωροταξίας και Δημοσίων Έργων για την προαγωγή και διαχείριση των έργων. 
     Αναδιοργανώνεται το πρόγραμμα δημοσίων επενδύσεων και άλλα πολλά.
     Σύμφωνα με το υφιστάμενο κανονιστικό πλαίσιο, προβλέπονται κυρώσεις στους φορείς στους οποίους εντοπίζονται σφάλματα κατά την εκτέλεση των συγχρηματοδοτούμενων έργων του Γ΄ Κοινοτικού Πλαισίου Στήριξης. Ανάλογη αυστηρή αντιμετώπιση προβλέπεται και για τη διάθεση πιστώσεων από το πρόγραμμα δημοσίων επενδύσεων στους εν λόγω φορείς. 
     Τέλος, όσον αφορά στο θέμα των ευθυνών προς τους ιδιώτες, η τήρηση των κανόνων της χρηστής δημοσιονομικής διαχείρισης είναι υποχρέωση, αλλά και καθήκον της Δημόσιας Διοίκησης και θα πρέπει να διασφαλίζεται από τις αρμόδιες διοικητικές αρχές ενεργώντας στο πλαίσιο της κατά περίπτωση ισχύουσας νομοθεσίας. 
     Ευχαριστώ και ζητώ συγγνώμη για τα δυο λεπτά που πήρα. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε και εμείς. 
     Το λόγο έχει η κ. Ξηροτύρη για δυο λεπτά. 
     ΑΣΗΜΙΝΑ ΑΙΚΑΤΕΡΙΝΑΡΗ – ΞΗΡΟΤΥΡΗ: Ευχαριστώ, κύριε Πρόεδρε. 
     Κύριε Υπουργέ, καλύψατε το 1/3 της ερώτησής μου και δεν καλύψατε το πολύ σημαντικό θέμα, το οποίο ενδεχομένως θα καλύψετε στη δευτερολογία σας, γιατί όντως ήταν μεγάλη η ερώτησή μου. 
     Αναφερθήκαμε στις διαπιστώσεις, στα αίτια και σε ορισμένα μέτρα. Καταρχήν θα ήθελα να πω ότι δεν θα συμφωνήσω μ’ αυτά τα μέτρα. Αυτά είναι «ασπιρίνες» και δεν έχουν τη δική μας λογική, ώστε να μπορέσει αυτό το σύστημα να βελτιωθεί. 
     Αν, κύριε Υπουργέ, δεν ενισχυθούν οι δημόσιες υπηρεσίες, οι υπηρεσίες της περιφέρειας, που κάνουν το σημαντικό έργο του προγραμματισμού και της υλοποίησης των έργων, αν δεν ενισχυθούν οι υπηρεσίες της Τοπικής Αυτοδιοίκησης για να μπορέσουν να αντεπεξέλθουν στο σύνθετο πλαίσιο διαχείρισης του Γ΄ Κοινοτικού Πλαισίου Στήριξης, τα πράγματα δεν πρόκειται να βελτιωθούν. Οι απορροφήσεις καθυστερούν ακόμα πάρα πολύ. Είστε στο 30%-35% και με τις καλύτερες προϋποθέσεις και με όσα μέτρα και αν πάρετε, άντε να φτάσετε στο 80% το 2006. Τι θα γίνει μετά; 
     Υπάρχει το τεράστιο δημοσιοοικονομικό πρόβλημα το οποίο θα ενισχύεται από τη μείωση κατά τα 518.000.000 ευρώ, και από τα 200.000.000 ευρώ, που θα πρέπει και αυτά με διαδικασίες βελτίωσης κλπ. να μπορέσουν να καλυφθούν, συν το τεράστιο έλλειμμα, το οποίο σας αναφέρω στην ερώτησή μου, που έχει η περιφέρεια και το πληρώνει πολλαπλά. Είναι μεγάλα αδιέξοδα, κύριε Υπουργέ. Δεν ξέρω πώς θα βγούμε πέρα σ’ όλη αυτήν την ιστορία. 
     Και από την άλλη πλευρά, έχουμε να δώσουμε εξετάσεις και για να γλιτώσουμε τα 200.000.000 ευρώ, αλλά και για να επιτύχουμε μια καλύτερη διαπραγμάτευση για το Δ΄ Κοινοτικό Πλαίσιο Στήριξης. Και εγώ δεν μιλάω μόνο για τη διαπραγμάτευση. Δεν είναι το θέμα μόνο οι διαπραγματεύσεις, για τις οποίες μαλώνετε τα δυο κόμματα. Το θέμα είναι η βελτίωση του όλου συστήματος στο σχεδιασμό και στη διαχείριση, ούτως ώστε αυτό το σύστημα και να είναι σύμφωνο με τις κανονιστικές αποφάσεις, αλλά πρώτα και κύρια να αποδίδει για τον ελληνικό λαό - γιατί είναι πόροι από τον ιδρώτα του ελληνικού λαού- να αποδίδει και για την περιφέρεια. Και τέτοια αποτελέσματα δεν έχουμε μέχρι τώρα. Όχι μόνο δεν έχουμε, αλλά έχουμε και την επιβάρυνση από όλα αυτά τα προβλήματα. 
    Είναι τεράστιο το πρόβλημα το οποίο υπάρχει, ιδιαίτερα στην περιφέρεια, και για την ολοκλήρωση του Γ΄ Κοινοτικού Πλαισίου Στήριξης, αλλά και για την προετοιμασία για το Δ΄ Κοινοτικό Πλαίσιο Στήριξης.
    Κύριε Υπουργέ, σας είχα πει και σε άλλη ερώτησή μου: Δεν μπορεί κάθε φορά το Δ΄ ή ενδεχόμενα το Ε΄ Κοινοτικό Πλαίσιο Στήριξης να είναι το άλλοθι για τα διαχειριστικά λάθη και σφάλματα, τα οποία έχει κάνει η χώρα μας στα προηγούμενα. Οι γενιές οι οποίες ζουν σ’ αυτήν την εποχή, περίμεναν να αξιοποιηθεί το Α΄, το Β΄ και το Γ΄ Κοινοτικό Πλαίσιο Στήριξης και τουλάχιστον να συνεκτιμηθούν όλα αυτά τα τεράστια προβλήματα για να βελτιωθεί το σύστημα.
    Με τους συμβούλους μόνο,  δεν λύνονται τα θέματα, κύριε Υπουργέ. Μου το είπατε και πέρσι το καλοκαίρι αυτό και ακόμα δεν τους πήρατε αυτούς. Είναι μεγάλο το πρόβλημα της βελτίωσης του συστήματος, το πρόβλημα της Δημόσιας Διοίκησης –το συζητήσαμε και πριν- και το πρόβλημα της στελέχωσης των περιφερειών και της αυτοδιοίκησης, ώστε ν΄ αντεπεξέλθουν σ’ αυτά τα προγράμματα προς όφελος του ελληνικού λαού.
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
    Ο κύριος Υφυπουργός έχει το λόγο για δύο λεπτά.
    ΧΡΗΣΤΟΣ ΦΩΛΙΑΣ (Υφυπουργός Οικονομίας και Οικονομικών): Ευχαριστώ, κύριε Πρόεδρε..
    Είστε σαφέστατη, κυρία συνάδελφε. 
    Εκείνο που θέλω να πω, είναι ότι ήταν συνοπτική η μακρά απάντησή μου -που πήρε πέντε λεπτά- διότι κανονικά θα έπρεπε να είναι μία πλήρης διάλεξη, με τη σειρά των θεμάτων που θέσατε. Γι’ αυτό και δεν μπόρεσα να πω όλα όσα θα έπρεπε να πω ή όλα όσα θα μπορούσαν να απαντήσουν στα ερωτήματά σας.
    Παίρνουμε και άλλα μέτρα, για να μπορέσουμε να κάνουμε τις υπηρεσίες πιο αξιόπιστες και πιο αποτελεσματικές. Δεν μπορούμε, όμως, να παραγνωρίσουμε το γεγονός ότι αυτήν τη στιγμή υπάρχουν πάνω από πέντε χιλιάδες τελικοί δικαιούχοι σε όλη την Ελλάδα! Είναι δυνατόν να υπάρχουν πέντε χιλιάδες τελικοί δικαιούχοι του Γ΄ Κοινοτικού Πλαισίου Στήριξης και όλοι να έχουν τις υποδομές και τις τεχνικές υπηρεσίες, που θα τους κάνουν αξιόπιστους διαχειριστές των κοινοτικών και των εθνικών κονδυλίων; 
    Σαφέστατα όχι.
    Άρα μία παθογένεια, που μπολιάστηκε το σύστημα μ’ αυτήν, είναι ότι έγιναν πάρα πολλοί οι τελικοί δικαιούχοι, ως μη όφειλαν. Είναι, δηλαδή, απαράδεκτος ο τόσο μεγάλος αριθμός τελικών δικαιούχων. Θα έπρεπε να είναι μερικές εκατοντάδες, για να είναι και αξιόπιστα τα έργα. Να, τα αποτελέσματα. Να, γιατί είμαστε στο 35%. 
    Από εκεί και πέρα, οι υπηρεσίες ενισχύονται, διότι βρίσκεται στα σκαριά και ένας διαγωνισμός για να προσληφθούν στελέχη, τα οποία θα υποστηρίξουν σε κάθε διαχειριστική αρχή -τόσο στα δεκατρία ΠΕΠ, όσο και στα τομεακά προγράμματα- το ήδη υφιστάμενο προσωπικό για να μπορέσουμε να αντεπεξέλθουμε.
    Όσον αφορά το 80%, μέχρι το 2006 είναι μία εκτίμηση. Στόχος δικός μας είναι το 100% να έχει συμβασιοποιηθεί μέχρι το 2006, έτσι ώστε μέχρι το 2008, που έχουμε τα δύο επιπλέον χρόνια, να μπορέσουμε να αξιοποιήσουμε στο ακέραιο και να απορροφήσουμε όλα μας τα κονδύλια.
    Ζημιές έγιναν, κακά τα ψέματα. Το συζητήσαμε το Σαββατοκύριακο στη Βουλή. Συζητήσαμε τι έφταιξε, πώς έγιναν οι διαπραγματεύσεις και γιατί πληρώσαμε αυτά που πληρώσαμε. Ας μην επανέλθουμε. Ας κοιτάξουμε το μέλλον. 
    Και θέλω να σας διαβεβαιώσω ότι έχουμε την αγωνία -που μοιραζόμαστε μαζί σας- για το πώς θα μπορέσουμε τα αποτελέσματα της διαχειρίσεως να μην είναι απλά απορρόφηση των πόρων, αλλά να είναι αξιοποίηση, να είναι επένδυση των πόρων. Αυτό που δεν έγινε ποτέ τόσα χρόνια, είναι καιρός να αρχίσει έστω και τώρα, έστω και καθυστερημένα. Και αν θέλετε, στόχος δικός μας είναι και το τελευταίο ευρώ να γίνει επένδυση, για να μπορούμε να μιλάμε για αειφόρο ανάπτυξη, να μιλάμε για αυτοτροφοδοτούμενη ανάπτυξη, να πούμε ότι τόσο τα χρήματα του κοινοτικού φορολογουμένου εταίρου μας στις άλλες χώρες όσο και τα χρήματα του Έλληνα φορολογουμένου είναι σπόρος που πέφτει σε εύφορο έδαφος και καρπίζει κάθε χρόνο, για να μπορέσουμε να δούμε προοπτική και πραγματική σύγκλιση.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
    Θα συζητηθεί τώρα η δεύτερη, η με αριθμό 1037/13.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Πολιτισμού, σχετικά με την αξιοποίηση διατηρητέου κτιρίου που βρίσκεται επί της οδού Βασιλίσσης Όλγας 105 στη Θεσσαλονίκη.
    Η επίκαιρη ερώτηση του κ. Χουρμουζιάδη έχει ως εξής:
    «Όπως είναι γνωστό, ελάχιστα στοιχεία από την αρχιτεκτονική κληρονομιά της Θεσσαλονίκης έχουν απομείνει, αφού έχουν καταστραφεί ολοσχερώς κάτω από την ασυδοσία των δραστηριοτήτων της αντιπαροχής.
    Ένα από αυτά τα ελάχιστα, είναι το διατηρητέο κτήριο που βρίσκεται επί της οδού Βασιλίσσης Όλγας 105 και το οποίο είναι γνωστό σε κάθε δημότη της πόλης για τη μεγάλη ιστορία του, αλλά και τη θαυμάσια αρχιτεκτονική του. 
    Το κτήριο αυτό παραχωρήθηκε από το ελληνικό δημόσιο δωρεάν στον «Ερυθρό Σταυρό» και αναπαλαιώθηκε με χρήματα του ελληνικού δημοσίου.
     Σήμερα ο «Ερυθρός Σταυρός», στα πλαίσια της «αξιοποίησης» της περιουσίας του, το ξεπουλά έναντι 3.500.000 ευρώ. Η πολιτιστική κληρονομιά ενός τόπου ανήκει στο λαό του και δεν κοστολογείται.
    Για την εξέλιξη αυτή, σοβαρότατες ευθύνες φέρουν η δημοτική αρχή του Δήμου Θεσσαλονίκης και η Νομαρχία, οι οποίες αντί να διεκδικήσουν την παραχώρησή του στο δήμο και την αξιοποίησή του προς όφελος του λαού της, αδρανούν εκφράζοντας μόνο ευχές.
    Μετά τα παραπάνω, ερωτάται ο κύριος Υπουργός, τι μέτρα θα πάρει η Κυβέρνηση, ώστε να αποτρέψει την πώληση του κτηρίου σε ιδιώτη, την παραχώρησή του στο Δήμο Θεσσαλονίκης και την αξιοποίησή του προς όφελος του λαού της πόλης;»
    Το λόγο έχει ο Υφυπουργός Πολιτισμού κ. Πέτρος Τατούλης για τρία λεπτά.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, νομίζω ότι και αυτή η συγκεκριμένη ερώτηση του κυρίου συναδέλφου, δείχνει με τον καλύτερο τρόπο την ευαισθησία που έχει πάνω στη διάσωση όλων των στοιχείων, που συνάδει με την κοινή προσπάθεια για τη διάσωση της πολιτιστικής μας κληρονομιάς. Θα ήθελα, όμως, να πω ότι είναι γνωστό σε όλους ότι αυτό το συγκεκριμένο κτήριο, που βρίσκεται στην Οδό Βασιλίσσης Όλγας ή στην παλιά Οδό Κεραμοποιείου, είναι ένα σημαντικό κτήριο, είναι ένα κτήριο που η αρχιτεκτονική του έχει ιδιαίτερα στοιχεία και ορθώς το παρατηρεί ο κύριος συνάδελφος. Αλλά είναι και ένα κτήριο, που συνάδει με την ιστορική εξέλιξη της κοινωνίας της Θεσσαλονίκης τα τελευταία εκατό χρόνια. Είναι ένα κτήριο με αυτά τα ιστορικά στοιχεία-σταθμός για όλη την εξέλιξη της νεώτερης ιστορίας της Θεσσαλονίκης.
    Θα ήθελα, όμως, να πω ότι είναι λίγο ατυχής ως προς την ουσία της ερωτήσεως. Γιατί θα ήθελα ευθέως να τοποθετηθώ και να πω ότι εάν αυτό το κτήριο ανήκει σ’ έναν ιδιώτη, ποιο απ’ όλα αυτά τα στοιχεία προσμετρώνται πλέον αρνητικά, αφού όπως γνωρίζει ο κύριος συνάδελφος, το κτήριο και ο περιβάλλων χώρος έχει κηρυχθεί διατηρητέος; 
    Όταν λοιπόν -και αν αυτό γίνει- μεταβιβαστεί στον ιδιώτη, ο ιδιώτης οφείλει να συμμορφωθεί στις υποδείξεις, στους κανόνες και στις αρχές του Υπουργείου Πολιτισμού, δηλαδή όλων αυτών των όρων που απαιτούνται, ώστε η οποιαδήποτε παρέμβαση και εάν γίνει, να τηρεί τις προϋποθέσεις και τους κανόνες της συντήρησης και της διάσωσης. 
    Αυτό το λέω, γιατί προσπαθούμε πάντοτε σ’ αυτήν την Αίθουσα να ποινικοποιήσουμε και να ενοχοποιήσουμε την ιδιωτική πρωτοβουλία, αλλά και το ιδιαίτερο ενδιαφέρον και την ιδιαίτερη φροντίδα που  θα πρέπει να έχουν όλοι οι πολίτες σ’ αυτήν τη χώρα.
    Και θα ήθελα να σας πω, κύριε συνάδελφε, ότι η φροντίδα και το μέλημα για την πολιτιστική κληρονομιά δεν ανήκει αποκλειστικά και μόνο στο κράτος, αλλά θα πρέπει να είναι καθήκον όλων των πολιτικών δυνάμεων. Αυτήν την αρχή πρέπει να τη μεταλαμπαδεύουμε σε όλους τους πολίτες. Όλοι οι πολίτες θα πρέπει να είναι υπεύθυνοι για τη διάσωση της πολιτιστικής μας κληρονομιάς.
    Θα ήθελα, λοιπόν, συμπερασματικά να πω ότι εάν ο Δήμος της Θεσσαλονίκης ή η Νομαρχιακή Αυτοδιοίκηση επιδείξουν ενδιαφέρον, ας ακολουθήσουν τους νόμιμους δρόμους που απαιτούνται.
    Θα ήθελα επίσης να σημειώσω ότι το Υπουργείο Πολιτισμού, κύριε συνάδελφε, έχει ενδιαφέρον για την εξέλιξη της πορείας αυτού του κτηρίου. Και πιστεύω ότι πολύ σύντομα θα δούμε, εάν εμείς και οι υπηρεσίες μας έχουμε πρόθεση να εμπλακούμε σ’ αυτήν τη διαδικασία. 
    Σας ευχαριστώ.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
    Ο κ. Χουρμουζιάδης έχει το λόγο.
    ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
    Ευχαριστώ και τον κύριο Υπουργό, όσον αφορά τα καθησυχαστικά στοιχεία της απάντησής του, δηλαδή ότι το κτήριο, έστω και εάν μεταβιβαστεί σε ιδιώτη, δεν θα πάψει να έχει τη φροντίδα του κράτους. Αλλά θα μου επιτρέψει, ο κύριος Υπουργός, να πω ότι τα σχεδόν σαράντα χρόνια της απασχόλησής μου με θέματα πολιτισμού μέσω της αρχαιολογίας, μου επιτρέπουν και σχεδόν μου επιβάλλουν να συμπεράνω, κύριε Υπουργέ, ότι ένα σημαντικό αρχιτεκτονικό στοιχείο ή κηρύσσεται διατηρητέο, οπότε και καταρρέει, γιατί εκεί σταματάει η φροντίδα του κράτους, στην κήρυξη ή τελικά από τους ιδιώτες νοικιάζεται ή πωλείται και λειτουργεί ως ταβέρνα, εστιατόριο, μπουτίκ, ινστιτούτο αδυνατίσματος. Κατά σύμπτωση, όλα τα κτήρια που στεγάζουν τέτοιες δραστηριότητες, είναι δείγματα μιας υψηλής αρχιτεκτονικής. Άρα φοβούμαι ότι και το κτήριο αυτό της Βασιλίσσης Όλγας κάποια στιγμή θα έχει την ίδια εξέλιξη. 
      Και να σκεφθείτε, κύριε Υπουργέ -το ξέρετε πολύ καλύτερα από εμένα- ότι πολλά σωματεία πολιτιστικά, χρόνια τώρα φυτοζωούν, γιατί δεν έχουν στέγη ή αναγκάζονται να κλείσουν ή τελικά να μην αναπτύξουν τη δραστηριότητά τους, που θα είναι τόσο ωφέλιμη για τον πολιτισμό, ιδιαίτερα του λαού. Γιατί ξέρετε, οι υψηλές τάξεις έχουν τα Μέγαρα Μουσικής κι εκεί εκτονώνονται πολιτιστικά. 
      Πρέπει λοιπόν, κύριε Υπουργέ –το είπατε και δεν έχω κανένα λόγο να μην το πιστέψω- αυτό το κτήριο να δοθεί και να αξιοποιηθεί για τα θέματα του πολιτισμού, για το καλό του πολιτισμού του λαού της Θεσσαλονίκης.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Χουρμουζιάδη.
      Κύριε Υφυπουργέ, έχετε το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, θα ήθελα πάλι εδώ στη Βουλή να αναφέρω ότι τιμώ τον καθηγητή και συνάδελφο κ. Χουρμουζιάδη για τη μεγάλη προσφορά του στην υπηρεσία της Αρχαιολογικής Υπηρεσίας. Τον τιμώ όμως και για έναν άλλο λόγο: για τη γενικότερη ευαισθησία του, την ευθιξία του και την ευθυκρισία του. Και αυτό θα ήθελα δημοσίως να το τονίσω.
      Θα ήθελα να σας πω εν κατακλείδι, κύριε συνάδελφε, ότι η τελευταία σας αποστροφή αποτελεί και την εκδήλωση του δικού μας ενδιαφέροντος. Γι’ αυτό και σας είπα ότι το Υπουργείο Πολιτισμού σκέπτεται σοβαρά να εμπλακεί σ’ αυτήν τη διαδικασία, συμμεριζόμενο την άποψή σας, ότι αυτό το συγκεκριμένο κτήριο επί της παλαιάς οδού Κεραμοποιείου και νυν οδού Βασιλίσσης Όλγας, πράγματι αποτελεί ένα αρχιτεκτονικό εναπομείναν σύνολο στην πόλη της Θεσσαλονίκης. Η ιστορική του βαρύτητα μας απασχολεί ιδιαιτέρως, γι’ αυτό θέλουμε να φροντίσουμε με την πολιτική μας την ορθή ιστορική συνέχιση της χρήσης του κτηρίου. 
      Σας ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υφυπουργέ.
      Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, εισερχόμεθα στην ημερήσια διάταξη της 
      ΝΟΜΟΘΕΤΙΚΗΣ ΕΡΓΑΣΙΑΣ
      Συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής Άμυνας: «Έφεδροι υψηλής ετοιμότητας «ΕΦΥΕΣ» και άλλες διατάξεις».
      Όπως είναι γνωστό, το νομοσχέδιο του Υπουργείου Εθνικής Άμυνας ψηφίστηκε επί της αρχής στη χθεσινή συνεδρίαση. Στη σημερινή συνεδρίαση θα συζητηθούν τα άρθρα και μία υπουργική τροπολογία. Θα ήθελα να υπενθυμίσω ότι μετά τους εισηγητές και τους ειδικούς αγορητές θα μιλήσουν επί της αρχής και επί των άρθρων οι συνάδελφοι κύριοι Καρχιμάκης, Δερμεντζόπουλος, Φούσας, Λεονταρίδης και Καΐσερλης, οι οποίοι δεν μίλησαν επί της αρχής στη χθεσινή συνεδρίαση.
      ΠΕΤΡΟΣ ΕΥΘΥΜΙΟΥ: Κύριε Πρόεδρε, φαντάζομαι ότι θα ισχύσει νέος κατάλογος ομιλητών.
      ΠΡΟΕΔΡΕΥΩΝ (Ιωάννης Τραγάκης): Ασφαλώς και θα ισχύσει ο κατάλογος.
      ΛΙΑΝΑ ΚΑΝΕΛΛΗ: Κύριε Πρόεδρε, μπορώ να ρωτήσω κάτι επί της διαδικασίας;
      ΠΡΟΕΔΡΕΥΩΝ (Ιωάννης Τραγάκης): Να ρωτήσετε.
      ΛΙΑΝΑ ΚΑΝΕΛΛΗ: Είπατε ότι θα συζητήσουμε σήμερα τα άρθρα και μία υπουργική τροπολογία. Καλό θα ήταν, μιας και μας το προαναγγέλλετε, να ρωτήσετε αν κάνει ο Υπουργός δεκτή και την τροπολογία δύο συναδέλφων Βουλευτών για τους υπαξιωματικούς.
      ΠΡΟΕΔΡΕΥΩΝ (Ιωάννης Τραγάκης): Θα το συζητήσουμε με τον κύριο Υπουργό, όταν θα έρθει η ώρα.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, μπορώ να έχω κι εγώ το λόγο;
      ΠΡΟΕΔΡΕΥΩΝ (Ιωάννης Τραγάκης): Θέλετε κάτι κι εσείς επί της διαδικασίας;
      ΒΑΣΙΛΕΙΟΣ ΟΙΚΟΝΟΜΟΥ: Ναι, κύριε Πρόεδρε. Θα ήθελα να κάνω και τη δευτερολογία μου -όπως έχω δικαίωμα βάσει του Κανονισμού- και διαφορετική ομιλία επί της αρχής.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, θα κάνετε δευτερολογία επί της αρχής;
      ΒΑΣΙΛΕΙΟΣ ΟΙΚΟΝΟΜΟΥ: Φυσικά, όπως έχω δικαίωμα ως εισηγητής.
      ΠΡΟΕΔΡΕΥΩΝ (Ιωάννης Τραγάκης): Αφού ψηφίστηκε το νομοσχέδιο επί της αρχής! Να πείτε ότι: «Θέλω μιαν άνεση χρόνου σε ό,τι αφορά τα άρθρα, διότι δεν δευτερολόγησα επί της αρχής» και ασφαλώς θα σας δοθεί μια τέτοια άνεση.
      ΒΑΣΙΛΕΙΟΣ ΟΙΚΟΝΟΜΟΥ: Ναι, με αυτήν την έννοια.
      ΠΡΟΕΔΡΕΥΩΝ (Ιωάννης Τραγάκης): Πολύ ωραία.
      Η κ. Μανούσου-Μπινοπούλου έχει το λόγο.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κυρίες και κύριοι συνάδελφοι, χθες, στην επί της αρχής συζήτηση του νομοσχεδίου, υπήρχε στις τοποθετήσεις των συναδέλφων της Αντιπολίτευσης μία αλληλουχία παραλόγου. Ο τέως Υπουργός Εθνικής Άμυνας στην άκαρπη προσπάθειά του να μας πείσει ότι άλλα εννοούσε το 2001 και άλλα λέει σήμερα για το θεσμό των «ΕΦΥΕΣ», διαφώνησε επί της αρχής του νομοσχεδίου, συμφωνώντας. 
      Σας παραπέμπω στα Πρακτικά για το τι είχα πει χθες. Είχα διαβάσει τις τοποθετήσεις του τέως Υπουργού το 2001 σε μία συνέντευξή του και ήταν ακριβώς αυτά που λέμε και εμείς σήμερα. Στην προσπάθειά του να μας μεταπείσει ότι ήταν διαφορετικά, επανέλαβε το γράμμα του νομοσχεδίου, που έχουμε καταθέσει εμείς σήμερα.
      Ακούσαμε ότι δεν θα υπάρξει κανένα ενδιαφέρον από τους υποψήφιους «ΕΦΥΕΣ» για τη σύμβαση αυτή, λόγω των όρων που βάζουμε. Παράλληλα, όμως, μ’ αυτό, μας είπαν ότι ιδρύουμε κομματικό στρατό. Πώς θα ιδρύσουμε κομματικό στρατό, αφ’ ης στιγμής δεν θα υπάρξει ενδιαφέρον, δεν μπορώ να το καταλάβω. Επίσης, με επίφαση τόνιζαν συνέχεια και ζητούσαν διαφανή κριτήρια, μη τυχόν και από τους πολλούς που θα έρθουν, επιλέξουμε μόνο τους ανθρώπους που εμείς θέλουμε. Αυτά όλα περιέχουν μία αντίφαση. Επιπλέον, ειπώθηκε ότι ένας «ΕΦΥΕΣ», με τις προαγωγές που θα παίρνει, θα διοικεί ένα τάγμα.
      Κύριοι συνάδελφοι, στην πρακτική εφαρμογή, εάν διαβάσετε το σχέδιο νόμου, θα δείτε ότι δεν μπορεί να γίνει αυτό το πράγμα. Είναι το όριο ηλικίας. Για τους αξιωματικούς είναι μέχρι σαράντα χρονών. Με τι βαθμό θα φύγει στα σαράντα  χρόνια του; Για να μπει, θα πρέπει να είναι το πολύ τριάντα επτά. Τι βαθμό θα έχει, εάν έχει αφυπηρετήσει στα τριάντα πέντε του χρόνια;
      Μην ξεχνάμε ότι στην προαγωγή τους λαμβάνεται υπόψη η προϋπηρεσία που έχουν, όταν είναι υπό τα όπλα. Και αυτή είναι πάρα πολύ μικρή για να δικαιολογήσει προαγωγή μέσα σε δύο χρόνια.
      Επίσης ετέθησαν τα ερωτήματα για το τι είναι κρίση και  τι είναι παραμεθόριος.
      Κύριοι συνάδελφοι, σας παραπέμπω στο εγχειρίδιο του Υπουργείου Εθνικής Άμυνας, που αναφέρεται στο χειρισμό των κρίσεων. Ο όρος «κρίση» είναι καθιερωμένος εδώ και πάρα πολλά χρόνια και δεν υπάρχει η οποιαδήποτε ασάφεια.
      Όσον αφορά το τι είναι παραμεθόριος, γνωρίζουμε όλοι πολύ καλά ποια είναι, αλλά δεν σας αδικώ που θέλετε διευκρίνιση.
      ΒΑΣΙΛΕΙΟΣ ΟΙΚΟΝΟΜΟΥ: Αυτά που ισχύουν, βάσει των αλλαγών, για τις μεταθέσεις;
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, παρακαλώ πολύ να μη με διακόπτουν.
      Γι’ αυτήν τη διευκρίνιση που ζητάτε, δεν σας αδικώ, γιατί έχετε το κακό προηγούμενο ότι Υπουργός σας είχε χαρακτηρίσει το Νομό Ηλείας ως παραμεθόριο, οπότε φυσικό είναι σήμερα «να φυσάτε και το γιαούρτι». Εμείς δεν προτιθέμεθα να κάνουμε κάτι τέτοιο.
      Ρωτήσατε, κύριοι συνάδελφοι, με ειρωνικό τρόπο: «Προτίθεστε μ’ αυτόν το θεσμό να εξαλείψετε την ανεργία;». Όχι, κύριοι συνάδελφοι. Εμείς δεν προσπαθούμε να εξαφανίσουμε την ανεργία, αλλά έχουμε σαν αρχή -και πρέπει να έχει γίνει κατανοητό από όλους αυτό- το ότι εμείς δεν απορρίπτουμε το εφικτό στο όνομα του φανταστικού, με συνέπεια να χάνουμε και να φτάνουμε στο τίποτα. Θέλουμε -και το τονίζουμε αυτό ευθαρσώς- μεταξύ άλλων να ενισχύσουμε τους ανέργους, τους εποχικά απασχολούμενους και τους αυτοαπασχολούμενους.
      Ειλικρινά με συγκίνησε ιδιαίτερα το πάθος, με το οποίο μίλησαν γι’ αυτόν το θεσμό και για τη λειτουργία των κέντρων εκπαιδεύσεως νεοσυλλέκτων, που λειτούργησαν πρόσφατα στις παραμεθόριες περιοχές, όλοι οι συνάδελφοι που προέρχονται από ακριτικές περιοχές. Αντίθετα, όμως, αυτό που μου έκανε εντύπωση, κύριοι συνάδελφοι, είναι ότι χθες, τουλάχιστον, δεν είχαν γραφτεί στον κατάλογο των ομιλητών –απ’ όσο μπορώ να γνωρίζω- συνάδελφοι της Αντιπολίτευσης από παραμεθόριες περιοχές που θα ευεργετηθούν από το θεσμό των «ΕΦΥΕΣ» και από τη λειτουργία των μονάδων εκπαίδευσης, για να δούμε ποια είναι η τοποθέτησή τους. Δεν θέλουν να γίνουν; Θα έρθετε σε άμεση ρήξη με το κοινό αίσθημα και μ’ αυτό που θέλουν περισσότερο οι τοπικοί σας παράγοντες; Μου έκανε εντύπωση ειλικρινά αυτό και νομίζω ότι είναι μέγα σφάλμα να υποτιμάτε ή και να αγνοείτε πολλές φορές την κοινωνική παρέμβαση των Ενόπλων Δυνάμεων στις μικρές κοινωνίες και κυρίως στις ακριτικές μας περιοχές και στην παραμεθόριο. 
      Είχα πάει στις ακριτικές περιοχές μαζί με τον Υπουργό και εισέπραξα προσωπικά τη θετική απήχηση, που είχαν αυτοί οι θεσμοί. Θα αναφερθώ σε ορισμένα άρθρα, για τα οποία έχει γίνει συζήτηση. Οπωσδήποτε θέλουμε να συμβάλει ο θεσμός αυτός και στην αύξηση της ειρηνευτικής δύναμης και το τονίζω αυτό. Μαζί με το Στρατό Ξηράς και την εφεδρεία, αποτελούν συστατικό στοιχείο.
      Τα προσόντα οπωσδήποτε τα είπαμε πολλές φορές. Είναι μέχρι τριάντα πέντε ή σαράντα ετών. Αυτό που θέλω να τονίσω σχετικά με τις μετακινήσεις που είπατε και την παραποίηση του εκλογικού αποτελέσματος, είναι ότι οι ΕΦΥΕΣ θα παραμένουν στον τόπο που κατοικούν. Δεν πρόκειται να μετακινούνται σε άλλους νομούς, οπότε δεν έχουμε και τέτοιες προϋποθέσεις. Οπωσδήποτε είναι ένας εθελοντικός θεσμός και η πρόσληψή τους γίνεται με προκήρυξη. Όσον αφορά τα κριτήρια -που πολλά ειπώθηκαν και επιμένετε στη διαφάνεια των κριτηρίων για την επιλογή τους- εδώ έχουμε βάλει ότι είναι η ηλικία, η οικογενειακή τους κατάσταση, η ειδικότητα με την οποία υπηρέτησαν ή αφυπηρέτησαν.
      Κύριοι συνάδελφοι, εδώ δεν είναι Δημόσια Διοίκηση, δεν είναι μόνιμοι δημόσιοι υπάλληλοι. Εδώ έχουμε στρατιώτες, αυτά είναι τα κριτήρια. Δεν νομίζω να υπάρχουν και άλλα κριτήρια επιλογής τους και αυτό πάλι έρχεται σε αντίθεση με αυτό που επανειλημμένως έχετε πει, ότι δεν θα υπάρξει κάποιο ενδιαφέρον.
        Επαναλαμβάνω αυτά που είπα και χθες επί της αρχής, ότι το 2005, θα προσλάβουμε χίλια εκατό άτομα και το 2006 θα προσλάβουμε δύο χιλιάδες διακόσια άτομα. Δεν μπορούμε να υπερβούμε τις τριάντα χιλιάδες άτομα.
        Οι ΕΦΥΕΣ καλούνται για εκπαίδευση από ένα έως τέσσερις μήνες, σύμφωνα με το άρθρο 7. Επίσης υπάρχει ο περιορισμός να καλούνται μόνο σε περίοδο κρίσεως και όχι όποτε κριθεί σκόπιμο. Αυτό διεγράφη.
        Θέλω να αναφερθώ στο άρθρο 8, σχετικά με το νομικό καθεστώς που διέπει τους ΕΦΥΕΣ. Θα πρέπει να ξεχωρίσουμε τις δύο χρονικές περιόδους. Η μία ολόκληρης της σύμβασης αφορά το θεσμό και η μικρότερη, από έναν έως τέσσερις μήνες κάθε χρόνο, αφορά την περίοδο που τελούν υπό τα όπλα. Στην περίοδο αυτή, που οι ΕΦΥΕΣ τελούν υπό τα όπλα, τελούν υπό στρατιωτικό καθεστώς. Αν υποπέσουν σε πειθαρχικό παράπτωμα ή διαπράξουν κάποιο ποινικό αδίκημα, θα κριθούν βάσει των στρατιωτικών νόμων και θα δικαστούν στα στρατοδικεία. Υπάρχει δε η δυνατότητα να προαχθούν μέχρι και δύο βαθμούς.
        Επίσης, το πολύ ευεργετικό είναι η υγειονομική περίθαλψη που τους παρέχεται. Και σε περίπτωση τραυματισμού ή θανάτου τους, προβλέπεται η χορήγηση σύνταξης, καθώς και η χορήγηση άλλων απολαβών από τους ασφαλιστικούς τους φορείς. Σ’ αυτήν την περίοδο που ζούμε, με τη μεγάλη ανεργία, υπάρχουν πολλοί άνθρωποι που είναι ανασφάλιστοι.
        Αυτό που πρέπει να τονίσουμε πάλι όσον αφορά την ασφάλιση των ΕΦΥΕΣ, είναι ότι έχουν τη δυνατότητα αυτοί που είχαν ασφαλιστεί στο παρελθόν, να συνεχίσουν την ασφάλισή τους στον ίδιο φορέα και αυτοί που δεν είχαν ασφαλιστεί ποτέ, να ασφαλιστούν υποχρεωτικά στο ΙΚΑ.
        Κυρίες και κύριοι συνάδελφοι και χθες αναφέρθηκα στα άρθρα. Νομίζω ότι θα ήταν περιττό να πω περισσότερα.
        Θα πρέπει να διευκρινίσουμε, γιατί υπήρχαν κάποια ερωτηματικά από τους συναδέλφους, το εξής όσον αφορά τις εισφορές: Οι εισφορές δεν θα παρακρατούνται μόνο από τους ΕΦΥΕΣ. Θα παρακρατούνται και από τον εργοδότη, που είναι το ελληνικό δημόσιο, το Υπουργείο Εθνικής Άμυνας και από τον ίδιο τον ΕΦΥΕΣ, σε ποσοστά που καθορίζονται από την εργατική νομοθεσία.
        Κυρίες και κύριοι συνάδελφοι, μετά απ’ αυτές τις τοποθετήσεις, ζητώ να ψηφιστεί και επί των άρθρων το νομοσχέδιο αυτό, γιατί πραγματικά τονώνει την περιφέρειά μας, τις ακριτικές περιοχές και βοηθά τους ανέργους μας και τις νέες γενιές.
        Ευχαριστώ πολύ.
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ.
        ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, το λόγο.
        ΠΡΟΕΔΡΕΥΩΝ (Ιωάννης Τραγάκης): Ορίστε,  έχετε το λόγο, κύριε Υπουργέ.
        ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Θα ήθελα να κάνω δύο διορθώσεις.
        Στο άρθρο 1β΄ διαγράφονται οι λέξεις «ή συγκροτεί, σε εξαιρετικές περιπτώσεις, ιδιαίτερες Μονάδες».
        Στο τέλος της παραγράφου 3β΄ του άρθρου 7 διαγράφεται το διαζευκτικό «ή» και τίθεται τελεία.
        ΠΡΟΕΔΡΕΥΩΝ (Ιωάννης Τραγάκης): Κύριε Υφυπουργέ, σας παρακαλώ καταθέστε τες για τα Πρακτικά για να καταγραφούν.
        (Στο σημείο αυτό ο Υφυπουργός Εθνικής Άμυνας κ. Ιωάννης Λαμπρόπουλος καταθέτει για τα Πρακτικά τις προαναφερθείσες διορθώσεις, οι οποίες έχουν ως εξής:
        «ΣΧΕΔΙΟ ΝΟΜΟΥ
        Έφεδροι Υψηλής Ετοιμότητας «ΕΦ.Υ.ΕΣ.»
        ΝΟΜΟΤΕΧΝΙΚΕΣ ΒΕΛΤΙΩΣΕΙΣ
        1. Στο άρθρο 1β διαγράφονται οι λέξεις «ή συγκροτεί, σε εξαιρετικές περιπτώσεις, ιδιαίτερες Μονάδες». 
        2. Στο τέλος της παρ. 3β του άρθρου 7 διαγράφεται το διαζευκτικό «ή» και τίθεται τελεία.».)
        ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Οικονόμου έχει το λόγο.
        ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, χθες ακούσαμε τον Υπουργό Άμυνας να μιλά ως Υπουργός Εργασίας εδώ. Ελπίζω σήμερα τον κύριο Υφυπουργό να τον ακούσουμε ως Υφυπουργό Αμύνης και να μας μιλήσει για τα του Υπουργείου του. Γιατί το λέω αυτό; Είναι πολύ δικαιολογημένη η τοποθέτηση των Βουλευτών της Συμπολιτεύσεως που έχουν ενδιαφέρον γιατί βλέπουν ότι είναι μια μεγάλη ευκαιρία να ικανοποιήσουν κάποια από τα πολλά αιτήματα που τους θέτουν από την εκλογική περιφέρειά τους.
     Αλλά δεν μπορώ να καταλάβω, γιατί ο Υπουργός Άμυνας έκανε μία ανάλογη τοποθέτηση χθες, πάνω σ’ αυτήν τη λογική. 
     Εμείς βάλαμε με μεγάλη έμφαση το ζήτημα, εάν αυτός ο θεσμός των ΕΦΥΕΣ είναι αποδοτικός, λειτουργικός, αν είναι χρήσιμος για την Άμυνα της χώρας. Το νομοσχέδιο αυτό το φέρνει το Υπουργείο Άμυνας, κύριε Υφυπουργέ, δεν το φέρνει το Υπουργείο Εργασίας, για να δούμε, εάν αυτός είναι ένας τρόπος εξεύρεσης εργασίας ακόμη και στους δύσκολους ακριτικούς νομούς. Και ήρθε χθες ο κ. Σπηλιωτόπουλος και μας είπε «μα δε θέλετε να διοριστούν τα παιδιά;». Είναι δική σας δουλειά να βρείτε εργασία ως αρμόδιο Υπουργείο γι’ αυτό το θέμα; Είναι Υπουργείο εξευρέσεως εργασίας διά των αμυντικών αναγκών της χώρας; Βάζετε στην ίδια ζυγαριά ως Υπουργείο που είστε, το θέμα της άμυνας και της ασφάλειας της χώρας με το αν θα βρουν κάποιοι δουλειά; 
     Είναι πολύ μεγάλο ζήτημα η εξεύρεση εργασίας, είναι πολύ μεγάλο θέμα πώς θα αναπτυχθούν οι ακριτικοί νομοί. Αλλά δεν είναι δικό σας θέμα στην παρούσα φάση. Δικό σας θέμα είναι η ασφάλεια της χώρας και πάνω σ’ αυτό δεν μας απαντήσατε για κανένα θέμα.
     Βάλαμε στην επιτροπή σωρεία ερωτημάτων, έντεκα. Τα ξαναεπανέφερα στην Ολομέλεια τα έντεκα ερωτήματα καθώς δεν είχαμε λάβει απαντήσεις. 
     Ήρθατε χθες με διορθώσεις. Πολύ ωραία βλέπουμε ότι καταλάβατε επιτέλους ότι το ζήτημα της δημιουργίας ανεξάρτητων μονάδων από ΕΦΥΕΣ σε δύναμη λόχου ή τάγματος θα ήταν ένα ατόπημα πρώτου μεγέθους. Είχα κάνει και ένα ευφυολόγημα στην επιτροπή, που δεν ήταν ευφυολόγημα, ήταν πραγματικότητα και τα είχα πει ταγματοευφυές. Δηλαδή, τα τάγματα των ΕΦΥΕΣ και σας είχε ενοχλήσει αυτό. Δικαιολογημένα σας είχε ενοχλήσει, γιατί δεν είναι ότι το είπα εγώ ως ευφυολόγημα, αλλά είναι η πραγματικότητα. Δεν μπορείς να έχεις μονάδες τεσσάρων μηνών, part time μονάδες, στις οποίες έρχονται και φεύγουν οι φαντάροι και οι αξιωματικοί τους.  
     Κυρία εισηγήτρια της Πλειοψηφίας, όταν λέμε ο δόκιμος, ο οποίος τελείωσε ανθυπολοχαγός, κάνοντας τη θητεία του και μετά στα τριάντα τρία – τριάντα τέσσερα χρόνια είναι υπολοχαγός, με δύο βαθμούς που θα παίρνει, θα φθάσει ταγματάρχης. Δεν είναι, όμως, μόνο αυτό το πρόβλημα.
     Ξέρετε ότι η καρδιά μιας μονάδας –μπορεί να μην το ξέρετε εσείς, αλλά οι άντρες του Σώματος θα το ξέρουν- είναι οι υπαξιωματικοί. Όταν έχεις ένα λοχία ή έναν επιλοχία που θα τον φθάσεις αρχιλοχία, ανθυπασπιστή, βάσει ΕΦΥΕΣ και θα έχεις τον άλλον της σχολής και θα είναι και ο μόνιμος επιλοχίας ή αρχιλοχίας που θα έχει δέκα χρόνια μέσα στο στράτευμα και θα τον διοικεί μέσα στη μονάδα δεν είναι αυτό μείζον πρόβλημα; Αυτό δεν θα διασαλεύσει την ενότητα και την πειθαρχία της μονάδας; Και αυτή είναι η καρδιά της μονάδας, που είναι η διμοιρία ή ο λόχος. Και πήρα το ακραίο παράδειγμα που είναι ο ταγματάρχης για να σας πω το ανώφελο και το ανεξέλεγκτο της κατάστασης που πάτε να δημιουργήσετε. Το πρόβλημα δεν είναι μόνο στον ταγματάρχη ή στον αξιωματικό. Είναι και στον υπαξιωματικό, κύριε Κορτσάρη, που το ξέρετε πολύ καλά. 
     ΝΙΚΟΛΑΟΣ ΚΟΡΤΣΑΡΗΣ: Με το άρθρο 6, όμως, αυτό προβλέπεται. Εάν το έχετε πρόχειρο, δείτε το. Το λέει ξεκάθαρα.
     ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε συνάδελφε, συνεχίστε. Ο μόνος στρατηγός εδώ μέσα είναι ο κ. Κορτσάρης. 
      ΒΑΣΙΛΕΙΟΣ ΟΙΚΟΝΟΜΟΥ:  Επειδή, όμως, κύριε Κορτσάρη, καταργείτε και πολύ καλά κάνετε, διαγράφετε μάλλον την ίδρυση ανεξάρτητων μονάδων και θα βάλετε τους ΕΦΥΕΣ μέσα στα τάγματα και μέσα στις ενεργείς μονάδες του στρατού, το πρόβλημα παραμένει καθώς αυτοί ούτως ή άλλως θα ενταχθούν μέσα στη δύναμη των μονάδων. Και ερωτώ και λέω: Κύριε Υφυπουργέ, παίρνετε την ευθύνη, κάνετε τη δέσμευση εδώ ότι δεν θα μετακινείτε –αφού δεν θα υπάρχουν πλέον τα νέα τάγματα, τα τάγματα γεμάτα από ΕΦΥΕΣ την περίοδο των εκλογών; Είναι ένα μεγάλο ερώτημα. Γιατί αν έχετε ένα τάγμα δυνάμεως εκατό στρατιωτικών και έχετε γεμίσει εκεί διακόσιους ΕΦΥΕΣ και αυτές τις μονάδες τις στείλετε στις εκλογικές περιφέρειες που εσείς θέλετε, θα κάνατε αυτό που προβλέπαμε, κυρία εισηγήτρια, δηλαδή  τον κομματικό στρατό ή το στρατό συντεταγμένων ψηφοφόρων. 
     Αυτή είναι η δική μας ανησυχία. Φέρατε μία διόρθωση χθες για τα κριτήρια πρόσληψης των ΕΦΥΕΣ. Βάλατε την ειδικότητα που είχαν στη μονάδα το χρόνο απολύσεως και την οικογενειακή κατάσταση. Καλό είναι αυτό, δεν είναι κακό. Αλλά εμείς σας λέμε κάτι πολύ πιο απλό. Γιατί δεν βάζετε τα αντικειμενικά κριτήρια πρόσληψης των ΕΠΟ, τα κριτήρια που είχαμε βάλει με το ν. 2136/2001, για να πούμε όλοι ότι ναι θα σας στηρίξουμε σ’ αυτήν την υπόθεση. Να μπουν αντικειμενικά κριτήρια. Ούτε συνεντεύξεις μέσα ούτε γαλάζιες ούτε πράσινες ούτε κόκκινες προσλήψεις. Άρα, λοιπόν, λέμε κάτι πολύ συγκεκριμένο. 
     Ο κ. Κορτσάρης που τον άκουσα με προσοχή, γιατί είναι στρατηγός και έχει την πείρα του ελληνικού στρατεύματος, είναι και χρόνια κοινοβουλευτικός, είπε ότι στη Φλώρινα εμείς είμαστε άνθρωποι φιλήσυχοι σε σχέση με τους γειτόνους μας, δεν έχουμε πρόβλημα ασφαλείας. Την ίδια στιγμή κανείς εκ των συναδέλφων εδώ, δεν ισχυρίστηκε ότι υπάρχει πρόβλημα ασφάλειας με τους γειτόνους μας. Ακόμη και ο κ. Γιαννέλης. Αλλά είναι άλλη η περίπτωση του κ. Γιαννέλη, γιατί η Λέσβος είναι παραμεθόριος περιοχή με την Τουρκία απέναντι, καθώς κυρία εισηγήτρια της Πλειοψηφίας, είναι αυτή που έχει καθοριστεί, βάσει των διαταγών του Υπουργείου Άμυνας ως παραμεθόριο εύρος, δηλαδή τα νησιά Αιγαίου - Θράκη. Φυσικά είναι παραμεθόριος και η Κέρκυρα.
      Αλλά δεν την λέμε στρατιωτικά παραμεθόριο. Το Υπουργείο Άμυνας θεωρεί ως περιοχές που χρειάζονται σημαντική ενίσχυση αυτές που είναι απέναντι από τον υπαρκτό κίνδυνο εξ αντικειμένου των εξ ανατολών. Δηλαδή τον Έβρο και τα νησιά του Αιγαίου. Αυτά είναι παραμεθόριες περιοχές. Όταν λέμε ότι μεταθέτουμε τον φαντάρο στην παραμεθόριο, σ’ αυτές τις περιοχές εννοούμε. Εδώ δεν θα μιλάμε με τη λογική της πολιτικής μας ζωής και της καθημερινότητάς μας. Ισχύουν άλλες έννοιες και άλλες αρχές, όσον αφορά τα στρατιωτικά θέματα. Γιατί επιμένετε, κύριε Υπουργέ και μιλάτε για Μακεδονία και Ήπειρο; Υπάρχει κάποιος λόγος; 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Έχει βγει, είναι στις τροποποιήσεις που κατατέθηκαν χθες. 
      ΒΑΣΙΛΕΙΟΣ ΟΙΚΟΝΟΜΟΥ: Δεν το ξέρω αυτό. Αν το προβλέπετε, με μεγάλη χαρά να το ακούσουμε, γιατί θα ήταν λογικό. 
      Άρα, να μην κάνω λόγο για τις Σέρρες. Δεν έχω κανένα πρόβλημα με το Νομό Σερρών, αλλά δεν υπάρχει από απόψεως αμυντικής ή από απόψεως ασφαλείας κανένας λόγος να γίνει εκεί λόχος ΕΦΥΕΣ. Όταν όμως πάει ο κύριος Υπουργός στην Πορρόια Σερρών και κάνει εξαγγελία ότι θα τους πάει λόχο ΕΦΥΕΣ, τότε αναρωτιόμαστε τι θα υπερασπίζεται αυτός ο λόχος; Αν επικαλεσθεί λόγους ασφαλείας είναι τραγικό λάθος, αφού η Βουλγαρία σε δύο χρόνια θα είναι χώρα μέλος της Ευρωπαϊκής Ένωσης. Αν μου έλεγε ότι θέλει να κάνει σε εκατόν τριάντα ανθρώπους ένα καλό ρουσφέτι, να το πει, για να το καταλάβουμε. Μη μας μιλά όμως για λόγους ασφαλείας ή για λόγους ασύμμετρων απειλών. Για τις ασύμμετρες απειλές έχουμε τις ειδικές δυνάμεις ασφαλείας, υπάρχουν ακόμη και οι συνοριοφύλακες. Κι εδώ θα ήθελα να πω πως, όταν μιλάμε για συνοριοφύλακες στην Αττική, μιλάμε για δύναμη που προσπαθεί να αντιμετωπίσει τα προβλήματα από τους λαθρομετανάστες. Όπως γνωρίζετε στην Περιφέρεια Αττικής –Αττική δεν είναι μόνο Κολωνάκι και Πλατεία Συντάγματος- είναι Καπανδρίτι, Λαύριο, Ελευσίνα, Ασπρόπυργος όπου υπάρχουν τεράστια προβλήματα με τους λαθρομετανάστες. Άρα, έμεινε απλώς η ονομασία συνοριοφύλακες. Αυτό που κάνουν έχει αλλάξει. 
      Έρχομαι στα άρθρα. Ετοιμαζόμουν να μιλήσω για το άρθρο 1, αλλά εδώ έκανε αυτήν τη θετική αλλαγή ο κύριος Υπουργός. Θέλουμε όμως μία δέσμευση, κύριε Υπουργέ, ότι τα τάγματα που θα βάλετε τους ΕΦΥΕΣ δεν θα μετακινούνται ειδικά σε περιόδους εκλογικών αναμετρήσεων. 
      Βάλατε περαιτέρω κριτήρια για το θέμα της προσλήψεως. Εμείς σας προτείνουμε να βάλετε τα κριτήρια του ν. 2136, του νόμου που αφορά την πρόσληψη των ΕΠΟΠ. Ο νόμος είναι δοκιμασμένος και είναι διαφανής. Δεν μπορεί να γίνει καμία παρέμβαση. 
      Στο άρθρο 7 λέτε ότι την πρόσκληση αυτών των ανθρώπων μπορεί να την κάνει έξω από τις διαδικασίες του Εθνικού Συστήματος Συναγερμού ο Υπουργός. Εμείς εμπιστευόμαστε το Εθνικό Σύστημα Συναγερμού, το οποίο προβλέπει μέσα από το ΚΥΣΕΑ να περνάνε αυτές οι προσκλήσεις. Αυτό είναι λογικό, γιατί δεν μπορείς όποτε θέλεις, μπες – βγες, να καλείς μονάδες, να καλείς εφέδρους και να διαμορφώνεις ένα κλίμα αναταραχής στη χώρα. 
    Μπαίνει ένα θεσμικό όργανο, όπως είναι το ΚΥΣΕΑ, και επικυρώνει. Λέτε ότι το κάλεσμα των μονάδων μπορεί να το κάνει ο Υπουργός μόνος του πέρα από το Εθνικό Σύστημα Συναγερμού.  
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Πού είναι αυτό;
    ΒΑΣΙΛΕΙΟΣ ΟΙΚΟΝΟΜΟΥ: Στο άρθρο 7, παράγραφος 2 λέτε: «Σε περίοδο κρίσεως…οι ΕΦΥΕΣ καλούνται υπό τα όπλα χωρίς να ακολουθούνται οι διαδικασίες του Εθνικού Συστήματος Συναγερμού και ανεξάρτητα από τυχόν προηγηθείσες προσκλήσεις στη διάρκεια του ίδιου έτους». 
    Λέω εγώ, λοιπόν, ότι εκλήθησαν το 2007, μια και είμαστε καχύποπτοι όπως είπατε, αυτός είναι ο ρόλος μας, 
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Πού είναι η κρίση; Δε μπορεί όποτε θέλει.
    ΒΑΣΙΛΕΙΟΣ ΟΙΚΟΝΟΜΟΥ: Είναι οριοθετημένο. Όμως σε περίοδο κρίσεως που είναι οριοθετημένη αλλά μπορεί να υπάρξει και ερμηνεία αυτής αν παραδείγματος χάρη καλεστούν αυτοί οι άνθρωποι το Μάρτιο του 2007 και ξαναγίνει μια «κρίση» το Σεπτέμβριο του 2007 και είναι εν ενεργεία και έχουμε και εκλογές τον Οκτώβριο, τι να σας πω περαιτέρω; Επαναλαμβάνω, εμείς είμαστε λίγο καχύποπτοι, είμαστε λίγο επικριτικοί και πρέπει να είμαστε πολύ προσεκτικοί. 
    Άρα, λέμε, από τη στιγμή που δεν προχωράτε σε συγκροτημένες μονάδες ΕΦΥΕΣ, αυτό το ζήτημα πρέπει να το ξαναδείτε, είναι ένα θέμα γιατί μπορεί να τους καλεί δύο φορές σε μια περίοδο ο Υπουργός και αναφέρομαι στο άρθρο 7 παράγραφος 1, και επαναλαμβάνω ότι είναι ζήτημα που πρέπει να το διορθώσετε κατά την άποψή μας.
    Τώρα πάω στο ζήτημα των βαθμοφόρων στο άρθρο 10. Είπατε ότι από «υποχρεούται» γίνεται «δύναται». Εμείς πιστεύουμε ότι πρέπει να ακολουθείται η διαδικασία και η πορεία που ακολουθείται για τα μόνιμα στελέχη και τους ομοιοβάθμους. Ο υπολοχαγός ή ο λοχαγός πρέπει να εξελιχθεί όπως εξελίσσεται ο μόνιμος υπολοχαγός ή ο λοχαγός κατ’ αντιστοιχία. 
    ΝΙΚΟΛΑΟΣ ΚΟΡΤΣΑΡΗΣ: Ανεξάρτητα από το τετράμηνο. Σε ένα τετράμηνο, τι προαγωγή να πάρει;
    ΒΑΣΙΛΕΙΟΣ ΟΙΚΟΝΟΜΟΥ: Εμείς λέμε ότι οι άνθρωποι θα κάνουν αυτό που θα κάνουν τέλος πάντων αλλά δεν χρειάζεται να γίνουν στρατηγοί. Αυτό λέμε, κύριε Κορτσάρη, δεν χρειάζεται να γίνουν και στρατηγοί, επειδή θα τους δώσουμε ένα κομμάτι ψωμί καθώς δεν θα βοηθάει τελικά στην ασφάλεια της χώρας ή την επιχειρησιακή δύναμη στρατού η παρουσία τους. Δεν χρειάζεται να διαλύσουμε τη ραχοκοκαλιά του στρατεύματος και την πειθαρχία και την ιεραρχία του γιατί πρέπει να κάνουμε κάποιες διευθετήσεις εκλογικού χαρακτήρα. 
    Θα σταματήσω εδώ, κύριε Πρόεδρε, επειδή είπε ο Υπουργός ότι αποσύρεται το θέμα της Μακεδονίας και της Ηπείρου.
    ΠΡΟΕΔΡΕΥΩΝ (Ιωάννης Τραγάκης): Έχετε και δικαίωμα δευτερολογίας.
    ΒΑΣΙΛΕΙΟΣ ΟΙΚΟΝΟΜΟΥ: Πάντως σ’ αυτά που μας έχει φέρει, δεν αναφέρεται η κατάργηση. 
    Εμείς είμαστε επιφυλακτικοί και επί της αρχής που δεν το ψηφίσαμε αλλά και στα άρθρα είμαστε επιφυλακτικοί.
    ΠΡΟΕΔΡΕΥΩΝ (Ιωάννης Τραγάκης): Η κ. Κανέλλη έχει το λόγο.
    ΛΙΑΝΑ ΚΑΝΕΛΛΗ: Κύριε Πρόεδρε, κυρίες και κύριοι συνάδελφοι, σας καλώ να δείτε το άρθρο 14, παράγραφος 3. Θα ξεκινήσω απ’ αυτό. Διαβάζω: «Την περίοδο που οι ΕΦΥΕΣ τελούν υπό τα όπλα δεν θεωρούνται άνεργοι και δεν μπορούν να ενταγούν …». Τώρα το να ενταγούν, εξετάστέ το εσείς από πλευράς γλωσσολογικής. Δεν θα σταθώ σ’ αυτό ούτε θα θυμηθώ το «ομιλείτε ελληνικά». Δεν ξέρω πώς το έχετε δει, πάντως διορθώστέ το. Επαναλαμβάνω, «δεν μπορούν να ενταχθούν σε ταμείο ανεργίας εάν δε ήταν ενταγμένοι, διακόπτεται η ένταξή τους για ολόκληρη την περίοδο αυτή». Δεν έχουμε χρεία αποδείξεων. Για ποιο λόγο το φέρνετε; Ούτε η άμυνα έχει καμία σημασία ούτε η ενίσχυση του Στρατού Ξηράς έχει σημασία και σας καλώ, εγώ θα καλέσω τον ελληνικό λαό να καταψηφίσουμε όλα τα άρθρα. Το κάναμε επί της αρχής και γι’ αυτό θα καλέσω τον ελληνικό λαό να σκεφθεί, και τον καλώ απ’ αυτό το Βήμα, να σκεφθεί σε τι ύψος πρέπει να αναχθεί, να ανέβει, πείτε το όπως θέλετε, στη δημοτική, την καθαρεύουσα, τη μαλλιαρή, την αρχαιοπρεπή, το επίδομα ανεργίας. 
Θα τους δώσετε δωρεάν στολή, δωρεάν σίτιση, θα τους δώσετε το δικαίωμα να ψωνίζουν στα καταστήματα των στρατιωτικών και να παίρνουν την αμοιβή των ομοιόβαθμών τους κλπ. Σωστά; Ωραία λύση για ανέργους! 
      Όταν σας έλεγα χθες επί της αρχής ότι αυτό είναι το βαθύτερό σας κίνητρο, δηλαδή, το να στρατιωτικοποιήσετε τους ανέργους, δημιουργώντας εκείνες τις προϋποθέσεις που δεν θα επιτρέπουν σε κανέναν να εντάσσεται στο Ταμείο Ανεργίας και να κυνηγάει τη δουλειά του, αρχίσατε να μας λέτε –και τα έχετε και γραμμένα στις εισηγητικές εκθέσεις και παντού- ότι σκοπός είναι να ενισχυθεί ο ταλαίπωρος Στρατός Ξηράς, το δημογραφικό και οι τοπικές ανάγκες της κοινωνίας. Κολοκύθια με τη ρίγανη ή μετά ριγάνεως, αν θέλετε καθαρευουσιάνικα! 
      Λέτε μέχρι τριάντα πέντε ετών και τριετή σύμβαση. Είστε και γεμάτοι αντιφάσεις! Θα έρθει ο άλλος στα τριάντα τέσσερα για ένα χρόνο στο πιλοτικό πρόγραμμα, αλλά στα τριάντα πέντε δεν μπορεί να ανανεώσει και θα πάρει 3.000 ή 4.000 ή 5.000 ευρώ. 
      Ξέρετε πόσο είναι το επίδομα ανεργίας; Θα μου άρεσε πολύ να κάνω αυτήν την ερώτηση εδώ! Ξέρετε πόσο είναι το επίδομα ανεργίας; Γιατί τις μισές αποφάσεις εδώ τις παίρνετε μαζί με τον Υπουργό Οικονομικών! 
      Έχετε κάνει έναν ολόκληρο κανονισμό τακτοποίησης ανέργων σε τοπικό επίπεδο, φορώντάς τους στολή και κάνοντάς τους στην πραγματικότητα υπηρετικό προσωπικό των υπαρκτών Ενόπλων Δυνάμεων! 
      Τώρα αυτά τα εκπαιδευτικά που λέτε, δύο φορές το χρόνο επί τέσσερις μήνες, είναι για να προσελκύσετε τα πράγματα. Είναι σαν τους άλλους θεσμούς που θέλετε να στρατιωτικοποιήσετε και λέτε ότι μεγάλο κίνητρο αποτελεί το γεγονός ότι θα έχουν ασφάλεια. 
      Τα ασφαλιστικά και εργασιακά δικαιώματα έχουν εξαρθρωθεί σε τέτοιο βαθμό, που προκειμένου να βρει κάποιος έναν τρόπο να ασφαλιστεί ή να πάρει μία σύνταξη έτσι και πεθάνει και τον πατήσει το τρένο, πώς δεν θα πάει στα στρατά; Στο Αφγανιστάν να καθαρίζει τη χολέρα θα πηγαίνει! 
      Σας εξηγούμε ότι είναι επικίνδυνο αυτό το πράγμα, αλλά τίποτα εσείς! Διά την πατρίδαν! Τρίζουν κόκαλα! Εσείς που αγαπάτε και την ιστορία στα Υπουργεία και έχετε φορέσει στολές, τρίζουν κόκαλα προγόνων! Εδώ ο άγνωστος στρατιώτης απορώ πώς δεν έχει «μπρουμιτζιάσει», να γυρίσει ανάποδα μ’ αυτά τα πράγματα που λέτε, τάχα μου δήθεν υπέρ πατρίδος! 
      Για αθροίστέ τα να δείτε, 300 ευρώ επί έξι μήνες πόσο κάνει; Τρία επί έξι, 1800 ευρώ! Και έρχεστε εδώ και τι τους λέτε; Stand by. Γι’ αυτό και είχατε και τις Σέρρες μέσα, γιατί έχετε εκεί σχέδια ΝΑΤΟϊκότατα, εδώ και πολλά χρόνια! Το βγάλατε κάτω από πίεση ενδεχομένως και λόγω βαθμών συγγενείας, καθώς λένε και κάποιοι εδώ στους διαδρόμους, Βουλευτών από την περιοχή. Εστέ λίγο ειλικρινέστεροι! 
      Βάλτε τριάντα χιλιάδες ανέργους μέχρι τριάντα πέντε ετών λογικά και μάλιστα αξιωματικούς. Πάει να πει ότι αυτοί για να γίνουν αξιωματικοί και υπαξιωματικοί –εντάξει, γυναίκα είμαι, δεν έχω υπηρετήσει στο στρατό- έχουν μια κάποια επένδυση, κάποια προσόντα, δεν γίνονται έτσι τυχαία. 
      Εδώ μιλάμε για σαράντα ετών να μην ψάξουν για δουλειά, είναι άνεργοι, δεν είναι στρατιωτικοί, δεν είναι πολίτες, δεν είναι δημόσιοι υπάλληλοι. Τι στον κόρακα είναι; Μπορείτε να μου εξηγήσετε τι είναι αυτοί οι τριάντα χιλιάδες άνθρωποι; Τι είναι δηλαδή; 
      ΝΙΚΟΛΑΟΣ ΚΟΡΤΣΑΡΗΣ: Αυτοαπασχολούμενοι!
      ΛΙΑΝΑ ΚΑΝΕΛΛΗ: Αυτοαπασχολούμενοι, όπως λέει ειρωνικά ο συνάδελφος και το δέχομαι, σαρκαστικά. Αυτοαπασχολούμενοι παρά τω Στρατώ Ξηράς! Και ξέρετε εσείς πολλούς αυτοαπασχολούμενους παρά τω Στρατώ Ξηράς να βοηθούν το Στρατό Ξηράς και την άμυνα της χώρας. 
      Δηλαδή, δεν ξέρω τι έχετε συλλάβει ή μάλλον ξέρω τι έχετε συλλάβει και σας το είπα. Πήρατε ένα ξένο πρότυπο και το φέρατε εδώ. Πού νομίζετε ότι είστε; Στη Φλόριντα που φτιάχνει το σώμα των Shields; Στη Φλόριντα είστε; Τι Λοζάνη τι Κοζάνη; Έχετε την εντύπωση ότι παίζετε με κάποιο αμερικάνικο παιχνίδι; Σας το είπε κάποιος αυτό; Να αντιγράψετε το πρότυπο; Γιατί και η διατύπωση είναι έτσι. 
      Για να δείτε δε σε ποιο βαθμό αυτό το πράγμα είναι κάτι σαν θέατρο σκιών των Ελληνικών Ενόπλων Δυνάμεων και της πατρίδας, στο άρθρο 15 λέτε ότι με την ένταξη στο θεσμό οι ΕΦΥΕΣ που ανήκουν στην εθνοφυλακή, την εφεδρεία διαγράφονται και από αυτές. Ωρέ, ούτε έφεδροι δεν είναι! 
      Ήθελα να μου διευκρινίσει κάποιος, όταν συμπληρώσουν το όριο της ηλικίας, τα τριάντα πέντε, γίνονται ξανά έφεδροι; Ρητορικό είναι το ερώτημα! Βγαίνουν από την εφεδρεία, ανοίγουν μία παρένθεση, μπαίνουν στους ΕΦΥΕΣ, μπαίνουν ξανά στην εφεδρεία. 
      Με συγχωρείτε, αλλά όποιος έχει παίξει με μολυβένια στρατιωτάκια, ακόμα και κορίτσι, παραμυθάκια να έχει διαβάσει, ξέρετε ότι είναι διαφορετική η αντίληψη της έννοιας πατρίδα, άμυνα. Όσο και να θέλετε να τα εξαρθρώσετε, δεν μπορείτε να χρησιμοποιείτε τους ανθρώπους. 
      Θα κάνω μια-δυο παρατηρήσεις. Βγάλατε τις εξαιρετικές περιπτώσεις. Δεν βγάλατε βέβαια τον Υπουργό. Η κατεξοχήν εξαιρετική περίπτωση μέσα σε ολόκληρο το νομοσχέδιο είναι ο Υπουργός. Είναι απίστευτο! Για να τους διώξετε, είναι το τακτικό υπηρεσιακό συμβούλιο και ο Αρχηγός του Στρατού Ξηράς. Σε όλες τις άλλες περιπτώσεις, θέλετε και ειδικά συμβούλια τα οποία τα φτιάχνει πάλι ο Υπουργός.
      Όλα τα φτιάχνει ο Υπουργός. Άμα είναι καλός ο Υπουργός, εντάξει. Άμα είναι κακός ο Υπουργός; Θέλετε να το φτάσω στα άκρα ιδεολογικά όπως το κουβεντιάσαμε χθες; Θέλετε να σας θυμίσω ότι το τέλος της Δημοκρατίας της Βαϊμάρης και ο καθ’ όλα απεχθείς ιστορικός Χίτλερ δεν χρησιμοποίησε κανενός είδους βία; 
      (Στο σημείο αυτό, κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θέλω τρία λεπτά. Δεν πρόκειται να δευτερολογήσω.
      Πάμε από την αρχήν, λοιπόν. Οποτεδήποτε απαιτηθεί καλείται υπό τα όπλα. 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το διαγράψαμε.
      ΛΙΑΝΑ ΚΑΝΕΛΛΗ: Το διαγράψατε αυτό! Δεν μπορώ να παρακολουθήσω τις διαγραφές. Ξέρετε κάτι; Άμα, δεν είναι προχειρογραμμένο ένα νομοσχέδιο, μη μου πείτε τώρα ότι συμβουλευτήκατε τη συζήτηση επί της αρχής γιατί κάνετε διορθώσεις πριν έλθετε. Πώς ξανακοιτάμε το γραπτό μας όταν δίνουμε εξετάσεις; 
      Η τριετής διάρκεια της σύμβασης, θα έπρεπε κατά την άποψή μας, καθαρά για λειτουργικούς λόγους σας το λέω να κατεβάσετε το όριο για να μην είσαστε και ύποπτοι. Να μπορείς μέχρι τα τριάντα δύο  να πας και να ισχύει η τριετής σύμβαση μέχρι τα τριάντα πέντε και να είναι όριο. Βάζετε μέχρι τριάντα πέντε, θα σας έρθει κάποιος στα τριάντα τέσσερα μισό και θα τον βάλετε στο πιλοτικό. Και δεν θα μπορείτε μετά να μην κατηγορηθείτε ότι κάνατε και ένα, δυο ρουσφετάκια στην περιοχή για έξι μήνες αντί να δώσετε επιδόματα ανεργίας. Αλλιώς έπρεπε να το έχετε χειριστεί. 
      Έχετε γράψει στο άρθρο 6 «αν αποκτήσουν δημοσιοϋπαλληλική ιδιότητα». Βγάλτε το, είναι ειρωνικό. Σε λίγο  δεν θα έχει κανένας δημοσιοϋπαλληλική ιδιότητα διότι δεν θα υπάρχει δημόσιο. Έχετε καταργήσει την έννοια του δημόσιου αγαθού του δημοσίου υπαλλήλου, τη μονιμότητα, τα χίλια δυο άλλα πράγματα.
      Στο άρθρο 7 μας γεννάει ερωτηματικό η παράγραφος 2 «σε περίοδο κρίσεως χωρίς να ακολουθούνται οι διαδικασίες του Εθνικού Συστήματος Συναγερμού». Ποιος θα καθορίσει την κρίση έξω από το Εθνικό Σύστημα Συναγερμού; Και τι θα είναι κρίση; Καμιά άγρια διαδήλωση ή σε ποδοσφαιρικό αγώνα από χούλιγκανς όπου δεν θα επαρκεί η τοπική αστυνομική δύναμη οπότε οι ντόπιοι θα συγκρατήσουν τους ντόπιους; Τι είναι αυτή η κρίση; 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Απόφαση του ΚΥΣΕΑ. 
      ΛΙΑΝΑ ΚΑΝΕΛΛΗ: Αφήστε με τώρα. 
      (Θόρυβος στην Αίθουσα)
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριοι συνάδελφοι, μη διακόπτετε.
      ΛΙΑΝΑ ΚΑΝΕΛΛΗ: Ναι, στα σύνορα. Σας είπε κανένας ότι στα σύνορα δεν γίνονται ποδοσφαιρικοί αγώνες; Ελάτε τώρα, σας παρακαλώ πολύ! Και μην ξεχνάτε ότι κάποτε για τα ούρα του Τσίγκοφ μετακινήθηκαν τα σύνορα της Ελλάδας στη Λάρισα και κόπηκε στα δύο. Για τα ούρα του Τσίγκοφ!
      ΜΙΧΑΗΛ ΧΡΥΣΟΧΟΪΔΗΣ: Ποιος ήταν ο Τσίγκοφ; 
      ΛΙΑΝΑ ΚΑΝΕΛΛΗ: Ποδοσφαιριστής της Λάρισας! Ξέρετε κάτι; Μπορεί να μη γνωρίζουμε από στρατό και να μην έχουμε πιάσει όπλο αλλά και στρατιώτες έχουμε στείλει στο στρατό και τους έχουμε γεννήσει και παρακολουθούμε και ποδόσφαιρο. 
      Στο άρθρο 10 προσέξτε είναι μία εξαιρετική προσέγγιση η οποία βαστάει τον ΕΦΥΕΣ ευφυώς, προσφυώς, σ’ αυτήν την κατάσταση τη μισοστρατιωτική. Δεν θα ήθελα να χρησιμοποιήσω βαρείς όρους, πιστέψτε με.
      Στο σημείο 5, του άρθρου 10 «στη χρονική περίοδο που τελούν υπό τα όπλα παρέχεται στους ΕΦΥΕΣ υγειονομική περίθαλψη στις αντίστοιχες υπηρεσίες του Στρατού Ξηράς και στα στρατιωτικά νοσοκομεία». Τα προστατευόμενα μέλη εξακολουθούν να καλύπτονται από τους οικείους ασφαλιστικούς φορείς. Ποιος θα πληρώνει αυτά τα έξοδα; 
      ΝΙΚΟΛΑΟΣ ΚΟΡΤΣΑΡΗΣ: Οι ασφαλιστικοί φορείς. 
      ΛΙΑΝΑ ΚΑΝΕΛΛΗ: Το ΙΚΑ θα πληρώνει το νοσοκομείο το στρατιωτικό; Ποιος θα πληρώνει το στρατιωτικό νοσοκομείο; 
      ΝΙΚΟΛΑΟΣ ΚΟΡΤΣΑΡΗΣ: Μόνο γι’ αυτούς που τελούν υπό τα όπλα. 
      ΛΙΑΝΑ ΚΑΝΕΛΛΗ: Μα, δεν βλέπετε τι υπάρχει μέσα στο νομοσχέδιο; Έλεος δηλαδή! Σας παρεκάλεσα να βγάλετε το 6 ή να το επαναδιατυπώσετε. Είναι απεχθές ηθικά και κυρίως ηθικοπλαστικά.
      ΝΙΚΟΛΑΟΣ ΚΟΡΤΣΑΡΗΣ:  Επαναδιατυπώθηκε. 
      ΛΙΑΝΑ ΚΑΝΕΛΛΗ: Μπράβο σας.
      Στο άρθρο 12, παράγραφος 2 –μη μου πείτε ότι την έχετε σβήσει και αυτή- «κάθε πειθαρχική ποινή που επιβάλλεται στους ΕΦΥΕΣ συνεπάγεται και την παρακράτηση μέρους των αποδοχών τους κατά τα οριζόμενα με απόφαση του Υπουργού Εθνικής Άμυνας». Αμ, που είναι στρατιωτικοί αλλά δεν είναι, αμ που είναι έτσι έχουν πειθαρχικές ποινές με πρόστιμα. Τι θα κάνουν; Θα καλμάρουν την αγωνία ενός ανέργου για το σχεδιασμό της ζωής του και θα τον μετατρέψουν σε οικογενειάρχη ο οποίος θα αναζητά εργασία για να μείνει στην περιοχή μετά το πέρας της τριετούς σύμβασης ή τα τριάντα πέντε του χρόνια και θα αποφασίσει να παντρευτεί την εκλεκτή της καρδιάς του και να κάνει και πέντε παιδιά για να μην έχουμε υπογεννητικότητα;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Προαιρετικό είναι. Όποιος θέλει θα πάει. 
      ΛΙΑΝΑ ΚΑΝΕΛΛΗ: Μα, τι είναι αυτά που λέτε; Κοιτάξτε να δείτε. Και ο θάνατος είναι προαιρετικός. Εξαρτάται. Υπάρχει και γλυκός...
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): ...(δεν ακούστηκε)
      ΛΙΑΝΑ ΚΑΝΕΛΛΗ: ...και η αυτοκτονία προαιρετική είναι. 
      ΠΡΟΕΔΡΕΥΩΝ (Ιωάννης Τραγάκης): Μη διακόπτετε, κύριε Υπουργέ.
      ΛΙΑΝΑ ΚΑΝΕΛΛΗ: Διακόψτε με, κύριε Υπουργέ, όσο θέλετε. 
      ΠΡΟΕΔΡΕΥΩΝ (Ιωάννης Τραγάκης): Κυρία Κανέλλη, παρακαλώ ολοκληρώστε. 
      ΛΙΑΝΑ ΚΑΝΕΛΛΗ: Κλείνω, κύριε Πρόεδρε. 
      Μας φέρατε και μια τροπολογία. Θα χρησιμοποιήσω τον Κανονισμό και θα σας πω γιατί δεν θα την ψηφίσουμε. 
      ΒΑΣΙΛΕΙΟΣ ΟΙΚΟΝΟΜΟΥ: Μετά δεν θα τα πούμε αυτά, κυρία συνάδελφε;
      ΛΙΑΝΑ ΚΑΝΕΛΛΗ: Δεν θα μείνω. Αν μου το επιτρέψει το Προεδρείο και εσείς οι συνάδελφοι, θέλω να μιλήσω και για την τροπολογία τώρα. Ούτως ή άλλως είναι προφανές ότι καταψηφίζουμε τα άρθρα. 
      ΠΡΟΕΔΡΕΥΩΝ (Ιωάννης Τραγάκης): Μιλήστε και για την τροπολογία και ολοκληρώστε. 
      ΛΙΑΝΑ ΚΑΝΕΛΛΗ: Για την τροπολογία έχω να πω δύο κουβέντες. 
      Δεν κάνετε τίποτε άλλο παρά να παρατείνετε μια θητεία. Από πλευράς προθέσεως είναι κατανοητό. Όμως, κατά τη συζήτηση εκείνου του νομοσχεδίου και τη συγκρότηση αυτού του είδους της Ανωτάτης Σχολής Ενόπλων Δυνάμεων, είχαμε εκφράσει τρομακτικές αντιρρήσεις -τις οποίες δεν θέλω να επαναλάβω- για τον τρόπο με τον οποίο λειτουργεί αυτή η σχολή. Ενθυμούμαι δε το εξής τραγικό: να έχει ξεκινήσει η σχολή, να έχει γίνει αγιασμός, να έχουν περάσει τρεις μήνες, να έχουν διοριστεί οι άνθρωποι, να έχουν ξεκινήσει να πληρώνονται, να έχουν μετακομίσει οι στρατιωτικοί και εμείς να ερχόμαστε εδώ να «αγιάσουμε» με την ψήφο μας τον αγιασμό που ήδη είχε γίνει! 
      Θεωρούμε, λοιπόν, ότι δεν άλλαξε τίποτα στο σκεπτικό αυτού του πράγματος. Είναι δε και τα ποσά εξαιρετικά μεγάλα, άμα δείτε την έκθεση του Γενικού Λογιστηρίου του Κράτους. Δηλαδή για κάτι που δεν είναι πανεπιστήμιο δίνετε 1.000.000 ευρώ φέτος, 2,4 εκατομμύρια ευρώ του χρόνου και 6.000.000 ή 7.000.000 ευρώ του παραχρόνου. Πάρα πολλά χρήματα για κάτι που δεν είναι  καν πανεπιστήμιο! 
      Αφού καταψηφίσω την τροπολογία, θα σας διατυπώσω μια ερώτηση και -πιστέψτε με- πρόκειται για μια ερώτηση που επαναλαμβάνει το Κομμουνιστικό Κόμμα Ελλάδας εδώ και είκοσι χρόνια. Είναι της περασμένης δεκαετίας. Την επικαιροποιεί η επέκταση αυτού του πράγματος που φέρνετε. 
      Για τα μαθήματα που δεν είναι αμιγώς στρατιωτικά γιατί δεν λέτε στους στρατιωτικούς να πάνε να τα κάνουν στα πανεπιστήμια μαζί με τους άλλους φοιτητές; Πηγαίνετε και πληρώνετε ενάμισι και δυόμισι και τρία εκατομμύρια ευρώ για μη στρατιωτικά μαθήματα από μετακλητούς έξω. Τι φοβάστε; Μήπως συναγελαστούν οι στρατιωτικοί με τους φοιτητές; Δηλαδή φοβάστε μήπως «ακουμπήσουν»; 
      ΝΙΚΟΛΑΟΣ ΚΟΡΤΣΑΡΗΣ: Όχι βέβαια! 
      ΛΙΑΝΑ ΚΑΝΕΛΛΗ: Μου αρέσει πάρα πολύ που με βλέπετε ως τηλεοπτικό πάνελ, μόνο που λείπει από εδώ κάποιος Χατζηνικολάου ή κάποιος Κακαουνάκης και με την ανοχή του Προεδρείου τον έχετε μετατρέψει σε anchorman! 
      ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κυρία συνάδελφε.
      ΛΙΑΝΑ ΚΑΝΕΛΛΗ: Μη με διακόπτετε. Ξέρετε εγώ είμαι και συνηθισμένη. Μου είναι εξαιρετικά ευχάριστη αυτή η διαδικασία. Αλί από εσάς! 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! Ολοκληρώστε σε δέκα δευτερόλεπτα. 
      ΛΙΑΝΑ ΚΑΝΕΛΛΗ: Επειδή αυτό δεν απαντιέται, κάποια στιγμή σκεφτείτε το. 
      Καταψηφίζουμε και τα άρθρα και την τροπολογία και καλούμε τους Έλληνες ανέργους να προτιμήσουν ακόμη και το Ταμείο Ανεργίας, ακόμη και το ξεκίνημα μιας επίπονης εργασίας στον τόπο τους, αν θελήσουν να μείνουν, κόντρα στο κράτος, επιδιώκοντας άλλες λύσεις και όχι να φορέσουν το χακί, όπως το φόρεσαν τα Αμερικανάκια, τα οποία ενίοτε στα καφενεία...
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κυρία συνάδελφε. 
      ΛΙΑΝΑ ΚΑΝΕΛΛΗ: ...τα κοροϊδεύουν. 
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, θα ήθελα να γνωστοποιήσω στο Σώμα ότι τη συνεδρίασή μας παρακολουθεί ο Πρόεδρος του Εθνικού Συμβουλίου της Σλοβακικής Δημοκρατίας κ. Πάβλο Κουσόφσκι μετά της συζύγου του. Η Βουλή τους καλωσορίζει. 
      (Χειροκροτήματα απ’ όλες τις πτέρυγες)
      Το λόγο τώρα έχει ο κ. Κωνσταντόπουλος. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κυρίες και κύριοι συνάδελφοι, θα ήθελα να προσθέσω δύο γενικότερες παρατηρήσεις, που αιτιολογούν την αρνητική άποψη του Συνασπισμού για το συγκεκριμένο νομοσχέδιο. 
      Και αυτό το νομοσχέδιο, έτσι όπως έρχεται, επιβεβαιώνει τον αποσπασματικό και πρόχειρο τρόπο με τον οποίο ασκείται η νομοθετική εξουσία. Τα ζητήματα της πολιτικής για την άμυνα είναι σοβαρά και σύνθετα και δεν μπορεί να αντιμετωπίζονται έτσι όπως αντιμετωπίζονται μέχρι σήμερα. 
      Κατά δεύτερο λόγο, θα ήθελα να επισημάνω ότι και αυτό το νομοσχέδιο πάσχει από εκείνο που λέμε στην εφαρμογή του Δικαίου «σύνδρομο της ετερογονίας των σκοπών». Ξεκινάει για κάτι που υποτίθεται ότι θέλει να καλύψει και στην ουσία δημιουργεί σοβαρότερα προβλήματα και σοβαρότερες συγχύσεις. 
      Έχουμε πει από τη χθεσινή συζήτηση ότι επί της αρχής δεν συμφωνούμε με αυτό το νομοσχέδιο και η επί των άρθρων τεκμηριώνει ακόμη πιο συγκεκριμένα αυτήν την αρνητική μας θέση.
      Άκουσα με προσοχή τους συναδέλφους των περιοχών, οι οποίες θα είναι πεδία εφαρμογής αυτού του νόμου. Σέβομαι τον προβληματισμό τους. Πριν όμως απ’ αυτά τα επιχειρήματα, οι κύριοι και οι κυρίες συνάδελφοι θα έπρεπε να καταθέσουν μια παραδοχή. Αν είναι έτσι, τότε όλες οι πολιτικές μέχρι σήμερα για την αντιμετώπιση της συγκράτησης, του δημογραφικού και της ανεργίας στις περιοχές σας απέτυχαν.
      Και έρχεστε με μπαλώματα να καλύψετε αυτήν την πολιτική αποτυχία. Και αυτό είναι κάτι, το οποίο δημιουργεί και ευθύνες πολιτικές και ευθύνες κοινωνικές. Δεν μπορεί να μιλάμε το 2005 και το 2006 για περιφερειακή ισόρροπη ανάπτυξη, όταν έχουμε φτάσει στο σημείο με τέτοια νομοσχέδια εμβαλωματικού χαρακτήρα να προτείνουμε ένα δέλεαρ σε νέους, παραγωγικής ηλικίας πολίτες, να βρουν έναν τρόπο να τρυπώσουν κάπου, υπό την κάλυψη του δημοσίου.
      Και κατά δεύτερο λόγο θα πρέπει να ομολογήσετε, αν είναι έτσι τα επιχειρήματα που λέτε, ότι όλες οι μέχρι σήμερα πολιτικές για την οργάνωση με τρόπο λειτουργικό της εφεδρείας από πλευράς δομής άμυνας και αυτές δεν απέδωσαν. Και φτάνουμε στο σημείο ουσιαστικά –θα το επαναλάβω- να οδηγούμαστε σε έναν κυκεώνα νομοθετικών ρυθμίσεων.
      Κυρίες και κύριοι συνάδελφοι, στο άρθρο 2, παράγραφος θ΄ λέει στα προσόντα –τώρα, κατά πόσον είναι προσόν αυτό- να μη διατελούν σε σχέση παροχής υπηρεσιών προς οιοδήποτε φυσικό ή νομικό πρόσωπο του ιδιωτικού ή του δημοσίου δικαίου κατά τα χρονικά διαστήματα που τελούν υπό τα όπλα.
      Δηλαδή, κατά το χρονικό διάστημα που είναι εκτός θεσμού ή κατά το χρονικό διάστημα που είναι εκτός όπλων, τι γίνεται; Αν είναι, δηλαδή, εκτός θεσμού και θέλει να πάει στο θεσμό, πρέπει να παραιτηθεί. Εάν κληθεί εντός θεσμού υπό τα όπλα και έχει και κάποια σχέση αφανή ή ευκαιριακή ή ad hoc, εν τοις πράγμασι, που λέμε, θα πρέπει να τότε πρώτον να παραιτηθεί και δεύτερον να φυλάγεται, για να μην οδηγηθεί με καμία καταγγελία να λογοδοτεί.
      Θέλετε να πάμε παρακάτω, για να δείτε ότι όχι μονάχα δεν εκπληρώνετε το σκοπό, για τον οποίο υποτίθεται ότι φέρνετε το νομοσχέδιο, αλλά ουσιαστικά ανοίγετε απίθανες διαδικασίες σύγχυσης; Εντάσσονται, λέει στο άρθρο 3, στο θεσμό εθελοντικά, υπογράφοντας προς τούτο σύμβαση τριετούς διάρκειας. Με τη λήξη της σύμβασής τους, δύνανται να την ανανεώσουν. Όχι υποχρεωτική ανανέωση, δυνητική ανανέωση. Υπό ποίες προϋποθέσεις δύνανται; Δεν προσδιορίζεται.
      Έχουμε ή δεν έχουμε έτσι την απαρχή της δημιουργίας ενός προβλήματος σε έναν άλλο χώρο συμβασιούχων; Έρχεται κάποιος, προσλαμβάνεται για τρία χρόνια, ανανεώνει τη σύμβαση για δεύτερη θητεία, άρα υπηρετεί για έξι χρόνια. Και έρχεται και λέει: από ηλικίας τριάντα μέχρι τριάντα έξι χρόνων, παραγωγικά χρόνια της ζωής μου, τα αφιέρωσα σ’ αυτό το θεσμό, υπηρέτησα το δημόσιο, υπηρέτησα την πατρίδα. Πώς θα με ρίξεις εμένα στον κυκεώνα της ανεργίας, μετά από έξι χρόνια; Θέλω υποχρεωτική μονιμοποίηση.
      ΜΑΡΚΟΣ ΜΠΟΛΑΡΗΣ: Θα την κάνουν.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριε Πρόεδρε, και εγώ προσπαθώ να καταλάβω…
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Τι είπατε, κυρία συνάδελφε;
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Μου επιτρέπετε να σας διακόψω;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Παρακαλώ, ναι. Γιατί προσπαθώ να καταλάβω κι εγώ.
      ΠΡΟΕΔΡΕΥΩΝ (Ιωάννης Τραγάκης): Επιτρέπετε, κύριε Πρόεδρε, τη διακοπή;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Παρακαλώ, ναι, επιτρέπω.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Και εγώ προσπαθώ να καταλάβω.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ε, βλέπετε, όλοι προσπαθούμε να καταλάβουμε.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κι εγώ προσπαθώ να καταλάβω, κύριε συνάδελφε, ποια είναι τα επιχειρήματά σας. Μήπως δεν έχετε διαβάσει το άρθρο αυτό καθ’ εαυτό;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Καλά, εντάξει. Νόμιζα ότι θέλατε να μου πείτε κάτι.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Μα, να σας εξηγήσω. Λέμε ότι δύο μήνες ή μέχρι τρεις-τέσσερις μήνες το χρόνο θα είναι.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Νόμιζα ότι έχετε να μου πείτε κάτι επί της ουσίας.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Η ουσία είναι αυτή. Η σύμβαση…
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Εάν νομίζετε, λοιπόν, κυρία συνάδελφε…
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Δεν είναι απασχόληση…
      ΠΡΟΕΔΡΕΥΩΝ (Ιωάννης Τραγάκης): Εντάξει, κυρία συνάδελφε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Εάν νομίζετε ότι το μέγα θέμα της ανεργίας και το μέγα θέμα της οργάνωσης της εφεδρείας του στρατού αντιμετωπίζετε με ευκαιριακές απασχολήσεις τριών ή τεσσάρων μηνών, απαξιώνετε και ακυρώνετε όλη την ουσία της αρχής. Χαίρομαι που το λέτε.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Έτερον εκάτερον, κύριε συνάδελφε.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Για όνομα του Θεού, τρεις-τέσσερις μήνες, δηλαδή, να βολέψουμε κάποιους! Δεν χρειάζεται αυτός ο νόμος. Βρείτε έναν άλλο τρόπο διοικητικό και να συζητήσουμε συγκεκριμένα.
      Επισημάνθηκε και από άλλους συναδέλφους και στο άρθρο 4 και σε άλλα άρθρα γι’ αυτούς τους μόνιμους. Είναι αρρώστια της νομοθετικής μας εξουσίας –μη διαμαρτυρόμαστε έτσι- κύριοι συνάδελφοι του ΠΑΣΟΚ. Αυτό το υπουργικοκεντρικό μοντέλο νομοθετικής εξουσίας είναι αρρώστια. Ο Υπουργός πάνω απ’ όλα. Και επειδή το φέρνει ο Υπουργός, το φέρνει ο πάπας και η Βουλή είναι υποχρεωμένη τον κάθε Υπουργό, είτε είναι ξεροκέφαλος είτε είναι ευφυής, να τον στηρίζει, γιατί μπαίνει θέμα κομματικής πειθαρχίας. Ε, όχι. Ας τελειώνουμε κάποτε με αυτά. 
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Είναι το σύστημα εξουσίας. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Η πρόβλεψη είναι για τριάντα χιλιάδες θέσεις στην προοπτική του χρόνου. 
      ΒΑΣΙΛΕΙΟΣ ΟΙΚΟΝΟΜΟΥ: Στο πρόγραμμα της Νέας Δημοκρατίας είναι εκατό…. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, δύο ακόμα παρατηρήσεις και θα τελειώσω. Νομίζω ότι ήδη η συζήτηση έχει δείξει ότι ο πραγματικός σκοπός αυτού του νόμου είναι άλλος. 
      Κύριε Υπουργέ, θα ήθελα -επειδή ξέρετε απ’ αυτά και τα έχετε ζήσει και στην πράξη και θα τα ζείτε και στην πράξη- αν μπορέσετε, να μου ξεδιαλύνετε από πλευράς εφαρμογής τη σύγχυση που θα δημιουργηθεί για το διαφορετικό τρόπο ασφάλισης, για το διαφορετικό τρόπο παρακράτησης των εισφορών προς τα ταμεία, για το διαφορετικό τρόπο καταβολής εκείνων τα οποία παρακρατούνται στους δικαιούχους. Αν μπορέσετε να μου ξεδιαλύνετε αυτήν τη διπλή γραφειοκρατία εντός και εκτός του στρατεύματος με τα αντίστοιχα δικαιώματα και τις αντιδικίες, θα μου προσφέρετε μία πολύ καλή υπηρεσία. Διότι εδώ λέει: «Για την περίοδο που οι ΕΦΥΕΣ τελούν υπό τα όπλα, το σύνολο των ασφαλιστικών εισφορών παρακρατείται από τη στρατιωτική υπηρεσία και αποδίδεται στους δικαιούχους ασφαλιστικούς φορείς». Φαντάζομαι ότι οι κύριοι συνεργάτες σας είναι στρατιωτικοί, ξέρουν τι σημαίνει γραφειοκρατία στο στρατό με παρακράτηση χρημάτων και απόδοση στους ασφαλιστικούς φορείς. Φτιάχνετε, λοιπόν, μέσα στο στρατό ένα μηχανισμό και δυσκίνητο και γραφειοκρατικό. 
      (Στο σημείο αυτό την Προεδρική Έδρα  καταλαμβάνει ο  Β΄ Αντιπρόεδρος της Βουλής κ.  ΓΕΩΡΓΙΟΣ ΣΟΥΡΛΑΣ)
      Πάμε παρακάτω: «Την περίοδο που οι ΕΦΥΕΣ τελούν υπό τα όπλα, δεν θεωρούνται άνεργοι και δεν μπορούν να ενταχθούν στο Ταμείο Ανεργίας. Αν ήταν ενταγμένοι, διακόπτεται η ένταξή τους για όλη την περίοδο αυτή». Δηλαδή πάει κάποιος και προσλαμβάνεται για τρία χρόνια με σύμβαση. Στα όπλα είναι τέσσερις μήνες κάθε χρόνο. Είναι άνεργος πριν. Δεν καταλαβαίνω αυτήν τη διάταξη. Υπογράφω τη σύμβαση σήμερα για τρία χρόνια.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Για τους τέσσερις μήνες. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Η σύμβαση που υπογράφω, όταν δεν είμαι υπό τα όπλα, δεν θίγει το καθεστώς ανεργίας, για να συνεννοηθούμε. Η σύμβαση που υπογράφω σήμερα όντας άνεργος, δεν με αποστερεί των δικαιωμάτων που έχω ως άνεργος να είμαι εγγεγραμμένος στο Ταμείο Ανεργίας και να παίρνω το επίδομα ανεργίας. Αν, λοιπόν, κληθώ κατά τη διάρκεια αυτής της τριετίας για τέσσερις μήνες υπό τα όπλα, διακόπτεται …
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Για τους τέσσερις μήνες. Μπορεί να πληρώνεται και να είναι και στο Ταμείο Ανεργίας;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Εγώ με αυτό το ερώτημα του κυρίου Υπουργού θα ήθελα να τελειώσω για να πω: Κύριε Υπουργέ, νόμιζα ότι καταλάβατε την παρατήρηση και σας την εξηγώ. Δεν μπορείτε να λέτε ότι καλύπτετε ανέργους.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ποιος  είπε αυτό το πράγμα; 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ότι κάνετε αυτό το νομοσχέδιο …
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Εσείς παραποιείτε. Εμάς  άλλος είναι ο στόχος μας για το νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ, μόλις τελειώσει ο κ. Κωνσταντόπουλος έχετε το δικαίωμα της παρέμβασης.
      Κύριε Κωνσταντόπουλε, τώρα που είσαστε στο Βήμα, μήπως θέλετε να απαντήσει ο κύριος Υπουργός;
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Όχι, κύριε Πρόεδρε. Προσπαθώ να εξηγήσω τη δική μου άποψη και από εκεί και πέρα ο καθένας έχει δικαίωμα να κρίνει.
    Εγώ δεν είπα ότι παραποιείται. Είπα ότι χθες άκουσα κατά κόρον μια επιχειρηματολογία ότι δικαιολογητικός λόγος αυτού του νομοσχεδίου είναι η συγκράτηση του πληθυσμού, η αντιμετώπιση της ανεργίας κλπ. 
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Αυτό...
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Άκουσα και άλλα, κύριε Υπουργέ...
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε μετά. 
    ΒΑΣΙΛΕΙΟΣ ΟΙΚΟΝΟΜΟΥ: Αυτό λέγαμε. 
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Υπουργέ, άκουσα και άλλα. Τα συνεκτιμώ όλα. Εσείς θέλετε αυτό που κατά περίπτωση σας συμφέρει. 
    Δεν ήσασταν χθες και έχετε και μια έξαψη ότι παραποιούν όλοι οι άλλοι. Θα σας παρακαλούσα, με μεγαλύτερη προσοχή, το «παραποιείτε» να το λέτε όταν κάποιος, πράγματι, παραποιεί. Άλλο σύνδρομο αυτό, κάθε Υπουργός να λέει ότι όλοι οι άλλοι παραποιούν και ο Υπουργός δεν παραποιεί. 
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Κωνσταντόπουλε. 
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Να τελειώνουμε, λοιπόν. Προσλαμβάνετε έναν άνθρωπο για τρία χρόνια, του λέτε ότι αυτό μπορεί να του ανανεώσετε, αλλά δεν του λέτε πώς και πότε. Αυτόν τον άνθρωπο τον έχετε υπό διπλό νομικό καθεστώς, υπό τα όπλα και εκτός των όπλων, εντός θεσμού και εκτός θεσμού, αυτόν τον άνθρωπο τον έχετε υπό διπλό θεσμικό καθεστώς υπό πλευράς κοινωνικής ασφάλισης, εντός φορέα-εκτός φορέα, αυτόν τον άνθρωπο τον έχετε υπό διπλό...
    (Στο σημείο αυτό κτυπάει παρατεταμένα το κουδούνι λήξεως του χρόνου ομιλίας του κυρίου Βουλευτή)
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, σας παρακαλώ. 
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: ...εισοδηματικό καθεστώς «θα σου τα παρακρατώ και θα σου τα δίνω, θα σε πληρώνω και δεν θα σου τα δίνω». 
    Τελειώνω, λέγοντας ότι αυτόν τον άνθρωπο επιπροσθέτως τον έχετε υπό διπλό καθεστώς από πλευράς ανεργίας. Τους τέσσερις μήνες τον καλείτε, του λέτε «δεν είσαι άνεργος», τον υπόλοιπο χρόνο που δεν τον καλείτε από τα τρία χρόνια, του λέτε «είσαι άνεργος». 
    Σας λέω, λοιπόν, ότι αυτός ο αποσπασματικός, αντιφατικός, συγχυσμένος τρόπος άσκησης της νομοθετικής εξουσίας είναι ένας τρόπος που, τελικά, εμπαίζει την κοινωνία και κυρίως εμπαίζει τους κατοίκους και τις κοινωνίες των περιοχών που έχουν πρόβλημα. Έχουν πρόβλημα οι περιοχές αυτές και μεγάλο μάλιστα. 
    ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Κωνσταντόπουλε. 
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Και δίνετε στους ανθρώπους που εκπροσωπούν αυτές τις περιοχές, είτε από το ένα είτε από το άλλο κόμμα –ο Συνασπισμός δεν έχει Βουλευτή σε καμία από αυτές τις περιοχές- δήθεν μια νομοθετική ρύθμιση, η οποία στην πράξη θα δημιουργήσει σοβαρότερα προβλήματα, γραφειοκρατικά εντός του στρατού και προβλήματα αντιδικιών εντός της κοινωνίας. 
    ΠΡΟΕΔΡΕΥΩΝ (Γεώργιος Σούρλας): Περνάμε στον κατάλογο των συναδέλφων που έχουν δικαίωμα να μιλήσουν και επί της αρχής και επί των άρθρων. 
    Ο κ. Καρχιμάκης έχει το λόγο. Ακολουθούν ο κ. Δερμεντζόπουλος, ο κ. Φούσας, ο κ. Λεονταρίδης και ο κ. Καΐσερλης. 
    ΜΙΧΑΛΗΣ ΚΑΡΧΙΜΑΚΗΣ: Κύριε Πρόεδρε, κυρίες και κύριοι συνάδελφοι, η Κυβέρνηση έφερε ένα νομοσχέδιο, το οποίο ουσιαστικά στις προγραμματικές της δηλώσεις, στις 21/3/2004, ήταν σαφώς στην κατεύθυνση της επιχειρησιακής ενίσχυσης με ΕΦΥΕΣ των υφισταμένων μονάδων του ενεργού στρατού με κύριο βάρος στα νησιά και στον Έβρο. 
    Δυστυχώς εδώ διαπιστώνουμε μια τελείως διαφορετική προσέγγιση, μια διαχυμένη προσέγγιση του αμυντικού μας δόγματος, ότι τα σύνορά μας είναι από την Κέρκυρα μέχρι τα νησιά. Ωραία, συμφωνούμε. Είναι από εκεί μέχρι εκεί που είπε χθες ο κύριος Υπουργός. Το ζητούμενο όμως είναι, αυτά τα σύνορα πώς τα επανδρώνεις; Υπάρχει κόσμος; 
    Δεύτερον, πού είναι η κύρια απειλή, την οποία εδώ όλοι μας επιβεβαιώνουμε; Είναι στα βόρεια ή στα ανατολικά; Και ποιες είναι οι περιοχές οι οποίες επιχειρησιακά και αξιόμαχα πρέπει να ενισχυθούν; Είναι οι περιοχές του Έβρου και των νησιών. Και όλοι ομολογούν...
    ΦΙΛΙΠΠΟΣ ΤΣΑΛΙΔΗΣ: Της Θράκης. 
    ΜΙΧΑΛΗΣ ΚΑΡΧΙΜΑΚΗΣ: Της Θράκης, σωστά. 
    Και όλοι, μα όλοι, ομολογούν -αν ρωτήσετε στελέχη των Ενόπλων Δυνάμεων- ότι το ποσοστό επάνδρωσης στα νησιά και στη Θράκη είναι γύρω στο 35%. 
      Άρα, λοιπόν, προς τι αυτή η διάχυση; Ενισχύουμε την άμυνά μας; Τι στρατό θέλουμε; Ποιο είναι το πρώτο και το κυρίαρχο στοιχείο της παρέμβασης που πρέπει να κάνει το Υπουργείο Εθνικής Άμυνας; Το πρώτο και το κυρίαρχο στοιχείο είναι η ενίσχυση της άμυνάς μας εκεί που υπάρχει απειλή. 
      Όμως αυτό το νομοσχέδιο δεν οδηγεί σ’ αυτήν την κατεύθυνση. Και δεν οδηγεί γιατί αυτό ακριβώς έρχεται να επιβεβαιωθεί από το ότι εδώ βλέπουμε κάποιες αλλαγές στις διατάξεις του νομοσχεδίου όπου, ουσιαστικά, ο Υπουργός είναι ο κυρίαρχος ο οποίος θα αποφασίζει πού θα γίνουν αυτές οι μονάδες. Διαγράφει ότι μπορούν να συσταθούν και να ιδρυθούν αυτόνομες μονάδες, αλλά επαναφέρει κάτι ακόμα χειρότερο το οποίο έχει να κάνει με το ότι αυτός αποφασίζει ή πιλοτικά ή μόνιμα πού θα ιδρυθούν και πού θα λειτουργήσουν αυτές οι μονάδες.
      Αυτό έχει να κάνει με αυτό που θα πω παρακάτω, δηλαδή με τα κριτήρια πρόσληψης γιατί ακριβώς δεν προσδιορίζονται επακριβώς τα κριτήρια πρόσληψης, δεν υπάρχει, δηλαδή, εκ των προτέρων πρόβλεψη στο νομοσχέδιο μοριοδότησης για την επιλογή των προσώπων τα οποία θα κληθούν να υπηρετήσουν αυτόν το θεσμό. 
      Αντιλαμβανόμαστε, λοιπόν, όλοι ότι και αυτή η ευχέρεια που επιχειρείτε να δώσετε στον Υπουργό να ιδρύει Μονάδες ΕΦΥΕΣ οπουδήποτε στην Ελλάδα –γιατί ακριβώς αυτό λέει- σε συνδυασμό με τα κριτήρια επιβεβαιώνει αυτό που καταγγείλαμε στην επιτροπή, ότι ουσιαστικά θέλετε να κάνετε «Σώματα Πραιτοριανών» που αφού αναλύσετε τον εκλογικό νόμο και τις περιφέρειες που έχετε πρόβλημα θα αποφασίζετε πόσους θα προσλάβετε ανάλογα με το ποσοστό που σας λείπει. Αυτό, δυστυχώς, θέλετε να κάνετε. 
      Επειδή κάποιοι χθες σ’ αυτήν εδώ την Αίθουσα έκαναν λόγο και για τους Ειδικούς Φρουρούς και για τους Συνοριακούς Φρουρούς και για «δικά μας» παιδιά, εγώ απαντώ ότι αυτές οι επιλογές έχουν γίνει με μόρια και το έχουν παραδεχτεί και οι δικοί σας Βουλευτές. Πρωτίστως υπάρχει έγγραφο του κ. Πολύζου από την Πιερία ότι όλα αυτά έγιναν αξιοκρατικά. Όσον αφορά τους ΕΠΟΠ που επιχειρείται επίσης το ίδιο εγχείρημα με τη συνέντευξη που θέλετε να βάλετε, υπάρχει έγγραφο του κ. Ρεγκούζα το οποίο επιβεβαιώνει και επικροτεί το σύστημα ότι ήταν απόλυτα αξιοκρατικός και χωρίς παρεμβάσεις.
      Τώρα αυτά που ακούστηκαν χθες νομίζω ότι δεν απηχούν στην πραγματικότητα. Εσείς θέλετε να διαταράξετε το σύστημα της αξιοκρατίας. Εσείς θέλετε να οδηγήσετε Μονάδες ΕΦΥΕΣ εκεί που δεν υπάρχει επιχειρησιακή ανάγκη, προκειμένου, ουσιαστικά, να λειτουργήσετε ρουσφετολογικά και όχι πρωτίστως να λειτουργήσετε στην κατεύθυνση της ενίσχυσης της ασφάλειας της άμυνάς μας.
      Θέλω επίσης να αναφερθώ σε κάποια σημεία που είπε χθες ο Υπουργός, ότι μειώσατε τις τρέχουσες δαπάνες από το 4,1% στο 2,9% και ότι συμπιέσατε το κόστος της λειτουργίας του Υπουργείου Εθνικής Άμυνας. Δεν τις συμπιέσατε τις δαπάνες, ούτε ουσιαστικά μειώσατε από το 4,1% στο 2,9%. Κάνατε άλλο κόλπο. Οδηγηθήκατε σε δανεισμό. Δανειστήκατε για συγκεκριμένα προγράμματα και ο δανεισμός για να εξυπηρετήσετε αυτά τα προγράμματα δεν εντάσσεται στο χρέος και έτσι εμφανίσατε τη μείωση. Δεν την εμφανίσατε επειδή δεν υπήρχαν υποχρεώσεις, άλλωστε εσείς οι ίδιοι παραδεχτήκατε εδώ ότι οι υποχρεώσεις είναι τρέχουσες. Γι’ αυτές, λοιπόν, τις τρέχουσες υποχρεώσεις θα πληρώνατε το 1,6 και τα υπόλοιπα 700.000.000 ευρώ πώς θα τα πληρώνατε;
    Νομίζετε ότι εμείς εδώ μέσα δεν αντιλαμβανόμαστε τι συμβαίνει. Δανειστήκατε, λοιπόν, από την Εθνική Τράπεζα του Λονδίνου και από την BNP που θα τρέξουν το πρόγραμμα για τα «ΛΕΟΠΑΡΝΤ» και από την CREDIT SUISSE FIRST BOSTON που ανέλαβε το πρόγραμμα για τα υποβρύχια. Έτσι εμφανίσατε τη μείωση. Γιατί ακριβώς οι δανειακές αυτές υποχρεώσεις δεν εντάσσονται στο χρέος και τις μετακυλύετε αργότερα και έχετε ζητήσει άδεια και από τη EUROSTAT την οποία δεν την έχετε πάρει –γι’ αυτά μας κατηγορούσατε- και προσπαθείτε να κάνετε κόλπα με το χρέος. Όμως, αποκαλύπτεστε. Δυστυχώς, υπάρχουν άνθρωποι οι οποίοι σας αποκαλύπτουν. Αυτά τα τερτίπια κάνετε και έρχεστε εδώ, ουσιαστικά, να παραπλανήσετε και να δώσετε μια άλλη εικόνα στην Εθνική Αντιπροσωπεία. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Επί των άρθρων κύριε Πρόεδρε, θα ήθελα να πάρω πάλι το λόγο. 
    ΠΡΟΕΔΡΕΥΩΝ (Γεώργιος Σούρλας): Δεν μπορείτε. Δευτερολογία μόνο. 
    ΜΙΧΑΛΗΣ ΚΑΡΧΙΜΑΚΗΣ: Τότε δώστε μου χρόνο. 
    ΠΡΟΕΔΡΕΥΩΝ (Γεώργιος Σούρλας): Μόνο δευτερολογία μπορείτε να πάρετε. Χρόνο πολύ δεν μπορώ να σας δώσω γιατί θέλουν να μιλήσουν και άλλοι. 
    ΜΙΧΑΛΗΣ ΚΑΡΧΙΜΑΚΗΣ: Το συμπέρασμα είναι ότι έχουμε συνηθίσει να βλέπουμε ξεκάρφωτα μέτρα πέρα από κάθε σύγχρονη λογική, αντίληψη, μεθοδολογία, όπως τα περιβόητα κέντρα εκπαίδευσης, την έλλειψη σύγχρονων μορφών εκπαίδευσης και τη διαρκώς επεκτεινόμενη δομή δυνάμεων που έχει απλωθεί σε περιοχές που δεν χρειάζονταν. Τώρα έχουμε και αυτό το μέτρο για το οποίο έχουμε επιφυλάξεις και το καταψηφίζουμε, γιατί είμαστε σίγουροι ότι δεν εντάσσεται στο γενικότερο πλαίσιο βελτίωσης της αποτελεσματικότητας των Ενόπλων Δυνάμεων, αλλά αποβλέπει σε άλλους σκοπούς. 
    Ευχαριστώ. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Δερμεντζόπουλος. 
    ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Κύριε Πρόεδρε, κυρίες και κύριοι συνάδελφοι, έχω το προνόμιο να εκλέγομαι στο Νομό Έβρου. Και όχι μόνο να εκλέγομαι στο Νομό Έβρου, να ζω στο Νομό Έβρου από τότε που γεννήθηκα και αυτό που έχουμε ζήσει  και ζούμε εκεί όλοι είναι μία συνύπαρξη των τοπικών κοινωνιών του Έβρου με τις Ένοπλες Δυνάμεις εδώ και πάρα πολλά χρόνια. Η παρουσία, λοιπόν, του στρατού εκεί ήταν και είναι καθοριστική και γι’ αυτή καθεαυτή την εθνική ασφάλεια και για το αίσθημα ασφάλειας που υπάρχει και για την οικονομία της περιοχής. Ο στρατός πάντα ήταν ένα κομμάτι του λαού εκείνου του νομού και αν θέλετε, πιο πολύ από οποιαδήποτε άλλη περιοχή της χώρας μας. 
    Τα τελευταία χρόνια, όμως, λόγω της μείωσης του χρόνου της θητείας, λόγω του δημογραφικού προβλήματος που έχει μειωμένες αποδόσεις κατά κλάση, έχει αλλάξει ριζικά αυτή η εικόνα με άμεσο αποτέλεσμα και άμεσο αντίκτυπο τον οικονομικό μαρασμό αν θέλουμε να δούμε την οικονομική διάσταση του προβλήματος και με την αλλαγή του κοινωνικού ιστού όλης εκείνης της περιοχής. Και αν δεν ήταν και αυτοί οι ΕΠΟΠ, όσοι και αν ήταν αυτοί, το πρόβλημα θα ήταν πολύ πιο έντονο. Και αν δεν ήταν και η μεταφορά των κέντρων εκπαίδευσης, ένα γεγονός που χειροκροτήθηκε από όλη την περιοχή, το πρόβλημα θα ήταν ακόμη πιο έντονο. 
    Επειδή δόθηκε πολύ μεγάλη διάσταση εδώ στο θέμα του ότι αυτό το νομοσχέδιο προσπαθεί να λύσει το πρόβλημα της ανεργίας, θα δημιουργήσει νέες θέσεις εργασίας και θα παρουσιάσει μειωμένους δείκτες ανέργων, θέλω να πω ότι  σίγουρα δεν είμαι από αυτούς, όπως και η Κυβέρνηση, που πιστεύουν ότι ο θεσμός αυτός αποτελεί ανάπτυξη, αλλά σίγουρα είναι κάποια ανάσα. Η Κυβέρνηση εξάλλου στον τομέα της ανάπτυξης όσον αφορά την περιφέρεια άλλα έχει κάνει  και έχει κάνει και σημαντικά. Να μη θυμίσουμε τον αναπτυξιακό νόμο που αποτέλεσμά του θα αρχίσουμε να έχουμε σε λίγο διάστημα. 
    Έτσι, λοιπόν, με το παρόν νομοσχέδιο, πέραν των ωφελημάτων που είναι σε επίπεδο επιχειρησιακό και σε επίπεδο άμυνας, λειτουργούν συμπληρωματικά κάποια θέματα που αφορούν τη συγκράτηση μεγάλης μερίδας πληθυσμού, τη τόνωση της οικονομίας, τη στενότερη σύνδεση και ενεργή συμμετοχή μεγάλου αριθμού πολιτών των παραμεθορίων περιοχών του Έβρου με τον αμυντικό μηχανισμό της χώρας. 
      Θα ήθελα να τονίσω προς αποφυγή παρεξηγήσεων ότι αυτά είναι παράπλευρα, δεν είναι ο στόχος. Επειδή ακούστηκε κατά κόρον εδώ μέσα ότι αυτά είναι ο στόχος, θέλω να πω ότι δεν είναι ο στόχος. Είναι τα ωφελήματα που προκύπτουν παράπλευρα. Ακόμα θα ήθελα να υπενθυμίσω ότι αυτό το νομοσχέδιο επιχειρησιακά έχει εγκριθεί και από το Ανώτατο Στρατιωτικό Συμβούλιο και από το Συμβούλιο Άμυνας. 
      Κυρίες και κύριοι συνάδελφοι, ακούστηκαν πολλές αιτιάσεις εδώ μέσα και από το συνάδελφο που μόλις κατήλθε από το Βήμα και από τον εισηγητή του ΠΑΣΟΚ ότι επιχειρείται η δημιουργία κομματικού στρατού, ότι θα υπάρχει μια αδιαφάνεια στις προσλήψεις και μια σειρά από τέτοια θέματα που μάλλον …
      ΒΑΣΙΛΕΙΟΣ ΟΙΚΟΝΟΜΟΥ: Λέμε ότι λέει το νομοσχέδιο.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Δεν μιλάει ούτε για αδιαφάνεια, ούτε για κομματικοποίηση, ούτε για τίποτα. Μάλλον αυτά τα συμπεράσματα συνάγονται από προσωπικές λογικές και λειτουργίες παρελθουσών ετών και κυβερνήσεων. 
      Εξάλλου θεωρώ κατ’ εξοχήν προσβλητικό για μένα σαν Βουλευτή του Νομού Έβρου το να μου αποδίδει ο εισηγητής της Μειοψηφίας ότι επιθυμούμε την υπερψήφιση αυτού του νομοσχεδίου για να τακτοποιήσουμε και να διορίσουμε δικά μας παιδιά. Αν δεν κάνω λάθος, είπε κάτι τέτοιο μιλώντας πριν από λίγο. 
      ΒΑΣΙΛΕΙΟΣ ΟΙΚΟΝΟΜΟΥ: Πάντως δεν μιλάτε για την άμυνα της χώρας.
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Αυτό που θέλουμε, λοιπόν, εμείς είναι να αναβαθμίσουμε το στρατό και αυτό επιτυγχάνεται με αυτό το νομοσχέδιο.
      Υπάρχουν κάποια θέματα που είναι πάνω από το κομματικό συμφέρον, τα οποία μάλλον εσείς τα ξεχνάτε ... 
      ΒΑΣΙΛΕΙΟΣ ΟΙΚΟΝΟΜΟΥ: Εσείς μάλλον τα ξεχνάτε. 
      ΑΛΕΞΑΝΔΡΟΣ ΔΕΡΜΕΝΤΖΟΠΟΥΛΟΣ: Όσον αφορά την μη αναγκαιότητα του Σώματος των ΕΦΥΕΣ όσοι την επικαλούνται, θα μου επιτρέψετε να πω ότι μάλλον δείχνουν άγνοια της σημερινής πραγματικότητας.
      Υπερψηφίζω αυτό το νομοσχέδιο και θεωρώ ότι οι κάτοικοι του Έβρου –γιατί εξ ονόματός τους μπορώ να μιλήσω πολύ καλύτερα- περιμένουν την υπερψήφιση αυτού του νομοσχεδίου από όλους μας για όλους αυτούς τους λόγους που προανέφερα. Επιτρέψτε σ’ αυτούς τους κατοίκους να ξέρουν κάτι παραπάνω από τους κατοίκους κάποιων άλλων περιοχών και έχουν κάθε λόγο βέβαια και κάθε δικαίωμα να κρίνουν τις συμπεριφορές όλων μας εδώ μέσα.
      Σας ευχαριστώ πολύ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Δερμεντζόπουλο, που ήταν ιδιαίτερα σύντομος και αυτό είναι σημαντικό.
      Το λόγο έχει ο συνάδελφος κ. Αντώνιος Φούσας.
      ΑΝΤΩΝΙΟΣ ΦΟΥΣΑΣ: Κύριε Πρόεδρε, ο λόγος που ανεβαίνω σήμερα στο Βήμα δεν είναι ούτε για να στηρίξω το νομοσχέδιο, ούτε για να συμπληρώσω την κυρία εισηγήτριά μας και τους άλλους αγορητές, αλλά, μόνο και μόνο, διότι θεωρώ ότι σ’ ένα μικρό σημείο ικανοποιείται ένας μόνιμος αγώνας μου και στην Αίθουσα αυτή, όπως και άλλων συναδέλφων, ότι κάτι πρέπει να κάνουμε για την ελληνική περιφέρεια. Όπως έλεγα και προχθές σε άλλη συζήτηση στην ίδια Αίθουσα, όταν λέμε ελληνική περιφέρεια, εννοούμε την ακριτική Ελλάδα, την ορεινή Ελλάδα, την αγροτική Ελλάδα, την κτηνοτροφική Ελλάδα. 
      Πρέπει να πάρουμε μέτρα. Και πρέπει να πάρουμε μέτρα για να κρατήσουμε ανθρώπους στις περιοχές αυτές, αλλιώς θα έχουμε πρόβλημα. Σε λίγο τα σύνορά μας, από πλευράς ανθρώπων, θα μεταφερθούν, εν τοις πράγμασι ενδότερα. Δεν εννοώ τα φυσικά όρια, εννοώ για την έλλειψη ανθρώπων.
      Θα μου πείτε. Αυτό το νομοσχέδιο μπορεί να λύσει αυτό το μεγάλο πρόβλημα; Απαντώ και πρέπει με ειλικρίνεια να απαντήσουμε όλοι μας και στην Εθνική μας Αντιπροσωπεία, αλλά και στον ελληνικό λαό, το εξής. Ασφαλώς δεν θα το επιλύσει. Συμβάλλει όμως. Και δεν συμβάλλει απλώς, αλλά δείχνει μια σκέψη. Δείχνει ένα πνεύμα της Κυβέρνησης αυτής ότι ενδιαφέρεται και θέλει να βρει λύση στο μεγάλο αυτό πρόβλημα για την ελληνική περιφέρεια. Αυτό μπορεί να γίνει με καθιέρωση κινήτρων για τις περιοχές αυτές. Μπορεί να γίνει με πολλούς τρόπους, αλλά θα μπορούσε να είχε γίνει το 1998, όταν φέραμε το νόμο και ψηφίστηκε επί Υπουργίας Δημόσιας Τάξης του κ. Ρωμαίου.
     Είχα την τιμή να είμαι εισηγητής στο νομοσχέδιο –από πλευράς τότε αξιωματικής αντιπολίτευσης- για τους φρουρούς των συνόρων. Είχα εισηγηθεί και είχα παρακαλέσει –και είναι πάγιο αίτημά μου αυτό- να καθιερώσουμε ειδικά κίνητρα ώστε οι άνθρωποι οι οποίοι υπηρετούν σ’ αυτές τις περιοχές να θέλουν και να μείνουν εκεί στην παραμεθόριο περιοχή.
     Επαναλαμβάνω, γιατί δεν θέλω να παρερμηνευτεί αυτή η σκέψη, ιδίως για τους ανθρώπους που υπηρετούν σήμερα σ’ αυτά τα Σώματα. Όχι υποχρεωτικά, αλλά να δώσουμε κίνητρα –οικόπεδα, δάνεια και άλλες δυνατότητες- να μείνουν σ’ αυτές τις περιοχές. Το πρόβλημα είναι πολύ μεγάλο, εάν πετύχουμε να θέλουν να μείνουν σ’ αυτές τις περιοχές.
     Παρακολούθησα με ιδιαίτερη προσοχή πολλούς αγορητές και οφείλω να πω ιδιαίτερα τις αγορεύσεις της κ. Κανέλλη και του συναδέλφου –και εν τη δικηγορία- του Προέδρου κ. Κωνσταντόπουλου. Είπε ο κ. Κωνσταντόπουλος, ότι είναι μία εμβαλωματική λύση στήριξης της Περιφέρειας. 
     Δεν θα είχα αντίρρηση. Δεν είναι μία λύση που θα λύσει το πρόβλημα. Όμως επαναλαμβάνω, ότι είναι μία μικρή βοήθεια. Ξέρετε, έχει δίκιο ο συνάδελφός μου από τον Έβρο, όταν έλεγε ότι είναι άλλο πράγμα να σκέφτεσαι όταν ζεις μονίμως στο Κολωνάκι ή δεν ξέρω πού αλλού και άλλο πράγμα όταν πηγαίνεις εκεί στα σύνορα του Πωγωνίου, της Κόνιτσας ή του Έβρου. Οι τέσσερις μήνες σ’ έναν εργαζόμενο εκεί να πληρώνεται είναι μεγάλη υπόθεση. 
     Και αυτό επιχειρεί να κάνει αυτό το νομοσχέδιο και ασφαλώς είναι λάθος για όσους υποστήριξαν ότι δήθεν αυτό το νομοσχέδιο έχει στην εισηγητική του έκθεση ως πρόθεση να λύσει το πρόβλημα της ανεργίας. Το νομοσχέδιο δεν το λέει αυτό. μπορεί να ακούστηκαν φωνές. Και, πράγματι, ακούστηκαν κάποιες φωνές. Σημασία, όμως, έχει τι είπε ο Υπουργός και τι λέει το νομοσχέδιο.
     Το νομοσχέδιο έχει ως στόχο, πρώτον, την αντιμετώπιση των αυξανόμενων αναγκών του Στρατού Ξηράς. Δεύτερον, θα συμβάλει στην τόνωση της οικονομίας μας των περιοχών, όπου θα εγκατασταθούν στις σχετικές μονάδες και, τρίτον, θα συμβάλει στην παραμονή σ’ αυτές τις περιοχές νέων ανθρώπων.
     Γι’ αυτό λέω ότι αυτό το νομοσχέδιο, σε μεγάλο βαθμό, ικανοποιεί το μεγάλο αίτημά μου, τη μεγάλη επιμονή μου, ότι πρέπει να βρούμε λύση οπωσδήποτε για το θέμα της εγκατάλειψης και ερήμωσης των ακριτικών και ορεινών περιοχών μας.
     Οφείλω να σημειώσω κάτι και να διαφωνήσω πλήρως. Άκουσα πολλούς να λένε ότι σύνορα της Ελλάδας είναι ο Έβρος και τα νησιά μας. 
     ΦΙΛΙΠΠΟΣ ΤΣΑΛΙΔΗΣ: Η Θράκη είπαμε, όχι μόνο ο Έβρος.
     ΑΝΤΩΝΙΟΣ ΦΟΥΣΑΣ: Η Θράκη.
      Ασφαλώς, είναι πολύ ευαίσθητες περιοχές. Πρέπει να σας πω, όμως, ότι σύνορα είναι από τη Σαγιάδα –δηλαδή από τη Θεσπρωτία- μέχρι τον Έβρο. Αυτά είναι τα σύνορά μας. Και γι’ αυτό, όταν είδα το νομοσχέδιο που εξαιρούσε πολλές από τις περιοχές της Ηπείρου και της Κεντρικής Μακεδονίας, έσπευσα να συνομιλήσω με τον Υπουργό και μετά χαράς είδα ότι έφερε τροποποίηση του σχετικού άρθρου, ώστε να μην κατονομάζονται οι περιοχές «Δωδεκάνησα, Σάμος, Χίος, Λέσβος, Έβρος, Ροδόπη, Ξάνθη, Σέρρες» -όχι Ήπειρος- για να έρθει μία τροποποίηση και να λέει, ότι, κατά την κρίση του Υπουργού, συνεκτιμώντας όλα τα στοιχεία, θα αποφασίσει πού θα εγκατασταθούν αυτές οι μονάδες. 
     ΒΑΣΙΛΕΙΟΣ ΟΙΚΟΝΟΜΟΥ: Άλλο είπε προηγουμένως ο Υπουργός.
     ΑΝΤΩΝΙΟΣ ΦΟΥΣΑΣ: Αυτό λέει. Εγώ διαβάζω το κείμενο της τροποποίησης της σχετικής διατάξεως και αυτό πράγματι είναι θετικό, πολύ ενδιαφέρον και ελπίζω, κύριε Υπουργέ, ότι μεταξύ των περιοχών που θα εμπλέξετε ασφαλώς θα είναι και η περιοχή των Ιωαννίνων και της Θεσπρωτίας, αλλά βεβαίως και της δυτικής Μακεδονίας.
     Έτσι, λοιπόν, είναι λάθος να λέγεται ότι ακριτικές περιοχές της πατρίδας μας είναι μόνο αυτές οι περιοχές. Είναι πολύ ευαίσθητες –και ίσως αυτήν την περίοδο είναι ασφαλώς περισσότερο ευαίσθητες εθνικά- αλλά είναι και οι άλλες περιοχές, εκτός αν επιχειρήθηκε μ’ αυτόν τον τρόπο να εξηγηθεί αυτό που απαραδέκτως έκανε η προηγούμενη κυβέρνηση, να αποδυναμώσει τελικά πλήρως την 8η Μεραρχία στα Γιάννενα και να την κάνει ένα Τάγμα ή Σύνταγμα. 
     Ευτυχώς που αυτή η Κυβέρνηση, με την παρουσία του Υπουργού Εθνικής Άμυνας στα Γιάννενα, δήλωσε κατηγορηματικά –και το κάνει ήδη στην πράξη, όχι μ’ αυτό το νομοσχέδιο- ότι θα ενισχύσει την ιστορική 8η Μεραρχία και δεν θα την αφήσει όπως είχε αποδυναμωθεί.
     Ερώτημα. Υπάρχει κίνδυνος σήμερα για να πρέπει να γίνουν αυτές οι μονάδες; Υπάρχει κίνδυνος από βορρά και από ανατολάς; Η απάντηση είναι όχι, δεν υπάρχει άμεσος κίνδυνος. Είναι ανάγκη, όμως, για όσους λόγους προανέφερα, αλλά και γιατί πρέπει να είμαστε σε μια ετοιμότητα, να γίνουν αυτές οι μονάδες που, πραγματικά, είναι σπουδαία έμπνευση και θα έχουν και σπουδαία αποστολή.
     Επίσης, το ερώτημα είναι. Πρέπει να ευχηθούμε, ώστε να μην υπάρχει λόγος να ενεργοποιηθούν κάποτε αυτές οι μονάδες; Ασφαλώς πρέπει να ευχηθούμε. Όλοι μας πρέπει να ευχηθούμε να μην έχουμε ποτέ πόλεμο. Αυτό δεν σημαίνει, όμως, ότι δεν πρέπει να προετοιμαστούμε. Αυτό κάνει αυτό το νομοσχέδιο και βεβαίως είναι αυτονόητο ότι και το ψηφίζω, αλλά και στηρίζω αυτήν την πρωτοβουλία. Ιδίως, όμως, στηρίζω αυτήν την πρωτοβουλία, γιατί βλέπω μια προσπάθεια στήριξης των ακριτικών περιοχών και, κυρίως, της ελληνικής περιφέρειας. 
     Ευχαριστώ πολύ.
     (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Φούσα. 
     Το λόγο έχει ο συνάδελφος κ. Θεόφιλος Λεονταρίδης.
     ΘΕΟΦΙΛΟΣ ΛΕΟΝΤΑΡΙΔΗΣ: Κυρίες και κύριοι συνάδελφοι, απορώ γιατί σ’ αυτήν την Αίθουσα του Κοινοβουλίου κάποιοι συνάδελφοι, σαν να μη γνωρίζουν τα προβλήματα των παραμεθορίων περιοχών, απαξιώνουν το σημαντικό αυτό θεσμό των εφέδρων υψηλής ετοιμότητας που αποτελεί μια σπουδαία πρωτοβουλία της ηγεσίας του Υπουργείου Εθνικής Άμυνας για την ενίσχυση των ακριτικών περιοχών με υψηλό αίσθημα ασφάλειας, αλλά και για οικονομικούς και κοινωνικούς λόγους.
     Με το παρόν νομοσχέδιο εισάγεται στο στρατό ξηράς ο θεσμός των εφέδρων υψηλής ετοιμότητας, προκειμένου να αυξηθούν τα ποσοστά στελέχωσης των μονάδων των παραμεθορίων περιοχών. Είναι επιβεβλημένο να γίνει αυτό, διότι η συνεχής μείωση των κατατασσόμενων και η μείωση της θητείας των οπλιτών δημιουργούν την ανάγκη να αντιμετωπιστούν οι ελλείψεις σε κατώτερα στελέχη και στρατιώτες του στρατού ξηράς και, κυρίως, στις μονάδες των παραμεθορίων περιοχών. 
     Ο θεσμός αυτός θα συμβάλλει στην τόνωση της οικονομίας των μειονεκτικών αυτών παραμεθορίων περιοχών και στην παραμονή σε αυτές νέων ανθρώπων, εξασφαλίζοντας έτσι τοπική εφεδρεία για τις μονάδες που εδρεύουν εκεί. Οι έφεδροι υψηλής ετοιμότητας θα συμβάλλουν στη στενότερη σύνδεση των ακριτών μας στον αμυντικό σχεδιασμό της χώρας και στην αύξηση της ειρηνικής δύναμης των παραμεθορίων περιοχών.
     Κυρίες και κύριοι συνάδελφοι, η απερήμωση των παραμεθορίων περιοχών τα τελευταία χρόνια, η απομάκρυνση στρατιωτικών μονάδων που είχαν δημιουργήσει ισχυρούς δεσμούς και ένα αίσθημα ασφάλειας στις περιοχές αυτές και είχαν συμβάλει στην ενίσχυση της τοπικής οικονομίας ήταν ένα τελειωτικό χτύπημα στις άλλοτε ζωντανές αυτές περιοχές. 
     Ας μην πλανιόμαστε. Τα χωριά έχουν ερημώσει, δεν υπάρχουν νέοι άνθρωποι. Το δημογραφικό πρόβλημα είναι πολύ έντονο. Είναι χρήσιμη επικουρικά η τοποθέτηση αυτών των εφέδρων στις παραμεθόριες περιοχές και δεν είναι θέμα απειλής των συνόρων μας. Είναι θέμα κοινωνικής συνοχής και εθνικής αξιοπρέπειας. Είναι συγκράτηση ενός τμήματος του πληθυσμού σε αυτά τα σημεία που έχουν ανακοινωθεί από το Υπουργείο Εθνικής Άμυνας, που τονώνουν το αίσθημα της ασφάλειας και ωφελούν αυτούς τους νέους ενισχυτικά στο εισόδημά τους.
     Υπάρχουν στα ενδότερα της Ελλάδος μεγάλες μονάδες, κέντρα νεοσυλλέκτων σε μεγάλες περιοχές και η ενδεχόμενη απομάκρυνσή τους δημιουργούσε κοινωνικό πρόβλημα και ανησυχία σε αυτές τις κοινωνίες. Πόσο μάλλον σε μικρές κοινωνίες παραμεθορίων περιοχών, όπου εν μία νυκτί η προηγούμενη κυβέρνηση ξερίζωσε ιστορικές μονάδες, χωρίς καμιά κοινωνική ευαισθησία και χωρίς κανένα κατάλληλο σχεδιασμό.
     Στο Νομό Σερρών, εκτός από τα τρία στρατόπεδα της πόλης που έκλεισαν, χωρίς τόσο μεγάλες συνέπειες, στην παραμεθόρια περιοχή με μεγάλο εύρος συνόρων σφραγίστηκαν ιστορικές μονάδες των Πορροΐων, της Βιρόνιας, του Σιδηροκάστρου, της Νιγρίτας, που εκτός των άλλων αποτελούσαν μια οικονομική ανάσα γι’ αυτές τις περιοχές.
      Αγνοείτε τις παραμεθόριες ερημωμένες αυτές περιοχές που οι κάτοικοί τους χειροκρότησαν την ενέργεια της ηγεσίας του Υπουργείου Εθνικής Άμυνα είτε κάποιες μονάδες να επαναλειτουργήσουν είτε με τη λειτουργία αργότερα κάποιων ως μονάδων Εφέδρων Υψηλής Ετοιμότητας ώστε να ζωντανέψουν οι τοπικές κοινωνίες, προσφέροντας εκτός των άλλων και μια διέξοδο σε νέους μέχρι σαράντα ετών που θα μπορούν να συμπληρώσουν το εισόδημά τους;
      Εκφράζω τα ειλικρινή αισθήματα των κατοίκων των παραμεθορίων περιοχών στο Nομό Σερρών για τη δημιουργία μονάδων Εφέδρων Υψηλής Ετοιμότητας και συγχαίρω τον Υπουργό Εθνικής Άμυνας και τους Υφυπουργούς. Θεωρώ θετικά τα μέτρα για τις αποδοχές και τις λοιπές απολαβές, όπως είναι η υγειονομική περίθαλψη και η σίτιση, ως και τα μέτρα για την ασφάλιση και τη συνταξιοδότηση των Εφέδρων Υψηλής Ετοιμότητας. Ψηφίζω αυτό το νομοσχέδιο που έχει ιδιαίτερη σημαντική στρατιωτική αλλά και κοινωνική χρησιμότητα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Καΐσερλης.
      ΚΩΝΣΤΑΝΤΙΝΟΣ ΚΑΪΣΕΡΛΗΣ: Αγαπητοί συνάδελφοι, δεν υπάρχει καμιά αμφιβολία ότι το σημερινό σχέδιο νόμου έρχεται για να επιλύσει ένα υπαρκτό πρόβλημα, ένα πρόβλημα που πρέπει να μας ανησυχεί αφού αγγίζει το σκληρό πυρήνα της ύπαρξής μας ως έθνους. Δηλαδή την ετοιμότητα του λαού μας να υπερασπισθεί τα ιερά και τα όσια, την ετοιμότητα του λαού μας να υπερασπισθεί τα πάτρια εδάφη.
      Η προσέγγιση του προβλήματος γι’ αυτόν ακριβώς το λόγο θα πρέπει να είναι, ιδιαίτερα, προσεκτική και η ανάλυση των αιτίων που δημιουργούν το πρόβλημα θα πρέπει να είναι εμπεριστατωμένη, αν θέλουμε η επίλυσή του να επαναφέρει τα πράγματα στο ύψος των απαιτήσεων που προσδιορίζει η λέξη «ετοιμότητα» ως αναγκαίο στοιχείο της εθνικής μας ύπαρξης.
      Θα ξεκινήσω από τα αυτονόητα. Η στρατιωτική και πολιτική ηγεσία του Υπουργείου Εθνικής Άμυνας έχουν μία μοναδική και ιδιαίτερα σοβαρή υποχρέωση, να ενώσουν τις δυνάμεις του λαού μας, τους ένστολους και τους ιδιώτες πολίτες και να τους συνεγείρουν με στόχο το φρόνημα ολόκληρου του λαού, ανεξάρτητα από πολιτικές, κομματικές, οικονομικές και κοινωνικές διαφορές ανά πάσα στιγμή, θα έλεγα καθημερινά να βρίσκονται στο υψηλότερο δυνατό σημείο. Είναι οι μεγάλες υποχρεώσεις που έχουν μόνο δύο Υπουργεία, το Υπουργείο Εθνικής Άμυνας και το Υπουργείο Εξωτερικών.
      Δυστυχώς, αγαπητοί συνάδελφοι, το Υπουργείο Εθνικής Άμυνας με τις συμπεριφορές του διχάζει αντί να ενώνει το λαό μας. Οι καταγγελίες για διασπάθιση του δημοσίου χρήματος στο στράτευμα και όλα τα υπόλοιπα που ακούγονται τον τελευταίο καιρό από την ηγεσία του Υπουργείου, όσο δίκαια και αν νομίζει ότι είναι, δηλητηριάζουν το φρόνημα και οδηγούν τον πολίτη σε βίαιη και εν πολλοίς άδικη αντίδραση και άρνηση στην εθελοντική προσφορά τους. Η σιωπή, κύριε Υπουργέ, είναι επώδυνη πολλές φορές αλλά είναι η πρέπουσα και, δυστυχώς, αναγκαία στους ηγέτες αυτών των Υπουργείων.
      Ο εφησυχασμός για τους κινδύνους που υπάρχουν και θα υπάρχουν, δυστυχώς, όσο υπάρχουν άνθρωποι, είναι η δεύτερη μεγάλη αιτία της εθελοντικής απροθυμίας. 
      Η ένταξή μας στην Ευρωπαϊκή Ένωση, η εισδοχή της Κύπρου στην Ευρωπαϊκή Ένωση, οι ειρηνευτικές πρωτοβουλίες με τους γείτονες, η μείωση της θητείας που θεωρήθηκε ως απόρροια ελάττωσης των κινδύνων και όχι ως εκσυγχρονισμός των Ενόπλων Δυνάμεων, είναι αιτίες που οδηγούν τους πολίτες στη σκέψη της μη αναγκαιότητας εθελοντικής προσφοράς. Και αυτή η σκέψη, δυστυχώς, μετατρέπεται σε πράξη.
    Αυτός ο πατριωτικός εφησυχασμός που διαπερνά μεγάλες ομάδες πληθυσμού και, δυστυχώς και ένστολων, είναι ο θανάσιμος κίνδυνος της αναγκαίας και συνεχούς εγρήγορσης του λαού μας, που η αντιμετώπισή του απαιτεί ειδικά μέτρα δράσης και επιστημονικά τεκμηριωμένες ενέργειες. 
    Οι σύγχρονες ανάγκες της κοινωνίας και οι απαιτήσεις της, η ανασφάλεια για την εξεύρεση εργασίας, η εντατικοποίηση των εργασιακών ρυθμών για την επιβίωση είναι άλλες μεγάλες αιτίες που οδηγούν σε αδυναμία συμμετοχής των πολιτών στην υποχρέωση της υπέρτατης εθελοντικής προσφοράς. Είναι ευρύτερο το πρόβλημα και σχετίζεται με την κοινωνική και οικονομική γαλήνη και ευημερία των πολιτών. Και φυσικά η τόσο αναγκαία στη σημερινή εποχή ποιότητα των Ενόπλων Δυνάμεων και η ποιοτική συμμετοχή των εθελοντικών κλάσεων προϋποθέτουν την ποιότητα στη ζωή και στη διαβίωση των πολιτών.
    Εδώ, φυσικά, θα πρέπει να αναλυθεί και να επισημανθεί το φαινόμενο των ομάδων –προσέξτε το αυτό- των ενεργών εφέδρων που συμμετέχουν στις υποχρεώσεις τους κάθε Κυριακή, καθημερινά. Οι αιτίες της συμμετοχής τους είναι πολλαπλές. Κάποιοι συμμετέχουν από χόμπι, κάποιοι συμμετέχουν από αυξημένη ευαισθησία στις υποχρεώσεις που έχουν, κάποιοι εξαιτίας των δραστηριοτήτων των τοπικών στρατιωτικών ηγεσιών. Η ανάλυση αυτού του φαινομένου που υπάρχει είναι δίπλα στο ενεργές στράτευμα συμμετέχουν πολίτες, και αυτό πρέπει να αναλυθεί και πρέπει να βγάλουμε από αυτό ορισμένα συμπεράσματα.
    Μία άλλη μεγάλη αιτία, αγαπητοί συνάδελφοι, σχετίζεται με την ίδια την οργάνωση των Ενόπλων Δυνάμεων που υστερούν στον τόσο ευαίσθητο τομέα οργάνωσης και ετοιμότητας των εφεδρικών κλάσεων, που δεν δόθηκαν στις τοπικές ηγεσίες των στρατιωτικών σχηματισμών να δράσουν και προς αυτήν την κατεύθυνση, να πλησιάσουν τους πολίτες και να εφαρμόσουν σχέδια και προγράμματα που θα απαντούν στις αιτίες κύρια και θα ευαισθητοποιούν τους πολίτες. 
    Φαντάζομαι ότι σ’ αυτό το έλλειμμα το καθαρά στρατιωτικό –ειπώθηκαν και άλλα, εγώ δεν τα λαμβάνω υπ΄όψιν μου- που σχετίζεται με την κοινωνία και τις ευαισθησίες της, έρχεται να απαντήσει το σημερινό σχέδιο νόμου. Οι κύριοι που συνέταξαν τα άρθρα του δεν κουράστηκαν καθόλου. Σε όλα όσα ανέφερα ως αιτίες της απροθυμίας, απάντησαν ως γραφειοκράτες και ως δημόσιοι υπάλληλοι. Το πρόβλημα, το εθνικό πρόβλημα, το αντιμετωπίζουν ως θέμα επίλυσης της ανεργίας, ως συμπλήρωμα ενσήμων και ως δικαίωμα ενδεχόμενα για να πάρουν το επίδομα της ανεργίας. Τους εθνικά υπόχρεους, όλους τους πολίτες, τους χωρίζουν σε προνομιούχους και μη προνομιούχους, σε υψηλής και χαμηλής ετοιμότητας, όταν οι πάντες πρέπει να είναι πανέτοιμοι.
    Αναγορεύουν την εθνική υποχρέωση του κάθε πολίτη, μίας υπέρτατης εθελοντικής προσφοράς σε δοσοληψία, σε φτηνό εμπόρευμα, σε οικονομική εξάρτηση, σε φτηνή εργασία. Και σας μιλά ένας πολίτης ενός ακριτικού νησιού που με την εμπειρία ενός δημάρχου, της Κω για είκοσι δύο χρόνια, που έχει κατανοήσει, απόλυτα, την τεράστια ψυχική δύναμη που έχουν μέσα τους τα στελέχη των Ενόπλων Δυνάμεων αλλά και τη δύναμη της φιλοπατρίας που διατηρείται άσβεστη στην καρδιά των συμπατριωτών μου, που έχει ζήσει, αγαπητοί συνάδελφοι, την επαίσχυντη εξαιτίας του διχασμού επιστράτευση του ’74, αλλά και την αστραπιαία και με εθνικό φρόνημα επιστράτευση των Ιμίων, θέλω να σας διαβεβαιώσω ότι το πρόβλημα της αδυναμίας εκπλήρωσης των υποχρεώσεων των εφέδρων συμπατριωτών μου στην πατρίδα, δεν είναι οικονομικό.
      Γι’ αυτό και δεν αποδέχομαι αυτόν τον υβριστικό για εμένα και για τους συμπατριώτες μου νόμο. Είμαι πεπεισμένος δε ότι στη σύνταξή του δεν συνέβαλαν στρατιωτικοί, που το λειτούργημά τους συνδέεται άρρηκτα με το φρόνημα και την πίστη στα ιερά της πατρίδας μας, αλλά πολιτικοί, δυστυχώς, και γραφειοκράτες υπάλληλοι, που αγνοούν την ιστορία και τους λόγους που επιβίωσαν οι ακρίτες των νησιών μας. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Καΐσερλη.
      Ο συνάδελφος κ. Κορτσάρης υποβάλλει την παράκληση να προηγηθεί και να πάρει το λόγο τώρα. Το Προεδρείο αποδέχεται την παράκλησή του. Συμφωνεί το Σώμα;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα συμφώνησε.
      Το λόγο έχει ο κ. Κορτσάρης.
      ΝΙΚΟΛΑΟΣ ΚΟΡΤΣΑΡΗΣ: Κύριε Πρόεδρε, ευχαριστώ πάρα πολύ που με προτάσσετε, αλλά κυρίως ευχαριστώ τους συναδέλφους. Έχω ένα οικογενειακό πρόβλημα. Θα φροντίσω να είμαι πάρα πολύ σύντομος έτσι, ώστε να μη σας επιβαρύνω.
      ΠΡΟΕΔΡΕΥΩΝ (Γεώργιος Σούρλας): Και σαν πρώην στρατιωτικός ευαίσθητος.
      ΝΙΚΟΛΑΟΣ ΚΟΡΤΣΑΡΗΣ: Ευχαριστώ.  Και επειδή ήρθατε στο θέμα του πρώην στρατιωτικού, θέλω να ευχαριστήσω τον προλαλήσαντα συνάδελφο, κ. Καΐσερλη, για όσα είπε προηγουμένως σε σχέση με το ήθος των Ελλήνων στρατιωτικών. Τον ευχαριστώ ως μοναδικός εκπρόσωπος αυτήν τη στιγμή στη Βουλή του Σώματος των Ελλήνων στρατιωτικών.
      Θα μιλήσω συντομότατα επί των άρθρων. Στο άρθρο 1, στην παράγραφο β΄, η φράση «συγκροτεί σε εξαιρετικές περιπτώσεις ιδιαίτερες μονάδες» ορθώς διορθώθηκε, ορθώς παρελείφθη. Πρέπει όμως να γίνει και η ανάλογη διόρθωση και στην αιτιολογική έκθεση στην πρώτη σελίδα, που ομιλεί για μονάδες που μπορεί να συγκροτηθούν μόνο από ΕΦΥΕΣ.
      Στο άρθρο 2, στην παράγραφο ε΄, νομίζω ότι παίρνουμε μια σωστή και καταλυτική θέση έτσι, ώστε οι αιτιάσεις όσον αφορά τον κομματικό στρατό να μην υφίστανται, γιατί λέει σαφώς «να κατοικούν μόνιμα σε παραμεθόριες περιοχές στις οποίες θα τοποθετηθούν». Δηλαδή, αν κατοικούν στη Φλώρινα, θα τοποθετηθούν στη Φλώρινα και αυτό σημαίνει ότι από εκεί δεν μπορούν να φύγουν. Άρα κομματικός στρατός δεν μπορεί να γίνει, διότι, ό,τι είναι να ψηφίσουν, θα ψηφίσουν είτε είναι ένστολοι είτε είναι ελεύθεροι πολίτες.
      Φτάνουμε στο άρθρο 4. Εδώ νομίζω ότι υπάρχει μια ασάφεια, κύριε Υφυπουργέ. Λέτε στην παράγραφο 1 στην τελευταία αποστροφή «με την προκήρυξη καθορίζονται οι περιοχές στις οποίες πρέπει να κατοικούν μόνιμα οι υποψήφιοι». Μα δεν έχει καθοριστεί; Η περιοχή είναι η Φλώρινα ή τα Γρεβενά. Γιατί με την καινούργια διαταγή θα καθοριστούν, αφού εκ των προτέρων ξέρουμε ότι αυτοί υπηρετούν στον τόπο καταγωγής τους; Εκτός αν δεν αντιλαμβάνομαι νομικώς τη διατύπωση σωστά.
      Στο άρθρο 5, που αφορά την κατάταξη των ΕΦΥΕΣ, είναι σωστή η πρόβλεψη ότι ο αριθμός των κατατασσομένων στη δεύτερη παράγραφο κατ’ έτος ΕΦΥΕΣ είναι ανάλογος με τις ανάγκες του Στρατού Ξηράς. Κάθε φορά θα βλέπουμε πού υπάρχουν οι ελλείψεις. Επίσης, θεωρώ ότι είναι πάρα πολύ σωστή η παράγραφος 3, ότι οι ΕΦΥΕΣ κατατάσσονται με την ειδικότητα με την οποία απολύθηκαν από τις τάξεις του Στρατού και σε μονάδα κ.ό.κ. Αυτό σημαίνει ότι στελεχώνουν τη μονάδα και ότι τη στελεχώνουν με ειδικότητα που έχουν αποκτήσει. Επομένως πάρα πολλές φορές στις μονάδες που θα πάνε μπορούν να βρουν συναδέλφους τους οι οποίοι δεν έχουν την ειδικότητα που είναι κρίσιμη και την έχουν αυτοί οι ίδιοι.
      Στο άρθρο 6, στην παράγραφο γ΄, αν εγκατασταθούν μόνιμα έξω από το νομό της μονάδος, λύεται η σύμβασή τους. Άρα έχουμε τριπλή επιβεβαίωση, κύριε συνάδελφε, αυτού του θέματος. Νομίζω ότι δεν πρέπει να παραμένει καμία επί του παρόντος αμφιβολία για το αγαθόν των προθέσεων, τουλάχιστον, πάνω σ’ αυτό το θέμα.
      Όσον αφορά τη διαγραφή του γ΄ στο άρθρο 7 στην παράγραφο 3, είπαμε ότι σωστά δεν συγκροτούνται μονάδες καθ’ ολοκληρίαν από ΕΦΥΕΣ Και όλη η υπόλοιπη διαγραφή του υπ’ αριθμόν 5 είναι επίσης πάρα πολύ σωστή.
      Νομικό καθεστώς των ΕΦΥΕΣ Η παράγραφος 1: όταν οι ΕΦΥΕΣ τελούν υπό τα όπλα διέπονται από το νομικό καθεστώς που ισχύει για τους ομοιόβαθμους σ’ αυτούς επαγγελματίες στρατιωτικούς. Το καθορίζει λοιπόν σαφώς, όταν οι ΕΦΥΕΣ τελούν υπό τα όπλα, δηλαδή το τετράμηνο που υπηρετούν. Σ’ αυτήν την περίπτωση διέπονται από το νομικό καθεστώς του στρατού.
      Παρακάτω όμως στο γ΄, αν οι καλούμενοι υπό τα όπλα δεν παρουσιαστούν έγκαιρα στη μονάδα τους, κηρύσσονται ανυπότακτοι και λύεται αυτοδίκαια η σύμβασή τους. Πιστεύω ότι δεν θα τους παρακολουθεί και καμιά πειθαρχική ή ποινική δίωξη. Απλώς και μόνο λύεται η σύμβασή τους, για να μη θεωρηθεί ότι θα τους κρατούμε εκεί με το ζόρι. Στο κάτω-κάτω, αν δεν θέλουν να μείνουν, δικαίωμά τους είναι να απομακρυνθούν από το νομό, για να λυθεί αυτομάτως η σύμβασή τους. 
      Στο άρθρο 9 παράγραφος 3 αναφέρει ότι οι ΕΦΥΕΣ λαμβάνουν επίδομα Χριστουγέννων και Πάσχα. Σε αυτό συμφωνώ παρ’ όλο που θα είναι μικρό το ποσό, γιατί οι τέσσερις μήνες δεν θα τους προσφέρουν ιδιαίτερα χρήματα. Η πρόβλεψη όμως είναι η σωστή. 
      Η διόρθωση στο άρθρο 10 και στην πρώτη παράγραφο το «δύνανται να προαχθούν» είναι πολύ σωστή αντί το «δικαιούνται προαγωγής». Γιατί προαγωγές σε τετράμηνη υπηρεσία που θα γίνουν μια φορά και εν συνεχεία μπορεί να μην επανέλθουν, τότε τι προαγωγές μπορούμε να δώσουμε; Το «δύνανται» όμως είναι για τους ανθρώπους που θα συνεχίσουν ενδεχομένως με το σύστημα της δεύτερης τριετίας που πράγματι δημιουργεί στους ανθρώπους αυτούς κάποια δικαιώματα, τα οποία όμως θα τα δημιουργήσουν μόνο ευελπιστόντας ότι θα μονιμοποιηθούν. Γιατί κανένα από τα άρθρα αυτού του νομοσχεδίου δεν τους δίνει τέτοιες ελπίδες ή πιθανότητες. 
      Επίσης στο άρθρο 10 η παράγραφος 3 λέει ότι «όταν παραμένουν στην υπηρεσία για οποιονδήποτε λόγο πέραν του προγράμματος ωρών υπηρεσίας, τότε παρέχεται σ’ αυτούς δωρεάν σίτιση και κατάλυμα». 
      Αυτό σημαίνει ότι δε μένουν μονίμως στη μονάδα και συμφωνώ με αυτό. Θα μείνουν, μόνο αν χρειαστεί να μείνουν περισσότερη ώρα  στην υπηρεσία. 
      Όσον αφορά τα στρατιωτικά πρατήρια και τις στρατιωτικές λέσχες, συμφωνώ απόλυτα, όχι μόνο γιατί ικανοποιούνται έτσι κάπως περισσότερο οικονομικά, αλλά γιατί τονίζεται και το γεγονός ότι τους ανθρώπους αυτούς δεν τους θέτουμε εκ ποδών ούτε τους θεωρούμε ότι έρχονται και παρέρχονται. Οι στρατιωτικές λέσχες και τα πρατήρια έχουν διπλή αποστολή την οποία και τόνισα.
      Είναι επίσης πολύ μεγάλο πλεονέκτημα το γεγονός ότι μπορεί να έχουν περίθαλψη οι ίδιοι και όχι όπως είπε ο προηγούμενος ομιλητής και τα προστατευόμενα μέλη. Τα προστατευόμενα μέλη εξακολουθούν να καλύπτονται από τους οικείους ασφαλιστικούς φορείς. 
      Πολύ καλή η προσθήκη στην παράγραφο 6. Η διόρθωση στην περίπτωση θανάτου γίνεται του παθόντος και η αναφορά σε τραυματισμό που προκαλεί αναπηρίες άνω του 67% είναι πάρα πολύ σωστή. Έτσι καλύπτει και τις αιτιάσεις που είχαν γίνει, αλλά και το ανθρώπινο και ιατρικό σκέλος. 
      Στο άρθρο 11 περιγράφεται ότι θα αποκτούν ενδεχομένως και δεύτερη ειδικότητα. Θα έλεγα ότι είναι και αυτό σωστό με την έννοια ότι θα μπορέσουμε να αποδώσουμε στην πολιτεία ανθρώπους που θα έχουν και άλλες επιπλέον δυνατότητες. 
      Στο άρθρο 12 για τις επιβαλλόμενες σε αυτούς ποινές ίδιες με τους ομοιοβάθμους τους, ρωτώ πώς εκτελούνται. Προφανώς δεν εκτελούνται αυτές οι ποινές. Είναι αναφορά μόνο για τον καλύτερο τρόπο που πρέπει να λειτουργούν αυτοί μέσα στη μονάδα τους. 
      Τέλος, ανεξαρτήτως του  γεγονότος ότι έχουν παραληφθεί όλες οι περιοχές στο άρθρο 15, εγώ επανέρχομαι και πιστεύω ότι θα πρέπει να είναι μέσα και η περιοχή της Φλώρινας ιδίως το Αμύνταιο, από την ώρα που θα εφαρμοστεί ο θεσμός αυτός. 
      Κλείνοντας, στο άρθρο 16 από πλευράς αρχαιότητας οι ΕΦΥΕΣ έπονται των ομοιοβάθμων τους επαγγελματιών στρατιωτικών και προηγούνται των ομοιοβάθμων τους στρατιωτικών θητείας και των εφέδρων πολύ σωστό. Δεν διασαλεύεται η τάξη και η πειθαρχία ούτε η επετηρίδα. 
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι οι Υπουργοί Οικονομίας και Οικονομικών, Απασχόλησης και Κοινωνικής Προστασίας και Δικαιοσύνης, κατέθεσαν σχέδιο νόμου «Θέματα Κεφαλαιαγοράς και άλλες διατάξεις».
      Παραπέμπεται στην αρμόδια Διαρκή Επιτροπή.
	Το λόγο έχει ο κ. Τζαμτζής.
      ΙΟΡΔΑΝΗΣ ΤΖΑΜΤΖΗΣ: Ευχαριστώ, κύριε Πρόεδρε.
	Άκουσα με μεγάλη προσοχή την εισηγήτρια της παράταξής μας, αλλά και τους εισηγητές των άλλων παρατάξεων και φυσικά όλους όσοι μίλησαν. 
	Πριν τοποθετηθώ, θα ήθελα να σημειώσω μόνο ένα θέμα. Έγινε αναφορά σε χρέη, τα οποία θα μετακυλιθούν στην κυβέρνηση του ΠΑΣΟΚ. Δεν ξέρω αν υπολογίζουν να γίνει κυβέρνηση το ΠΑΣΟΚ σύντομα, αλλά θα αργήσει πολύ.
      Πρέπει να το πω αυτό στον αγαπητό συνάδελφο κ. Καρχιμάκη και να του θυμίσω ότι όλα αυτά τα χρόνια οι αγορές που έκανε και οι προμήθειες στο Υπουργείο Εθνικής Άμυνας δυστυχώς έχουν μετακυλιθεί και πρέπει να πληρωθούν από τη σημερινή Κυβέρνηση, από την Κυβέρνηση της Νέας Δημοκρατίας. Γι’ αυτό, «στο σπίτι του κρεμασμένου δεν πρέπει να μιλάνε για σκοινί».
	ΟΙ ΕΦΥΕΣ, αγαπητοί συνάδελφοι, είναι ένας νέος θεσμός. Ας δούμε πρώτα απ’ όλα για ποιο λόγο δημιουργήθηκε αυτός ο θεσμός. Όλοι γνωρίζουμε πολύ καλά ότι η μείωση της θητείας με την ταυτόχρονη μείωση του αριθμού των κατατασσόμενων έχει δημιουργήσει διάφορα προβλήματα. Ιδιαίτερα δε στις παραμεθόριες περιοχές, αυτό ουσιαστικά είναι ένα πολύ σοβαρό πρόβλημα, σε συνδυασμό μάλιστα με την ενέργεια της προηγούμενης κυβέρνησης η οποία κατήργησε ουσιαστικά όλα τα φυλάκια που υπήρχαν σ’ όλες αυτές τις περιοχές. 
	Το να αρνείστε απλά, δίχως να κάνετε προτάσεις, κυρίες και κύριοι συνάδελφοι, δε νομίζω ότι οδηγεί πουθενά. Θα σας θυμίσω -και πρέπει να γνωρίζει το Σώμα και φυσικά και ο ελληνικός λαός που μας ακούει- ότι εσείς μέσα στο πρόγραμμά σας μιλάγατε για τέτοιους θεσμούς. Γι’ αυτό λοιπόν απορώ σήμερα γιατί απλά αρνείστε. Τι σκέπτεστε; Τι έχετε στο μυαλό σας; 
	Πρέπει να δούμε και το πόσο ωφέλιμος είναι ο θεσμός. Πρώτα απ’ όλα, θα έχουμε την ενίσχυση της στελέχωσης των μονάδων των παραμεθόριων περιοχών. Επιπλέον, θα έχουμε την τόνωση του αισθήματος ασφάλειας στις παραμεθόριες περιοχές. Ειλικρινά απορώ, όταν ακούω ότι δεν υπάρχει πρόβλημα σ’ αυτές τις περιοχές. Εσείς οι ίδιοι πάρα πολλές φορές έχετε μιλήσει για ασύμμετρες απειλές.
      Κύριε Καρχιμάκη, επειδή με ρωτάτε, σας απαντώ ότι παραμεθόριες περιοχές είναι όλοι οι νομοί της Μακεδονίας και της Ηπείρου, πέρα από τη Θράκη και πέρα από τα νησιά. 
	ΜΙΧΑΗΛ ΚΑΡΧΙΜΑΚΗΣ: Σε σχέση με τι;
	ΙΟΡΔΑΝΗΣ ΤΖΑΜΤΖΗΣ: Σε σχέση με τις ασύμμετρες απειλές. Δεν έχετε ακούσει για λαθρεμπόριο; Δεν έχετε ακούσει για trafficking; Δεν έχετε ακούσει για ναρκωτικά; Δεν έχετε ακούσει…
	ΒΑΣΙΛΕΙΟΣ ΟΙΚΟΝΟΜΟΥ: Με τους ΕΦΥΕΣ θα τα αντιμετωπίσετε αυτά;
	ΙΟΡΔΑΝΗΣ ΤΖΑΜΤΖΗΣ: Ένα λεπτό, δεν χρειάζεται να εξανίστασθε, δεν υπάρχει λόγος.
	Δεν έχετε ακούσει για όλα αυτά τα θέματα; 
	Κυρίες και κύριοι συνάδελφοι, πρέπει να ξεκαθαρίσουμε ένα πράγμα: Παραμεθόριες είναι όλες αυτές οι περιοχές και κίνδυνοι μπορεί να υπάρξουν είτε σήμερα είτε μελλοντικά. 
	Από κει και πέρα, πρέπει να ξεκαθαρίσουμε ένα πράγμα: Εσείς λέτε «όχι» στην ανάπτυξη του θεσμού των Εφέδρων Υψηλής Ετοιμότητας στη Μακεδονία και στην Ήπειρο και αυτό πρέπει να καταγραφεί και δεν είναι άσχετο…
	ΜΙΧΑΗΛ ΚΑΡΧΙΜΑΚΗΣ: Δεν είπα αυτό.
	ΠΡΟΕΔΡΕΥΩΝ (Γεώργιος Σούρλας): Κύριε Καρχιμάκη, δεν χρειάζεται να διακόπτετε. Ο κ. Τζαμτζής δεν διέκοψε κανέναν.
      ΙΟΡΔΑΝΗΣ ΤΖΑΜΤΖΗΣ: Επιτρέψτε μου. Εγώ λέω αυτά που άκουσα από σας. Δεν υπάρχει λόγος να φωνάζετε. 
    Υπάρχει λοιπόν και ένα ακόμα θέμα. Πρέπει να δείτε τον κατάλογο των ομιλητών. Από τις παραμεθόριες περιοχές κανένας συνάδελφός σας δεν πήρε τον λόγο ν’ ανέβει και να αντιπαρατεθεί απέναντι σ’ αυτό το νομοσχέδιο, γιατί ξέρει ποια είναι η αξία του. 
    ΒΑΣΙΛΕΙΟΣ ΟΙΚΟΝΟΜΟΥ: Ο κ. Καΐσερλης. 
    ΙΟΡΔΑΝΗΣ ΤΖΑΜΤΖΗΣ: Ξέρει πολύ καλά ότι ο θεσμός αυτός πραγματικά θα προσφέρει. Ξέρει πολύ καλά ότι ο θεσμός αυτός δεν έχει καμία σχέση με τους αθηνοφύλακες που φτιάξατε εσείς, δημιουργώντας εδώ στην Αθήνα 500 συνοριοφύλακες.
    ΒΑΣΙΛΕΙΟΣ ΟΙΚΟΝΟΜΟΥ: Για τα χωριά της Αττικής ήταν. 
     ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, σας παρακαλώ μην διακόπτετε. 
    ΙΟΡΔΑΝΗΣ ΤΖΑΜΤΖΗΣ: Με την ίδια λογική σας ρωτώ. Κάνατε για το υπόλοιπο της Αττικής, γιατί δεν κάνατε για τη Λάρισα που είναι ένας κατ’ εξοχήν αγροτικός νομός; Γιατί δεν κάνατε για άλλους νομούς της χώρας;
    ΒΑΣΙΛΕΙΟΣ ΟΙΚΟΝΟΜΟΥ: Γιατί η πλειοψηφία των λαθρομεταναστών είναι στα χωριά της Αττικής. 
     ΠΡΟΕΔΡΕΥΩΝ (Γεώργιος Σούρλας): Κύριε Τζαμτζή, μη ρωτάτε γιατί προκαλείτε απάντηση. 
     ΙΟΡΔΑΝΗΣ ΤΖΑΜΤΖΗΣ: Αυτό που λέτε αναιρεί το θεσμό του συνοριοφύλακα. Εσείς λειτουργήσατε μ’ αυτή τη λογική. Και επιπλέον πρέπει να πούμε: μακριά από εμάς όλα αυτά. Δεν έχουμε καμία τέτοια διάθεση. 
     Ακόμη ακούσαμε για τις μετακινήσεις σε περίοδο εκλογών. Κυρίες και κύριοι συνάδελφοι, αυτά όταν θα τα λέτε θα πρέπει να κοιτάτε τον εαυτό σας στον καθρέφτη. Μην τα λέτε  σε μας για έναν απλούστατο λόγο. Εμείς διασφαλίζουμε σε τρία σημεία του νομοσχεδίου, τριπλοκλειδώνουμε ουσιαστικά αυτήν την πιθανότητα, την οποία εσείς έχετε στο μυαλό σας. Καμία δυνατότητα δεν υπάρχει και δεν αφήνει η πολιτική ηγεσία να υπάρξει, για να μπορέσει να γίνει μια τέτοια κίνηση. 
     Και βέβαια, πρέπει να σας πω ότι εμείς δεν έχουμε στο μυαλό μας να λειτουργήσουμε, όπως λειτουργήσατε εσείς στο παρελθόν, σε εκλογές στην Σάμο, σε άλλους νομούς, όταν στέλνατε κόσμο, όταν κρατούσατε πυροσβέστες κλπ. Γι’ αυτό λοιπόν σας είπα στο σπίτι του κρεμασμένου να μη μιλάτε για σκοινί. 
     Άκουσα, τέλος, ότι αυτό το νομοσχέδιο το έκαναν οι πολιτικοί και δεν το έκαναν οι στρατιωτικοί. Νομίζω ότι υπάρχει συγκεκριμένο άρθρο και εσείς τουλάχιστον ως εισηγητής και οι υπόλοιποι συνάδελφοι, μπορείτε να δείτε ότι αυτό το νομοσχέδιο έχει περάσει και από την έγκριση του Ανωτάτου Στρατιωτικού Συμβουλίου και από το Συμβούλιο Άμυνας. Αυτός λοιπόν που κάθεται και λέει ότι δεν έχει την έγκριση της στρατιωτικής ηγεσίας ή ψεύδεται ή δεν γνωρίζει ή δεν έχει διαβάσει το νομοσχέδιο. Και το λέω αυτό διότι πραγματικά με το νομοσχέδιο δημιουργείται ένας νέος θεσμός. Είναι ένα σωστό νομοσχέδιο. Εγώ συγχαίρω την πολιτική ηγεσία, συγχαίρω τον Υπουργό και τον Υφυπουργό κ. Λαμπρόπουλο, που είναι παρών αυτή τη στιγμή, για τις αλλαγές που έχουν επέλθει στο νομοσχέδιο και τις διορθώσεις που έχουν κάνει. 
     Και φυσικά γι’ αυτό τον λόγο ψηφίζω το νομοσχέδιο και καλώ και εσάς να το κάνετε. 
     Ευχαριστώ.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Γιαννέλλης. 
     ΙΩΑΝΝΗΣ ΓΙΑΝΕΛΛΗΣ-ΘΕΟΔΟΣΙΑΔΗΣ: Κυρίες και κύριοι συνάδελφοι, όποιος δεν έχει ζήσει σε παραμεθόριες περιοχές και ιδιαίτερα σε νησιωτικές περιοχές που βρίσκονται προς την απέναντι πλευρά, που είναι κοντά στην Τουρκία, όποιος δεν ζει τον καθημερινό αγώνα των ανθρώπων αυτών να επιβιώσουν σε ένα τόπο που είναι εγκαταλελειμμένος, δεν μπορεί να γνωρίζει την αξία αυτού του νομοσχεδίου. 
     Και εδώ θα συμφωνήσω με τον Πρόεδρο κ. Κωνσταντόπουλο, ότι διαχρονικά η πολιτεία δεν έχει πράξει το καθήκον της απέναντι στην νησιωτική Ελλάδα.  Και συμφωνώ απόλυτα μαζί σας κ. Πρόεδρε ότι οι περιοχές αυτές εγκαταλείφθηκαν ειδικότερα την τελευταία εικοσαετία. Έχει πλήρως εγκαταλειφθεί η νησιωτική Ελλάδα, γι’ αυτό ακριβώς η Κυβέρνηση αυτή και ο Πρωθυπουργός έχουν δείξει το ιδιαίτερο ενδιαφέρον τους και στρέφουν την πολιτεία, ανοίγουν το κράτος προς τις περιοχές αυτές. 
    Όποιος, λοιπόν, δεν έχει ζήσει σε παραμεθόριο περιοχή, δεν μπορεί να γνωρίζει την αξία αυτού του νομοσχεδίου, το οποίο έχει ένα τριπλό στόχο.
    Πρώτα απ’ όλα ενισχύει την άμυνα. Μερικώς. Και ενισχύει την άμυνα με ποιο νόημα και με ποια έννοια; Ότι αυτός που υπερασπίζεται τον τόπο του, ο ντόπιος, ο Σάμιος, ο Χιώτης, ο Μυτιληνιός, που έρχεται σε μία κρίσιμη περίπτωση να αμυνθεί για την οικογένειά του, για τον εαυτό του, για την περιουσία του, για τον τόπο του, αμύνεται τελείως διαφορετικά απ’ ό,τι θα αμυνθεί ένας, ο οποίος ζει στα νησιά αλλά αμύνεται για την Πελοπόννησο. Και αυτό χωρίς να έχει τον τοπικιστικό χαρακτήρα. Είναι όμως μια πραγματικότητα. Αλλιώς αμύνεσαι για την περιουσία και για τη ζωή τη δική σου και της οικογένειάς σου. Ο πρώτος λόγος, λοιπόν, είναι αυτός.
    Δεύτερον, ενισχύει ψυχολογικά τους ανθρώπους που ζουν εκεί, όταν ξέρουν ότι οι ίδιοι θα πάρουν το τουφέκι να πάνε, όταν έρθει η ώρα, να υπερασπιστούν τον τόπο τους.
    Και λέω «ψυχολογικά» γιατί; Διότι, κυρίες και κύριοι συνάδελφοι, εσείς που ζείτε στην Αθήνα ή σε κάποιες άλλες περιοχές, είναι τελείως διαφορετικό να ακούτε από την τηλεόραση ή το ραδιόφωνο ότι σήμερα έγιναν τριάντα έξι παραβιάσεις στην περιοχή της Σάμου, της Λήμνου ή της Λέσβου και τελείως διαφορετικό να ακούς τα αεροπλάνα αυτά πάνω από τα αυτιά σου. Αυτό πρέπει να το ξεχωρίσουμε. Και γι’ αυτό πρέπει το ενδιαφέρον της πολιτείας προς τις περιοχές αυτές να είναι εντελώς διαφορετικό απ’ ό,τι είναι στην υπόλοιπη Ελλάδα.
    Ο τρίτος στόχος είναι παράπλευρος. Είναι η μείωση, κατά ένα ποσοστό, της ανεργίας. Αυτός δεν είναι ο αυτοσκοπός του νομοσχεδίου. Δεν έγινε –σωστά παρατηρήθηκε- για να καλυφθεί η ανεργία. 
    Δυστυχώς, κυρίες και κύριοι του ΠΑΣΟΚ, μας την παραδώσατε στο 11,3%. Δυστυχώς, τα νησιά αυτά είναι στις φτωχότερες περιοχές της Ευρωπαϊκής Ένωσης. Και η Ελλάδα, όπως είπα χθες, τρέχει να προλάβει τις άλλες χώρες της Ευρώπης και εμείς που είμαστε από τα νησιά τρέχουμε για να προλάβουμε την υπόλοιπη Ελλάδα. Με άλλους ρυθμούς προχωρεί το κέντρο και με άλλους ρυθμούς προχωρούμε εμείς στις παραμεθόριες περιοχές. Συνεπώς, έχει μια ιδιαιτερότητα. 
    Και βέβαια, δεν θα λύσει το όλο πρόβλημα, κυρίες και κύριοι συνάδελφοι, το νομοσχέδιο αυτό. 
    Η Κυβέρνηση δημιουργεί προϋποθέσεις. Έκανε πριν από λίγο καιρό κάτι άλλο. Μετέφερε τα Κέντρα Εκπαίδευσης Νεοσυλλέκτων στις περιοχές αυτές. Ένα δεύτερο μέτρο.
    Να, λοιπόν, που το ένα μικρό ενδιαφέρον προστίθεται σε ένα άλλο μικρό ενδιαφέρον. Ξέρετε τι σημαίνει για εμάς να μην παίρνουμε το καράβι να πάμε στην Αθήνα και από εκεί να πάμε στην Κρήτη ή οπουδήποτε αλλού και να υπηρετούμε στον τόπο μας;
    Ήδη -σας πληροφορώ- στη Λήμνο λειτουργεί το Κέντρο Εκπαίδευσης. Και ο κόσμος το έχει δει με τεράστιο ενδιαφέρον. Τον επόμενο μήνα θα λειτουργήσει το ένα από τα δύο Κέντρα Εκπαίδευσης της Λέσβου. Το ίδιο γίνεται και σε άλλα νησιά των παραμεθορίων περιοχών.
    Αυτά λοιπόν πρέπει προσθετικά να τεθούν το ένα δίπλα στο άλλο και να μην περιμένουμε όλα τα προβλήματα να λυθούν από αυτό το νομοσχέδιο, το οποίο, όπως σας είπα, λειτουργεί παράπλευρα. 
    Δεν θα συμφωνήσω με τη λογική ότι αυτά τα χρήματα, τα οποία θα ξοδευτούν για τους ΕΦΥΕΣ, γι’ αυτούς τους ανθρώπους που θα υπηρετήσουν το θεσμόν αυτό, θα μπορούσαν να ξοδευτούν, για παράδειγμα, για να γίνουν οι κάθετοι οδοί προς τη Βόρειο Ελλάδα. Μα πάλι η Βόρειος Ελλάδα; Μα, πάλι το κέντρο της Ελλάδας; Μα, πάλι η Αθήνα; Επιτέλους! 
    Αυτό ελέχθη χθες. Εγώ δεν συμφωνώ με αυτήν τη λογική. 
    ΒΑΣΙΛΕΙΟΣ ΟΙΚΟΝΟΜΟΥ: Ποιος το είπε αυτό;
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Δεν το είπατε εσείς. Ελέχθη.
    Και δεν συμφωνώ με αυτή τη λογική, γιατί στο κάθε νομοσχέδιο που έρχεται πρέπει να λαμβάνεται υπόψη και η περιοχή αυτή. Και δεν είναι μόνο αυτά που ανέφερα προηγουμένως, τα Κέντρα Εκπαίδευσης. Έρχεται ο αναπτυξιακός νόμος, προσθέτει και αυτός ένα κομμάτι. Έρχονται τα άλλα νομοσχέδια, τα οποία και αυτά προσθέτουν, ώστε να μπορέσει συνολικά να καλυφθεί το έλλειμμα που υπάρχει, κυρίες και κύριοι συνάδελφοι, στις περιοχές αυτές.
    Έτσι λοιπόν, είναι λάθος αυτό που είπατε, κύριε συνάδελφε, εισηγητή της Αξιωματικής Αντιπολίτευσης, κύριε Οικονόμου, για το θέμα των συνοριοφυλάκων. Δώσατε μία εξήγηση για να δικαιολογήσετε γιατί οι συνοριοφύλακες πήγαν στην Αθήνα. Πριν από λίγο. Ένα ποσοστό.
    ΒΑΣΙΛΕΙΟΣ ΟΙΚΟΝΟΜΟΥ: Στην Αττική.
    ΙΩΑΝΝΗΣ ΓΙΑΝΝΕΛΛΗΣ-ΘΕΟΔΟΣΙΑΔΗΣ: Αττική. 
    Δεν με πείθει αυτό το επιχείρημά σας.
      Είπατε ότι υπάρχουν πάρα πολλοί λαθρομετανάστες στην Αθήνα και πρέπει, εν πάση περιπτώσει, το κράτος να μπορέσει να ελέγξει αυτούς τους μηχανισμούς. Σ’ αυτό το κομμάτι θα συμφωνήσω μαζί σας. Αλλά είναι πρωθύστερη η σκέψη αυτή, διότι ο συνοριοφύλακας πρώτα πάει στην πύλη εισόδου, από εκεί που έρχονται αυτοί, ώστε να μην δημιουργείται το πρόβλημα και να μην σας αναγκάσει να τους βάλετε στην Αθήνα, για να καλύψουν την περιοχή της Αττικής. 
      Τότε που κάνατε το θεσμό –εγώ δεν θα διαφωνήσω με το θεσμό- οφείλατε να τους πάτε εκεί που είναι οι πύλες εισόδου. Και πού είναι οι πύλες εισόδου; Τι κάνατε γι’ αυτό, όταν κάθε εβδομάδα έρχονται εκατό άνθρωποι από άλλες περιοχές και αναζητούν μια καλύτερη τύχη; Και δυστυχώς έχουν μια πολύ άσχημη εικόνα για την Ελλάδα αυτοί που έρχονται. Ας είναι ξυπόλητοι ή ρακένδυτοι. Κι επειδή δεν οργανώσατε τόσα χρόνια και τα κέντρα υποδοχής αυτών των ανθρώπων, το αποτέλεσμα είναι ότι ζουν κάτω από θλιβερές συνθήκες. Έρχεται να βρει κάποιος την τύχη του από το Ιράκ, από οπουδήποτε και οφείλουμε σαν πολιτισμένο κράτος να του δώσουμε τη δυνατότητα τουλάχιστον μιας άνετης ζωής, όσο καιρό θα παραμένει στην Ελλάδα. Και δεν το κάνετε αυτό. Πηγαίνετε να δείτε τα κέντρα υποδοχής και πόσο άθλιες είναι οι συνθήκες. Ακόμα και η τροφή τους είναι ελλειμματική, θα έλεγα. Και προσπαθούν οι νομαρχίες με τα δικά τους τα μικρά κονδύλια να ενισχύσουν αυτές τις καταστάσεις. Και το κάνουμε όσο μπορούμε.
      Αυτά λοιπόν ήταν λάθη, τα οποία έγιναν στο παρελθόν και τα οποία οφείλουμε εμείς να καλύψουμε. Και πιστεύω ότι σιγά-σιγά με τα μέτρα που λαμβάνονται θα μπορέσουμε να καλύψουμε έστω και μερικές απ’ αυτές τις ελλείψεις που έχουμε.
      Κυρίες και κύριοι συνάδελφοι, αυτό το νομοσχέδιο, το οποίο θεωρώ ιδιαίτερα σημαντικό, συμβάλλει αποτελεσματικά στην εξεύρεση εργασίας κατά ένα ποσοστό των ανθρώπων αυτών που ζουν εκεί. Άκουσα για στρατό part-time. Είναι τελείως απαξιωτικό αυτό. Δεν έχετε υπόψη σας ότι αυτοί που ζουν στις παραμεθόριες περιοχές, εκτός από τις αγροτικές εργασίες που είναι 3-4 μήνες το χρόνο, δεν έχουν τι άλλο να κάνουν; Η ανεργία είναι 11,3% και στις περιοχές αυτές είναι πολύ μεγαλύτερη απ’ ό,τι είναι στις δικές μας περιοχές. Έτσι, στους τέσσερις μήνες κοντά, όπου εργάζονται στις αγροτικές τους εργασίες, έρχονται να προστεθούν άλλοι τέσσερις μήνες, όπου έχουν τη δυνατότητα αυτοί οι άνθρωποι και να εργαστούν και να δουλέψουν και να πάρουν, κυρίες και κύριοι συνάδελφοι, έναν αξιοπρεπή μισθό. Έτσι, τα 2/3 επιτέλους του χρόνου θα έχουν τη δυνατότητα να δουλεύουν.
      Και κλείνω, κυρίες και κύριοι συνάδελφοι, με μία παρατήρηση.
      Κύριε Υπουργέ, έχω την αίσθηση πως όταν ολοκληρωθεί αυτός ο θεσμός, ο οποίος είναι πάρα πολύ θετικός, φοβάμαι ότι δεν θα έχετε τη δυνατότητα να βρείτε τριάντα χιλιάδες νέους ανθρώπους τριάντα πέντε με σαράντα ετών, διότι η πολιτική των προηγούμενων κυβερνήσεων φρόντισε να τους εξαφανίσει. Και αν πάτε στις περιοχές μας, θα δείτε ότι μόνο γέροντες κατοικούν. Και αυτό δεν έγινε τους τελευταίους δεκαπέντε μήνες. Έγινε στην πολιτική των τελευταίων είκοσι ετών και γι’ αυτό σας συγχαίρω γι’ αυτό το νομοσχέδιο, το οποίο θα καλύψει πάρα πολλές ανάγκες.
      Ευχαριστώ πολύ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γιαννέλη.
      Το λόγο έχει ο συνάδελφος κ. Πέτρος Ευθυμίου.
      ΠΕΤΡΟΣ ΕΥΘΥΜΙΟΥ: Κυρίες και κύριοι συνάδελφοι, για ένα μείζον θέμα, που είναι η άμυνα της χώρας, ήρθε ένα μικρής κλίμακας νομοσχέδιο. Ένα νομοσχέδιο, το οποίο ενεπλάκη και στα συνολικά αδιέξοδα της κυβερνητικής πολιτικής, έτσι ώστε ούτε η συζήτηση και τα μέτρα για την άμυνα της χώρας σήμερα να προωθηθούν ούτε όμως η γνώση για το σε ποια κλίμακα αναλογούν τα θέματα που έχουν θιγεί. 
      Είναι αδιανόητο τόσοι και τόσοι ομιλητές της Νέας Δημοκρατίας, αλλά και η εισηγητική έκθεση του νομοσχεδίου να συνδέει καθ’ οιονδήποτε τρόπο μέτρα για την άμυνα με την τοπική οικονομική ανάπτυξη. Αυτό δικαιολογείται μόνο –και πιστέψτε με, κύριε Υπουργέ, δεν υπάρχει ίχνος μικροκομματικής κριτικής- από το γεγονός ότι πρέπει να συγκαλύψετε την τέλεια αδυναμία σας να υπηρετήσετε την πραγματική ανάπτυξη της Ελλάδας και ιδίως της ακριτικής, όταν με την πολιτική σας της απογραφής περικόπτετε κατά 40% το Πρόγραμμα Δημοσίων Επενδύσεων.
    Στερείτε από την περιφερειακή Ελλάδα το οξυγόνο της ανάπτυξης, της δίνετε ένα φιαλίδιο να αναπνέει και θέλετε να χειροκροτήσουμε, γιατί κόβετε την ουσία και βρίσκετε ένα υποκατάστατο. 
    Το ίδιο και με τον αναπτυξιακό νόμο. Στερήσατε τη δυνατότητα να υπάρξει ανάπτυξη, γιατί αναστείλατε τον αναπτυξιακό νόμο του ΠΑΣΟΚ, επειδή ήταν του ΠΑΣΟΚ, φέρατε ένα δικό σας για τον οποίον σας προειδοποιήσαμε ότι δεν θα λειτουργήσει και θα χάσετε τις προθεσμίες -ούτε μία έγκριση έργου δεν υπάρχει- πλησιάζει το 2006, όπου θα ανασταλούν οι χρηματοδοτήσεις από την Ευρωπαϊκή Ένωση και τα 150.000.000 € όλα κι όλα που διαθέτετε το μόνο σίγουρο είναι ότι δεν θα φτάσουν ποτέ στην περιφέρεια. 
    Είναι απολύτως βέβαιο ότι με τη συνολική σας πολιτική, με λάθος μέτωπα και λάθος σχέσεις με την Ευρωπαϊκή Ένωση, ενώ μπορούσε η χώρα να προσδοκά 24.000.000.000 ευρώ από το Δ΄ Κοινοτικό Πλαίσιο Στήριξης, αυτήν τη στιγμή είναι βαθιά αμφίβολο εάν θα προσκομιστούν από την αδράνειά σας και την αμέλειά σας αυτές οι ζωογόνες πλευρές των κοινοτικών χρηματοδοτήσεων στην Ελλάδα.
    Πάσχετε λοιπόν στα καίρια και ουσιώδη και εμφανίζετε ένα μικρής κλίμακας νομοσχέδιο για απάντηση στις μείζονες παραλείψεις. 
    Το δεύτερο και πιο σημαντικό –δεν είναι εδώ ο κ. Τζαμτζής- είναι πως δεν είναι ορθό να απαξιώνετε τις πολιτικές που οδήγησαν τη χώρα σε επιτυχίες. Δεν είναι ορθό, διότι αυτό είναι κοινό κτήμα. Δεν είναι έργο του ΠΑΣΟΚ Είναι κοινό κτήμα του ελληνικού λαού. Πετύχαμε αυτό το ισοζύγιο, να είναι κατοχυρωμένα τα εθνικά μας συμφέροντα και επειδή επενδύσαμε στην Άμυνα και επειδή είχαμε ισχυρή Οικονομία και επειδή η Ελλάδα ήταν στο σκληρό πυρήνα της Ένωσης, ώστε συνδυασμένα εξωτερική πολιτική και άμυνα να είναι ο σιδηρούς βραχίων των συμφερόντων της χώρας. 
    Υπ’ αυτήν την έννοια –το ξέρετε καλά- υπάρχει μία αναστολή. Υπάρχει η δέσμευσή σας από λάθη που δεν έπρεπε να εμπλακούν στα θέματα της άμυνας της χώρας, όπως είναι η απογραφή, η οποία, κύριε Υπουργέ, σας δεσμεύει στο σύνολο της άσκησης οικονομικής πολιτικής στην άμυνα. Υπάρχει ένας βρόγχος στο λαιμό σας, που είναι αποτέλεσμα άλλων επιλογών, οι οποίες καταλήγουν στην άμυνα της χώρας.
    Θα έπρεπε λοιπόν να υπάρχει αυτή η σωφροσύνη σε θέματα για τα οποία εμείς όχι απλώς ως Αξιωματική Αντιπολίτευση, αλλά ως Έλληνες που έχουμε συγκεκριμένη αντίληψη για τα συμφέροντα της χώρας, θα θέλαμε να σταθούμε στο πλευρό θετικών προτάσεων. 
    Θα πρέπει, κύριε Υπουργέ, να λάβετε υπόψη σας ότι η αδυναμία αυτή του νομοσχεδίου, είναι στην πραγματικότητα ότι πάει να θέσει με περιθωριακό τρόπο θέματα μείζονα. Αυτήν τη στιγμή πρέπει να συνειδητοποιήσουμε όλοι ότι οι ευρωπαϊκές εξελίξεις, οι εξελίξεις στη χώρα μας, αλλάζουν πλήρως το πλαίσιο, διότι όταν εμείς προχωρήσαμε στη μείωση της θητείας, το είχαμε στηρίξει στο γεγονός ότι είχαμε οδηγήσει την Τουρκία στο να εξαρτά το εισιτήριό της στην Ευρωπαϊκή Ένωση από τη συμπεριφορά της απέναντι στο Ελσίνκι. Είχαμε το μείζον πλεονέκτημα για τη χώρα ότι η Τουρκία, προκειμένου να πάρει το εισιτήριο, έπρεπε να περάσει από τους όρους και τις προϋποθέσεις του Ελσίνκι, έτσι ώστε να μπορούσαμε να κλείσουμε με την ισχύ του Ευρωπαϊκού Δικαίου, με την ισχύ του Διεθνούς Δικαίου, με την προσφυγή στο Δικαστήριο της Χάγης όλα τα υποτιθέμενα εκκρεμή θέματα, που η Τουρκία όφειλε να προασπίσει νομικά, εάν μπορούσε, που δεν θα μπορούσε.
    Το Ελσίνκι το απολακτίσατε. Απολακτίσατε τη μείζονα ευκαιρία που αισθάνεται κάθε Έλληνας πολίτης -όπως στις διεθνείς σχέσεις, έτσι και στις σχέσεις της ζωής- ότι μπορεί να πετύχει το μείζον, όταν είναι με όλα τα χαρτιά στα χέρια του. Και τα χαρτιά στα χέρια σας τα είχατε τότε. Τα απολακτίσατε. Από την ώρα που απολακτίσατε το Ελσίνκι, διαμορφώσατε έναν αρνητικό παράγοντα, ο οποίος συμπλέκεται με ένα δεύτερο.
      Δεν υπάρχει ο αυτοματισμός της Ευρωπαϊκής Ένωσης και επί μακρό διάστημα η Ευρωπαϊκή Ένωση ενδεχομένως θα είναι παράγοντας, τον οποίο δεν μπορούμε να εντάξουμε στις στρατηγικές μας ως πολιτικά ενεργό με αμφίδρομη συνδρομή, όπως προέβλεπαν οι συνταγματικές διατάξεις που τώρα αναστέλλονται. 
      Αυτό σημαίνει πάρα πολύ απλά ότι έχετε μείζονα ευθύνη να επαναφέρετε την αμυντική ικανότητα της χώρας στο σημείο εκείνο που θα είναι απόλυτα κατανοητό σε φίλους και γείτονες ότι, πριν από όλα, μια ισχυρή δύναμη εθνικής αποτροπής εγγυάται το status quo στο Αιγαίο και στα σύνορα της χώρας. Να είναι κατανοητό ότι με εθνικές δυνάμεις, αν απλωθεί δάκτυλο στα κυριαρχικά δικαιώματα της χώρας, όποιος απλώσει αυτό το δάκτυλο, θα χάσει το χέρι του.
      Αυτό το ερώτημα, αυτή την απαίτηση ισχύος δεν την απαντά αυτό το νομοθέτημα. Και είναι βαρύ λάθος να χειροκροτούμε με αυτόν τον τρόπο νομοθετήματα που αποτελούν άλλης τάξεως απαντήσεις σε άλλης τάξεως ερωτήματα και όχι σε ερωτήματα του πυρήνα της άμυνας της χώρας, η οποία απαιτεί συστράτευση, πολύ συγκεκριμένη εθνική συμφωνία, που πιστεύουμε ότι όλες οι πτέρυγες της Βουλής θα παράσχουν. Αλλά αυτή τη συστράτευση, αυτή τη συναίνεση, πρέπει να την επιδιώξετε με μια μεγάλης κλίμακας πολιτική και όχι με μια μικρής κλίμακας, με καθαρές ενέργειες, όχι με αμφιλεγόμενες, με σαφείς αποφάσεις και όχι με αποφάσεις οι οποίες δημιουργούν ή ερωτήματα ή εναντιώσεις. 
      Υπό αυτήν την έννοια, η καταψήφιση αυτού του σχεδίου νόμου είναι ακριβώς για να ενισχύσουμε μείζονες επιλογές, για να ενισχύσουμε την επιστροφή στα κεντρικά ζητήματα της άμυνας της χώρας, για να δημιουργήσουμε τους όρους και τις προϋποθέσεις μιας ουσιαστικής ενίσχυσης και όχι μιας αποδυνάμωσης εκ του πλαγίου των κεντρικών ζητημάτων της άμυνας. Αστοχήσατε με μια πολύ μεγάλη ρητορική σε μεγάλα θέματα με πολύ μικρές απαντήσεις, γι’ αυτό και σας καταψηφίζουμε. 
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ευθυμίου. 
      Το λόγο έχει ο συνάδελφος κ. Κωνσταντίνος Γείτονας.
       ΚΩΝΣΤΑΝΤΙΝΟΣ ΓΕΙΤΟΝΑΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, εγώ θα μείνω αυστηρά στα άρθρα. 
      Με το άρθρο 1 του νομοσχεδίου ιδρύεται, κύριε Υφυπουργέ, ο θεσμός των Εφέδρων Υψηλής Ετοιμότητας με την ακροστιχίδα ΕΦΥΕΣ. Κατ’ ευφημισμόν μάλλον ευφυές το σχέδιο, σίγουρα λίγο και πονηρό και κουτοπόνηρο, θα έλεγα.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Το είπατε και εσείς στις προτάσεις σας. Έτσι το είχατε ακριβώς. 
       ΚΩΝΣΤΑΝΤΙΝΟΣ ΓΕΙΤΟΝΑΣ:  Όπως το διαμορφώνετε, κύριε Υπουργέ, δεν έχει σημασία μόνο η αρχή και ο στόχος. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, παρακαλώ.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δεν με πειράζει, κύριε Πρόεδρε, είναι ήρεμη η συζήτηση.
      ΠΡΟΕΔΡΕΥΩΝ (Γεώργιος Σούρλας): Έχουμε άνεση χρόνου. Παράκληση να μην γίνεται καμία διακοπή.
      ΚΩΝΣΤΑΝΤΙΝΟΣ ΓΕΙΤΟΝΑΣ: Δημιουργείτε έτσι υβρίδια ημιενεργών -εγώ δεν μπορώ να το καταλάβω αλλιώς- μονάδων, τα οποία είναι στο ενδιάμεσο των γνωστών, των κλασικών μονάδων, δηλαδή των ενεργών και εκείνων των επιστρατευομένων. 
      Άκουσα χθες –δεν ήσασταν εσείς, κύριε Υφυπουργέ- τον κύριο Υπουργό. Ήταν πραγματικά τόσο αδύναμα τα επιχειρήματά του για τον επιχειρησιακό ρόλο των ΕΦΥΕΣ που αναγκάστηκε να επικεντρώσει την επιχειρηματολογία του στους κοινωνικούς λόγους. Για να τονωθεί, όπως είπε, η εποχιακή απασχόληση στις παραμεθόριες περιοχές. Υπάρχει τέτοιο πρόβλημα, αλλά δεν είναι αυτό που συζητάμε. 
      Το ζητούμενο εδώ, η ταμπακέρα θα έλεγα, είναι η ενίσχυση της ετοιμότητας του Στρατού -εν προκειμένω- σε οποιεσδήποτε κρίσεις παρουσιασθούν. Το θέμα της ανάπτυξης των παραμεθόριων περιοχών είναι θέμα της γενικότερης πολιτικής περιφερειακής ανάπτυξης, στην οποία η Κυβέρνησή σας δεν έχει δώσει μέχρι τώρα θετικά δείγματα, με χαρακτηριστικό εκείνο της περικοπής του προγράμματος δημοσίων επενδύσεων κατά 1,5 δισεκατομμύριο ευρώ.
    Αλλά όπως είπα, το ζητούμενο, η ταμπακέρα, είναι το θέμα της ενίσχυσης της ετοιμότητας. Εν προκειμένω, φοβάμαι ότι δεν καλύπτονται επιχειρησιακές αδυναμίες του στρατού, αλλά κομματικές σκοπιμότητες.
    Κύριε Υφυπουργέ, δεν είμαι ειδικός αλλά δυσκολεύομαι να αντιληφθώ αντιμετώπιση κρίσεων με εποχιακά, ευκαιριακά στελέχη. ΄Εχω εμπειρία ως πρώην Υπουργός Δημόσιας Τάξης. Δε νομίζω ότι στην Αστυνομία, επί παραδείγματι, που είναι σε έναν καθημερινό πόλεμο με το έγκλημα και αντιμετωπίζει κρίσεις, διανοήθηκε κανένας να στελεχώσει τα ΕΚΑΜ, που είναι μια μάχιμη μονάδα, με εποχιακούς και πρόσκαιρους. Εδώ χρειαζόμαστε σταθερότητα, προσωπικό με επαγγελματική βάση και συνέχεια. 
    Λέτε ότι υπάρχουν ελλείψεις σε κατώτερα στελέχη. Ασφαλώς. Φταίει πάλι, λέτε, το ΠΑΣΟΚ για τη μείωση της θητείας στους δώδεκα μήνες, όταν εσείς προεκλογικά υποσχεθήκατε μείωση στους έξι μήνες. Αυτό τάξατε. Δεν περισσεύει η υποκρισία και η ασυνέπεια; Όταν μείωσε τη θητεία, το ΠΑΣΟΚ κινήθηκε με ένα συγκεκριμένο σχέδιο αναδιάρθρωσης των Ενόπλων Δυνάμεων και προέβλεψε και είκοσι πέντε χιλιάδες επαγγελματίες οπλίτες. Αυτός ήταν ο δρόμος για να συνεχίσετε και όχι μεσοβέζικες λύσεις που υπαγορεύονται από κομματική υστεροβουλία. Αυτά σε σχέση με το άρθρο 1.
    Η ασάφεια των κριτηρίων πρόσληψης, αναφέρομαι στα άρθρα 2 και 4 του νομοσχεδίου, εντείνει τις ανησυχίες μας, κύριε Υφυπουργέ. Για το νομοσχέδιο για τους ΕΦΥΕΣ πιστεύω, όπως το κάνετε, είναι πρόσχημα οι κρίσεις και είναι στόχος οι εξυπηρετήσεις. 
    Δεν είναι εδώ ο κύριος Υπουργός για να ακούσει. Είχαμε μια αντιπαράθεση κατά τη συζήτηση της πρότασης εμπιστοσύνης που είχε ζητήσει η Κυβέρνησή σας. Ενοχλήθηκε ο κύριος Υπουργός στην προχθεσινή συζήτηση –όταν απαντώντας σε μια ανοίκειο, ατεκμηρίωτη επίθεση κατά του ΠΑΣΟΚ, τόσο ατεκμηρίωτη που ήδη προσπάθησε μετά να ανασκευάσει πολλές ανακρίβειες- όταν είπα ότι είσαστε υπόλογοι για νέα απόπειρα κομματισμού στις ΄Ενοπλες Δυνάμεις. Και τώρα με το νομοσχέδιο, ενδεχομένως θέλετε να φτιάξετε κομματικό στρατό… 
    Γιατί δεν καθορίζει ο νόμος αλλά ο Υπουργός τα κριτήρια, κύριε Υφυπουργέ; Γιατί δεν εφαρμόζονται τα κριτήρια επιλογής των επαγγελματιών οπλιτών; 
    Οι ασάφειες είναι τόσες πολλές. Όπως και στο άρθρο 2 εδάφιο θ’ με το περιεχόμενο της υπεύθυνης δήλωσης. Διερωτάται σχετικά και η Επιστημονική Επιτροπή της Βουλής. Ασάφειες λοιπόν που κρύβουν σκοπιμότητες...
    Στο άρθρο 7 παράγραφος 2 αναφέρεται ότι οι ΕΦΥΕΣ καλούνται στα όπλα σε περίοδο κρίσης ή οποτεδήποτε κριθεί σκόπιμο. Σε ερωτήσεις…
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Απάντησε σε αυτό.
    ΚΩΝΣΤΑΝΤΙΝΟΣ ΓΕΙΤΟΝΑΣ: Θα σας πω, κύριε Υφυπουργέ.
    Παρακολούθησα χθες την ομιλία του κυρίου Υπουργού. Απάντησε σε ερωτήσεις συναδέλφων από το ΠΑΣΟΚ και του κυρίου Κωνσταντόπουλου και είπε ότι το θέμα των κρίσεων είναι προσδιορισμένο με αποφάσεις του ΓΕΣ και τις διάβασε μάλιστα. Καμία αντίρρηση. Το οποτεδήποτε κριθεί σκόπιμο να μου πείτε τι το θέλετε. 
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Έχει αλλάξει αυτό το πράγμα από χθες.
    ΚΩΝΣΤΑΝΤΙΝΟΣ ΓΕΙΤΟΝΑΣ: Το αλλάξατε τότε; Γιατί ήμουν σε συνεδρίαση του ΚΤΕ. 
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Είναι από χθες.
    ΚΩΝΣΤΑΝΤΙΝΟΣ ΓΕΙΤΟΝΑΣ: ΄Ισως δεν το είδα. Εφόσον το αλλάξατε είναι μια θετική βελτίωση. Είχαμε δίκιο, λοιπόν, όταν διερωτόμαστε για την σκοπιμότητά του. Εγώ ήθελα να πω ότι εάν έμενε το «οποτεδήποτε κριθεί σκόπιμο», θα μπορούσε να θεωρηθεί ότι μπορούσε να κριθεί και σε σχέση με προεκλογικές σκοπιμότητες. Θα ήταν διαβλητό.
    Κύριε Υφυπουργέ –και απευθύνομαι και στον κύριο Υπουργό μέσω υμών- από την αρχή της θητείας σας ως πολιτική ηγεσία του Υπουργείου -και αναφέρομαι ιδιαίτερα στον κύριο Υπουργό- στοχοθετήσατε ως εχθρό το ΠΑΣΟΚ και την πολιτική του, από την αρχή της θητείας σας στο Υπουργείο. Λειτούργησε και λειτουργεί ο κ. Σπηλιωτόπουλος, ως Υπουργός παράταξης και όχι Υπουργός ΄Αμυνας της χώρας.
        Και όσο μεν αφορά το ΠΑΣΟΚ, είναι γνωστή και η ευαισθησία του και το ιστορικό του έργο για την ενίσχυση της αμυντικής θωράκισης της χώρας και την ενίσχυση του φρονήματος των Ενόπλων Δυνάμεων. Επομένως, δεν πλήττεται το ΠΑΣΟΚ. 
        Πλήττεται όμως, με αυτήν τη στάση και τη λειτουργία στο κρίσιμο Υπουργείο Εθνικής Άμυνας, η χώρα, μέσα από την προσπάθεια απαξίωσης της πολιτικής και του έργου των προηγούμενων κυβερνήσεων. Και αυτό ισχύει για όλους τους τομείς της κυβερνητικής πολιτικής, αλλά ιδιαίτερα για την οικονομία και τις Ένοπλες Δυνάμεις έχει ιδιαίτερη αξία. 
        Κύριε Υφυπουργέ, χρειάζεται να προσέξετε. Εγώ σας καλώ και με αφορμή αυτό το νομοσχέδιο, να αρθείτε επιτέλους στο ύψος των περιστάσεων και του αξιώματός σας. Εγκαταλείψτε σκανδαλοθηρικές και συκοφαντικές επιθέσεις, αφήστε αμφιλεγόμενες ρυθμίσεις στην πάντα όπως είναι αυτή και χειριστείτε πραγματικά τον ευαίσθητο τομέα –τότε θα μας βρείτε σε πολλά σύμφωνους- με βάση τις εθνικές ανάγκες και προτεραιότητες και όχι τις μικροκομματικές σκοπιμότητες.
        Ευχαριστώ, κύριε Πρόεδρε.
        (Χειροκροτήματα από την πτέρυγα του ΠΑΣΟΚ)
        ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Γείτονα.
        Το λόγο έχει ο συνάδελφος κ. Παναγιώτης Σγουρίδης.
        ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θα μιλήσω από το έδρανό μου.
        Απευθυνόμενος στον κύριο Υφυπουργό θα ήθελα να του θυμίσω τα εξής: Το 1994 ατύπως αλλά με μια ισχυρή παράδοση -και ξέρετε πολλές φορές οι παραδόσεις είναι περισσότερο ισχυρές από διατάξεις νόμων- όλοι οι κληρωτοί των ακριτικών περιοχών και των νησιών του Ανατολικού Αιγαίου, δηλαδή Θράκη, Βόρειο και Νότιο Αιγαίο, υπηρετούσαν στον τόπο καταγωγής τους. Δεν υπήρχε κληρωτός από την Ξάνθη, τη Ροδόπη, τον ΄Εβρο, τη Λήμνο, τη Σαμοθράκη, να μην εντάσσεται  στις μονάδες των περιοχών αυτών. Μάλιστα είχαμε φθάσει και στο βαθμό εκείνο, ώστε τα παιδιά της μουσουλμανικής μειονότητας σε ένα ποσοστό 80% να υπηρετούν στους τόπους καταγωγής τους. Αυτό το μέτρο έχει περίπου και τη φιλοσοφία αυτού του νομοσχεδίου, γιατί ελάφρυνε και σε ένα βαθμό τις Ένοπλες Δυνάμεις από οικονομικά βάρη, όταν ο άλλος υπηρετεί κοντά στο σπίτι του.
        ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κάναμε και Κέντρα Νεοσύλλεκτων.
        ΠΑΝΑΓΙΩΤΗΣ ΣΓΟΥΡΙΔΗΣ: Τα Κέντρα Νεοσύλλεκτων είναι ένα θετικό μέτρο.
        Ακούστε όμως τι γίνεται τώρα. Αυτό το κατά παράδοση μέτρο που ίσχυε για τη Θράκη και τα νησιά του Ανατολικού Αιγαίου, τώρα δεν ισχύει. Και σήμερα έχουμε το φαινόμενο να μετατίθενται από τα κέντρα της Σταυρούπολης –και ψάξτε το- αυτοί από την Ξάνθη, από τη Ροδόπη και να πηγαίνουν στον Αυλώνα ή σε άλλα μέρη της Ελλάδας και όχι στον τόπο καταγωγής τους, όχι αν θέλετε και μέσα στη Θράκη. Θέλετε να σας στείλω κατάσταση στο γραφείο σας;
        ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Για τη βασική εκπαίδευση.
        ΠΑΝΑΓΙΩΤΗΣ ΣΓΟΥΡΙΔΗΣ: Να τελειώσω, κύριε Υπουργέ.
        ΠΡΟΕΔΡΕΥΩΝ (Γεώργιος Σούρλας): Παρακαλώ κύριε Υπουργέ. Θα πάρετε σε λίγο το λόγο.
        ΠΑΝΑΓΙΩΤΗΣ ΣΓΟΥΡΙΔΗΣ: Μάλιστα το αιτιολογικό το οποίο χρησιμοποιήσατε είναι ότι πλέον έχει μειωθεί η θητεία, έχει φθάσει στους δώδεκα μήνες και συνεπώς δεν χρειάζεται να έχουν το δικαίωμα να μετατίθενται οι κληρωτοί από τις ακριτικές περιοχές σε άλλες.
        Όταν εμείς ανακοινώσαμε το δωδεκάμηνο εσείς προχωρήσατε και υποσχεθήκατε το εξάμηνο. Έρχεστε τώρα και ψιθυρίζετε ότι το ΠΑΣΟΚ προχώρησε χωρίς μελέτες στο δωδεκάμηνο, ενώ εσείς είχατε υποσχεθεί ότι θα κατεβάσετε τη θητεία στο εξάμηνο.
      Και λέτε ότι μάλλον δεν θα έπρεπε, γιατί οι μονάδες του στρατού έχουν περισσότερες ανάγκες. Φέρνετε αυτό το νομοσχέδιο, όταν τους ήδη κληρωτούς τους μεταθέτετε από τις δικές τους περιοχές. Αναρωτιέμαι με ποιο αιτιολογικό, με ποια αναλογιστική μελέτη και με ποιο σχεδιασμό κάλυψης κενών στις μονάδες στα σύνορα προχωρήσατε σ’ αυτό το νομοσχέδιο που κατά τα άλλα είναι ΕΦΥΕΣ στον τίτλο, αλλά καθόλου ευφυές στην πράξη.
      Πάντως, δεν δέχομαι να βασίσουμε την ανάπτυξη των ακριτικών και παραμεθορίων περιοχών πάνω σε στρατιωτικό μοντέλο ανάπτυξης. Θεωρώ πως δεν λύνεται το πρόβλημα της ανεργίας με αυτό το μέτρο, αλλά ούτε συμπληρώνεται το εισόδημα των κατοίκων της υπαίθρου. Κατ’ αρχήν οι Ένοπλες Δυνάμεις θα πρέπει να στηρίζονται πρώτα στο δόγμα της αμυντικής θωράκισης των συνόρων και κατόπιν να χρησιμοποιούνται με σκοπό το κτύπημα της ανεργίας και της συμπλήρωσης του εισοδήματος των κατοίκων σε αυτές τις περιοχές.
      Επίσης, δεν δέχομαι την επαγγελματική εξάρτιση της νεολαίας από τις Ένοπλες Δυνάμεις, διότι ο τρόπος με τον οποίο θα μπορούν κάποιοι να υπηρετήσουν βάσει αυτού του νομοσχεδίου στις μονάδες για να καλύψουν κενά, δεν είναι αξιοκρατικός. Κανονικά θα έπρεπε να βάλετε τα κριτήρια των οπλιτών επταετούς υποχρέωσης. Αλλά και στην προκήρυξη που βγάλατε για τους οπλίτες επταετούς υποχρέωσης δεν έχετε τα κριτήρια των προηγούμενων εγκυκλίων.
      Πιστεύω ότι η νεολαία μας θα πρέπει να βρει άλλες διεξόδους. Αυτή η διέξοδος της συμπλήρωσης του εισοδήματός τους τίποτε άλλο δεν κάνει, παρά τους αφαιρεί μαχητικότητα και πρωτοβουλία. Τους οδηγεί στην απάθεια και μάλιστα με μια εξάρτηση η οποία θα τους δίδει το δικαίωμα να συμπληρώνουν το εισόδημά τους, αλλά παράλληλα θα είναι εξαρτημένοι και στο φρόνημα.
      Το νομοσχέδιο θα έπρεπε να γίνει κατόπιν μελέτης κάλυψης των κενών των μονάδων στα σύνορα που πράγματι υπάρχουν. Θα έπρεπε να είναι αξιοκρατικό και να έχει το στοιχείο μιας διακομματικής συνεννόησης. Αυτό δεν μπορεί να επιτευχθεί μέσα από τη στάση του Υπουργείου Εθνικής Άμυνας. Γι’ αυτούς ακριβώς τους λόγους καταψηφίζω και την αρχή και τα άρθρα του νομοσχεδίου.
      ΠΡΟΕΔΡΕΥΩΝ (Γεώργιος Σούρλας): Έχω την τιμή να ανακοινώσω στο Σώμα ότι την Τετάρτη 22 Ιουνίου 2005 και ώρα 10.30΄ θα διεξαχθεί η προ ημερησίας διατάξεως συζήτηση με πρωτοβουλία της Προέδρου της Κοινοβουλευτικής Ομάδας του Κομμουνιστικού Κόμματος Ελλάδας σε επίπεδο Αρχηγών κομμάτων με θέμα την πολιτική της Κυβέρνησης στον τομέα της απασχόλησης των γυναικών. 
      Επίσης θα ήθελα να ενημερώσω το Σώμα ότι με τη σύμφωνη γνώμη της Διασκέψεως των Προέδρων την Παρασκευή 24 Ιουνίου 2005 θα διεξαχθεί νομοθετική εργασία. 
      Κυρίες και κύριοι συνάδελφοι, έχω την τιμή να σας ανακοινώσω το δελτίο αναφορών και ερωτήσεων της Τρίτης 21ης Ιουνίου 2005.
      Α.  ΑΝΑΦΟΡΕΣ – ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7059/27.1.2005 ερώτηση του Βουλευτή του Πανελλήνιου Σοσιαλιστικού Κινήματος κ. Βασιλείου Κεγκέρογλου προς τον Υπουργό Περιβάλλοντος, Χωροταξίας και Δημοσίων Έργων, σχετικά με την κατασκευή έργων πρόσβασης στην Εθνική Οδό στην περιοχή Κοκκίνη Χάνι του Δήμου Γουβών Νομού Ηρακλείου.
      Β. ΑΝΑΦΟΡΕΣ – ΕΡΩΤΗΣΕΙΣ Δευτέρου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 8704/10.3.2005 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Τουριστικής Ανάπτυξης, σχετικά με τη λειτουργία των ενοικιαζομένων διαμερισμάτων στο Νομό Ηρακλείου.
      Το λόγο έχει ο κ. Γεώργιος Λιάνης για προτασσόμενη δευτερολογία.
      ΓΕΩΡΓΙΟΣ ΛΙΑΝΗΣ: Δεν θα έπαιρνα το λόγο, αλλά χθες ο συνάδελφός μου είπε κάποια πράγματα πολύ ενδιαφέροντα. Θέλω να πω κι εγώ ελάχιστες σκέψεις μου. Νομίζω, κύριε Υπουργέ, ότι δεν έχει τέλος αυτή η θητεία στον κομματισμό. 
      Αυτό είναι πολύ παλιό σύνδρομο και δεν πρόκειται από ότι βλέπω να το εγκαταλείψετε. Δεν έχει τέλος το φλέρτ με το ρουσφέτι. Αυτά μοιάζουν με χρονικά προαναγγελθέντων ρουσφετιών. Το είχα ακούσει στο ραδιοφωνικό σταθμό στο ΕΡΑ Φλώρινας προ εξαμήνου. Τα είχαν αναγγείλει οι άνθρωποι που τα γνώριζαν. Θα γίνει το ΕΦΥΕΣ θα γίνει κάτι καινούργιο στην  αγροφυλακή, την ώρα που η ίδια η περιοχή και τα σύνορα αποψιλώθηκαν παντελώς από δυνάμεις, γιατί κρίνεται πως δεν υπάρχει πράγματι κίνδυνος. Πώς γίνεται από τη μία μεριά αυτό να είναι αληθινό και από την άλλη να έχουμε αυτήν την εξέλιξη που έχουμε; Η αστυνομία συνόρων ήταν ένα γεγονός τελείως διαφορετικό, έδωσε ζωή στις περιοχές, στα διπλά σύνορα που έχει η Φλώρινα με τις γύρω χώρες, τις Πρέσπες, έφραξε το ξέφραγο αμπέλι, που ήταν τα σύνορά μας, ήταν το στοιχείο που έδωσε ποιότητα και αξιοπιστία στην ασφάλεια της χώρας. 
      Αυτά μου θυμίζουν τις καταστάσεις όταν ήμουν φοιτητής το 1960, τότε που παλεύαμε στο εκατόν δεκατέσσερα και αγωνιζόμασταν να αποφύγουμε τους θανάσιμους εναγκαλισμούς των ΤΕΑ και των αγροφυλάκων. Ανάλογα πράγματα ευφυή τα βλέπω μετά από σαράντα χρόνια. Είναι λυπηρό να νομοθετείτε κομματικά σε στρατό, παιδεία, αθλητισμό και πολιτισμό. Αυτές οι μυλόπετρες των συμφερόντων σας θ’ αλέσουν εσάς τους ίδιους. Μόνο η έσχατη εκμετάλλευση της ανεργίας που έχουν οι νέοι αυτών των περιοχών, της ανάγκης που έχουν για δουλειά, μπορεί να επιτρέψει ένα τόσο βάρβαρο κομματισμό στην περιοχή μας.
      Κύριε Υφυπουργέ, κάτι ακόμα. Ήμουν προχθές στη συζήτησή μας εδώ στη Βουλή και πρέπει να σας πω ότι είμαι πολλά χρόνια στο Κοινοβούλιο. Εμένα μου προκάλεσε κατάπληξη η ομιλία του Υπουργού Εθνικής Άμυνας, σε σχέση με τα συζητηθέντα. Διέκρινα ένα πνεύμα μισαλλοδοξίας. Έτσι δεν μπορεί να γίνει αναδιάρθρωση με την έννοια που την επικαλείσθε. Μισαλλοδοξία στο στρατό και αναδιάρθρωση δεν συμβαδίζουν. 
      Επίσης η μείωση της θητείας, που ήταν ένα κορυφαίο προεκλογικό σας γεγονός, μία εξαγγελία του ίδιου του Πρωθυπουργού, μπορείτε να μου πείτε τι ακριβώς είναι σήμερα; Μία φούσκα εθνικής εμβέλειας όπου κοροϊδέψατε χιλιάδες νέους και σήμερα είναι όνειρο μακρινό, όνειρο απατηλό. 
      Έχουν συμβεί κάποια πράγματα που με ενοχλούν πάρα πολύ και θέλω να τα πω πολύ γρήγορα. Έχει έλθει ο ίδιος ο Υπουργός Εθνικής Άμυνας στην περιοχή μας και ζητούσε να βάλουμε διά της βίας πεδίο βολής στο χωριό Κέλι, το οποίο είναι δίπλα από τον ατμοηλεκτρικό σταθμό Μελίτης. Οι κάτοικοι για λόγους ασφαλείας δεν το θέλουν. Είναι τριακόσια μέτρα από το εργοστάσιο που κόστισε στην Ελλάδα 250.000.000.000 δραχμές. Πού ακούστηκε να γίνει πεδίο βολής όταν στη Φλώρινα δεν υπάρχει πια στρατός; Να φεύγουν το Α΄ και Β΄ Σώμα Στρατού και να έρχονται να ασκούνται και να κάνουν σκοποβολή σε σημεία πολύ ευαίσθητα στη Φλώρινα. Πολύ ωραία ιδέα είναι αυτή. 
      Είπε χθες ο συνάδελφός μου το εξής καταπληκτικό ότι εμείς είμαστε με τους φίλους μας στη γειτονική χώρα που θέλουμε να τη λέμε FYROM πάρα  πολύ καλά, ομονοούμε, αγαπιόμαστε, κλπ. Ναι έτσι είναι τα πράγματα, αλλά από την άλλη το περασμένο καλοκαίρι ήλθαν εδώ τριακόσια γερόντια, τα τελευταία που δεν έχουν επιστρέψει από τον εμφύλιο πόλεμο και τους χαρακτήρισαν οι φιλοκυβερνητικές εφημερίδες «η εισβολή σλαβομακεδόνων στο νομό». Εξήντα χιλιάδες σλαβομακεδόνες μπήκαν να μας καταλάβουν τάχατες. Αυτό δεν είναι θέμα αποκατάστασης κάποια στιγμή μιας εθνικής αξιοπρέπειας, την ώρα που και ο τελευταίος άνθρωπος έπρεπε ν΄ αποκατασταθεί και αποκαταστάθηκε. Τα είχε πει αυτά εδώ ο αείμνηστος Φλωράκης, δεν μπορεί οι αξιωματικοί να έχουν γυρίσει, οι στρατηγοί να είναι πίσω και οι στρατιώτες να παραμένουν έξω. 
      Και το τελευταίο. Θέλουμε αντικειμενικά κριτήρια, αν πρόκειται να το εφαρμόσετε αυτό, θέλουμε τα κριτήρια του επόπτη το λιγότερο και θέλουμε σαφείς θέσεις ότι δεν θα εκμεταλλευθείτε τις ανάγκες των νέων. Θα θυμίσω μια φράση της αείμνηστης Μελίνας Μερκούρη, που έλεγε ότι «τα σύνορα δεν είναι ποινή, είναι τιμή». Τα σύνορα δεν είναι ποινή και εσείς τιμωρείτε τα σύνορα και παλιά το κάνατε και τώρα τα εκμεταλλεύεστε.
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε ο κατάλογος των ομιλητών και των προτασσόμενων δευτερολογιών και το λόγο έχει ο κύριος Υφυπουργός.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Αμυνας): Κύριε Πρόεδρε, και κύριοι συνάδελφοι, αρχή μας είναι και πιστεύω όλων των Ελλήνων πρέπει να είναι ότι ο τομέας της Εθνικής Άμυνας είναι αυτός που δεν χωράει όχι απλά ο κομματισμός αλλά κυρίως η αντιπαράθεση. Θα πρέπει από εκεί να ξεκινάμε και να λέμε ότι όλους μας ενώνει το εθνικό συμφέρον, όλους μας ενώνει η πατρίδα και κυρίως ένα στράτευμα στο οποίο πρέπει να δίνουμε όλες τις προϋποθέσεις και όλη τη στήριξη που έχει ανάγκη και χρειάζεται για να μπορεί να επιτελεί το καθήκον του, έτσι ώστε να μπορεί τη μια φορά που θα χρειαστεί, γιατί δεν ξέρουμε πότε θα είναι, ευχόμαστε να μην είναι ποτέ, όταν όμως αυτή τη φορά χρειαστεί να μπορέσει ν΄ αντεπεξέλθει όπως μέχρι τώρα έχει κάνει για να προστατεύσει την ακεραιότητα της πατρίδας μας, την ασφάλειά μας, την ελευθερία μας, την ειρήνη μας και βεβαίως την ιστορία μας, τη μεγάλη και λαμπρή ιστορία μας, τη δόξα της φυλής μας.
      Ξεκινάμε, λοιπόν, από εκεί. Τις όποιες αντιπαραθέσεις μπορούμε να τις έχουμε σε όποιον άλλον τομέα θέλουμε. Η δημοκρατία αυτό είναι! Εδώ όμως μπορούμε να κουβεντιάζουμε, μπορούμε να συνεννοούμεθα. Και σ’ αυτό το νομοσχέδιο το Υπουργείο Εθνικής Άμυνας το απέδειξε, γιατί έγινε μία καλή συζήτηση στην επιτροπή, όπου ακούστηκαν πολλές προτάσεις και βεβαίως πολλά άλλαξαν και πολλά υιοθετήθηκαν. Καταθέσαμε χθες έναν κατάλογο αλλαγών. Πώς έγιναν όλα αυτά; Έγιναν από το διάλογο και από τη διάθεση για συναίνεση. Γι’ αυτό και έγιναν οι αλλαγές. 
      Κανείς δεν διεκδικεί το αλάθητο ή ότι είναι ο σωστός και δεν το διεκδικούμε και εμείς. Και ακούσαμε, μελετήσαμε, διαβάσαμε ξανά, είδαμε ξανά και γι’ αυτό προτείναμε αυτές τις αλλαγές. Πιστεύουμε ότι έχει γίνει ένα νομοσχέδιο ειλικρινά καλύτερο από αυτό που είχε αρχικά κατατεθεί. Ξεκινάμε, λοιπόν, από εκεί. 
      Μπορεί κανείς ν΄ αμφιβάλει γα την αναγκαιότητα αυτού του θεσμού; Δεν υπάρχουν και εδώ βασικές αντιρρήσεις για να πούμε ότι αυτό δεν πρέπει να γίνει. 
      Άλλωστε, δεν πρέπει να ξεχνάμε –το είπαμε και στην επιτροπή, το είπε και ο Υπουργός χθες- ότι αυτό το νομοσχέδιο ήταν ιδέα του κόμματος της Αξιωματικής Αντιπολίτευσης. «Αμυντική στρατηγική αναθεώρηση», Υπουργείο Εθνικής Άμυνας, Επιτελείο Υπουργού, 2001. Το αναφέρει ακριβώς έτσι. Το αναφέρει και ως ΕΦΥΕΣ, όπως ακριβώς το έχουμε ονομάσει. Μάλιστα, αναφέρει και πώς πρέπει να γίνει και ότι θα βοηθήσει τις τοπικές οικονομίες. Τ΄ αναφέρει όλα. 
      Ήταν, λοιπόν, πρόταση του κόμματος της Αξιωματικής Αντιπολίτευσης, την οποία πήραμε και εμείς, τη βελτιώσαμε και αλλάξαμε κάποια πράγματα προς το καλύτερο, αλλά η ιδέα είναι ιδέα. 
      Γιατί, λοιπόν, σήμερα ερχόμαστε και την απορρίπτουμε; Ποιος είναι ο λόγος; Για να κάνουμε έτσι φθηνή αντιπολίτευση; 
      ΒΑΣΙΛΕΙΟΣ ΟΙΚΟΝΟΜΟΥ: Πάντως, εγώ έχω άλλο βιβλίο!
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Σας παρακαλώ!
      ΠΡΟΕΔΡΕΥΩΝ (Γεώργιος Σούρλας): Θα τα συζητήσετε μετά μεταξύ σας, κύριε Οικονόμου!
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εδώ είναι, δεν είναι ψέματα, θα σας το δώσω! 
      Το πρόβλημα, λοιπόν, είναι το εξής: Αμφισβητήθηκε επίσης έντονα ότι αυτό το νομοσχέδιο δεν έχει σαν θέμα την άμυνα, αλλά είναι νομοσχέδιο του Παναγιωτόπουλου ή άλλου Υπουργείου για να καλύψει και να λύσει άλλα προβλήματα. 
      Μα, δεν είναι αυτό. Η φιλοσοφία και η αρχή ενός νομοσχεδίου περιλαμβάνονται στην αιτιολογική έκθεση, στην οποία αναφέρονται ξεκάθαρα πράγματα. Δεν αφήνει περιθώρια παραποίησης από κανέναν και για τίποτα! 
      «Προκειμένου να αυξηθούν τα ποσοστά στελέχωσης των μονάδων των παραμεθορίων περιοχών αποφασίστηκε η καθιέρωση ενός θεσμού, αυτού των Εφέδρων Υψηλής Ετοιμότητας, λόγω της συνεχούς μείωσης απόδοσης των κλάσεων και της μείωσης της θητείας των οπλιτών». 
      Πιο κάτω λέει τα εξής: «ο ίδιος ο θεσμός θα συμβάλει στην τόνωση της οικονομίας των υπ΄ όψιν περιοχών και στην παραμονή σ’ αυτές νέων ανθρώπων, εξασφαλίζοντας έτσι –και εδώ πρέπει να το τονίσουμε- τοπική εφεδρεία για τις μονάδες που εδρεύουν εκεί». 
      Δίνεται, λοιπόν, και μια στήριξη για να υπάρχουν άνθρωποι εκεί, για να εξασφαλίζουν την εφεδρεία στις μονάδες και μάλιστα άνθρωποι οι οποίοι θα είναι και εκπαιδευμένοι. Αυτοί λοιπόν οι άνθρωποι θα εκπαιδεύονται -δεν θα είναι ανεκπαίδευτοι- γεγονός που αποτελεί σημαντικό παράγοντα, ώστε οι ενεργές μονάδες του στρατού μας την κρίσιμη ώρα και ανά πάσα στιγμή να έχουν και την εφεδρεία δίπλα τους, τους Εφέδρους Υψηλής Ετοιμότητας, όπως τους λένε, οι οποίοι θα είναι και εκπαιδευμένοι. 
    Πού είναι λοιπόν, γιατί λοιπόν ο αντίλογος; Δεν λέμε και δεν διεκδικούμε, δεν το είπαμε ποτέ. Ο Υπουργός είπε αυτά ακριβώς και κανείς δεν πρόταξε ότι είναι το οικονομικό όφελος της περιοχής. Είναι γραμμένο στα Πρακτικά και στην ομιλία του κυρίου Υπουργού χθες. Τα είπαμε και στην επιτροπή, τα λέει και η εισηγητική έκθεση. Γιατί, λοιπόν, να έχουμε αυτή την αντίδραση και να μη συμφωνούμε; Δεν λέμε ότι μ’ αυτό το θέμα, μόνο με τους ΕΦΥΕΣ εμείς θα λύσουμε το πρόβλημα. Δεν λύνεται, το πρόβλημα είναι μεγάλο και θέλει πολλές αποφάσεις να παρθούν και πολλή κουβέντα να γίνει. Ένα είναι οι ΕΦΥΕΣ να δούμε τη θητεία με κάθε τρόπο, είναι οι ΕΠΟΠ για να μπορέσουμε και να έχουμε μονάδες επανδρωμένες -γιατί αυτός είναι ο κύριος στόχος μας, αυτή είναι η ιστορική ευθύνη της κάθε πολιτικής ηγεσίας- και μονάδες αξιόμαχες. Από κει ξεκινάμε λοιπόν, αυτή είναι η πρώτη αναγκαιότητα η αμυντική. Είναι καθαρό, το λέει η εισηγητική έκθεση, το είπαμε, δεν χωράει λοιπόν καμία παρερμηνεία. 
    Όσον αφορά λοιπόν τα κριτήρια επιλογής που ακούστηκαν πολλά, τα κριτήρια επιλογής τα αλλάξαμε, βάλαμε τα πιο αντικειμενικά. Σκεφθήκαμε πραγματικά, ειλικρινά και με τους συνεργάτες και με τους αξιωματικούς οι οποίοι μπορώ να σας πω ότι αυτό το νομοσχέδιο ήταν δική τους ιδέα, αυτοί το διαμόρφωσαν, πέρασε από το ΓΕΕΘΑ, πέρασε από το Συμβούλιο Άμυνας και μάλιστα στο ΣΑΜ αυτό συμμετείχε ο προηγούμενος Αρχηγός ΓΕΕΘΑ και ήμασταν όλοι σύμφωνοι. Δεν υπήρξε κανένας που να πει όχι, δεν πρέπει να γίνει. Δεν έγινε λοιπόν στο πόδι, δεν έγινε από την πολιτική εξουσία μόνο για εκμετάλλευση πολιτική ή για ρουσφέτια πολιτικά όπως ακούστηκε. Γιατί τόση αδικία σ΄ ένα νομοσχέδιο το οποίο έχει υψηλούς στόχους; Τα κριτήρια λοιπόν επιλογής που βάλαμε είναι τα πλέον αντικειμενικά. Και πιστεύουμε και έχουμε το φόβο ότι όσο πιο σκληρά άλλα να βάζαμε ή αν βάζαμε των ΕΠΟΠ, πιο δύσκολα θα ήταν τα πράγματα για να προσέλθουν. Γιατί δεν υπάρχει περίπτωση να βρούμε τόσους νέους που χρειαζόμαστε και δεν μπορεί να διανοηθεί η δική μας Κυβέρνηση ότι θα ξεχωρίσει στα σύνορα, στην πρώτη γραμμή, τους ανθρώπους σε δικούς μας ή μη. Μακριά από μας όλα αυτά. Βλέπουμε Έλληνες, βλέπουμε Ελληνίδες, βλέπουμε νέους που πρέπει να στηριχθούν, που πρέπει να στηρίξουν, που μπορούν να στηρίξουν με κάθε τρόπο την εθνική μας άμυνα. 
    Έγινε πολλή συζήτηση για την κρίση. Δεν μπορεί ο Υπουργός Εθνικής Άμυνας να καθορίσει αυτός πότε είναι η κρίση. Αυτό έχει καθοριστεί με απόφαση του ΚΥΣΕΑ και εμπεριέχεται στο εγχειρίδιο του συστήματος χειρισμού κρίσεως που έχει το ΓΕΕΘΑ. Δεν γίνονται αυτά τα πράγματα αυθαίρετα. Δεν μπορούμε εμείς λοιπόν να πούμε, όπως πολύ λαθεμένα πήγε να συνδυαστεί σε προεκλογική περίοδο, ότι θα μαζέψουμε τους ΕΦΥΕΣ, ότι θα τους μετακινήσουμε, θα πάρουμε ένα τάγμα από τον Έβρο, αφού θα είναι ντόπιοι, να το πάμε στη Σάμο για να αλλοιώσουμε το αποτέλεσμα; Δόξα τω Θεώ η δημοκρατία μας περνάει τις καλύτερες μέρες της από τη σύσταση του ελληνικού κράτους. Δεν τις αμφισβητεί κανένας, τις χαιρόμαστε, τις απολαμβάνουμε εμείς οι Έλληνες. Θα γυρίσουμε πίσω; Θα βλέπουμε φαντάσματα; Είναι δυνατόν τη σημερινή εποχή η Ελλάδα, μέλος διεθνών οργανισμών, Ευρωπαϊκής Ένωσης, να συζητάμε τώρα και να φοβόμαστε ότι θα αλλοιωθεί το αποτέλεσμα με τους ΕΦΥΕΣ, που επαναλαμβάνω θα είναι ντόπιοι, που επαναλαμβάνω δεν μπορούν να μετακινηθούν; Και στο κάτω-κάτω της γραφής δεν είναι ένα Σώμα το οποίο θα είναι υποχρεωτικά, αλλά εθελοντικά. Όποιος θέλει θα πάει. Πού είναι, λοιπόν, το πρόβλημα; 
      Έγινε, λοιπόν, πολλή συζήτηση για το αν θα είναι γραφειοκρατικό, για το πώς θα παρακρατούνται οι εισφορές και για το Ταμείο Ανεργίας. Αυτά είναι διαδικαστικά. Μπορούν να διατυπωθούν και να γίνουν, αν θέλετε, καλύτερα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
      Παρακαλώ, κύριε Πρόεδρε, λίγη ανοχή. 
      Αν και πώς θα βρει τρόπους ο στρατός δεν είναι δα και το θέμα το οποίο θα πρέπει να μας οδηγήσει στην απόλυτη άρνηση του θεσμού! Το έχει βρει. Έχει οργανωθεί και ο στρατός. Μπορεί να παρακρατήσει με πάρα πολύ εύκολο τρόπο αυτό που πρέπει να παρακρατηθεί, για ν΄ αποδοθεί στον ασφαλιστικό φορέα. 
      Δεν μπορώ να δω πού είναι το λάθος, όταν λέμε ότι τους τρεις ή τους τέσσερις μήνες -όταν είναι κάποιος στην ανεργία- θα διακόπτεται το επίδομα της ανεργίας, γιατί θα ανήκει στους ΕΦΥΕΣ. Πού είναι το λάθος; Δεν το καταλαβαίνω. 
      Θέλω να απαντήσω και στον κ. Ευθυμίου. Δεν αμφισβητώ και με πάρα πολλή προσοχή άκουσα ορισμένα πράγματα τα οποία έθεσε. Θέλω να χαιρετίσω αυτό που είπε, ότι τα θέματα της άμυνας πρέπει να τα δούμε όλοι με θετική άποψη. Να πούμε ότι, βεβαίως, το πρώτο και το κύριο είναι η ανάπτυξη των παραμεθορίων περιοχών. Το ποιοι ευθύνονται για εκεί που είναι και σε ποιο σημείο σήμερα είναι η ανάπτυξη στις παραμεθόριες περιοχές είτε στο Βόρειο Αιγαίο μας είτε στη Θράκη πρέπει να το γνωρίζει ο κ. Ευθυμίου, γιατί επί είκοσι χρόνια κυβερνούσε. Αν το Ελσίνκι είχε δώσει τότε τόση ευφορία στην κυβέρνηση του ΠΑΣΟΚ, ώστε μόνο από το Ελσίνκι, όπως είπε, να μειώσει δραστικά τόσο πολύ τη θητεία, ε, τότε πιστεύω ότι είχαν κάνει λάθος. Να προσθέσω ότι εμείς το Ελσίνκι, με την προηγούμενη Σύνοδο Κορυφής, το διορθώσαμε και είπαμε ότι αν η Τουρκία δεν διατηρεί τις φιλικές σχέσεις και τις σχέσεις καλής γειτονίας, δεν θα μπορέσει να προχωρήσει. 
      Μην καταπιανόμαστε, λοιπόν, με αυτά, για να δούμε ένα θεσμό, ο οποίος πρέπει να στηριχθεί, γιατί τα προβλήματα στη θητεία, κύριε Πρόεδρε και κύριοι συνάδελφοι, είναι πολύ μεγάλα. 
      Είναι οι ανυπότακτοι που μέσα σε τέσσερα χρόνια από το 2000 μέχρι το 2004 έφθασαν τους δεκαπέντε χιλιάδες. Κάθε χρόνο οι ανυπότακτοι του εσωτερικού αύξαναν κατά δυόμισι χιλιάδες τα τελευταία τέσσερα χρόνια, χωρίς να τους ενοχλεί κανένας. Να κυκλοφορούν ανάμεσά μας και να μην ενοχλούνται; Δεν παρουσιάζονται στο στρατό; Οι ανυπότακτοι του εξωτερικού είναι άλλες δεκαεπτά χιλιάδες.  Είναι, επίσης, οι πλαστές απαλλαγές που δεν ξέρουμε τι νούμερο είναι. 
      Δεν πρέπει, λοιπόν, να πάρουμε κάποια μέτρα; Δεν έχουμε την ιστορική ευθύνη όλοι μας να πούμε πώς θα φυλάξουμε καλύτερα τα σύνορα, πώς θα ενισχύσουμε το στρατό μας. Αυτή η Κυβέρνηση που την υπερψήφισε ο λαός όλα τα κάνει για το ρουσφέτι; Για να τακτοποιήσει χίλιους ανθρώπους για τρεις-τέσσερις μήνες; Είναι λογική αυτή; Στέκει; 
      Είπε τέλος ο κ. Σγουρίδης ότι από την Ξάνθη αυτοί που προέρχονται από τις παραμεθόριες περιοχές μετατίθενται και πηγαίνουν στον Αυλώνα ή οπουδήποτε αλλού. Εγώ θέλω να πληροφορήσω και τον κ. Σγουρίδη και τον ελληνικό λαό που μας ακούει αυτήν τη στιγμή ότι με απόφαση της πολιτικής ηγεσίας του Υπουργείου Εθνικής Άμυνας έγιναν κέντρα νεοσυλλέκτων στα νησιά μας και στις παραμεθόριες περιοχές και στη Θράκη. Κάναμε καινούργια κέντρα νεοσυλλέκτων, για να μη φεύγουν από τη Ρόδο, από τη Χίο και απ’ όποιο απομακρυσμένο νησί και να έρχονται στην ηπειρωτική Ελλάδα, για να εκπαιδεύονται. 
      Τώρα, αν κάποιοι -λόγω του ότι το κέντρο εκπαίδευσης τεθωρακισμένων είναι στον Αυλώνα- ήρθαν από τη Σταυρούπολη, ήρθαν για να εκπαιδευτούν στα τεθωρακισμένα για λίγο καιρό και ξανά υπηρετούν στην περιοχή τους. Κάναμε αυτόν το βασικό θεσμό που καταχειροκροτήθηκε και χαιρετίστηκε μ΄ ενθουσιασμό σε όλες τις περιοχές και σε όλα τα νησιά μας. Δεν πρέπει, λοιπόν, να αδικούμεθα έτσι ή να το βλέπουμε τόσο επιπόλαια. 
      Κύριε Πρόεδρε, κλείνοντας θέλω να τονίσω και πάλι ότι η Κυβέρνηση δεν έχει καμία σκέψη να εκμεταλλευτεί αυτό το θεσμό. Θα εγγυηθεί το αδιάβλητο των προσλήψεων.
      ΜΙΧΑΛΗΣ ΚΑΡΧΙΜΑΚΗΣ: Με τι κριτήρια;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Με τα κριτήρια που ήδη θέσαμε, δηλαδή οικογενειακής κατάστασης, χρόνου κλπ. Τα θέσαμε αυτά, περιέχονται στο νομοσχέδιο.
      ΜΙΧΑΛΗΣ ΚΑΡΧΙΜΑΚΗΣ: Με μοριοδότηση;
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Τα έχει μέσα το νομοσχέδιο.
      ΙΩΑΝΝΗΣ ΚΕΦΑΛΟΓΙΑΝΝΗΣ: Δεν χρειάζονται διευκρινίσεις. Ό,τι γράφει το νομοσχέδιο.
      ΠΡΟΕΔΡΕΥΩΝ (Γεώργιος Σούρλας): Παρακαλώ, οι Κρήτες να ηρεμήσουν.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Με όλα αυτά τα κριτήρια, λοιπόν, εγγυόμαστε και το αδιάβλητο, εγγυόμαστε και υποσχόμαστε στον ελληνικό λαό ότι θα κάνουμε το παν, θα δουλέψουμε όσο σκληρά χρειαστεί, για να κάνουμε τις Ένοπλες Δυνάμεις μας ακόμα καλύτερες και πιο αξιόμαχες απ’ ό,τι είναι σήμερα. Σε αυτήν την προσπάθεια, επαναλαμβάνω, χρειαζόμαστε τη στήριξη όλων των Ελλήνων, όλων των κομμάτων, όλου του πολιτικού κόσμου αδιακρίτως.
      Σας ευχαριστώ, κύριε Πρόεδρε.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την Έκθεσή της στην πρόταση νόμου αρμοδιότητας του Υπουργείου Δικαιοσύνης «Αντιμετώπιση της Ενδοοικογενειακής βίας».
      Επίσης, η Διαρκής Επιτροπή Κοινωνικών Υποθέσεων καταθέτει την Έκθεσή της στο σχέδιο νόμου του Υπουργείου Υγείας και Κοινωνικής Αλληλεγγύης «Οργάνωση και λειτουργία των υπηρεσιών Δημόσιας Υγείας και λοιπές διατάξεις».
      Ο Κοινοβουλευτικός Εκπρόσωπος του ΠΑΣΟΚ κ. Μιχάλης Χρυσοχοΐδης έχει το λόγο.
      ΜΙΧΑΗΛ ΧΡΥΣΟΧΟΪΔΗΣ: Ευχαριστώ, κύριε Πρόεδρε.
      Όπως είπε και ο εισηγητής μας, ο κ. Οικονόμου, αλλά και οι συνάδελφοι, οι οποίοι μίλησαν, τελικώς μέσα από τη συζήτηση σήμερα τη δεύτερη μέρα ενισχύθηκαν οι αρχικές μας επιφυλάξεις και έγιναν βεβαιότητες. Αν θυμάμαι καλά, ο κ. Καΐσερλης είπε ότι αυτό το νομοσχέδιο δεν έχει συνταχθεί από επαγγελματίες στρατιωτικούς των Ενόπλων Δυνάμεων. Έτσι, οι επιφυλάξεις μας έγιναν βεβαιότητες. Και τις ενίσχυσε και με την τελευταία του ομιλία ο κύριος Υφυπουργός, ο κ. Λαμπρόπουλος.
      Δεν υπάρχουν και δεν έχουν αναλυθεί επαρκώς οι επιχειρησιακοί λόγοι για τους οποίους πραγματοποιείται όλη αυτή η επιχείρηση. Και σας παρακαλώ και πάλι, όπως είπα και χθες, να μην αδικείτε τη χώρα. Μη μιλάτε για τη Μακεδονία και τη Θράκη. Τα θέματα ασφαλείας στις περιοχές αυτές είναι λυμένα. Τα θέματα ασφαλείας στις περιοχές αυτές σε περίοδο ειρήνης, τώρα που δεν έχουμε κρίση, τα έχουν αναλάβει οι Αρχές Ασφαλείας της χώρας, με τις οποίες είστε υποχρεωμένοι να συνεργάζεστε, προκειμένου ν΄ αντιμετωπίζουμε από κοινού τα προβλήματα.
      Εάν, δηλαδή, υπάρχουν κάποια ειδικότερα προβλήματα στα σύνορα της χώρας με τα Βαλκάνια είναι υποχρεωμένες οι Ένοπλες Δυνάμεις και είναι υποχρεωμένες οι Αρχές Ασφαλείας να συνεργάζονται μεταξύ τους, ώστε να αντιμετωπίσουν τα ζητήματα αυτά. Αλλά δεν αντιμετωπίζονται αυτά τα ζητήματα με πρωτοβουλίες τύπου ΕΦΥΕΣ. Αυτό πρέπει να είναι ξεκάθαρο.
      Εάν αυτά που είπατε, κύριε Υφυπουργέ, τα εννοείτε, τότε το πράγμα είναι ανησυχητικό. Εάν εννοείτε όλα αυτά που είπατε περί της ασφάλειας της χώρας και περί του ότι θα καλύψουμε ή θα συμπληρώσουμε το πρόβλημα της ασφάλειας της χώρας με αυτήν την πρωτοβουλία, τότε πραγματικά ανησυχώ. Εάν δεν τα εννοείτε και εν πάση περιπτώσει, όλη αυτή η προσπάθεια γίνεται για τους λόγους που ανέφεραν οι συνάδελφοι της Νέας Δημοκρατίας, τότε δεν υπάρχει θέμα.
      Νομίζω όμως ότι εδώ πρέπει να έρχεστε με καθαρές κατευθύνσεις, με καθαρούς στόχους και καθαρές κουβέντες. Αυτό νομίζω ότι πρέπει να γίνεται μέσα σε αυτήν την Αίθουσα.
      Επίσης, ελπίζω ότι δεν θα πραγματοποιηθούν αυτά τα σχέδια, γιατί υπάρχουν και ζητήματα οικονομικά, τα οποία είναι υποχρεωμένη να καλύψει η Κυβέρνηση. Εγώ απορώ πραγματικά –το είπε και ο κ. Κωνσταντόπουλος προηγουμένως- εάν θα μπορέσει ο κρατικός προϋπολογισμός να συντηρεί τριάντα χιλιάδες ανθρώπους επί 1.400 ευρώ με όλες τις παρεπόμενες δαπάνες. Θεωρώ πως δεν είναι σοβαρά πράγματα αυτά για μια χώρα, της οποίας η οικονομία είναι υπό επιτήρηση. Και θα πρέπει να τα σκεφτείτε πολύ καλύτερα – όχι εσείς προσωπικά, αλλά όλη η Κυβέρνηση.
      Εκεί που θα μπορούσε να δικαιολογηθεί η λειτουργία αυτού του θεσμού είναι τα νησιά –το είπα και χθες- για πάρα πολλούς λόγους και για τους λόγους που ανέφεραν οι συνάδελφοι της Νέας Δημοκρατίας. Προσέξτε, επίσης, να μην παράξετε μία νέα γενιά, όπως πολύ σωστά είπε ο κ. Κωνσταντόπουλος, συμβασιούχων, οι οποίοι σε τρία –τέσσερα χρόνια θα δημιουργήσουν την προσδοκία πλέον της μονιμότητας. Επίσης, μη βαυκαλίζεστε, μη δημιουργείτε ουτοπικές προσδοκίες περί ανάπτυξης των παραμεθορίων περιοχών με τέτοιου είδους πρωτοβουλίες. Ανακοινώσατε –το είπα και χθες- στα Άνω Πορόια Σερρών τμήμα ΕΦΥΕΣ. Την ίδια στιγμή υπάρχουν εκεί συνοριοφύλακες, υπάρχει στρατός, για μία χώρα με την οποία αύριο θα έχουμε κοινά σύνορα, τα οποία θα συνδιαχειριζόμαστε- προσθέτουμε και άλλες δυνάμεις, για να κάνουν τι; Ν΄ αντιμετωπίζουν τις ασύμμετρες απειλές; Ποιον θα πείσετε μ’ αυτά που λέτε; Εκτός τους συναδέλφους του Νομού Σερρών, το ελληνικό Κοινοβούλιο;
       Επειδή μιλάτε συνεχώς για τις περίφημες ασύμμετρες απειλές, κύριε Υφυπουργέ, δεν αναφερθήκατε καθόλου στο θέμα της λαθρομετανάστευσης. Υποτίθεται ότι αυτό το σώμα είναι και γι’ αυτό υπεύθυνο. Σήμερα η λαθρομετανάστευση, λοιπόν -αν ρωτήσετε την Ελληνική Αστυνομία και το Λιμενικό Σώμα θα σας το πουν-  κατά 80% προέρχεται από τη θάλασσα. Εκεί τι κάνετε λοιπόν; Εκεί πώς θα λύσετε το πρόβλημα με συμπληρωματικές δυνάμεις; Εκεί δεν θα εντάξετε ΕΦΥΕΣ; Άρα, είναι υποκριτική όλη αυτή η προσπάθεια. Αυτό θέλω να τονίσω. Εν πάση περιπτώσει, κάντε το τουλάχιστον στα νησιά, μη το συνεχίζετε πουθενά αλλού, γιατί βγάλατε τη Μακεδονία και τη Θράκη, αλλά έχετε τη διάταξη μέσα «με απόφαση Υπουργού», άρα ουσιαστικά η δυνατότητα του Υπουργού επεκτείνεται ακόμη περισσότερο. 
      Εγώ πιστεύω –και τελειώνω κύριε Πρόεδρε- ότι η χώρα δεν έχει ανάγκη από ΕΦΥΕΣ. Η χώρα χρειάζεται σύγχρονες, αποτελεσματικές, υψηλού επιπέδου ως προς τη γνώση και υψηλού επιπέδου ως προς το ηθικό προσωπικό στις Ένοπλες Δυνάμεις, υψηλού επιπέδου Ένοπλες Δυνάμεις με πλήρη επαγγελματισμό. Και εκεί νομίζω ότι πρέπει να επικεντρώσει όλη της την προσπάθεια και η σημερινή Κυβέρνηση και η χθεσινή και η αυριανή. Μην περνάτε –το είπα και χθες στον κ. Σπηλιωτόπουλο- αρνητικά μηνύματα στα επαγγελματικά στελέχη των Ενόπλων Δυνάμεων. Μην τους περνάτε αντιλήψεις ότι εμείς οι πολιτικοί κάνουμε κουτοπονηριές, για να διεκπεραιώσουμε δικές μας υποθέσεις, δηλαδή ρουσφέτια. Μην περνάτε τέτοια λογική. Πρέπει εμείς να εκπέμπουμε σήμα σοβαρότητας ως πολιτικοί. Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Λυκουρέντζος έχει το λόγο για προτασσόμενη δευτερολογία τέσσερα λεπτά. 
      ΑΝΔΡΕΑΣ ΛΥΚΟΥΡΕΝΤΖΟΣ:  Κύριε Πρόεδρε, ζήτησα το λόγο στη διαδικασία της προτασσόμενης δευτερολογίας, γιατί προσερχόμενος στη Βουλή άκουσα από επίσημο ραδιόφωνο μία απαράδεκτη αξιολόγηση για τη λειτουργία σήμερα του Κοινοβουλίου. Ότι η Νέα Δημοκρατία, η Κυβέρνηση καθυστερεί τη λειτουργία του Κοινοβουλίου για να προφθάσει να καταθέσει το νομοσχέδιο, το οποίο αφορά στην επίλυση του ασφαλιστικού προβλήματος. Και έγινε με τέτοιο άδικο τρόπο αυτή η κρίση, απέναντι στη λειτουργία του Κοινοβουλίου, που με ενόχλησε ως Έλληνα Βουλευτή. Και αυτού του είδους οι αξιολογήσεις των κυρίων δημοσιογράφων πρέπει να γίνονται μ΄ έναν τρόπο, τον οποίο να χαρακτηρίζει το μέτρο. Δεν μπορεί να προσβάλλεται η ίδια η λειτουργία του Κοινοβουλίου, η ίδια η συμμετοχή των Βουλευτών στο διάλογο με επιχειρήματα του τύπου «δεν ήξεραν οι Βουλευτές της Νέας Δημοκρατίας το νομοσχέδιο και παρ’ όλα ταύτα έπαιρναν το λόγο», ή να ομιλούν ειρωνικά «αυτό είναι το ήθος της Κυβέρνησης». 
      Όλοι οι Βουλευτές γνωρίζουμε πολύ καλά, κύριε Πρόεδρε, ότι ακολουθώντας τις συνταγματικές διαδικασίες η Κυβέρνηση κατέθεσε το νομοσχέδιο, το οποίο είχε στην πρόθεσή της να καταθέσει και καμία σχέση δεν έχει με το συζητούμενο νομοσχέδιο και καμία σχέση με τη λειτουργία του Κοινοβουλίου. 
      Με την ευκαιρία, ορισμένες σκέψεις για το νομοσχέδιο, αφού άκουσα τον Κοινοβουλευτικό Εκπρόσωπο του ΠΑΣΟΚ. Σήμερα βρίσκετε τόσα επιχειρήματα να μας πείτε γιατί δεν χρειάζονται οι ΕΦΥΕΣ, όταν οι συνοριοφύλακες έφθασαν μέχρι τον Πύργο. Τότε, μπορούσαν τα ίδια επιχειρήματα να χρησιμοποιηθούν για να εξυπηρετηθούν πραγματικά κομματικές σκοπιμότητες…
      ΜΙΧΑΛΗΣ ΚΑΡΧΙΜΑΚΗΣ: Ποιες σκοπιμότητες; 
      ΑΝΔΡΕΑΣ ΛΥΚΟΥΡΕΝΤΖΟΣ: Θα τις ακούσετε.
      Και σήμερα που η Κυβέρνηση παίρνει μια πρωτοβουλία για να θωρακίσει τη χώρα, έρχεσθε και σπιλώνετε την Κυβέρνηση και σπιλώνετε τον Υπουργό. Μα, δεν είναι όμως τωρινή αυτή η πρακτική σας απέναντι στον Υπουργό Άμυνας και το κάνετε για άλλους λόγους, για το γεγονός ότι έχει σταματήσει το εσμό των οργανωμένων συμφερόντων που δρούσε στην άμυνα. Σ’ αυτή του την αντίδραση δεν έχει μόνο εσάς απέναντί του, έχει όλους όσους θίγονται. 
      Έχουμε, λοιπόν, φθάσει στο αντιδημοκρατικό φαινόμενο, σε μία δημοκρατία κατά τα άλλα, να αναφέρουν ορισμένοι δημοσιογράφοι ούτε το όνομα του Υπουργού. Γιατί; Γιατί ο κύριος Υπουργός θέλησε να βάλει μία τάξη στη λειτουργία του Υπουργείου Άμυνας, να μην επιτρέπει σ΄ εκείνους οι οποίοι βλέπουν το Υπουργείο είτε ως προώθηση των συμφερόντων τους είτε -και γνωρίζει κάποιος κύριος συνάδελφος εντός της Αιθούσης πως κάποιοι δρουν μέσα στο Υπουργείο- να διοχετεύουν δεξιά και αριστερά πληροφορίες και να σπιλώνεται ο Υπουργός και να σπιλώνεται η πολιτική ηγεσία με αβάσιμα επιχειρήματα, όπως είχε την ευκαιρία ο κ. Σπηλιωτόπουλος να αποδείξει προχθές κατά τη συζήτηση της πρότασης εμπιστοσύνης στην Κυβέρνηση.
      Τέλος σε ό,τι αφορά τις Ένοπλες Δυνάμεις, θέλω να πω ότι βεβαίως οι Ένοπλες Δυνάμεις σήμερα ενισχύονται. Βεβαίως είναι αφοσιωμένες στα καθήκοντά τους και βεβαίως δεν ενοχλείται κανένας στις Ένοπλες Δυνάμεις απ’ αυτά που συζητούμε εδώ. Αντίθετα εθίγοντο όλοι εκείνοι οι οποίοι έπρεπε να υποκύψουν και να υπογράφουν ΦΕΕ και αποφάσεις που εξυπηρετούσαν άνομα συμφέροντα. 
      Η Νέα Δημοκρατία με την πολιτική της απέδειξε το εξής: τιμά και σέβεται τους Έλληνες αξιωματικούς, εκείνους οι οποίοι διατηρούν την ηθική τους ακεραιότητα, τη στρατιωτική τους ακεραιότητα και οι οποίοι βεβαίως δεν έχουν να φοβηθούν τίποτα από την Κυβέρνηση. Εμείς δεν θέλουμε υποτακτικούς αξιωματικούς, δεν θέλουμε να υπογράφουν χάρη των συμφερόντων. Θέλουμε να σέβονται τον ιδρώτα του ελληνικού λαού, να σέβονται και το τελευταίο ευρώ και αυτό ακριβώς κάνουμε. 
      Κύριε Πρόεδρε, καταλήγοντας θέλω να πω…
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, αυτό έχει σχέση με το νομοσχέδιο; Άμα απαντήσουμε, μη μας πείτε…
      ΑΝΔΡΕΑΣ ΛΥΚΟΥΡΕΝΤΖΟΣ: Έχει απόλυτη σχέση. Ρωτήστε τον Κοινοβουλευτικό σας Εκπρόσωπο, ο οποίος είπε ότι εμείς προσβάλλουμε τα στελέχη των Ενόπλων Δυνάμεων και ότι η χώρα βρίσκεται υπό επιτήρηση. Γι’ αυτό θα αναφερθώ και στα χρήματα, γιατί θέσατε το ζήτημα ότι η οικονομία της χώρας είναι υπό επιτήρηση.
      Μην έρχεσθε σε μας να μιλάτε, «στο σπίτι του κρεμασμένου για σχοινί», λέει ο λαός μας γιατί αν η χώρα βρίσκεται υπό επιτήρηση, βρίσκεται μετά από είκοσι πέντε χρόνια σοσιαλιστικής διακυβέρνησης και σήμερα πληρώνουμε σε τόκους και σε δάνεια το 150% και πλέον του ζητούμενου από την Ελλάδα Δ΄ Κοινοτικού Πλαισίου Στήριξης το οποίο θέλουμε να πάρουμε ως ενίσχυση, μόνον με τον προϋπολογισμό του 2005.
      ΒΑΣΙΛΕΙΟΣ ΟΙΚΟΝΟΜΟΥ: Θα ανοίξουμε συζήτηση και για το Δ΄ ΚΠΣ; 
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, έχετε δίκιο, αλλά αυτό που σωστά επισημαίνετε, να το εφαρμόσουν όλοι, να το εφαρμόσετε. Δηλαδή να μην απομακρυνόμαστε από το συζητούμενο νομοσχέδιο.
      ΒΑΣΙΛΕΙΟΣ ΟΙΚΟΝΟΜΟΥ: Ο κ. Λυκουρέντζος δύο ημέρες δεν παρακολούθησε τη συζήτηση. Λέει άλλα αντί άλλων. Εμείς τι πρέπει να κάνουμε; Να τον αφήσουμε να λέει …
      ΠΡΟΕΔΡΕΥΩΝ (Γεώργιος Σούρλας): Θα λέει. Βλέπετε, καθιερώσατε ένα σύστημα απομάκρυνσης από το συζητούμενο νομοσχέδιο. 
      Ήθελα μόνο να κάνω μια παρατήρηση σε αυτά που είπε ο κ. Λυκουρέντζος που αφορούν τη Βουλή, ότι καθυστερούσε η νομοθετική εργασία για να δοθεί χρόνος κατάθεσης του νομοσχεδίου του Υπουργείου Οικονομίας και Οικονομικών.
      Πληροφορώ λοιπόν το Σώμα ότι η κατάθεση έγινε στις 12.50΄ και έχουν περάσει από τότε δύο ώρες. Αυτό επιβεβαιώνει κατά τρόπο κατηγορηματικό ότι δεν είναι ακριβή αυτά που υποστηρίζουν και διαδίδουν τα Μέσα Μαζικής Επικοινωνίας και καλά θα κάνουν να μην πετροβολούν τη Βουλή οι κύριοι δημοσιογράφοι, όσοι εξ αυτών το κάνουν, διότι βλάπτουν τη λειτουργία του δημοκρατικού μας συστήματος. 
      Κυρίες και κύριοι συνάδελφοι, έχω την τιμή να ανακοινώσω ότι η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει την έκθεσή της στο σχέδιο νόμου του Υπουργείου Δικαιοσύνης «Θέματα εξωτερικών φρουρών». 
      Η εισηγήτρια της Νέας Δημοκρατίας κα Αριάδνη Μανούσου-Μπινοπούλου έχει το λόγο για τέσσερα λεπτά. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Για να περιοριστώ –να κάνω τη χάρη στον κύριο συνάδελφο- στο νομοσχέδιο, θέλω να πω ότι σήμερα, για μια ακόμη φορά, εμείς είμαστε θεατές μιας καινούριας διάστασης απόψεων των συναδέλφων της Αξιωματικής Αντιπολίτευσης. 
      Ο κ.Τσοχατζόπουλος το 2001 είχε ταχθεί υπέρ της λειτουργίας των ΕΦΥΕΣ και είχε διατυπώσει τα εξής: «Οι νέες εφεδρείες άμεσης ετοιμότητας θα χρησιμοποιηθούν αφ΄ενός σε εξειδικευμένες αποστολές και αφ΄ετέρου για να συμβάλουν στη μείωση της ανεργίας σε παραμεθόριες περιοχές, στη δημιουργία κινήτρων για παραμονή του ακριτικού πληθυσμού στις εστίες του με το τρίπτυχο στρατολογία-εκπαίδευση-χρηματοδότηση από το ΥΠΕΘΑ. 
      Εάν, κύριοι συνάδελφοι της Αξιωματικής Αντιπολίτευσης, αυτό το κείμενο δεν σας είχα πει ποιος το είχε πει ή ποιος το υπογράφει, θα νομίζατε ότι είναι δικό μας κείμενο, αυτού του νομοσχεδίου. 
      Και όμως, ήλθε σήμερα ο κ. Ευθυμίου και είπε: «Είναι αδιανόητο να συνδυάζετε την αμυντική πολιτική της χώρας με την οικονομική ενίσχυση των περιοχών». Και ο κ. Χρυσοχοΐδης ήταν κατηγορηματικός στο ότι δεν χρειάζονται αυτοί οι θεσμοί.
      Οπωσδήποτε, κύριοι συνάδελφοι, έχουμε διαφορετική προσέγγιση σε πολλά θέματα που άπτονται των κοινωνιών των παραμεθορίων περιοχών. Και αυτό έχει αποδειχθεί γιατί ο πρώην Υπουργός σας της Εθνικής Άμυνας, ο κ. Παπαντωνίου, με υπερηφάνεια, στην αρμόδια επιτροπή όταν είχαμε εισαγάγει το νομοσχέδιο, είχε πει ότι κλείσανε τα κέντρα εκπαίδευσης στις παραμεθόριες περιοχές. Ενώ εμείς πραγματικά με υπερηφάνεια λέμε ότι τα ανοίγουμε και τα λειτουργούμε για να ενισχύσουμε την περιφέρειά μας.
      ΜΙΧΑΗΛ ΧΡΥΣΟΧΟΪΔΗΣ: Κέντρα εκπαίδευσης που δεν υπήρχαν, κυρία συνάδελφε. Τώρα φτιάχνονται.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Τώρα, αυτό λέω κι εγώ. 
      ΒΑΣΙΛΕΙΟΣ ΟΙΚΟΝΟΜΟΥ: Αυτά δεν υπήρχαν.
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, σε λίγο θα πάρετε το λόγο.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Σας παραπέμπω στα πρακτικά της επιτροπής να δείτε τι είχε πει ο κ. Παπαντωνίου γι’ αυτό το θέμα. Είχε πει ότι «εμείς τα κλείνουμε κι εσείς τα ανοίγετε».
      ΜΙΧΑΗΛ ΧΡΥΣΟΧΟΪΔΗΣ: Γιατί υπήρχε ένα ολοκληρωμένο σχέδιο, γι’ αυτό. 
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Το γνωρίζω πολύ καλά, κύριε Χρυσοχοΐδη.
      ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι του ΠΑΣΟΚ, θ΄ απαντήσετε σε λίγο.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Όπως σας είπα, έχουμε μια τελείως διαφορετική προσέγγιση. Τονίζω για μια ακόμα φορά ότι είναι μέγα σφάλμα ν΄ αγνοείτε ή να υποτιμάτε την κοινωνική προσφορά και την παρέμβαση των Ενόπλων Δυνάμεων στις παραμεθόριες περιοχές μας.
      Οπωσδήποτε περίμενα να μιλήσουν και άλλοι συνάδελφοί σας για το νομοσχέδιο που ανήκουν σε περιοχές της παραμεθορίου. Δεν τόλμησαν να το κάνουν και ένας-δύο που μίλησαν για πρώτη φορά, άκουσα οι τοποθετήσεις τους να έχουν έναν ακαδημαϊκό τύπο.
      Θέλω να ευχαριστήσω όλους τους συναδέλφους γιατί με τις τοποθετήσεις αυτές η Αντιπολίτευση επιρρωνύει το σωστό του θεσμού μας.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευγενικός και πολύ κοινοβουλευτικός ο επίλογος.
      Το λόγο έχει τώρα ο εισηγητής του ΠΑΣΟΚ κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Εγώ, κύριε Πρόεδρε, να μην κουνήσω το βιβλίο που έχω στα χέρια μου, όπως το κούνησε ο κύριος Υφυπουργός, αλλά είναι η Λευκή Βίβλος του 2004, η οποία ομιλεί για την παλλαϊκή άμυνα στη σελίδα 108 και δεν έχει καμία σχέση με αυτό που ισχυρίστηκε ο κύριος Υπουργός. Εμείς αλλιώς αντιλαμβανόμεθα την έννοια της εφεδρείας, αλλιώς αντιλαμβανόμεθα την έννοια της παλλαϊκής άμυνας. Είναι επίσημο...
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Εγώ όμως θα σας το χαρίσω το βιβλίο!
      ΠΡΟΕΔΡΕΥΩΝ (Γεώργιος Σούρλας): Το Προεδρείο δεν μπορεί να κάνει τίποτα όταν δύο βιβλία εγείρονται εδώ. Θα χρειαστεί να βρεθείτε αργότερα.
      ΒΑΣΙΛΕΙΟΣ ΟΙΚΟΝΟΜΟΥ: Είναι τα ίδια βιβλία; 
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Πώς δεν είναι; 
      ΒΑΣΙΛΕΙΟΣ ΟΙΚΟΝΟΜΟΥ: Εγώ μιλάω για την έκδοση του Υπουργείου Εθνικής Άμυνας, είναι το επίσημο βιβλίο, η Λευκή Βίβλος, η οποία είναι κατατεθειμένη με όλα τα πεπραγμένα και υπάρχει με όλες τις εξαγγελίες
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Δεν καταλαβαίνουμε τη λέξη «Βίβλος». 
      ΒΑΣΙΛΕΙΟΣ ΟΙΚΟΝΟΜΟΥ: Έτσι ονομάζεται, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Θα έχει και ο κ. Κωνσταντόπουλος βιβλίο απ’ ό,τι κατάλαβα. 
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Συνήθως «Βίβλο» έχουν οι δογματικοί.
      ΠΡΟΕΔΡΕΥΩΝ (Γεώργιος Σούρλας): Κύριε Οικονόμου, συνεχίστε.
      ΒΑΣΙΛΕΙΟΣ ΟΙΚΟΝΟΜΟΥ: Απλά περιγράφω το βιβλίο που έχω στα χέρια μου και είναι επίσημο.
      Θέλω να πω ότι εμείς για το νομοσχέδιο αυτό εστιάσαμε στο ζήτημα ότι για την αξία –υπό την έννοια της στρατιωτικής αξίας ή της ασφαλείας- αυτού του νομοσχεδίου δεν μας έπεισε η Κυβέρνηση αλλά και κανένας από τους Βουλευτές που εστίασαν σε άλλα θέματα. Δεν μας έπεισαν για την αξία του να ψηφιστεί και ότι θα λειτουργήσει. Άρα, ως προς το θέμα που έθιξαν κάποιοι συνάδελφοι-Βουλευτές των ακριτικών νομών που είπαν ότι πρέπει να πάρουμε τα ντουφέκια στα χέρια και να έχουμε τους ντόπιους που θα πάρουν τα ντουφέκια στα χέρια για να πολεμήσουν, πρέπει να καταλάβουν το εξής. 
      Τους το είπε χθες και ο Υπουργός Εθνικής Άμυνας κ. Σπηλιωτόπουλος. Είπε ότι πλέον δεν έχουμε πολέμους με τα κλασικά σημεία που βλέπουμε στις κινηματογραφικές ταινίες, που γίνονται γιουρούσια με τα γιαταγάνια και τα τουφέκια. Έχουμε κρίσεις. Η κρίση –πέραν του θέματος τι θεωρείται κρίση και τι δεν θεωρείται κρίση- σημαίνει υψηλής τεχνολογίας όπλα, έμπειρο και εξειδικευμένο προσωπικό που χειρίζεται αυτά τα όπλα και πολύ εστιασμένο το σημείο μάχης. Κάπως έτσι δεν είναι, κύριε Υπουργέ; 
      Άρα ο άνθρωπος που έρχεται από το σπίτι του και παίρνει το τουφέκι για τέσσερις μήνες, όχι μόνο δεν προσφέρει τίποτα στρατιωτικά, όχι μόνο δεν προσφέρει τίποτα στο να αντιμετωπίσει ασύμμετρες απειλές, όχι μόνο δεν υπάρχει περίπτωση να λειτουργήσει με κανέναν τρόπο μέσα στο σύστημα ασφάλειας και άμυνας της χώρας, αλλά η μόνη σκοπιμότητα που υπηρετεί είναι το να του δώσουμε τα 5 ευρώ που θα μπορέσουν να καλύψουν κάποια κενά στο εισόδημά του. Αυτό, το είπε και ο κ. Χρυσοχοΐδης, είναι η πεμπτουσία του νομοσχεδίου και αυτό εμείς θέλαμε να δείξουμε και γι΄ αυτό είμαστε επιφυλακτικοί. Δεν έχουμε πρόβλημα με κανέναν ακριτικό νομό, κυρία εισηγήτρια της Αντιπολιτεύσεως, δεν έχουμε κανένα πρόβλημα με κανέναν άνθρωπο που θέλει να πιάσει δουλειά αλλά δεν είναι η δική μας αντίληψη με τέτοιον τρόπο να βρούμε τέσσερις μήνες δουλειά σε κάποιους ανθρώπους που δεν έχουν να κάνουν κάτι στα νησιά –άντε σε αυτό να πούμε ότι έχει μια σκοπιμότητα- ή, τέλος πάντων, σε όλη την κλασική παραμεθόριο.
      Εμείς λέμε ότι θα μπορούσε να βρει άλλους τρόπους η Κυβέρνηση. Είπε κάποιος συνάδελφος χθες, μα, αν πήγαιναν στη ΔΕΗ δεν θα ήταν το ίδιο; Ε, ας πάνε σε κάποιες άλλες υπηρεσίες γιατί δεν είναι το ίδιο. Αν θέλετε να κλείσετε λίγο το ζήτημα της ανεργίας, που δεν είναι όμως αυτός τρόπος ανάπτυξης αλλά είναι ένας τρόπος ρουσφετολογικός, κατά τη δική μας άποψη, ας βρουν κάτι άλλο και όχι το στρατό. Μην εμπλέκεται ο στρατός, μην εμπλέκεται η άμυνα της χώρας μέσα στη λογική τού να διευθετήσουμε ζητήματα εργασιακά ή για  να καλύψουμε κάποια εκλογικά μας κενά. 
      Επίσης θέλω να πω και κάτι άλλο. Είπε χθες ο Υπουργός, κύριε Λαμπρόπουλε, ότι συζητάει να φέρει νομοσχέδιο –γιατί τον πολιορκήσαμε και δεν μπόρεσε να ξεφύγει από την πολιορκία, γιατί είναι τα προεκλογικά λεγόμενα και τα πεπραγμένα της Κυβέρνησης και του κόμματος- περί εξαμήνου. Έκανε μια υπεκφυγή, προσπάθησε να κάνει μια τρίπλα, τέλος πάντων αλλά δεν τα κατάφερε και μας είπε και ένα καινούργιο νέο ότι θα φέρει νομοσχέδιο, που θα προβλέπει ότι η στράτευση υποχρεωτικά θα είναι στα δεκαοκτώ χρόνια. Είπε ότι συζητάει με τις πολιτικές νεολαίες και έχει καταλήξει και θα συνδυάσει τα δεκαοκτώ χρόνια με στρατιωτική θητεία έξι μηνών. Είπε ότι θα το συνδυάσει έτσι. Και ρωτάω εγώ: Έχει γίνει τέτοια συζήτηση στα κόμματα στη Βουλή, έχει έρθει στην επιτροπή; Οι πολιτικές νεολαίες τι λένε; Γιατί εγώ ξέρω ότι η νεολαία ΠΑΣΟΚ ειδικά δεν συμφωνεί, όπως το ίδιο ξέρω και για την ΚΝΕ ότι δεν συμφωνεί αλλά και άλλες νεολαίες, όπως και του Συνασπισμού. Επίσης έχει υπάρξει μελέτη, έχει υπάρξει συζήτηση ότι εμείς θα ακολουθήσουμε το σύστημα του  Ισραήλ ή της Κύπρου όσον αφορά τη θητεία; Είναι τρόποι αυτοί, πιστεύετε εσείς, αντιμετώπισης των κενών; Μήπως η ενίσχυση του θεσμού των ΕΠΟΠ θα ήταν η τελική λύση που την ξεκίνησε το ΠΑΣΟΚ και πρέπει να την προχωρήσετε; 
      Και αυτό που θα ήθελα να πω για να τελειώσω είναι το εξής: Λέτε ότι ο φόβος μας για κομματικό ή συντεταγμένο εφεδρικό στρατό είναι λάθος και αναφέρετε ότι έχει τρία κλειδιά το νομοσχέδιο. Το είπε ο κ. Τζαμτζής, το λέτε και σεις. Η έννοια της πρόσληψης είναι όντως από το μόνιμο πληθυσμό των νομών. Εμείς άλλο σας λέμε, καταλαβαίνετε τι λέμε αλλά δεν το απαντάτε. Σας λέμε ότι οι ΕΦΥΕΣ οι οποίοι θα προσληφθούν από το Νομό Φλωρίνης –αναφέρω το νομό αυτόν γιατί αναφέρθηκε προηγουμένως ο συνάδελφος- θα πάνε αύριο με το τάγμα τους μέσα στα Γρεβενά που είναι μονοεδρική …
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Δεν πάνε…
      ΒΑΣΙΛΕΙΟΣ ΟΙΚΟΝΟΜΟΥ: Λέτε από πού προσλαμβάνονται. Πέστε μου σε ποιο σημείο απαγορεύεται να μετακινηθούν.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής ΄Αμυνας): Υπάρχουν τρία σημεία. 
      ΠΡΟΕΔΡΕΥΩΝ (Γεώργιος Σούρλας): Σας παρακαλώ ολοκληρώστε, κύριε Οικονόμου. 
      ΒΑΣΙΛΕΙΟΣ ΟΙΚΟΝΟΜΟΥ: Ένα λεπτό, κύριε Πρόεδρε. Κύριε Υπουργέ, εσείς λέτε πως προσλαμβάνονται, πρέπει να υπάρχει εντοπιότητα και όχι για το πού θα υπηρετούν. Αν στείλετε τη μονάδα το τάγμα που υπηρετούν οι ΕΦΥΕΣ στα Γρεβενά, που είναι μονοεδρική, ποιος θα το απαγορεύσει αυτό; Βάλτε αυτήν τη ρύθμιση, τέλος πάντων, και θα μπορούμε έτσι να εξασφαλίσουμε έναν τρόπο αντικειμενικής λειτουργίας τουλάχιστον του θεσμού. 
      ΠΡΟΕΔΡΕΥΩΝ (Γεώργιος Σούρλας): Ο ειδικός αγορητής του Συνασπισμού κ. Κωνσταντόπουλος έχει το λόγο.
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κύριε Πρόεδρε, να επισημάνω επαναλαμβάνοντας ορισμένα αυτονόητα για να μη φορτίζεται τόσο ο κύριος Υπουργός και θεωρεί ότι τον αδικούμε.
     Το πρώτο αυτονόητο είναι ότι υπάρχουν περιοχές στην περιφέρεια που έχουν σοβαρό πρόβλημα καθήλωσης ως προς όλους τους δείκτες τους οικονομικούς και τους κοινωνικούς. Και αυτά τα μεγάλα προβλήματα είναι εκείνα που πιστοποιούν ότι δεν μπήκε ποτέ η ισόρροπη περιφερειακή ανάπτυξη σε πρώτη πολιτική προτεραιότητα από τις κυβερνήσεις μέχρι σήμερα. Αυτό να το χρεώνεστε και όχι να επιχειρηματολογείτε επ’ αυτού και να το επισημαίνετε εναντίον της κοινωνίας ή εναντίον των προβλημάτων. 
     Δεύτερον, η παρατήρηση που σας λέμε εμείς είναι ότι επιχειρείτε με υποκατάστατο τρόπο να αντιμετωπίσετε υπαρκτά κοινωνικά προβλήματα. Θέλετε να σας υπομνήσω τη νοσηρή πατέντα με την οποία αντιμετωπίστηκε το πρόβλημα της καθυστέρησης της περιφέρειας; Διασπορά στρατοπέδων, διασπορά κέντρων, διασπορά καζίνο, διασπορά πανεπιστημίων, διασπορά διοικητικών και άλλων υπηρεσιών. Είναι υποκατάστατο. Το έκαναν και άλλοι πριν από εσάς. Το γεγονός ότι το έκαναν δεν σημαίνει ότι πρέπει και εσείς να πατάτε σε αυτήν την πεπατημένη. 
     Τρίτη παρατήρηση. Άκουσα εδώ βαρύγδουπα λόγια: «Να θωρακίσουμε τη χώρα». Μη φουσκώνουμε έτσι πράγματα τρέχοντα που έχουν ένα διεκπεραιωτικό χαρακτήρα. Ένα νομοσχέδιο διεκπεραιωτικό είναι. Η θωράκιση της χώρας εξαρτάται από τους ΕΦΥΕΣ, κύριοι συνάδελφοι; Διεκπεραιωτικό νομοσχέδιο είναι, σας το είπα και προχθές. Το βρήκατε στο συρτάρι και το προωθήσατε. 
     Και πραγματικά απορώ, όταν γυρίζετε και μου λέτε ότι δεν το κάναμε μόνοι μας ως πολιτική ηγεσία, αλλά το κάναμε και με τους στρατιωτικούς. Χαίρω πολύ! Την ευθύνη της νομοθετικής εξουσίας την έχει η Κυβέρνηση. Φέρνετε ένα διεκπεραιωτικό νομοσχέδιο. Σας λέμε ότι δεν είναι το καλύτερο που έχετε να κάνετε. Δεν θα ακούσουμε –επειδή κάνουμε πολιτική κριτική- ότι δεν υπολογίζετε την ασφάλεια της χώρας, ότι θέλετε να μείνει χωρίς θωράκιση η περιοχή των ακριτικών νησιών και ότι δεν ενδιαφέρεστε για την κοινωνία, την ανεργία. Τι πράγματα είναι αυτά; Για να περιοριστούμε στα μέτρα της πραγματικότητας! Διεκπεραιώνετε μία εκκρεμότητα από παλιά, τη διεκπεραιώνετε διαχειριστικά και διαδικαστικά, τη διεκπεραιώνετε με κακό τρόπο και ερχόμαστε εδώ για να ακούσουμε το ίδιο πράγμα: Οι γαλάζιες και οι πράσινες αμαρτίες. Ε, δεν ενδιαφέρουν τον κόσμο ούτε οι πράσινες, ούτε οι γαλάζιες αμαρτίες. 
     Υιοθετήθηκε τον τελευταίο καιρό ένα σλόγκαν και το ακούω να λέγεται και από τους μεν και από τους δε: «Μη μιλάτε στο σπίτι του κρεμασμένου για σχοινί». Προφανώς σας ενδιαφέρει το σχοινί και δεν θέλει κανείς από εσάς να είναι το σχοινί. Δεν σας ενδιαφέρει ότι το σπίτι του κρεμασμένου είναι το δημόσιο χρήμα, είναι η ελληνική κοινωνία, είναι η ελληνική νεολαία, είναι η ελληνική περιφέρεια; 
     Και κάτι ακόμα. Ο ένας έχει την πράσινη βίβλο, ο άλλος έχει τον προεκλογικό κώδικα. Ε, τα γράφετε αυτά προεκλογικά εν γνώσει σας ότι είναι έπεα πτερόεντα...
     ΒΑΣΙΛΕΙΟΣ ΟΙΚΟΝΟΜΟΥ:  Λευκή βίβλος. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Ναι. Ή μαύρη ή λευκή ή όπως θέλετε βαπτίστε τη. Αν καθίσει κάποιος νέος πολιτικός επιστήμων, κύριε συνάδελφε –γιατί είστε νέος στο Κοινοβούλιο- και γράψει παίρνοντας τις προεκλογικές διακηρύξεις των κομμάτων ποιες τηρήθηκαν και ποιες πετάχτηκαν στο καλάθι των αχρήστων, θα γράψει ντοκτορά για την αποθέωση της πολιτικής ασυνέπειας. Θα γράψει επιστημονική πραγματεία για τον εύκολο τρόπο με τον οποίο προεκλογικά σκορπάμε στον κόσμο κούφια λόγια.
     Εγώ σας είπα, κύριε Υπουργέ, και κάτι ακόμα και σας είδα έτσι να το ειρωνεύεστε λιγάκι. Δικαίωμά σας. Σας είπα κάτι πολύ απλό. Να σας πω ένα περιστατικό, επειδή έχω συνηθίσει να είμαι ρεαλιστής. Τριάντα χρόνια δουλεύοντας ξέρω τα πράγματα έτσι όπως έρχονται. 
     Προσλαμβάνεται ένας με τριετή θητεία σε ηλικία τριάντα τριών χρόνων. Όταν συμπληρώσει τα τριάντα πέντε χρόνια, δεν θα του πείτε «φύγε», θα μείνει. Έτσι δεν είναι;
     ΑΡΙΑΔΝΗ ΜΑΝΟΥΣΟΥ – ΜΠΙΝΟΠΟΥΛΟΥ: Όχι, λύεται. 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ:  Α, λύεται. Μάλιστα. 
     ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Γιατί θα μείνει; 
     ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ:  Περιμένετε, μισό λεπτό.
      Και μετά από δύο –ή τρία χρόνια, αν είναι και μικρότερης ηλικίας- αν έχει καλύψει κάποια πράγματα με βάση τη λογική του νομοσχεδίου σας, έχει κοινωνικό κριτήριο να διεκδικήσει τη μία πόλη αυτής της δυνατότητας;  Το έχει ή δεν το έχει; 
      Κύριε Υπουργέ, για να συνεννοηθούμε. Τα κριτήρια που βάλατε είναι οικογενειακή κατάσταση, κοινωνική κατάσταση, οικονομική κατάσταση και κατάσταση εργασιακή. Επειδή, λοιπόν, είναι ακάλυπτος ως προς αυτά, τον παίρνετε με τριετή σύμβαση. Σε τρία χρόνια του λέτε «δεν σε ξαναπαίρνουμε». 
      Αυτός ο άνθρωπος που θα βρεθεί με ακάλυπτες μετά από τρία χρόνια αυτές τις ανάγκες, δικαιούται να διεκδικήσει το ρουσφέτι του, αυτό της επαναπρόσληψης, της προσφυγής στο δημόσιο, της επανάληψης της σύμβασης;
      Επειδή δεν θέλω να κάνω κατάχρηση του χρόνου, θα σας πω και το τελευταίο, το οποίο είναι το εξής: Έχετε υπ΄όψιν σας την επιστημονική έκθεση της Βουλής; Την έχετε. Σας προβληματίζει αυτό που σας λέει; Είναι αυτό που σας είπα και εγώ στην κατ’ άρθρο συζήτηση που προηγήθηκε. 
      Θα σας το διαβάσω και τελειώνω, κύριε Πρόεδρε. Επιτρέψτε μου.
      «Από το συνδυασμό των ως άνω διατάξεων προκύπτουν ορισμένα ερμηνευτικά ζητήματα».
 Και τα ερμηνευτικά ζητήματα ξέρετε ότι όταν προκύπτουν λύνονται είτε με απασχόληση της υπηρεσίας είτε με απασχόληση της δικαιοσύνης. Όταν ο νόμος εκ γενετής δημιουργεί ερμηνευτικά προβλήματα, αρχίζουν οι διοικητικές προσφυγές και οι δίκες.
      «Η απαγόρευση απασχόλησης με σχέση παροχής υπηρεσιών προς οιοδήποτε φυσικό ή νομικό πρόσωπο του ιδιωτικού και του δημοσίου τομέα, ισχύει μόνο για το διάστημα που οι εν λόγω έφεδροι τελούν υπό τα όπλα. Άρα, για το υπόλοιπο διάστημα της συμβατικής τους σχέσης προς το Υπουργείο Εθνικής Άμυνας, η απαγόρευση αυτή δεν ισχύει.
      Όμως, το εάν, το πότε και για πόσο χρόνο θα τελούν υπό τα όπλα είναι κάτι που ευλόγως αδυνατούν να γνωρίζουν.
      Συνεπώς, ή θα πρέπει να μη συνάπτουν καμία σύμβαση παροχής υπηρεσιών με οποιονδήποτε κατά τη διάρκεια της ένταξής τους στο θεσμό ή θα πρέπει να παραιτούνται από τη σύμβαση αυτή, ευθύς ως κληθούν υπό τα όπλα». 
      Και λέει από κάτω: «Με αυτές τις ερμηνευτικές εκδοχές δεν φαίνεται να συνάδουν με έναν από τους σκοπούς του θεσμού αυτού που είναι -κατά την αιτιολογική έκθεση που συνοδεύει το νομοσχέδιο- η συμβολή στην τόνωση της οικονομίας παραμεθορίων περιοχών και η παραμονή σ’ αυτές νέων ανθρώπων».
      Η Επιστημονική Επιτροπή της Βουλής σάς λέει ότι δημιουργείτε τέτοια σύγχυση, ώστε τους οδηγείτε τους ανθρώπους είτε να μην υπογράφουν σύμβαση είτε να μην οδηγούνται σε αυτήν την ανάληψη της συγκεκριμένης ένταξης, πράγμα το οποίο κάνει απρόθυμους ορισμένους να έρθουν. 
      Δείτε την ετερογονία των σκοπών, απασχοληθείτε. Εσείς νομοθετείτε, εσείς έχετε το μαχαίρι και το πεπόνι.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο συνάδελφος κ. Καρχιμάκης, για να δευτερολογήσει.
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, θέλω να επαναλάβω για άλλη μια φορά ότι όταν στο Κοινοβούλιο έρχονται νομοθετικές παρεμβάσεις που αφορούν το Υπουργείο Εθνικής Άμυνας, πρωτίστως θα πρέπει να στοχεύουν στην ενίσχυση της αμυντικής θωράκισης της χώρας μας. Από εκεί και μετά, οτιδήποτε άλλο έπεται, είναι δεκτό και χρήσιμο.
      Αυτό που διαπιστώσαμε σήμερα από τους συναδέλφους της Νέας Δημοκρατίας είναι ότι σχεδόν κανείς δεν μίλησε για το πρώτο στοιχείο που ανέφερα. Όλοι ήταν στη λογική πόσα κομμάτια θα πάει ο καθένας στο νομό του, για να κάνει τη δουλειά του και να κάνει τις προσλήψεις, προκειμένου να ενισχύσει την εκλογική του πελατεία ή την εκλογική του βάση.
    Αυτό ας είναι το επόμενο. Δυστυχώς, με τις ρυθμίσεις ή τις αλλαγές που έχουν γίνει στο κομμάτι των κριτηρίων και των ΕΠΟΠ σ’ αυτό το νομοσχέδιο, που δεν υπάρχουν σαφή κριτήρια, ουσιαστικά οι συνάδελφοι της επαρχίας θα βρουν τον μπελά τους. Διότι μπορεί μεν ο Υπουργός να θέλει να τους βάλει πέντε-δέκα άτομα, αλλά οι πιέσεις θα είναι για εκατό και διακόσιους. Και ουσιαστικά αυτό θα αποβεί επί πολιτική ζημία των συναδέλφων, αλλά και της παράταξης της Νέας Δημοκρατίας. 
    Ας το ξανασκεφθείτε, λοιπόν. Δεν σας συμφέρει, αφού ουσιαστικά δεν έχετε στις προτεραιότητές σας την αξιοκρατία ή, τέλος πάντων, την αντικειμενικότητα των κριτηρίων. Ας το ξανασκεφθείτε με βάση το συμφέρον σας, διότι δεν σας συμφέρει αυτή η διαδικασία και αυτή η κατάσταση. 
    Θεωρώ, λοιπόν, ότι αντί να ενισχυθούν οι υπάρχουσες δομές των Ενόπλων Δυνάμεων, δηλαδή του ενεργού στρατού, οδηγούμαστε σε μια διασπορά, όπως είπα και στην πρωτολογία μου και σε μια διάχυση τέτοιου είδους, η οποία ουσιαστικά σε καμία περίπτωση δεν βοηθά τον επιδιωκόμενο στόχο, τουλάχιστον όπως αναφέρει το νομοσχέδιο.
    Θέλω επίσης να πω ότι τα κριτήρια, τα μόρια, δεν μπορεί να είναι αόριστα, όπως διατυπώνονται στο νομοσχέδιο. Θα πρέπει να εξειδικευτούν και να υπάρξει συγκεκριμένος συντελεστής μοριοδότησης, αν θέλουμε να μιλάμε για αντικειμενικό σύστημα.
    Υπάρχει μία παράγραφος, νομίζω στο άρθρο 11, που λέει ότι συμμετέχουν οι ΕΦΥΕΣ σε όλες τις δραστηριότητες, ιδίως στην εσωτερική λειτουργία και την ασφάλεια. Το «ιδίως» νομίζω ότι πρέπει να γίνει «κυρίως στην επιχειρησιακή ετοιμότητα και την πολεμική αποστολή». Πρέπει να κατανοήσουμε επιτέλους ότι η κύρια δουλειά του στρατού είναι άλλη, δεν είναι εσωτερικού χαρακτήρα.
    Ως προς την εκπαίδευση λέει στο συγκεκριμένο άρθρο ότι παρακολουθούν την εκπαίδευση της μονάδας τους από κοινού με την ενεργό δύναμη ή ξεχωριστά. Η ξεχωριστή εκπαίδευση νομίζω ότι είναι εκ του πονηρού. Η επιδίωξη πρέπει να είναι η πλήρης ένταξη στον ενεργό στρατό σε όλη τη διάρκεια της υπηρεσίας τους. Αλλιώς δεν επιτυγχάνεται ο στόχος του νομοθετήματος, τουλάχιστον όπως λέει το νομοσχέδιο.
    Ως προς τα οικονομικά στοιχεία, απ’ ό,τι φαίνεται, θα δαπανηθούν για τα έτη 2005 και 2006 17.000.000 ευρώ. Θα μπορούσαμε να πάμε σε μια άλλη επιλογή. Γιατί να πάμε σε δύο χιλιάδες εποχικούς και να μην πάμε σε εξακόσιους μόνιμους; Εφόσον θέλετε να διασφαλίσετε και το θέμα της απασχόλησης και της καταπολέμησης της ανεργίας κλπ., προχωρήστε σε επιπλέον εξακοσίους ΕΠΟΠ.
    Θέλω να πω επίσης ότι δεν καταπολεμάται η ανεργία με αυτόν τον τρόπο. Όπως σωστά είπε ο συνάδελφος κ. Ευθυμίου, όταν το πρόγραμμα δημοσίων επενδύσεων έχει περικοπεί, όταν έργα τα οποία ουσιαστικά ήταν χρηματοδοτημένα ακυρώθηκαν, άλλου είδους αναπτυξιακές παρεμβάσεις ανεστάλησαν, δεν μπορούμε να λέμε ότι αυτό θα καλύψει το αναπτυξιακό έλλειμμα των παραμεθορίων περιοχών. 
    Ευχαριστώ, κύριε Πρόεδρε.
    ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε συνάδελφε.
    Ο κύριος Υπουργός έχει το λόγο για πέντε λεπτά.
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Κύριε Πρόεδρε, κύριοι συνάδελφοι, είμαι αναγκασμένος να πω και πάλι –το τόνισα κατά κόρον- ότι ο πρώτος και βασικός μας στόχος είναι η στήριξη των μονάδων μας στις παραμεθόριες περιοχές, η καλύτερη επάνδρωσή τους και να έχουμε μια καλή εφεδρεία εκπαιδευμένη και οργανωμένη. Αυτός είναι. Τώρα, εάν συνδυάζεται με το να έχει κάποιο όφελος η περιοχή, να έχουν κάποιο όφελος κάποιοι άνθρωποι που εργάζονται εποχικά, είτε είναι αγρότες είτε οτιδήποτε άλλο και θα συμπληρώσουν το εισόδημά τους, αυτό είναι κακό; Δεν πάμε να λύσουμε το πρόβλημα της ανεργίας με αυτό. Το τονίζουμε. 
    Ο στόχος μας ως Υπουργείο Εθνικής Άμυνας είναι να εξασφαλίσουμε το αξιόμαχο των μονάδων μας. Ένας τρόπος είναι αυτός. Δεν είπαμε ότι λύνουμε το πρόβλημα. Έχουμε και άλλα πολλά να κάνουμε. Είναι οι ΕΠΟΠ, είναι η αναδιάρθρωση που έχουμε ξεκινήσει και κάνουμε, είναι πολλά να κάνουμε. Ένας τρόπος είναι μόνο.
    Ο νόμος είναι σαφής. Όταν κάποιος συμπληρώσει το τριακοστό πέμπτο έτος της ηλικίας, φεύγει αυτοδικαίως. Δεν του δημιουργούμε, λοιπόν, από τώρα καμία προσδοκία. Θέλουμε στρατιώτη και δεν μπορούμε να έχουμε σαράντα πέντε χρονών στρατιώτη. Αυτό, λοιπόν, είναι κατανοητό. Γιατί αυτή η παρεξήγηση;
    Επίσης, δεν ισχυριστήκαμε εμείς ότι με αυτό θα αναπτύξουμε και θα στηρίξουμε την περιφέρεια. Η παράταξη η δική μας πήρε τη μεγάλη πλειοψηφία του ελληνικού λαού, γιατί είχε ένα άλλο πρόγραμμα στήριξης της περιφέρειας, το οποίο ενέκρινε ο λαός και το οποίο αποδεικνύουμε καθημερινά. Μέσα σε ενάμιση χρόνο έχουμε δημοπρατήσει έργα ύψους 5,5 δισεκατομμυρίων ευρώ. Και μέχρι τέλους του 2005 αυτά τα έργα θα έχουν φθάσει στα 7,5 δισεκατομμύρια ευρώ. Και αυτά είναι μόνο έργα από το ΥΠΕΧΩΔΕ. Αυτός είναι ο στόχος μας, κύριε Κωνσταντόπουλε.
    ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Να γίνει και ο δρόμος Τρίπολης-Καλαμάτας  καθώς και η Ιόνιος Οδός…
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Το έχουμε προγραμματίσει, κύριε Κωνσταντόπουλε. Ήρθε ο κ. Σουφλιάς στην Καλαμάτα, το ανακοίνωσε και έβαλε και χρονοδιαγράμματα και για την Ιόνιο Οδό. Αυτή είναι η απάντηση η δική μας. Είναι δημοσιευμένο, κύριε Κωνσταντόπουλε, και στις εφημερίδες και παντού…
    ΠΡΟΕΔΡΕΥΩΝ (Γεώργιος Σούρλας): Αυτό προφανώς δεν έχει καμία σχέση με το ΕΦΥΕΣ.
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Επίσης, όπως σας είπα, έχει βάλει και χρονοδιαγράμματα και οι συγκεκριμένες δημοπρατήσεις ξεκίνησαν στην Τρίπολη-Καλαμάτα. Αυτή είναι λοιπόν η απάντηση. Μιλάμε με έργα και  με πράξεις και όχι με λόγια.
      Ακόμα θα ήθελα να πω ότι χθες ο κύριος Υπουργός σε ερώτηση του συναδέλφου, κ. Οικονόμου, είπε ότι είμαστε συνέχεια σε συζητήσεις με τις νεολαίες για να καταλήξουμε κάπου και να το φέρουμε μετά να το συζητήσουμε. Από μόνοι μας θα αποφασίσουμε; Και μιλώ για το θέμα της Σητείας το οποίο είναι ένα πάρα πολύ μεγάλο πρόβλημα.
    Για τη θητεία έχουμε ήδη ξεκινήσει εδώ και τέσσερις μήνες και ήρθαν οι νεολαίες όλων των κομμάτων εκτός του ΠΑΣΟΚ στο Υπουργείο. Το ΠΑ.ΣΟ.Κ. όμως μας έστειλε γραπτώς τις απαντήσεις του και συνεχίζονται οι συζητήσεις. Δεν έχουμε ακόμα ετοιμάσει νομοσχέδιο για στράτευση στα δεκαοκτώ. Ακούμε, κουβεντιάζουμε και μετά θα υπάρξουν αποφάσεις. 
    ΒΑΣΙΛΕΙΟΣ ΟΙΚΟΝΟΜΟΥ: Τι λένε οι νεολαίες;
    ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Ήξεις αφίξεις! Θα ακούσουμε τα πάντα και μετά θα αποφασίσουμε. Δεν είναι, κατά συνέπεια, αποφασισμένο τίποτα. 
      Η υπόθεση της Σητείας χρειάζεται τομές, χρειάζεται αποφάσεις τις οποίες θα κληθούμε να πάρουμε όλοι μαζί. 
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Μπορώ να πάρω το λόγο για πέντε λεπτά;
      ΠΡΟΕΔΡΕΥΩΝ (Γεώργιος Σούρλας): Ολοκληρώνουμε τη συζήτηση.
      Μόνο με την άδεια του Σώματος θα πάρετε το λόγο και μόνο για το νομοσχέδιο να μιλήσετε. Δεν θα συνεχίσουμε όμως το διάλογο.
    ΜΙΧΑΗΛ ΧΡΥΣΟΧΟΪΔΗΣ: Αν υπάρξουν ερεθίσματα, δεν θα μιλήσουμε; 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα μιλήσετε μόνο με την άδεια του Σώματος.
    ΜΙΧΑΗΛ ΧΡΥΣΟΧΟΪΔΗΣ: Αυτό είναι μέσα στη διαδικασία; Εμείς δεν συμφωνούμε. 
    ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, πριν έρθετε στην Αίθουσα ανακοίνωσε το Προεδρείο ότι ολοκληρώθηκε η διαδικασία και πρέπει να ψηφίσουμε το νομοσχέδιο.
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Συμφωνώ, κύριε Πρόεδρε. Εφόσον ο κ. Χρυσοχοΐδης, εκφράζων και τις θέσεις του κόμματός του, δεν συμφωνεί στο να μου δοθεί ο λόγος για ένα ζήτημα για το οποίο ήλθα τώρα, θα χαλάσουμε τις καρδιές μας; Ό,τι πει το ΠΑΣΟΚ θα γίνει! 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, είχε ανακοινωθεί ότι ολοκληρώθηκε η διαδικασία και το Προεδρείο δεν δικαιούται να κάνει διαφορετικά παρά να ζητήσει την άδεια του Σώματος. Το Σώμα δεν συμφωνεί. Πιστεύω ότι θα βρείτε το χρόνο.....
      ΑΡΙΣΤΟΤΕΛΗΣ ΠΑΥΛΙΔΗΣ (Υπουργός Αιγαίου και Νησιωτικής Πολιτικής): Δεν είναι θέμα Σώματος, κύριε Πρόεδρε, για να ακριβολογούμε. Το ΠΑΣΟΚ διά του κ. Χρυσοχοΐδη, δεν συμφωνεί. Κοντός ψαλμός αλληλούια! 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων 1 έως 16 και θα γίνει η ψήφισή τους χωριστά.
      Ερωτάται το Σώμα: Γίνεται δεκτό το άρθρο 1, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 1 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 2 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 2 έγινε δεκτό, κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 3, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 3 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 4 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 4 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 5 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 5 έγινε δεκτό, κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 6 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 6 έγινε δεκτό, κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 7, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 7 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 8 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 8 έγινε δεκτό, κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 9 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 9 έγινε δεκτό, κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 10, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 10 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 11 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 11 έγινε δεκτό, κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 12 ως έχει;
       ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 12 έγινε δεκτό, κατά πλειοψηφία, ως έχει. 
      Ερωτάται το Σώμα: Γίνεται δεκτό το άρθρο 13 όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 13 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 14, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 14 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 15, όπως τροποποιήθηκε από τον κύριο Υπουργό;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 15 έγινε δεκτό, κατά πλειοψηφία, όπως τροποποιήθηκε από τον κύριο Υπουργό. 
      Ερωτάται το Σώμα: Γίνεται δεκτό το άρθρο 16 ως έχει;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Κατά πλειοψηφία.
      ΠΡΟΕΔΡΕΥΩΝ (Γεώργιος Σούρλας): Συνεπώς το άρθρο 16 έγινε δεκτό, κατά πλειοψηφία, ως έχει.
      Προχωρούμε τώρα στη συζήτηση και ψήφιση της τροπολογίας με γενικό αριθμό 346 και ειδικό 41. Είναι η τροπολογία την οποία υπογράφουν οι Υπουργοί: Οικονομίας και Οικονομικών κ. Αλογοσκούφης, Εθνικής Άμυνας κ. Σπηλιωτόπουλος και Εθνικής Παιδείας και Θρησκευμάτων κ. Γιαννάκου.
      Το λόγο έχει η κ. Μανούσου.
      ΑΡΙΑΔΝΗ ΜΑΝΟΥΣΟΥ-ΜΠΙΝΟΠΟΥΛΟΥ: Κύριοι συνάδελφοι, με το ν. 3187/2003 προβλεπόταν η διατήρηση του καθεστώτος των ωρομισθίων καθηγητών στα ανώτατα στρατιωτικά εκπαιδευτικά ιδρύματα μέχρι 31.8.2005. Επειδή μέχρι σήμερα δεν έχει αλλάξει αυτό το καθεστώς  και προκειμένου να λειτουργήσουν οι στρατιωτικές σχολές κατά το ερχόμενο διδακτικό έτος, με την τροπολογία αυτή παρατείνεται αυτό το καθεστώς μέχρι 31.8.2007.
      Θέλω να τονίσω ότι η Κυβέρνηση έχει ήδη δρομολογήσει να φέρει νομοσχέδιο για μόνιμους καθηγητές. Πλην όμως, όπως καταλαβαίνετε, δεν μπορούν αυτές οι σχολές να μείνουν χωρίς διδακτικό προσωπικό και επιβάλλεται αυτή η παράταση. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Οικονόμου.
      ΒΑΣΙΛΕΙΟΣ ΟΙΚΟΝΟΜΟΥ: Κύριε Πρόεδρε, είναι έτσι ακριβώς όπως το είπε η εισηγητής της Πλειοψηφίας. Είναι εκκρεμότητα ενός νόμου που είχαμε ετοιμάσει, του 3187/2003 και βρίσκεται στα συρτάρια του Υπουργείου Εθνικής Άμυνας. Είχαμε προβλέψει ότι θα τελειώσουμε με την υπόθεση των ωρομισθίων καθηγητών και ότι τα ανώτατα στρατιωτικά ιδρύματα θα έχουν μόνιμους καθηγητές, μέλη ΔΕΠ κλπ.. Αντίθετα, σήμερα αντί να ακολουθηθεί αυτή η διαδικασία, ερχόμαστε και ζητάμε παράταση για άλλα δύο χρόνια του καθεστώτος των ωρομισθίων. Μιλάμε για Ευέλπιδες, για Ικάρους και Δοκίμους, για σχολές που βγάζουν τα στελέχη τους, οι οποίοι είναι επιστήμονες –διότι είναι και επιστήμονες- των Ενόπλων Δυνάμεων. Επαναλαμβάνω ότι η Κυβέρνηση ζητά παράταση ακόμη για δύο χρόνια του καθεστώτος των ωρομισθίων, όπου χωρίς τυπικά προσόντα υψηλού επιπέδου, όπως είναι στα πανεπιστήμια, θα μπορούν να προσλαμβάνονται πρόσωπα μέσα από επιτροπές, οι οποίες δεν εξασφαλίζουν την αξιοκρατία.
      Και ειδικά για τον κύριο Ειδικό Γραμματέα του Υπουργείου Άμυνας, κύριε Υπουργέ, τον κ. Σαντίκο, ο οποίος κινείται με έναν τρόπο που δεν είναι ο καλύτερος δυνατός και νομίζω ότι πρέπει να καταλάβει ο κύριος αυτός ότι εκεί είναι Ειδικός Γραμματέας του Υπουργείου Άμυνας και δεν είναι Γενικός Γραμματέας της Νέας Δημοκρατίας στο Υπουργείο Άμυνας, είναι πολύ λαθεμένη η νοοτροπία και η λογική του, όσον αφορά τη συμπεριφορά του στο πολιτικό προσωπικό του Υπουργείου Άμυνας, των Ενόπλων Δυνάμεων, όσον αφορά και το πώς θα κάνει τις κρίσεις του για τα Ανώτατα Στρατιωτικά Ιδρύματα. 
      Τέλος, οι ωρομίσθιοι πρέπει να σταματήσουν. Εμείς λέμε, λοιπόν, φέρτε επιτέλους τους Οργανισμούς των Σχολών του 3187/2003, ενεργοποιείστε τους, να έχουμε πανεπιστημιακές σχολές στρατιωτικού τύπου.
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ο κ. Κωνσταντόπουλος έχει το λόγο.
      ΝΙΚΟΛΑΟΣ ΚΩΝΣΤΑΝΤΟΠΟΥΛΟΣ: Μία τροπολογία κόστους 5.000.000 ευρώ, από τώρα μέχρι το 2007. Περίπου 1.000.000 ευρώ κατά το τρέχον οικονομικό έτος κατ’ εκτίμηση, 2.500.000 εκατ. ευρώ περίπου για το 2006 και 1.500.000 εκατ. ευρώ περίπου κατά το 2007.
      Για λόγους αρχής αρνούμαι να ψηφίζω τροπολογίες που έρχονται έτσι και κοστίζουν τόσο. Επίσης αρνούμαι να πληρώνει το δημόσιο την αβελτηρία ή, επιτρέψτε μου, κύριε Υπουργέ, την κουτοπονηριά των οποιωνδήποτε οικονομικών παραγόντων, επειδή δεν προλάβαμε λέει -ε, τι πιο εύκολο- να φέρουμε μία τροπολογία, να πληρώσει το δημόσιο 5.000.000 ευρώ. Όχι. Οι αρμόδιοι που έχουν την ευθύνη να επιτελούν το ρόλο τους, να τον επιτελούν εντός των θεσμικών προθεσμιών. Ο νόμος είναι από το 2003. 
      Λοιπόν, δεν νομίζω ότι είναι και προς όφελος αυτός ο τρόπος λειτουργίας των στρατιωτικών σχολών. Και εκεί είναι μεγάλο πρόβλημα -άλλος λόγος αρχής- ποια είναι και πώς θα λειτουργούν τα ανώτατα εκπαιδευτικά ιδρύματα σε στρατιωτικές σχολές. Δεν τα έχουμε ξεκαθαρίσει αυτά ακόμη. Με προκηρύξεις, με συμβάσεις κλπ., δεν έχουν αμαρτίες τα υπόλοιπα πανεπιστήμια; Δεν θέλω να ανοίξω τώρα αυτήν τη συζήτηση. Εκ μόνου του λόγου ότι για να καλυφθεί η καθυστέρηση και μη συμμόρφωση προς υφιστάμενα νομοθετικά χρονικά περιθώρια, έρχεται έτσι, άρον, άρον, μία τροπολογία που κοστίζει για δύο χρόνια 5.000.000 ευρώ, λέω όχι. Όποιος τα έχει, να τα δίνει από την τσέπη του. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κωνσταντόπουλο.
      Ο κ. Καρχιμάκης έχει το λόγο.
      ΜΙΧΑΗΛ ΚΑΡΧΙΜΑΚΗΣ: Κύριε Πρόεδρε, η συγκεκριμένη τροπολογία, όπως ήρθε σήμερα νομίζω ότι εξυπηρετεί καθαρά πονηρούς σκοπούς από πλευράς πολιτικής ηγεσίας του Υπουργείου Εθνικής Άμυνας. Ο νόμος για τα ΑΣΕΙ όριζε σαφώς ότι μέχρι τις 31 Αυγούστου 2005 έπρεπε να γίνουν οι προκηρύξεις των θέσεων διδακτικού – ερευνητικού προσωπικού ή διδακτικού προσωπικού με το π.δ. 407 με αυξημένα προσόντα, δηλαδή με απαραίτητο διδακτορικό, γεγονός που θα επέφερε και την ουσιαστική αναβάθμιση των σπουδών στα ανώτατα στρατιωτικά εκπαιδευτικά ιδρύματα. 
      Διαπιστώνουμε ότι γίνεται αυτή η παράταση, προκειμένου να συνεχιστεί η υποβάθμιση των ιδρυμάτων αυτών για άλλα δύο χρόνια, γιατί ακριβώς η Κυβέρνηση δεν θέλει να προκηρύξει τις μόνιμες θέσεις που θα χρειάζεται, προκειμένου για να διοριστούν να έχουν διδακτορικό. 
      Και βεβαίως όχι μόνο αυτό. Δεν προχωρεί εδώ και ενάμιση χρόνο στην έκδοση των απαραίτητων προεδρικών διαταγμάτων, για να υπάρξει αυτή η σωστή λειτουργία που πρέπει να υπάρξει. Καταλαβαίνετε, λοιπόν, ότι αυτή η παράταση έχει ένα συγκεκριμένο σκοπό, οι ωρομίσθιοι να μην επιλέγονται από το εκλεκτορικό σώμα που λειτουργεί στα ΑΣΕΙ, αλλά να επιλέγονται από τριμελείς επιτροπές, οι οποίες κατά το δοκούν θα εναλλάσσονται, προκειμένου να προσλαμβάνονται διάφοροι, οι οποίοι δεν έχουν πάρα πολλές φορές τα προσόντα. Και έχουμε δει αυτήν την περίοδο να απολύονται καθηγητές, που ήταν επί πάρα πολλά χρόνια στις ανώτατες στρατιωτικές σχολές και να προσλαμβάνονται στη θέση τους, παραδείγματος χάρη στη θέση καθηγητή Πληροφορικής, διάφοροι άσχετοι. Με αυτόν τον τρόπο δεν οδηγούμαστε στην αναβάθμιση και δεν πρόκειται να έχουμε αξιόμαχες Ένοπλες Δυνάμεις με τη σύγχρονη έννοια της τεχνολογικής εξέλιξης, την οποία εμείς διεκδικούμε και προσανατολιζόμαστε. 
      Και θα ήθελα να πω ότι έχουμε καταθέσει και κάποιες τροπολογίες.
      ΠΡΟΕΔΡΕΥΩΝ (Γεώργιος Σούρλας): Θα φθάσουμε σε αυτά σε λίγο, κύριε Καρχιμάκη. 
      Κύριε Χρυσοχοΐδη, έχετε το λόγο.
      ΜΙΧΑΗΛ ΧΡΥΣΟΧΟΪΔΗΣ: Κύριε Πρόεδρε, νομίζω ότι πολύ γρήγορα μας επιβεβαίωσε η Κυβέρνηση αναφέροντας προηγουμένως ότι πρέπει να στέλνουμε σωστά μηνύματα στο προσωπικό και ότι χρειαζόμαστε Ένοπλες Δυνάμεις, οι οποίες θα έχουν ένα υψηλό επίπεδο γνώσης και επαγγελματισμού. Να, λοιπόν, η τροπολογία αυτή που είναι μία ακόμη απόδειξη, κύριε Υφυπουργέ, της προχειρότητας και της έλλειψης σχεδιασμού σε έναν τομέα, που τα τελευταία χρόνια το θέμα της γνώσης και της εκπαίδευσης και της βασικής εκπαίδευσης που γίνεται στις Ένοπλες Δυνάμεις και της διά βίου εκπαίδευσης, είναι κρίσιμο για να πετύχουμε τους στόχους των Ενόπλων Δυνάμεων. 
      Δεν μπορούμε να δεχθούμε αυτήν την τροπολογία. 
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, έχετε το λόγο.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Είναι γεγονός, κύριε Πρόεδρε, ότι εμείς βρήκαμε μία κατάσταση. Πόσα χρόνια συνεχίζεται αυτή η κατάσταση, να μας πουν οι κύριοι συνάδελφοι που ήταν τόσα χρόνια στο Υπουργείο. Συνεχίζεται, λοιπόν, μία κατάσταση με τους ωρομίσθιους καθηγητές, οι οποίοι πρέπει να πληρωθούν οι άνθρωποι. Και να δείτε ότι, καίτοι ψηφίστηκε ο νόμος, ούτε ένα προεδρικό διάταγμα δεν βγήκε, ούτε ένας οργανισμός. Δεν προχώρησαν καθόλου. 
      ΜΙΧΑΗΛ ΚΑΡΧΙΜΑΚΗΣ: Μα, ήταν έτοιμα και δεν τα προχωρήσατε.
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Δεν προχώρησαν καθόλου. Δεν είναι έτοιμο τίποτα. Εμείς, λοιπόν, καταρτίσαμε το νόμο σε πολλές συζητήσεις που έγιναν με τα μέλη, με τους καθηγητές, οι οποίοι προσλαμβάνονται και στη συνέχεια είναι οι ίδιοι, γιατί αυτοί είχαν τα μόρια, αυτοί είχαν διοριστεί από νωρίτερα και ανανεώνονται οι συμβάσεις τους. Το ξέρουν οι πάντες αυτό. Δεν έχει δημιουργηθεί το παραμικρό πρόβλημα σε αυτό. Εμείς, λοιπόν, έχουμε ετοιμάσει το νομοσχέδιο, έχει υπογραφεί από τον Υπουργό, και βρίσκεται σήμερα στην Υπουργό Παιδείας για υπογραφή. Το έχουμε ετοιμάσει, παρ’ ότι συνεχιζόταν μία αρρωστημένη κατάσταση για τόσα χρόνια. Και τα χρήματα αυτά δεν είναι χρήματα που σήμερα θα κληθούμε να τα καταβάλουμε. Είναι χρήματα που καταβάλλονταν τον περσινό χρόνο, το φετινό και είναι οι ίδιοι οι εργαζόμενοι που είναι μέσα και διδάσκουν τόσα χρόνια. 
      Και θα παρακαλέσω, αγαπητέ συνάδελφε, να μην κάνουμε άδικες κρίσεις για ανθρώπους, όπως έκανες προηγουμένως για το Γενικό Γραμματέα, γιατί πρόκειται περί ενός σεμνού και καλού ανθρώπου, ο οποίος δεν έχει σχέση με διαχωρισμούς, με διακρίσεις και με οτιδήποτε άλλο γινόταν στο παρελθόν.
      ΠΡΟΕΔΡΕΥΩΝ (Γεώργιος Σούρλας): Κηρύσσεται περαιωμένη η συζήτηση επί της τροπολογίας με γενικό αριθμό 346 και ειδικό 41 και ερωτάται το Σώμα αν γίνεται δεκτή.
      ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς η τροπολογία με γενικό αριθμό 346 και ειδικό 41 έγινε δεκτή, κατά πλειοψηφία, και εντάσσεται στο σχέδιο νόμου ως ίδιον άρθρο.
      Επομένως στον τίτλο του νομοσχεδίου «Έφεδροι υψηλής ετοιμότητας: ΕΦ.Υ.ΕΣ» θα προστεθεί «και άλλες διατάξεις».
      Οι τροπολογίες με γενικό αριθμό 342 και ειδικό 42, με γενικό αριθμό 348 και ειδικό 43 και με γενικό αριθμό 349 και ειδικό 44 δεν εισάγονται προς συζήτηση επειδή είναι εκπρόθεσμες. 
      Κύριε Υπουργέ, υπάρχει η τροπολογία με γενικό αριθμό 320 και ειδικό 40. Γίνεται δεκτή η τροπολογία;  
      ΙΩΑΝΝΗΣ ΛΑΜΠΡΟΠΟΥΛΟΣ (Υφυπουργός Εθνικής Άμυνας): Όχι. 
      ΠΡΟΕΔΡΕΥΩΝ (Γεώργιος Σούρλας): Ερωτάται το Σώμα: Γίνεται δεκτό το ακροτελεύτιο άρθρο του νομοσχεδίου; 
      ΜΙΧΑΗΛ ΧΡΥΣΟΧΟΪΔΗΣ: Κατά πλειοψηφία. 
      ΠΡΟΕΔΡΕΥΩΝ (Γεώργιος Σούρλας): Συνεπώς το ακροτελεύτιο άρθρο του νομοσχεδίου έγινε δεκτό κατά πλειοψηφία.
      Επομένως το νομοσχέδιο του Υπουργείου Εθνικής Άμυνας: «Έφεδροι υψηλής ετοιμότητας ΕΦ.Υ.ΕΣ. και άλλες διατάξεις» έγινε δεκτό επί της αρχής και επί των άρθρων και η ψήφισή του στο σύνολο αναβάλλεται για άλλη συνεδρίαση.
      Κύριοι συνάδελφοι, έχουν διανεμηθεί τα Πρακτικά της Τετάρτης 8 Ιουνίου 2005 και ερωτάται το Σώμα αν τα επικυρώνει.
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Γεώργιος Σούρλας): Το Σώμα παρέσχε τη ζητηθείσα εξουσιοδότηση.
      Με τη συναίνεση του Σώματος και ώρα 15.45΄ λύεται η συνεδρίαση για την Τρίτη 21 Ιουνίου 2005 και ώρα 18.00΄ με αντικείμενο εργασιών του Σώματος α) κοινοβουλευτικό έλεγχο, συζήτηση αναφορών και ερωτήσεων σύμφωνα με το άρθρο 130 παράγραφος 5 του Κανονισμού της Βουλής και β) νομοθετική εργασία σύμφωνα με την ημερήσια διάταξη που θα διανεμηθεί.
      
      Η ΠΡΟΕΔΡΟΣ                                                               ΟΙ ΓΡΑΜΜΑΤΕΙΣ



3

Συνεδρίαση 16-6-2005


