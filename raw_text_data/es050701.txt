ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’
ΣΥΝΕΔΡΙΑΣΗ Ρ ΣΤ΄

Παρασκευή  1  Ιουλίου 2005

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Επί διαδικαστικού θέματος σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων  της  Τρίτης 5 Ιουλίου 2005 σελ.
4. Συζήτηση επικαίρων ερωτήσεων.
α)  Προς τον Υπουργό Εσωτερικών Δημόσιας Διοίκησης και Αποκέντρωσης σχετικά με την λήψη μέτρων βελτίωσης των υποδομών πρόσβασης και εξυπηρέτησης για τους αναπήρους στις υπηρεσίες δημόσιου χαρακτήρα κλπ σελ.
β) Προς τον Υπουργό Απασχόλησης και Κοινωνικής Προστασίας σχετικά με το κλείσιμο του εργοστασίου της TRIUMPH , τις απολύσεις των εργαζομένων κλπ σελ.
γ) Προς τον Υπουργό Οικονομίας και Οικονομικών σχετικά με την αύξηση της καθυστέρησης αποπληρωμής των καταναλωτικών δανείων κλπ σελ.
ΟΜΙΛΗΤΕΣ
Α.  Επί διαδικαστικού θέματος 
ΛΟΒΕΡΔΟΣ Α. σελ.
ΤΑΤΟΥΛΗΣ Π. σελ.
ΧΑΤΖΗΓΑΚΗΣ Σ. σελ.
Β. Επί των επικαίρων ερωτήσεων
ΓΙΑΚΟΥΜΑΤΟΣ Γ. σελ.
ΚΟΥΒΕΛΗΣ Φ. σελ.
ΜΠΕΡΝΙΔΑΚΗ Ε. σελ.
ΠΑΥΛΟΠΟΥΛΟΣ Π. σελ.
ΡΕΓΚΟΥΖΑΣ Α. σελ.
ΣΚΥΛΛΑΚΟΣ Α. σελ.
Γ. Επί της επερώτησης
ΓΚΕΡΕΚΟΥ Α. σελ.
ΚΑΚΛΑΜΑΝΗΣ Α. σελ.
ΛΙΑΝΗΣ Γ. σελ.
ΛΟΒΕΡΔΟΣ Α. σελ.
ΜΑΝΩΛΙΑ Χ. σελ.
ΜΠΟΛΑΡΗΣ Μ. σελ.
ΡΑΠΤΗ Σ. σελ.
ΤΑΤΟΥΛΗΣ Π. σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΣΥΝΕΔΡΙΑΣΗ Ρ ΣΤ΄
      Παρασκευή 1 Ιουλίου 2005
      
      Αθήνα, σήμερα την 1 Ιουλίου 2005, ημέρα Παρασκευή και ώρα 10.46΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ΄ Αντιπροέδρου αυτής κ. ΙΩΑΝΝΗ ΤΡΑΓΑΚΗ.
      ΠΡΟΕΔΡΕΥΩΝ (Ιωάννης Τραγάκης): Κυρίες και κύριοι συνάδελφοι, αρχίζει η συνεδρίαση.
      (ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 30.6.2005 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της Ρ Ε συνεδριάσεώς του, της Πέμπτης 30 Ιουνίου 2005, σε ό,τι αφορά στην ψήφιση στο σύνολο του σχεδίου νόμου: «Θέματα Κεφαλαιαγοράς και άλλες διατάξεις».)
      Παρακαλείται ο κύριος Γραμματέας να ανακοινώσει τις αναφορές προς το Σώμα. 
     (Ανακοινώνονται προς το Σώμα από τον κ. Φώτη Κουβέλη, Βουλευτή Β’ Αθηνών, τα ακόλουθα: 
     Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία ο Δήμαρχος Δελφών ζητεί την τροποποίηση  των όρων δόμησης του παραδοσιακού οικισμού του Δημοτικού Διαμερίσματος Δελφών.
      2) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία ο Δήμαρχος Ευπαλίου Νομού Φωκίδας ζητεί την ανέγερση Αγροτικού Ιατρείου στο Δ.Δ. Ποτιδάνειας.
      3) Ο Βουλευτής Φωκίδας κ. ΙΩΑΝΝΗΣ ΜΠΟΥΓΑΣ κατέθεσε αναφορά με την οποία η Ένωση Αγροτικών Συνεταιρισμών Δωρίδος ζητεί ενημέρωση σχετικά με την πληρωμή της επιδότησης του ελαιολάδου για την περίοδο 2002 – 2003.
      4) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε δημοσίευμα εφημερίδας στο οποίο καταγγέλλεται η ρύπανση του Πάρκου Κυκλοφοριακής Αγωγής στο Ναύπλιο .
      5) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία ο κ. Ιωάννης Τσαντήλας, εκπαιδευτικός, ζητεί τη μελέτη των προτάσεών του σχετικά με την εκμάθηση της Ελληνικής Γλώσσας και κουλτούρας, από τους εισερχόμενους στην Ελλάδα οικονομικούς μετανάστες.
      6) Ο Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία το Σωματείο Εργαζομένων Εργοστασιακών Συγκροτημάτων ΣΕΒΑΘ ΑΒΕ καταγγέλλει τη συμπεριφορά του Προέδρου της ΣΕΒΑΘ προς τους εργαζομένους της.
      7) Η Βουλευτής Μαγνησίας κ. ΖΕΤΤΑ ΜΑΚΡΗ κατέθεσε αναφορά με την οποία ζητεί την εφαρμογή του ν. 1205/1981 και για τους Δημάρχους και Κοινοτάρχες του Νομού Μαγνησίας.
      8) Ο Βουλευτής Αιτωλ/νίας κ. ΑΝΔΡΕΑΣ ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στην ίδρυση και λειτουργία «Αγροκτήματος - Σχολείου» στο Νομό Αιτωλ/νίας.
      9) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ κατέθεσε αναφορά με την οποία η κυρία Ελευθερία Σκουλά, ελαιοπαραγωγός, ζητεί αποζημίωση λόγω της καταστροφής ελαιοδένδρων της από δυσμενείς καιρικές συνθήκες.
      10) Ο Βουλευτής Ρεθύμνης κ. ΕΜΜΑΝΟΥΗΛ ΟΘΩΝΑΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία κάτοικοι του οικισμού Κρασούνα του Δήμου Γεροποτάμου Ρεθύμνης ζητούν τον αποχαρακτηρισμό του οικισμού τους από παραδοσιακό.
      11) Ο Βουλευτής Αιτωλ/νίας κ. ΑΝΔΡΕΑΣ  ΜΑΚΡΥΠΙΔΗΣ κατέθεσε δημοσίευμα εφημερίδας το οποίο αναφέρεται στα αιτήματα των εκπαιδευτικών συμβασιούχων του ΟΑΕΔ.
      12) Ο Βουλευτής Α΄ Θεσσαλονίκης κ. ΕΥΑΓΓΕΛΟΣ ΒΕΝΙΖΕΛΟΣ κατέθεσε αναφορά με την οποία Καθηγητές και Φοιτητές του Τμήματος Δημοσιογραφίας και ΜΜΕ του Αριστοτελείου Πανεπιστημίου Θεσσαλονίκης ζητούν τη χορήγηση πολιτικού ασύλου σε Κούρδο φοιτητή.
      13) Οι Βουλευτές Β΄ Αθηνών και Α’ Πειραιώς κ. ΑΝΤΩΝΗΣ ΣΚΥΛΛΑΚΟΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Εργατοϋπαλληλικό Σωματείο «ΦΥΡΟΓΕΝΗ» ζητεί την επίλυση  προβλήματος που αντιμετωπίζουν οι εργαζόμενοι στην εταιρεία, ότι δηλαδή επί δέκα μήνες είναι χωρίς δουλειά και χωρίς χρήματα.
      14) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία η Πανθεσσαλική Επιτροπή Αγώνα Αναπήρων – Γονέων και Κηδεμόνων Ατόμων με Αναπηρίες και Εργαζομένων στην Πρόνοια – Ειδική Αγωγή ζητεί την ικανοποίηση αιτημάτων των αναπήρων – γονέων και εργαζομένων της Θεσσαλίας.
      15) Οι Βουλευτές Β΄ και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία ο Σύλλογος Γονέων και Κηδεμόνων του 14ου Δημοτικού Σχολείου Νέας Ιωνίας Αττικής διαμαρτύρεται για την καθυστέρηση αποπεράτωσης των έργων κατασκευής του κτηρίου του συγκεκριμένου σχολείου.
      16) Οι Βουλευτές Α΄ και Β΄ Πειραιώς κ. ΕΛΠΙΔΑ ΠΑΝΤΕΛΑΚΗ, και κ. ΙΩΑΝΝΗΣ ΠΑΤΣΙΛΙΝΑΚΟΣ και ο Γ΄ Αντιπρόεδρος της Βουλής και Βουλευτής Β΄ Πειραιώς κ. ΙΩΑΝΝΗΣ ΤΡΑΓΑΚΗΣ αντίστοιχα κατέθεσαν αναφορά με την οποία η Ένωση Αθλητικών Σωματείων ΣΕΓΑΣ Πειραιά ζητεί την κατασκευή προπονητηρίου στην παραλία του Μοσχάτου.
      17) Οι Βουλευτές Λέσβου κ. ΣΤΑΥΡΟΣ ΣΚΟΠΕΛΙΤΗΣ και Α΄ Πειραιώς κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία οι Σύλλογοι: Σκαμιωτών Λέσβου «ΠΑΝΑΓΙΑ Η ΓΟΡΓΟΝΑ»,  Γυναικών Σκαμιάς «Η ΑΓΙΑ ΦΩΤΕΙΝΗ», Εξωραϊστικού – Μορφωτικού «ΣΤΡΑΤΗΣ ΜΥΡΙΒΗΛΗΣ»  και Αλιέων Σκάλας Σκαμιάς διαμαρτύρονται για τα προβλήματα που προκαλεί με τη λειτουργία της στο Δ.Δ. Κλειούς του Δήμου Μανταμάδου η επιχείρηση «Τυροκομικής Αιγαίου Α.Ε.».
      18) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά με την οποία Σύλλογοι και Οργανώσεις Ελλήνων του Αμβούργου ζητούν την επίλυση του στεγαστικού προβλήματος σχολείων του Αμβούργου και τη βελτίωση της παρεχόμενης Ελληνικής Παιδείας.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8616/8-3-05 ερώτηση του Βουλευτή κ. Ανέστη Αγγελή δόθηκε με το υπ’ αριθμ. 1032433/1079/30-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 8616/8-3-05 ερώτησης που κατέθεσε ο Βουλευτής κ. Ανέστης Αγγελής, σχετικά με το ανωτέρω θέμα, σας γνωρίζουμε τα εξής:
     Τα μηνιαία μισθώματα που καταβάλλονται σήμερα ανά Υπηρεσία του Υπουργείου Οικονομίας και Οικονομικών στην Καστοριά, όπως μας γνωστοποίησε η Κτηματική Υπηρεσία Καστοριάς είναι τα κάτωθι:
     α) Δ.Ο.Υ. ΚΑΣΤΟΡΙΑΣ: 13.206,16 ευρώ για 2300 τ.μ. βάσει του από 1-4-2003 μισθωτηρίου συμβολαίου.
     Καταβαλλόμενο σήμερα μηνιαίο μίσθωμα 13.747,61 ευρώ βάσει αναπροσαρμογής.
     Ιδιοκτήτες Ζέρβας Ευάγγελος, Ζέρβα Σοφία.
     β) ΚΤΗΜΑΤΙΚΗ ΥΠΗΡΕΣΙΑ ΚΑΣΤΟΡΙΑΣ: 528,25 ευρώ για 116,11 τ.μ. βάσει του από 1-6-2003 μισθωτηρίου συμβολαίου.
     Καταβαλλόμενο σήμερα μηνιαίο μίσθωμα 607,96 ευρώ βάσει αναπροσαρμογής. Ιδιοκτήτες: Τάτση Αρετή, Τάτσης Κωνσταντίνος, Τάτση Ωραία.
     γ) Δ.Ο.Υ. ΝΕΣΤΟΡΙΟΥ: 225,97 ευρώ για 160 τ.μ βάσει του από 7-8-2000 μισθωτηρίου συμβολαίου.
     Καταβαλλόμενο σήμερα μηνιαίο μίσθωμα 267,97 ευρώ βάσει αναπροσαρμογής. Ιδιοκτήτες: ΔΕ.ΡΑ.Σ.Ε.Ν. (Δημοτική Επιχείρηση Ραφής Στολών και Ενδυμάτων Α.Ε.)
     δ) Δ.Ο.Υ. ΑΡΓΟΥΣ ΟΡΕΣΤΙΚΟΥ: 983,13 ευρώ για 300 τ.μ βάσει του από 1-9-2000 μισθωτηρίου συμβολαίου.
     Καταβαλλόμενο σήμερα μηνιαίο μίσθωμα 1164,53 ευρώ βάσει αναπροσαρμογής.
     Ιδιοκτήτες: Ζάρμπος Βασίλειος, Ζάρμπος Νικόλαος.
     Ο Υφυπουργός
     Π. ΔΟΥΚΑΣ»
      2. Στην με αριθμό 8473/3-3-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 1029886/1611/Α0010/23-3-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της πιο πάνω σχετικής ερώτησης, που κατέθεσε στη Βουλή ο Βουλευτής κ. Ηλίας Δ. Καλλιώρας, αναφορικά με αντικατάσταση Προϊσταμένου της Κτηματικής Εταιρίας του Δημοσίου με έδρα τη Λαμία, σας γνωρίζουμε ότι όπως μας ανέφερε η Κτηματική Εταιρεία του Δημοσίου (ΚΕΔ) η οποία έχει τη διοίκηση και διαχείριση των ακινήτων του Δημοσίου (Ν.973/79), δεν έχει περιέλθει μέχρι σήμερα στην υπηρεσία της καμία καταγγελία για μη υπηρεσιακή συμπεριφορά του Προϊσταμένου του κλιμακίου ΚΕΔ Λαμίας κ. Κων/νου Νταλιάνη.
     Σε κάθε περίπτωση η ΚΕΔ θα εξετάσει τις καταγγελίες του κ. Βουλευτή.
     Ο Υφυπουργός
     Π. ΔΟΥΚΑΣ»
      3. Στην με αριθμό 8828/16-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 1035124/1116/5-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. 8828/16-3-05 ερώτησης που κατέθεσε ο Βουλευτής κ. Ιωάννης Μαγκριώτης, σχετικά με το ανωτέρω θέμα, σας γνωρίζουμε τα εξής:
     Α. Το Υπουργείο Οικονομίας και Οικονομικών αναγνωρίζει τη σπουδαιότητα και την τεράστια σημασία των μικρομεσαίων επιχειρήσεων για την οικονομία, λαμβανομένου υπόψη του μεγάλου αριθμού και της συμβολής αυτών στην απασχόληση και το εισόδημα.
     Με το φορολογικό νόμο 3296/2004 που ψηφίσθηκε πρόσφατα στη Βουλή, μειώνεται σταδιακά το φορολογικό βάρος και βελτιώνεται η αποτελεσματικότητα των μικρομεσαίων επιχειρήσεων.
     	Ειδικότερα, μεταξύ άλλων λήφθηκαν και τα εξής μέτρα:
     - Αυξήθηκε το αφορολόγητο ποσό κλιμακίου της φορολογικής κλίμακας των επαγγελματιών από 8.400 ευρώ σε 9.500 ευρώ.
     - Εξομοιώθηκε η φορολογική μεταχείριση της ζημιάς που προκύπτει στις επιχειρήσεις με βιβλία Β' κατηγορίας του Κ.Β.Σ. με εκείνη που προκύπει στις επιχειρήσεις με βιβλία Γ -κατηγορίας του Κ.Β.Σ. και η ζημιά μεταφέρεται στα πέντε οικονομικά έτη αντί των τριών οικονομικών που ίσχυε.
     - Μειώθηκε σταδιακά ο συντελεστής φορολογίας καθαρών κερδών των ομόρρυθμων και ετερόρυθμων εταιριών και κοινωνιών αστικού δικαίου που ασκούν επιχείρηση ή επάγγελμα απο 25% σε 24% για τη χρήση 2005, σε 22% για τη χρήση 2006 και σε 20% από τη χρήση 2007.
     - Για τις κοινοπραξίες, τις αστικές εταιρίες και τις συμμετοχικές ή αφανείς απο 35% σε 32% για τη χρήση 2005, σε 29% για τη χρήση 2006 και σε 25% για τη χρήση 2007.
     - Θεσπίστηκε για τη τόνωση της επιχειρηματικότητας και τη πραγματοποίηση επενδύσεων, πλήρης απαλλαγή απο το τεκμήριο της δαπάνης που καταβάλλεται για την αγορά πάγιου εξοπλισμού επαγγελματικής χρήσης από πρόσωπα που ασκούν ατομική εμπορική ή γεωργική επιχείρηση ή ελευθέριο επάγγελμα και εξομοιώνονται, έτσι οι ατομικές επιχειρήσεις προς τις εταιρείες ως προς το θέμα αυτό.
     - Αυξήθηκε από εξακόσια ευρώ σε χίλια διακόσια ευρώ το ανώτατο όριο κτήσης για τα πάγια στοιχεία που μπορούν να αποσβεσθούν εξ ολοκλήρου μέσα στη χρήση κατά την οποία αυτά χρησιμοποιήθηκαν ή τέθηκαν σε λειτουργία.
     Με τις διατάξεις της παραγράφου 4 του άρθρου 6 του ν. 3296/2004, με τις οποίες αντικαταστάθηκε η παράγραφος 1 του άρθρου 109 του ν. 2238/1994, μειώνεται σταδιακά, από τριάντα πέντε τοις εκατό (35%) που ισχύει σήμερα, σε τριάντα δύο τοις εκατό (32%), είκοσι εννέα τοις εκατό (29%) και είκοσι πέντε τοις εκατό (25%), για τις διαχειριστικές χρήσεις 2005, 2006 και 2007, αντίστοιχα, ο συντελεστής φορολογίας εισοδήματος των κερδών των νομικών προσώπων της παραγράφου 1 του άρθρου 101 του Κ.Φ.Ε., μεταξύ των οποίων περιλαμβάνονται οι συνεταιρισμοί και οι ενώσεις τους.
     Με τις διατάξεις του άρθρου 18 του ν. 3296/2004 παρέχονται φορολογικά κίνητρα (μειωμένος συντελεστής φορολογίας κλπ.) στις μικρές και μεσαίες επιχειρήσεις (εξαιρούνται οι ανώνυμες εταιρείες) προκειμένου να συγχωνευθούν μεταξύ τους και να ιδρύσουν νέα προσωπική εταιρεία ή εταιρεία περιορισμένης ευθύνης ή ανώνυμη εταιρεία, ανεξάρτητα από το αντικείμενο εργασιών τους και με τους όρους και τις προϋποθέσεις που ορίζονται από αυτό.
     Επίσης, με την αρ.πρωτ. 1020748/10361/Β0012/ΠΟΛ. 1035/28-2-2005. εγκύκλιό μας δόθηκε η δυνατότητα στις υπαγόμενες στο άρθρο 3 του ν. 2601/1998 επιχειρήσεις, να σχηματίσουν το προβλεπόμενο απο τις διατάξεις του άρθρου 2 του ν. 3220/2004 ειδικό αφορολόγητο αποθεματικό επενδύσεων μέχρι τριάντα πέντε τοις εκατό (35%) των συνολικών αδιανέμητων κερδών της χρήσης 2004, με τους όρους και, τις προϋποθέσεις που ορίζονται από αυτό.
     Β. Για τον περιορισμό του φαινομένου του παράνομου εμπορίου, το οποίο ως γνωστόν πλήττει τον υγιή ανταγωνισμό και δημιουργεί συνθήκες ανισορροπίας στην αγορά, αποφασίσθηκε, σε κοινές συσκέψεις που πραγματοποιήθηκαν στο Υπουργείο Δημόσιας Τάξης και στο Υπουργείο Ανάπτυξης, κοινή δράση των συναρμοδίων υπηρεσιών.
     Συγκεκριμένα από τον Μάιο του 2004 συγκροτήθηκαν μικτά συνεργεία του Σ.Δ.Ο.Ε., του Υπουργείου Ανάπτυξης, της ΕΛ.ΑΣ. και της Δημοτικής Αστυνομίας, για τον έλεγχο του υπαίθριου παράνομου εμπορίου, με επίκεντρο το Δήμο Αθηναίων.
     Παράλληλα από τον Δεκέμβριο του ίδιου έτους η συγκρότηση των μικτών κλιμακίων, για τη διενέργεια τακτικών και οργανωμένων ελέγχων, επεκτάθηκε σε όλες τις πόλεις της χώρας στις οποίες παρατηρείται έξαρση του φαινομένου.
     Ανεξάρτητα από την παραπάνω κοινή δράση των υπηρεσιών, εντατικοποιήθηκαν οι έλεγχοι διακίνησης από όλες τις Π.Δ. Σ.Δ.Ο.Ε. με κύριο άξονα τις. μεγάλες πόλεις και τα λιμάνια (Πειραιάς, Θεσσαλονίκη, Βόλος, Ηράκλειο, Πάτρα κλπ) και εξακολουθούν να διενεργούνται με ιδιαίτερη έμφαση στα είδη ένδυσης, οικιακής χρήσης, μικροσυσκευές, CD, εργαλεία, ρολόγια, υφάσματα, κεντήματα, τσάντες κλπ. που προέρχονται απο τρίτες χώρες (Κίνα, Ταϊβάν, Κορέα κλπ.)
     Στόχος των ελέγχων είναι, με την εμφανή και επαναλαμβανόμενη παρουσία του Σ.Δ.Ο.Ε., η πρόληψη και συμμόρφωση των πλανόδιων μικροπωλητών που δεν είναι φορολογικά νομιμοποιημένοι με τις υφιστάμενες φορολογικές υποχρεώσεις (έναρξη επιτηδεύματος, κατοχή συνοδευτικών εγγράφων, έκδοση φορολογικών στοιχείων κλπ.) και κυρίως η ανάσχεση και ο δραστικός περιορισμός της επέκτασης του παραεμπορίου.
     Για το έτος 2004 πραγματοποιήθηκαν 2082 έλεγχοι περιπολίες από 1149 συνεργεία, εντοπίσθηκαν 308 παραβάτες και βεβαιώθηκαν 423 παραβάσεις.
     Οι έλεγχοι στον τομέα του παραεμπορίου θα συνεχισθούν με μεγαλύτερη ένταση για το επόμενο διάστημα, στα πλαίσια της λειτουργίας της νέας Υπηρεσίας Ειδικών Ελέγχων (ΥΠ.Ε.Ε.), η οποία θα αντικαταστήσει την υπάρχουσα ελεγκτική υπηρεσία (ΣΔΟΕ).
     Τέλος, θεωρούμε σκόπιμο να παρατηρήσουμε ότι, το φαινόμενο αυτό είναι παγκόσμιο και όχι Ελληνική ιδιαιτερότητα, απασχολεί δε, τις αρμόδιες Υπηρεσίες πολλών Χωρών και ιδιαίτερα της Ευρωπαϊκής Ένωσης.
     Ο Υφυπουργός
     ΑΔΑΜ ΡΕΓΚΟΥΖΑΣ»
      4. Στην με αριθμό 8827/16-3-05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 1035126/1115/5-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθμ. 8827/16.3.05 ερώτησης που κατέθεσε ο Βουλευτής κ. Γιάννης Μαγκριώτης, σχετικά με το ανωτέρω θέμα, σας γνωρίζουμε τα εξής:
     Α. Η αρμόδια Τελωνειακή Υπηρεσία έχοντας γνώση του φαινομένου της νοθείας και της λαθρεμπορίας των υγρών καυσίμων και στα πλαίσια βέβαια των αρμοδιοτήτων που της παρέχει η ισχύουσα νομοθεσία, προβαίνει κατά καιρούς στην έκδοση σειράς διαταγών προς τις Τελωνειακές Αρχές, με σκοπό την διενέργεια διαρκών και εξειδικευμένων ελέγχων και ειδικότερα προς τις «μονάδες ελέγχου πρόληψης και καταστολής οικονομικών και λοιπών εγκλημάτων αρμοδιότητας τελωνειακής υπηρεσίας», οι οποίες έχουν συσταθεί στα Τελωνεία Α' και Β' Τάξης της χώρας μας.
     Στα πλαίσια των ελέγχων αυτών και για την αποτελεσματικότερη αντιμετώπιση της κάθε μορφής παρανομίας από διάφορα λαθρεμπορικά κυκλώματα στο χώρο αυτό, οι εν λόγω ομάδες δίωξης συνεργάζονται και ανταλλάσσουν πληροφορίες με τις Ελεγκτικές Υπηρεσίες των Τελωνείων (ΕΛΥΤ) και με άλλες. διωκτικές αρχές (ΣΔΟΕ, Αστυνομίά, Λιμενικό). Οι έλεγχοι αυτοί διεξάγονται τόσο κατά την εισαγωγή των προϊόντων αυτών όσο και κατά την διακίνησή τους στην εγχώρια αγορά.
     Οι ποινές που προβλέπονται από την ισχύουσα νομοθεσία τόσο από τις διατάξεις του Ν. 2960/01 «περί Εθνικού Τελωνειακού Κώδικα» όσο και από το άρθρο 20 του Ν. 2873/2000 «περί αντιμετώπισης λαθρεμπορίας πετρελαίου» είναι αυστηρότατες.
     Β. Το ΣΔΟΕ στα πλαίσια της προσπάθειάς του για αποτελεσματικότερη αντιμετώπιση του λαθρεμπορίου, της φοροδιαφυγής και της νοθείας στα καύσιμα, φαινόμενα τα οποία οξύνονται ταυτόχρονα με την αύξηση της τιμής των, πραγματοποιεί σε 24ωρη βάση τακτικούς και έκτακτους ελέγχους, τόσο στα κομβικά σημεία διακίνησης (εθνικές οδοί, διόδια, λιμάνια κλπ.), όσο και στους χώρους παραγωγής & αποθήκευσης πετρελαιοειδών προϊόντων (φορολογικές αποθήκες, διυλιστήρια κλπ.).
     Ενδεικτικά σας γνωρίζουμε ότι κατά το τρέχον έτος διαπιστώθηκαν λαθρεμπορίες για 3.166.404 λίτρα πετρελαίου κίνησης 21.670 kg για πετρελαίου ναυτιλίας και 499.601 λίτρα πετρελαίου θέρμανσης για πωλήσεις χωρίς έκδοση φορολογικών στοιχείων, επίσης διαπιστώθηκε ότι διατέθηκαν 3.600.000 λίτρα πετρελαίου θέρμανσης με πλαστά τιμολόγια και βρέθηκε ένας μεγάλος αριθμός ΦΙΧ και μηχανημάτων έργου να χρησιμοποιούν πετρέλαιο θέρμανσης αντί κίνησης.
     Επίσης για τον ταχύτερο εντοπισμό νοθευμένων καυσίμων, το ΣΔΟΕ προχώρησε στην αγορά ειδικών TESTS ανίχνευσης, με τα οποία εφοδιάστηκαν όλες οι Περιφερειακές Διευθύνσεις του και τα οποία χρησιμοποιούνται ήδη στους σχετικούς ελέγχους.
     Οι έλεγχοι διάθεσης (από την παραγωγή μέχρι τον τελικό καταναλωτή) πετρελαιοειδών προϊόντων, στα πλαίσια λειτουργίας της νέας Υπηρεσίας Ειδικών Ελέγχων (ΥΠΕΕ) που αντικαθιστά το ΣΔΟΕ, θα συνεχίσουν να αποτελούν στόχο υψηλής προτεραιότητας και θα εντατικοποιηθούν με πρωταρχικό στόχο την εξάρθρωση κυκλωμάτων λαθρεμπορίας και νοθείας καυσίμων, όπως επισημαίνεται και με την 102715/15.3.05 εγκύκλιό μας.
     Γ. Στην προσπάθεια αυτή της πάταξης και καταστολής της νοθείας και λαθρεμπορίας των υγρών καυσίμων, δεν αρκεί μόνο η προσπάθεια των αρμόδιων διωκτικών και των άλλων συναρμόδιων υπηρεσιών, αλλά χρειάζεται και η βούληση για συνεργασία όλων των εμπλεκομένων φορέων διακίνησης και εμπορίας υγρών καυσίμων (εταιρειών, βενζινοπωλών κλπ.) παρέχοντας για το σκοπό αυτό σχετικές πληροφορίες προκειμένου να εντοπισθούν οι εστίες των λαθρεμπορικών κυκλωμάτων. Τα ζητήματα δε της πετρελαϊκής πολιτικής εξετάζονται στα πλαίσια της αναμόρφωσης του φορολογικού συστήματος.
     Ο Υφυπουργός
     ΑΔΑΜ ΡΕΓΚΟΥΖΑΣ»
      5. Στην με αριθμό 8116/8-3-05 ερώτηση του Βουλευτή κ. Ανέστη Αγγελή δόθηκε με το υπ’ αριθμ. Δ15/Γ/ΟΙΚ/5810/30-3-05 έγγραφο από τον Υφυπουργό Ανάπτυξης η ακόλουθη απάντηση:
     «Σε απάντηση της ερώτησης που κατέθεσε στη Βουλή των Ελλήνων ο Βουλευτής κ. Ανέστης Αγγελής, σας διαβιβάζοuμε στοιχεία των Υπηρεσιών του Υπουργείου μας.
     Ο Υπουργός
     ΔΗΜΗΤΡΗΣ ΣΙΟΥΦΑΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      6. Στην με αριθμό 8494/4-3-05 ερώτηση του Βουλευτή κ. Κων/νου Καΐσερλη δόθηκε με το υπ’ αριθμ. 526/24-3-05 έγγραφο από τον Υφυπουργό Τουριστικής Ανάπτυξης η ακόλουθη απάντηση:
      «Σε απάντηση της ως άνω ερώτησης που κατέθεσε στη Βουλή των Ελλήνων ο Βουλευτής Δωδεκανήσου κ. Κώστας Καΐσερλης, σχετικά με την Ίδρυση γραφείου Υποστήριξης Τουρισμού στην Κάλυμνο, σας γνωρίζουμε τα εξής:
      Σε εφαρμογή του Ν. 3270/04 έγινε από 1.1.2005 η επανασύσταση και λειτουργία των Περιφερειακών Υπηρεσιών Τουρισμού.
      Στον υπό σύνταξη Οργανισμό της Υπηρεσίας ο οποίος βρίσκεται σε τελική επεξεργασία έχει προβλεφθεί Γραφείο Υποστήριξης Τουρισμού στην Επαρχία Καλύμνου, προκειμένου να εξασφαλισθεί και προωθηθεί κατά τον καλύτερο τρόπο η ζήτηση του τουριστικού προϊόντος της περιοχής.
      Ο Υφυπουργός
      ΑΝΑΣΤΑΣΙΟΣ ΛΙΑΣΚΟΣ»
      7. Στην με αριθμό 8711/12-3-05 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 27296/ΙΗ/4-4-05 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8711/12-3-05 την οποία κατέθεσαν οι Βουλευτές κ.κ. Νίκος Γκατζής και Τάκης Τσιόγκας και αφορά στο Πανεπιστήμιο Θεσσαλίας, σας γνωρίζουμε τα ακόλουθα:
      Στο πρόγραμμα υλοποίησης υποδομών για τα έτη 2001-2004, στο Πανεπιστήμιο Θεσσαλίας είχε σχεδιαστεί ανάπτυξη υποδομών, κόστους 53 εκ. ευρώ περίπου.
      Από το παραπάνω ποσό και σύμφωνα με την υλοποίηση του φυσικού αντικειμένου, το Πανεπιστήμιο απορρόφησε περίπου 25,9 εκ. ευρώ.
      Στο σχεδιασμό ανάπτυξης της υλικοτεχνικής υποδομής για τα έτη 2005-2008, το Πανεπιστήμιο θα καλύψει τις υστερήσεις του προηγούμενου σχεδιασμού, προκειμένου να ολοκληρωθούν τα έργα τα οποία συνεχίζονται, θα εκτελέσει έργα υποδομής και συντηρήσεων στα κτίριά του, θα ολοκληρώσει τις μελέτες που εκπονούνται και θα προμηθευτεί τον εξοπλισμό που απαιτείται για την εκπαίδευση και την έρευνα.
      Τέλος σας γνωρίζουμε ότι για το έτος 2005, το πανεπιστήμιο Θεσσαλίας. επιχορηγήθηκε από τον Τακτικό Προϋπολογισμό για:
      Α) Μισθοδοσία εκτάκτου διδακτικού προσωπικού με το ποσό των 2.200.000 €
      Β) Κάλυψη δαπανών σίτισης φοιτητών με το ποσό των 880.000 €
      Γ) Κάλυψη λειτουργικών δαπανών με το ποσό των 5.100.000 €
      Ο Υφυπουργός
      ΣΠ. ΤΑΛΙΑΔΟΥΡΟΣ»
      8. Στην με αριθμό 8752/17-3-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 9861/ΕΥΣ/2162/4-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ανωτέρω ερώτηση, σάς ενημερώνουμε ότι στο ΠΕΠ Αττικής 2000 -2006 και ειδικότερα στο Μέτρο 5.7 «Αποκατάσταση και ανάπλαση πολεοδομικού ιστού» χρηματοδοτούνται παρεμβάσεις που αφορούν αποκλειστικά σε υποδομές εξυγίανσης εδάφους ώστε να καταστεί κατάλληλο για θεμελίωση νέων αντισεισμικών κτιρίων. Στο πλαίσιο του Μέτρου εντάχθηκε και υλοποιείται στο Δήμο Άνω Λιοσίων το έργο «Πολεοδομικές παρεμβάσεις & αναπλάσεις που κατέστησαν αναγκαίες από τον σεισμό», προϋπολογισμού 32,3 εκατομμυρίων ευρώ, με αντικείμενο την εξυγίανση και βελτίωση του εδάφους θεμελίωσης της υποδομής για την αντισεισμική θωράκιση 950 συνολικά κτιρίων (οικίες και καταστήματα) που θα εδραστούν πάνω σε αυτήν και τα οποία βρίσκονται στην περιοχή του εγκεκριμένου ρυμοτομικού σχεδίου (ΕΡΣ) του Δήμου Άνω Λιοσίων. Το έργο ολοκληρώνεται ως προς το φυσικό και οικονομικό αντικείμενο για το οποίο εντάχθηκε στο ΠΕΠ.
      Παράλληλα και από εθνικούς πόρους χρηματοδοτείται το «Κατασκευαστικό Πρόγραμμα έργων υποδομής εξυγίανσης εδαφών των πληγεισών περιοχών του Δήμου Άνω Λιοσίων από το σεισμό της 7.9.1999» που αφορά σε θεμελίωση με προϋπολογισμό 42.455.642 Ευρώ, πληρωμές ύψους 36.222.252,83 Ευρώ και υπόλοιπο της τάξης των 6.233.389,17 Ευρώ. Αναμένεται η πρόταση της Περιφέρειας Αττικής για το έτος 2005 προκειμένου να ενταχθεί το έργο στο Πρόγραμμα Δημοσίων Επενδύσεων του τρέχοντος έτους.
      Για περισσότερες πληροφορίες αρμόδιο να σας απαντήσει είναι το συνερωτώμενο Υπουργείο Περιβάλλοντος, Χωροταξίας και Δημοσίων Έργων.
      Ο Υφυπουργός
      Χ. ΦΩΛΙΑΣ»
      9. Στην με αριθμό 8783/15-3-05 ερώτηση του Βουλευτή κ. Θεόδωρου Πάγκαλου δόθηκε με το υπ’ αριθμ. 163/4-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8783/15-03-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Θ. Πάγκαλου, που κατατέθηκε στη Βουλή των Ελλήνων, σας γνωρίζουμε τα ακόλoυθα: 
      1. Στόχος του ΥΕΝ είναι η θεσμοθέτηση των απαραίτητων εκείνων μέτρων που θα επιφέρουν την αναβάθμιση των Λιμενικών Ταμείων και των Οργανισμών Λιμένων της χώρας και παράλληλα θα εναρμονίζονται με την γενικότερη περιβαλλοντική και χωροταξική αναβάθμιση των περιοχών αρμοδιότητάς τους.
      2. Θεωρούμε ότι η υλοποίηση της ανάπτυξης των χώρων του λιμένα θα πρέπει να συνάδει με το κοινό συμφέρον, συνδυάζοντας τόσο την ειδική φύση των λιμενικών υπηρεσιών όσο και το συμφέρον των τοπικών κοινωνιών. Στο πλαίσιο αυτό, η τοπική αυτοδιοίκηση συμμετέχει στη λήψη αποφάσεων τόσο των Διοικητικών Συμβουλίων των Οργανισμών Λιμένων Α.Ε., όσο και των Λιμενικών Επιτροπών των Λιμενικών Ταμείων, καθόσον στα διοικητικά τους όργανα συμμετέχει και εκπρόσωπός της, σύμφωνα με τις αντίστοιχες διατάξεις του άρθρου όγδοου του ν. 2932/2001 (Α 145) και της αριθ. 4221.9/22/90/21-12-1990 Κοινής Απόφασης των Υπουργών Προεδρίας και Εμπορικής Ναυτιλίας.
      3. Ο φορέας εκμετάλλευσης και διαχείρισης του λιμένα Ελευσίνας «ΟΛΕ Α.Ε.», δρα με γνώμονα την πιστή τήρηση των κανόνων της νομιμότητας, αλλά και την παραγωγή ουσιαστικού και αποτελεσματικού έργου για λογαριασμό του ελληνικού δημοσίου και της τοπικής κοινωνίας, όπως άλλωστε και κάθε Οργανισμός Λιμένα και προσπαθεί να αναβαθμίζει τους κοινόχρηστους χώρους, πλατείες, παραλίες ώστε να δημιουργήσει χώρους περιπάτου και να βελτιώσει τις εγκαταστάσεις των επιχειρήσεων ήπιας μορφής εστίασης και αναψυχής.
      Η παραχώρηση από τον «ΟΛΕ Α.Ε.» του γηπέδου Καλυμπακίου εκτάσεως 6.612 τ.μ. στο Δήμο Ελευσίνας, άνευ οικονομικού ανταλλάγματος, με σκοπό την δημιουργία αθλητικών εγκαταστάσεων, αποτελεί έμπρακτη απόδειξη των προθέσεων του προς την τοπική κοινωνία. Στους στόχους του Οργανισμού συμπεριλαμβάνονται η αξιοποίηση των ακτών και ο συχνός καθαρισμός τους, ώστε να είναι προσβάσιμες και διαθέσιμες στους πολίτες. Επίσης, στις προθέσεις του «ΟΛΕ Α.Ε» και σε συνεργασία με το ΥΕΝ, είναι η σταδιακή απομάκρυνση των εναπομεινάντων παροπλισμένων πλοίων από τον κόλπο της Ελευσίνας.
      4. Ο «Ο.Λ.Ε Α.Ε.» έχει διάθεση ειλικρινούς συνεργασίας με οποιαδήποτε Δημόσια Αρχή για την ανάπτυξη της περιοχής, με σεβασμό και ευαισθησία στην προστασία του περιβάλλοντος και στις ανάγκες των κατοίκων της. Στο πλαίσιο μάλιστα αυτής της συνεργασίας, έχει ήδη παρουσιάσει το Επιχειρησιακό και Στρατηγικό του Σχέδιο στο Δήμο Ελευσίνας, ο οποίος με την αριθ. 232/03 απόφαση του Δημοτικού του Συμβουλίου το έχει καταρχήν αποδεχθεί.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      10. Στην με αριθμό 8832/16-3-05 ερώτηση του Βουλευτή κ. Φώτη Κουβέλη δόθηκε με το υπ’ αριθμ. 165/4-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8832/16-03-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Φ. Κουβέλη, που κατατέθηκε στη Βουλή των Ελλήνων, σας γνωρίζουμε ότι με την αριθ. 3321.1.1/01/04/16-07-2004 κοινή απόφαση των Υπουργών Εμπορικής Ναυτιλίας και Αιγαίου και Νησιωτικής Πολιτικής «Ανώτατες επιτρεπόμενες τιμές καθαρών ναύλων οικονομικής ή ενιαίας θέσης επιβατών, οχημάτων και εμπορευμάτων (πλην ταχυδρομικών αποστολών) πλοίων ακτοπλοΐας κατά σύνδεση και κατά κατηγορία πλοίου.» (Β΄ 1084), καθορίζεται η ανώτατη επιτρεπόμενη τιμή των ναύλων της οικονομικής θέσης επιβατών και οχημάτων. Το αναφερόμενο στην ερώτηση θέμα όπως και κάθε σχετική καταγγελία διερευνάται από τις κατά τόπους αρμόδιες Λιμενικές Αρχές, προς διαπίστωση τυχόν παραβάσεων και επιβολή των νομίμων κυρώσεων.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      11. Στην με αριθμό 8875/17-3-05 ερώτηση του Βουλευτή κ. Λεωνίδα Γρηγοράκου δόθηκε με το υπ’ αριθμ. 168/4-4-05 έγγραφο από τον Υπουργό Εμπορικής Ναυτιλίας η ακόλουθη απάντηση:
      «Σε απάντηση του με αριθ. πρωτ. 8875/17-03-2005 εγγράφου σας, με το οποίο μας διαβιβάσθηκε ερώτηση του Βουλευτή κ. Λ. Γρηγοράκου, που κατατέθηκε στη Βουλή των Ελλήνων όσον αφορά στα θέματα αρμοδιότητας ΥΕΝ, σας γνωρίζουμε τ' ακόλουθα:
      1. Στο πλαίσιο εφαρμογής της εθνικής λιμενικής πολιτικής και του γενικού σχεδιασμού της λιμενικής ανάπτυξης της χώρας, το ΥΕΝ επιδιώκει και προωθεί την επιτάχυνση των διαδικασιών ολοκλήρωσης των προγραμματισμένων λιμενικών έργων από τις αρμόδιες Υπηρεσίες εκτέλεσής τους (νομαρχιακού και περιφερειακού επιπέδου), καθώς επίσης και την εκπόνηση σχετικών μελετών βελτίωσης, αναβάθμισης και εκσυγχρονισμού των λιμένων του νομού Λακωνίας και της χώρας γενικότερα.
      2. Το ΥΕΝ έχει τοποθετηθεί κατ' αρχήν θετικά επί σχετικού αιτήματος της Kτηματικής Υπηρεσίας Λακωνίας για νομιμοποίηση των υφιστάμενων λιμενικών εγκαταστάσεων του λιμένα Ελαφονήσου και έχει ζητήσει από τη Διεύθυνση Τεχνικών Υπηρεσιών της Ν.Α. Λακωνίας, να προβεί σε όλες τις απαραίτητες ενέργειες προώθησης επισκευών - αποκατάστασης των ζημιών που προκλήθηκαν από πρόσφατη κακοκαιρία, προς διασφάλιση της εύρυθμης εκτέλεσης των λιμενικών λειτουργιών στο νέο λιμένα Ελαφονήσου.
      Ο Υπουργός
      ΜΑΝΩΛΗΣ Κ. ΚΕΦΑΛΟΓΙΑΝΝΗΣ»
      12. Στην με αριθμό 8673/11-3-05 ερώτηση του Βουλευτή κ. Ανδρέα Λοβέρδου δόθηκε με το υπ’ αριθμ. Φ.900α/4519/7867/4-4-05 έγγραφο από τον Υφυπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8763/11-3-2005 ερώτησης, που κατέθεσε ο Βουλευτής κ. Ανδρέας Λoβέρδoς, με θέμα τα μέτρα ασφάλειας των Ολυμπιακών Αγώνων που τελούν σε ισχύ, σας γνωρίζουμε τα ακόλουθα:
      Οι Ένοπλες Δυνάμεις, βάσει του Ν. 2833/00 (ΦΕΚ 150 Α΄) και στα πλαίσια της εφαρμογής του Σχεδίου «ΙΦΙΤΟΣ»/ΓΕΕΘΑ, συνέδραμαν το έργο της Ελληνικής Αστυνομίας και του Λιμενικού Σώματος για την ασφαλή διεξαγωγή των Αγώνων, με διάθεση προς τούτο των απαιτουμένων δυνάμεων και μέσων. Επιπλέον, ίδρυσαν και εξόπλισαν Διακλαδική Μονάδα Υγειονομικού/ΠΒΧ Άμυνας στα πλαίσια της συνδρομής του έργου της Ελληνικής Αστυνομίας.
      Δεν έγινε καμία προμήθεια ειδικών σκαφών ή ειδικού εξοπλισμού εκ μέρους των Ενόπλων Δυνάμεων για την εκτέλεση νηοψιών, οι οποίες, αν απαιτείτο να εκτελεστούν, θα διενεργούντο από πλοία του Πολεμικού Ναυτικού, τα οποία περιπολούσαν σε ολόκληρο τον Ελληνικό θαλάσσιο χώρο.
      Μετά το πέρας των Αγώνων, συνεχίζεται σε μειωμένο ποσοστό, σύμφωνα με το άρθρο 15 Ν. 3297/04 (ΦΕΚ 259 Α΄) η διάθεση προσωπικού για τη φύλαξη Ολυμπιακών Εγκαταστάσεων. Παραμένει επίσης ενεργοποιημένη, σε μόνιμη πλέον βάση, η προαναφερθείσα, Διακλαδική Μονάδα Υγειονομικού/ΠΒΧ Άμυνας τού ΓΕΕΘΑ, με προοπτική μετεξέλιξης σε Διακλαδική Μονάδα ΠΒΧ Άμυνας επιπέδου Λόχου με πλήρεις δυνατότητες αντιμετώπισης ΠΒΧ Απειλών, για συνδρομή σε Εθνικό και Διασυμμαχικό πλαίσιο. Με την ολοκλήρωση του σχεδιασμού της θα εκδοθεί σχετική απόφαση μας κατά τις διατάξεις του Ν.2292/95.
      Ο Υφυπουργός
      ΙΩΑΝΝΗΣ Δ. ΛΑΜΠΡΟΠΟΥΛΟΣ»
      13. Στην με αριθμό 8915/18-3-05 ερώτηση του Βουλευτή κ. Δημητρίου Πιπεργιά δόθηκε με το υπ’ αριθμ. 10715/ΕΥΣ/2238/5-4-05 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Αναφορικά με την αρ. πρ. 8915/18-03-05 ερώτηση του Βουλευτή κ. Δημητρίου Πιπεργιά και σύμφωνα και με στοιχεία της αρμόδιας Ειδικής Υπηρεσίας Διαχείρισης ΠΕΠ Στερεάς Ελλάδας, σας γνωρίζουμε τα ακόλουθα:
      Στο πλαίσιο της 3ης Πρόσκλησης του Μέτρου 2.1 «Υδατικό Περιβάλλον-Στερεά Απόβλητα-Υγρά Απόβλητα» του ΠΕΠ Στερεάς Ελλάδας 2000-2006, με αρ. πρωτ. 5294/03-08-2004, υποβλήθηκε πρόταση από τη ΔΕΥΑ Νέας Αρτάκης με τίτλο «Εξωτερικό Υδραγωγείο Ν. Αρτάκης», συνολικού προϋπολογισμού 1.500.000 ευρώ.
      Κατά τη διαδικασία αξιολόγησης, από την εξέταση των στοιχείων που υπέβαλε ο Φορέας σε σχέση με τα απαιτούμενα στοιχεία, όπως αυτά αναλυτικά αναφέρονται στην 3η Πρόσκληση του Μέτρου 2.1, διαπιστώθηκαν οι παρακάτω ελλείψεις:
      1. Περιβαλλοντικές αδειοδοτήσεις για την κατασκευή του έργου.
      2. Θεώρηση Μελέτης.
      3. Εγκριτική Απόφαση μελέτης.
      4. Τεχνική περιγραφή έργου, Προϋπολογισμός Έργου, Τιμολόγιο Εργασιών, Συγγραφές Υποχρεώσεων.
      5. Στατική Μελέτη για την κατασκευή της δεξαμενής φόρτισης.
      6. Μελέτη Παραγωγής ή μη Εσόδων για το προτεινόμενο έργο.
      Επιπλέον σας γνωρίζουμε ότι η αξιολόγηση των προτάσεων που υποβλήθηκαν σε συνέχεια της 3ης Πρόσκλησης του Μέτρου 2.1 «Υδατικό Περιβάλλον-Στερεά Απόβλητα-Υγρά Απόβλητα» δεν έχει ολοκληρωθεί.
      Ο Υφυπουργός
      ΧΡΗΣΤΟΣ ΦΩΛΙΑΣ»
     14. Στην με αριθμό 8490/4-3-05 ερώτηση του Βουλευτή κ. Δημητρίου Βαρβαρίγου δόθηκε με το υπ’ αριθμ. 15189/22-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, που κατέθεσαν οι Βουλευτές κ.κ. Δημήτριος Βαρβαρίγος και Αγγελική Γκερέκου και όσον αφορά σε θέματα αρμοδιότητάς μας, σας γνωρίζουμε οτι βρίσκεται σε εξέλιξη σχέδιο διοικητικής αναδιοργάνωσης της Χώρας, στο πλαίσιο του οποίου λειτουργεί στο Υπουργείο μας Επιτροπή, με έργο την επανεξέταση των αρμοδιοτήτων και του εν γένει νομικού πλαισίου οργάνωσης και λειτουργίας των Περιφερειών της Χώρας, με στόχο την ενίσχυση της Περιφέρειας ως αποκεντρωμένης μονάδας διοίκησης του κράτους. Μάλιστα, σε άμεσο χρόνο η συγκεκριμένη Επιτροπή πρόκειται να προβεί σε σύνταξη σχετικού σχεδίου νόμου.
      Κατά τα λοιπά, αρμόδιο να σας απαντήσει είναι το Υπουργείο Οικονομίας και Οικονομικών, στο οποίο και κοινοποιούμε το παρόν έγγραφό μας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     15. Στην με αριθμό 8453/3-3-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 14921/22-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ανωτέρω ερώτησης, σας πληροφορούμε ότι:
      Α. Η Κεντρική Επιτροπή Παρακολούθησης του προγράμματος «ΘΗΣΕΑΣ» , κατά την πρώτη συνεδρίασή της στις 14 Ιανουαρίου 2005, αποφάσισε την κατανομή των πόρων της παρ. 1 του άρθρου 8 του Ν. 3274/2004 του Ειδικού Λογαριασμού «Πόροι του προγράμματος «ΘΗΣΕΑΣ», ύψους 3.500 εκατ. ευρώ, ως ακολούθως:
      α. Τυπική κατανομή ανά ΟΤΑ, ήτοι κατανομή συγκεκριμένου ποσού ανά ΟΤΑ κατ’ έτος με τα κριτήρια ενδοπεριφερειακής κατανομής που προσδιορίζονται στην ίδια απόφαση. Με αυτόν τον τρόπο κατανομής κατανέμεται το 45% του προγράμματος, ύψους 1.575 εκατ. ευρώ για την πενταετία 2005-2009. Για την ενδοπεριφερειακή κατανομή καθορίστηκαν τόσο πληθυσμιακά και γεωγραφικά κριτήρια, όσο και κριτήρια σύγκλισης. Από την εν λόγω κατανομή, 8% των πόρων προορίζεται για τον προγραμματισμό διαδημοτικών έργων.
      Για την κατανομή των πόρων του 45% του προγράμματος στις Περιφέρειες χρησιμοποιήθηκαν τα εξής κριτήρια με τις παρατιθέμενες βαρύτητες:
      Πληθυσμός                                                                               : 20%
      Πληθυσμός αιχμής                                                                   : 2,5%
      Έκταση                                                                                    : 25%
      Αριθμός δημοτικών διαμερισμάτων                                         : 12,5%
      Μεταβολή πληθυσμού                                                             : 7,5%
      Απόκλιση κατά κεφαλήν Α.Ε.Π. από ΕΕ25                             : 15%
      Ανεργία                                                                                   :  5%
      Αριθμός Ορεινών και νησιωτικών ΟΤΑ                                   : 7,5%
      Αριθμός Ορεινών και νησιωτικών ΟΤΑ                                   :  5%
      Η διαδικασία κατανομής βασίσθηκε στα επίσημα στοιχεία της Ε.Σ.Υ.Ε. και του EUROSTAT.
      β. Κατανομή με προγραμματικά κριτήρια, με βάση τις εθνικές και περιφερειακές προτεραιότητες ανά Υποπρόγραμμα και Μέτρο και τα κριτήρια του άρθρου 11 του Ν. 3274/2004. Με αυτόν τον τρόπο κατανομής κατανέμεται το 35% του προγράμματος, ύψους 1.225 εκατ. ευρώ για την τετραετία 2006-2009.
      Τέλος, το υπολειπόμενο ποσοστό 20% που σύμφωνα με το Ν. 3274/2004, άρθρα 7 και 10 παρ. 3, πρooρίζονται για τις oριζόντιες δράσεις, τις έκτακτες και επείγουσες ανάγκες και την υποστήριξη της προσυμβατικής διαδικασίας για τις συμπράξεις ΟΤΑ με ιδιώτες, ύψους 700 εκατ. ευρώ, κατανέμεται στην πενταετία 2005-2009.
      Β. Σύμφωνα με την ανωτέρω κατανομή του 45% των συνολικών πόρων του προγράμματος, το ποσό που αντιστοιχεί στην Περιφέρεια Κρήτης ανέρχεται σε 108.958.500 ευρώ και κατανεμήθηκε στους οικείους ΟΤΑ με την 41/18-02-2005 απόφαση του Γενικού Γραμματέα Περιφέρειας Κρήτης βάσει των κάτωθι κριτηρίων:
      Πληθυσμός                                                                           : 38%
      Έκταση                                                                                 : 20%
      Αριθμός δημοτικών διαμερισμάτων                                      : 12,5%
      Αριθμός ορεινών διαμερισμάτων                                          :  7,5%
      Κριτήριο σύγκλισης                                                               : 22%
      Επιπλέον, σύμφωνα με τα υπό «Α» ανωτέρω αναφερόμενα, ξεκινούν παράλληλα η διαδικασία κατανομής των πιστώσεων των διαδημοτικών έργων, του καθορισμού των κριτηρίων για την προγραμματική κατανομή του 350/0 των πόρων (2006-2009), καθώς και η κατανομή του 20% των πόρων (2005-2009).
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     16. Στην με αριθμό 8374/2-3-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 15195/22-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της με αριθμ. 8374/2-3-2005 ερώτησης, που κατέθεσε ο Βουλευτής κ. Μ. Μπεκίρης, αναφορικά με την υλοποίηση του προγράμματος «Βοήθεια στο σπίτι», σας γνωρίζουμε, κατά λόγο αρμοδιότητάς μας, σχετικά με την επιχορήγηση ΟΤΑ της Χώρας που εφαρμόζουν το ανωτέρω πρόγραμμα, ότι το Υπουργείο μας χρηματοδοτεί από τους Κεντρικούς Αυτοτελείς Πόρους (ΚΑΠ) ΟΤΑ για την υλοποίηση της Α΄ φάσης του σχετικού προγράμματος, σύμφωνα με τα οριζόμενα στην υπ’ αριθμ. Π4β/5814/2-10-97 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Υγείας και Πρόνοιας, όπως αυτή τροποποιήθηκε με τις υπ’ αριθμ. Γ4β/Φ383/οικ. -4504/21-9-98 και Π1γ/Γ.Π. οικ. 62329/27-6-2003 όμοιες.
      Επίσης, κατόπιν μεταφοράς σχετικών πιστώσεων από το Υπουργείο Υγείας και Κοινωνικής Αλληλεγγύης στον Προϋπολογισμό μας (ΚΑΕ 2229), χρηματοδοτούνται από το Υπουργείο μας και ΟΤΑ της Χώρας για την υλοποίηση της Β΄ φάσης του σχετικού προγράμματος, σύμφωνα με τα οριζόμενα στις ανωτέρω αντίστοιχα αποφάσεις.
      Επισημαίνεται ότι το Υπουργείο μας προέβλεψε και γα το τρέχον έτος ανάλογη πίστωση με αυτή που διατέθηκε το 2004 στην εκδοθείσα ΚΥΑ περί κατανομής των Κεντρικών Αυτοτελών Πόρων των Δήμων και Κοινοτήτων.
      Όσον αφορά στην υλοποίηση του εν λόγω προγράμματος με χρηματοδότηση από πόρους του Ευρωπαϊκού Κοινωνικού Ταμείου (Ε.Κ.Τ) στο πλαίσιο του Γ΄ Κοινοτικού Πλαισίου Στήριξης, σας γνωρίζουμε κατά λόγο αρμοδιότητάς μας σχετικά με την κατάλληλη προετοιμασία των ΟΤΑ από άποψης οργάνωσης και στελέχωσής τους, τα εξής:
      Ενόψει των πολλαπλών αρμοδιοτήτων που εκχωρήθηκαν στην τοπική αυτοδιοίκηση, το Υπουργείο μας με το υπ' αριθμ. 8084/20-2-2003 έγγραφό του, έχει ενημερώσει τους ΟΤΑ α΄ βαθμού ότι έχουν τη δυνατότητα να τροποποιήσουν τους Οργανισμούς Εσωτερικής Υπηρεσίας τους και να συστήσουν τις αναγκαίες θέσεις εξειδικευμένου προσωπικού, σύμφωνα με τις διατάξεις της παρ. 5 του άρθρου 8 του Ν. 2307/95, προκειμένου να συμπεριλάβουν στις υπηρεσίες τους και υπηρεσίες κοινωνικού χαρακτήρα.
      Με αυτόν τον τρόπο, προτείνεται η πάγια παροχή κοινωνικών υπηρεσιών από τους ΟΤΑ α΄ βαθμού, οι οποίες παρέχονται σήμερα υπό μορφή προγραμμάτων, όπως το συγκεκριμένο «Βοήθεια στο σπίτι» που υλοποιείται μέσω δημοτικών επιχειρήσεων, με σκοπό την κοινωνική εξυπηρέτηση και αναβάθμιση της προστασίας ευπαθών κοινωνικών ομάδων (όπως ηλικιωμένοι κλπ.)
      Επομένως, οι ΟΤΑ α΄ βαθμού που εφαρμόζουν το πρόγραμμα αυτό, αλλά και όσοι δεν έχουν ενταχθεί σε αυτό μπορούν, με τους Οργανισμούς Εσωτερικής Υπηρεσίας τους, να οργανώσουν αντίστοιχη υπηρεσία και να συστήσουν τις αναγκαίες θέσεις προσωπικού.
      Η κάλυψη των θέσεων αυτών θα γίνει με πρωτοβουλία των ΟΤΑ α΄ βαθμού με την καθοριζόμενη διαδικασία για την πρόσληψη μόνιμου προσωπικού. Επισημαίνεται ότι και στην περίπτωση αυτή ισχύει η προσαύξηση του κριτηρίου της εμπειρίας, σύμφωνα με τις διατάξεις του άρθρου 2 του Ν. 3320/2005 (ΦΕΚ 48/Α/23-2-2005).
      Κατά τα λοιπά αρμόδια να απαντήσουν είναι το συνερωτώμενο Υπουργείο Υγείας και Κοινωνικής Αλληλεγγύης, καθώς και το Υπουργείο Απασχόλησης και Κοινωνικής Προστασίας προς το οποίο αποστέλλεται φωτοαντίγραφο της σχετικής ερώτησης του Βουλευτή για τις δικές του ενέργειες προς ενημέρωση της Εθνικής Αντιπροσωπείας.
      Ο Υφυπουργός
      ΑΘΑΝΑΣΙΟΣ ΝΑΚΟΣ»
     17. Στην με αριθμό 8309/1-3-05 ερώτηση του Βουλευτή κ. Αχμέτ Ιλχάν δόθηκε με το υπ’ αριθμ. έγγραφο από τον Υπουργό Δικαιοσύνης η ακόλουθη απάντηση:
      «Σε απάντηση της ανωτέρω ερώτησης, σας ενημερώνουμε τα εξής:
      Η Ελλάδα δεσμεύεται διεθνώς και μεριμνά για την προστασία της μουσουλμανικής μειονότητας της Θράκης. Πολιτική της Ελληνικής Κυβέρνησης είναι η εφαρμογή ισονομίας και ισοπολιτείας σε όλους τους Έλληνες πολίτες, χωρίς διακρίσεις.
      1. Όπως προκύπτει από τα άρθρα 252 επ. Κώδικα Πολιτικής Δικονομίας και 233 επ. Κώδικα Ποινικής Δικονομίας, στα Ελληνικά Δικαστήρια προβλέπεται η παρουσία διερμηνέα, εάν ο διάδικος δεν αντιλαμβάνεται την ελληνική γλώσσα, στην οποία διεξάγεται η ακροαματική διαδικασία, ή επιχειρείται η διαδικαστική πράξη.
      Σε εκτέλεση των ανωτέρω, σε κάθε Δικαστήριο (Πρωτοδικείο ή Εισαγγελία Πρωτοδικών) εκδίδεται κατ’ έτος βούλευμα, το οποίο περιλαμβάνει κατάλογο επίσημων μεταφραστών και διερμηνέων όλων των γλωσσών, σύμφωνα με τις εκτιμώμενες ανάγκες, από τον οποίο το Δικαστήριο διορίζει διερμηνείς, ανάλογα με την υπόθεση που εισάγεται στο ακροατήριο. Σε εξαιρετικά επείγουσες περιπτώσεις, και εφόσον δεν είναι δυνατό να διοριστεί διερμηνέας από εκείνους που είναι εγγεγραμμένοι στο σχετικό κατάλογο, μπορεί να διοριστεί διερμηνέας και πρόσωπο που δεν περιλαμβάνεται σε αυτόν.
      Στο ετήσιο βούλευμα περιλαμβάνονται και διερμηνείς τoυρκικής γλώσσας, οι οποίοι καλύπτουν τις σπάνιες ανάγκες, στις οποίες παρίσταται ανάγκη διερμηνέα, δεδομένου ότι η συντριπτική πλειοψηφία των κατοίκων των περιοχών της Θράκης γνωρίζουν την ελληνική γλώσσα. Ενδεικτικά, παραθέτουμε τα κατωτέρω στοιχεία: Στον κατάλογο διερμηνέων του Πρωτοδικείου Έβρου περιλαμβάνονται οκτώ (8) διερμηνείς, στο Πρωτοδικείο Ορεστιάδας πέντε (5), στο Πρωτοδικείο Ξάνθης τρεις (3) και στο Πρωτοδικείο Ροδόπης δύο (2).
      2. Το αίτημα για απαλλαγή των μουσουλμάνων συμπολιτών μας από την υποχρέωση παρουσίας στα Δικαστήρια κατά τις ημέρες των θρησκευτικών εορτών τους είναι κατανοητό και πρέπει να συνεκτιμηθεί σε σχέση με τις ανάγκες απονομής της δικαιοσύνης. Επισημαίνεται ότι ήδη καταβάλλεται κάθε δυνατή προσπάθεια, ώστε να αποφεύγεται ο προσδιορισμός των υποθέσεων εντός των θρησκευτικών εορτών, σε κάθε πάντως περίπτωση, θεμελιώνεται σοβαρός λόγος αναβολής ενώπιον κάθε δικαστηρίου (άρθρ 241 Κ.Πολ.Δ. και 349 Κ.Π.Δ.).
      3. Ως προς το τελευταίο ερώτημα αρμόδιο να σας απαντήσει είναι το Υπουργείο Εξωτερικών, προς το οποίο παραπέμπουμε την ερώτηση.
      Ο Υπουργός
      ΑΝΑΣΤΑΣΗΣ Π. ΠΑΠΑΛΗΓΟΥΡΑΣ»
     18. Στην με αριθμό 8351/1-3-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 7017/4945/23-3-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Σ. Ματζαπετάκης, σας γνωρίζουμε ότι, σύμφωνα με τις διατάξεις του άρθρου 48 του ν. 2696/1999 (Κ.Ο.Κ.), απαγορεύεται η προσωρινή ή διαρκής κατάληψη τμήματος του οδοστρώματος με εγκαταστάσεις ή εμπόδια, ιδιαίτερα δε αν με αυτά παρεμποδίζεται η κυκλοφορία, η επιτρεπόμενη στάση ή στάθμευση οχημάτων ή περιορίζεται η ορατότητα αυτών που χρησιμοποιούν τις οδούς. Όμως, κατ' εξαίρεση της ανωτέρω απαγόρευσης, μπορεί να επιτραπεί σε έκτακτες περιπτώσεις ή ζώνες μικρής κυκλοφορίας εντός κατοικημένων περιοχών, εφόσον υπάρχει αρκετός χώρος γι’ αυτό, η κατάληψη τμήματος οδού με προσωρινές εγκαταστάσεις ή εμπόδια, ύστερα από άδεια των Οργανισμών Τοπικής Αυτοδιοίκησης και μετά από γνώμη των αρμόδιων αστυνομικών Υπηρεσιών.
      Κατόπιν των ανωτέρω, οι αρμόδιες Υπηρεσίες Τροχαίας, στα πλαίσια της καθημερινής αστυνόμευσης της πόλης της Αθήνας, εφαρμόζοντας την ισχύουσα νομοθεσία, βεβαιώνουν παραβάσεις στις περιπτώσεις που διαπιστώνουν παράνομες καταλήψεις οδοστρωμάτων με εγκαταστάσεις ή εμπόδια και σε βάρος των υπαιτίων επιβάλλονται οι προβλεπόμενες κυρώσεις. Παράλληλα, στις περιπτώσεις που απαιτείται, ενημερώνουν τους αρμόδιους Ο.Τ.Α. για την απομάκρυνση των μόνιμων και σταθερών εγκαταστάσεων και εμποδίων.
      Τέλος, στις αρμόδιες Υπηρεσίες μας, δόθηκαν πρόσθετες εντολές και οδηγίες, προκειμένου να συνεχίσουν με αμείωτο ενδιαφέρον τους τροχονομικούς ελέγχους, για την εξάλειψη του απαράδεκτου αυτού φαινομένου, την απομάκρυνση των πάσης φύσεως εμποδίων και την εξασφάλιση χώρων στάθμευσης στο κέντρο της Αθήνας, εφαρμόζοντας με αυστηρότητα τις διατάξεις του άρθρου 48 του Κ.Ο.Κ.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»
     19. Στην με αριθμό 8283/1-3-05 ερώτηση του Βουλευτή κ. Βασιλείου Οικονόμου δόθηκε με το υπ’ αριθμ. 7017/4/4942/23-3-05 έγγραφο από τον Υφυπουργό Δημόσιας Τάξης η ακόλουθη απάντηση:
      «Σε απάντηση της ανωτέρω ερώτησης, που κατέθεσε ο Βουλευτής κ. Β. Οικονόμου, σε ό,τι μας αφορά, σας γνωρίζουμε ότι η περιοχή του Σχινιά αστυνομεύεται από την αρμόδια Υπηρεσία μας (Αστυνομικό Τμήμα Μαραθώνα), η οποία σε καθημερινή βάση, καθ’ όλο το 24ωρο, διαθέτει εποχούμενες περιπολίες. Στους αστυνομικούς που εκτελούν περιπολίες έχουν δοθεί εντολές και οδηγίες για τη διενέργεια ελέγχων στο εν λόγω Εθνικό Πάρκο, καθώς και για την άμεση ανταπόκρισή τους σε τυχόν κλήσεις που αφορούν τη συγκεκριμένη περιοχή. Επίσης, στην εν λόγω περιοχή, δραστηριοποιούνται και οι λοιπές Υπηρεσίες της Γενικής Αστυνομικής Διεύθυνσης Αττικής για θέματα της αρμοδιότητάς τους, οι οποίες λαμβάνουν κάθε αναγκαίο μέτρο σε συνεργασία με τις συναρμόδιες Υπηρεσίες και φορείς, για την προστασία του περιβάλλοντος.
      Σε ό,τι αφορά το σύστημα δασοπυρόσβεσης, που εγκαταστάθηκε το παρελθόν έτος και λειτούργησε κατά τη διάρκεια των Ολυμπιακών Αγώνων, σας πληροφορούμε ότι το σύστημα αυτό τελεί υπό την εποπτεία του Εθνικού Μετσόβιου Πολυτεχνείου, το οποίο είναι υπεύθυνο για τη διαχείρισή του.
      Πάντως, από πλευράς πυροπροστασίας, η εν λόγω περιοχή καλύπτεται σήμερα σε 24ωρη βάση από 1 υδροφόρο πυροσβεστικό όχημα της Πυροσβεστικής Υπηρεσίας Νέας Μάκρης, ενώ επιτηρείται, τόσο από πυροφυλάκιο που είναι επανδρωμένο σε 16ωρη βάση, όσο και από τον πύργο ελέγχου του ελικοδρομίου Μαραθώνα. Επίσης, πέραν της αρμόδιας τοmκής Υπηρεσίας, η αντιμετώπιση συμβάντων, σε περίπτωση ανάγκης, στην εν λόγω περιοχή, θα γίνει και με τη συνδρομή των όμορων πυροσβεστικών Υπηρεσιών, αλλά και με τα λοιπά διαθέσιμα, για το σκοπό αυτό, επίγεια και εναέρια μέσα.
      Τέλος, για την προστασία του περιβάλλοντος στην περιοχή του Σχινιά, στις αρμόδιες Υπηρεσίες μας δόθηκαν πρόσθετες εντολές και οδηγίες για συνεχή εmτήρηση, σε συνεργασία με τις συναρμόδιες Υπηρεσίες και εφαρμογή με αυστηρότητα των διατάξεων της ισχύουσας νομοθεσίας σε βάρος των παραβατών.
      Ο Υφυπουργός
      ΧΡΗΣΤΟΣ ΜΑΡΚΟΓΙΑΝΝΑΚΗΣ»)
     ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Τρίτης 5 Ιουλίου 2005.
     ΕΠΙΚΑΙΡΕΣ ΕΡΩΤΗΣΕΙΣ (Άρθρο 29 παράγραφος 1 και 130 παράγραφος 8 του Κανονισμού της Βουλής)
     1. Η με αριθμό 1/30-6-2005 επίκαιρη ερώτηση του Βουλευτή της Νέας Δημοκρατίας κ. Ιωάννη Μπούγα  προς τον Υπουργό Απασχόλησης και Κοινωνικής Προστασίας, σχετικά με τη στεγαστική συνδρομή σε άγαμους δικαιούχους του Οργανισμού Εργατικής Κατοικίας με αναπηρία άνω του 67%.
     2. Η με αριθμό 2/30-6-2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Αγροτικής Ανάπτυξης και Τροφίμων, σχετικά με τη μη εξόφληση των ντοματοπαραγωγών του Νομού Καρδίτσας για τη σοδειά που παρέδωσαν, λόγω των προβλημάτων της βιομηχανίας «ΠΡΟΝΤΑΚΤΑ».
     3. Η με αριθμό 3/30-6-2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Άγγελου Τζέκη προς τους Υπουργούς Αγροτικής Ανάπτυξης και Τροφίμων και Οικονομίας και Οικονομικών, σχετικά με την απόφαση της Αγροτικής Τράπεζας για το κλείσιμο της «ΟΜΟΣΠΟΝΔΙΑΣ» στη Θεσσαλονίκη κλπ..
     4. Η με αριθμό 4/30-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς την Υπουργό Εθνικής Παιδείας και Θρησκευμάτων, σχετικά με τη μείωση των ωρών διδασκαλίας της δεύτερης ξένης γλώσσας στα σχολεία κλπ.


      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, εισερχόμεθα στη συζήτηση των
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Πρώτη είναι η με  αριθμό 1085/28-6-2005 επίκαιρη ερώτηση της Βουλευτού της Νέας Δημοκρατίας κ. Ελευθερίας Μπερνιδάκη-Άλντους προς τον Υπουργό Εσωτερικών, Δημόσιας Διοίκησης και Αποκέντρωσης, σχετικά με τη λήψη μέτρων βελτίωσης των υποδομών πρόσβασης και εξυπηρέτησης για τους ανάπηρους στις υπηρεσίες δημόσιου χαρακτήρα κλπ.
      Η επίκαιρη ερώτηση της κυρίας συναδέλφου έχει ως εξής:
      «Η πλειοψηφία των Δημοσίων Υπηρεσιών  και των ΟΤΑ Α΄ και Β΄ βαθμού, δεν εφαρμόζουν στην πράξη την ισχύουσα νομοθεσία και δεν προβαίνουν στις αναγκαίες παρεμβάσεις, ώστε να καταστήσουν εφικτή την αυτόνομη πρόσβαση και εξυπηρέτηση των ατόμων με αναπηρία –και γενικότερα των εμποδιζόμενων ατόμων (ηλικιωμένων, εγκύων κλπ.)- στα κτήρια όπου στεγάζονται δημόσιες υπηρεσίες. Αυτή η απαράδεκτη παραβίαση των δικαιωμάτων των συμπολιτών μας με ειδικές ανάγκες πραγματοποιείται παρά τη θέσπιση ειδικών νομοθετικών ρυθμίσεων για την εξασφάλιση της πρόσβασής τους στα κτήρια δημοσίων υπηρεσιών (νόμος 2831/2000) και παρά τις σχετικές εγκυκλίους του ΥΠ.ΕΣ.Δ.Δ.Α. (Εγκύκλιοι υπ’ αριθμ. ΔΙΑΔΠ/Β/7887/22-4-2003 και ΔΙΑΔΠ/Β/11536/4-5-2004).
      Το απροσπέλαστο περιβάλλον της Δημόσιας Διοίκησης για τα άτομα με αναπηρία αποτυπώνεται και στην έκθεση του Σώματος Επιθεωρητών-Ελεγκτών Δημόσιας Διοίκησης του έτους 2004, από την οποία προκύπτει ότι η πλειοψηφία των κτηρίων που στεγάζουν δημόσιες υπηρεσίες, δεν διαθέτουν κατάλληλες υποδομές πρόσβασης και εξυπηρέτησης για τη συγκεκριμένη κατηγορία πολιτών.
      Περαιτέρω, επισημαίνεται ότι βάσει του άρθρου 21 παράγραφος 6 του Συντάγματος και του Χάρτη Θεμελιωδών Δικαιωμάτων της Ευρωπαϊκής Ένωσης, η πολιτεία οφείλει να λαμβάνει μέτρα με σκοπό την αυτόνομη και ανεμπόδιστη συμμετοχή των πολιτών με αναπηρίες σε όλες τις κοινωνικές, οικονομικές και πολιτιστικές δραστηριότητες.
      Ερωτάται ο κύριος Υπουργός:
      1. Τι μέτρα θα λάβει για τη βελτίωση των υποδομών πρόσβασης και εξυπηρέτησης για τους ανάπηρους στις υπηρεσίες δημόσιου χαρακτήρα.
      2. Τι μέτρα θα λάβει για την τιμωρία των φορέων δημοσίων υπηρεσιών που δεν συμμορφώνονται με τη σχετική ισχύουσα νομοθεσία».
      Ο Υπουργός Εσωτερικών, Δημόσιας Διοίκησης και Αποκέντρωσης έχει το λόγο για τρία λεπτά.
      ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Θέλω να ευχαριστήσω την κ. Μπερνιδάκη για την ερώτηση την οποία έκανε και η οποία επιτρέπει, από τη μια πλευρά να εξηγήσουμε τι έχει συμβεί στον τομέα που αφορά την προστασία των ατόμων με αναπηρίες, και από την άλλη, τι είναι εκείνο το οποίο πρέπει περαιτέρω να γίνει. Γιατί ο αγώνας για την εξυπηρέτηση των ατόμων με αναπηρίες είναι διαρκής. Δεν μπορεί να σταματάει στη λήψη ορισμένων μέτρων. 
      Είναι αλήθεια, κύριε Πρόεδρε και κύριοι συνάδελφοι, ότι η πολιτεία άργησε να διαμορφώσει έστω και ένα στοιχειώδες πλαίσιο σε ό,τι αφορά την εξυπηρέτηση των ατόμων με αναπηρίες. Ο ν.3230 ψηφίστηκε μόλις το 2004 και, ουσιαστικά, στηριζόταν σε μερικές εξουσιοδοτήσεις, αλλά είχε παραμείνει κατά βάση ανενεργός. 
      Μόλις αναλάβαμε τα καθήκοντά μας -και εγώ προσωπικά το Υπουργείο Εσωτερικών, Δημόσιας Διοίκησης και Αποκέντρωσης- ξεκινήσαμε την εφαρμογή του πλαισίου του νόμου αυτού. Εκδόθηκε, ήδη το Δεκέμβριο του 2005, το π.δ. 13/2005 του 2005, με το οποίο στο Υπουργείο Εσωτερικών, Δημόσιας Διοίκησης και Αποκέντρωσης και στις επιμέρους υπηρεσίες του, δημιουργούνται ειδικές μονάδες που αφορούν την προσβασιμότητα των ατόμων με αναπηρίες. 
      Ήδη η πρώτη απ’ αυτές, εκείνη που ενσωματώνεται στη Γενική Διεύθυνση Ηλεκτρονικής Διακυβέρνησης, έχει συσταθεί και λειτουργεί, έχει δε επιτελικό ρόλο. Στόχο έχει η υπηρεσία αυτή να συντονίσει τις ενέργειες, σε ό,τι αφορά και τις λοιπές συναρμόδιες υπηρεσίες σε όλο τον κρατικό μηχανισμό. Ετοιμάζεται επίσης η δημιουργία δύο αντίστοιχων μονάδων σε περιφερειακές υπηρεσίες του Υπουργείου Εσωτερικών, Δημόσιας Διοίκησης και Αποκέντρωσης, και συγκεκριμένα από τη μια πλευρά στο Εθνικό Τυπογραφείο και, από την άλλη, στο Εθνικό Κέντρο Δημόσιας Διοίκησης και Αυτοδιοίκησης.
      Παράλληλα, βρίσκεται στο Εθνικό Τυπογραφείο νέο προεδρικό διάταγμα, με το οποίο δημιουργείται η μονάδα για την εξυπηρέτηση των ατόμων με αναπηρίες στο Υπουργείο Εξωτερικών. 
      Εκτός όμως απ’ αυτό, θα ήθελα να αναφέρω ότι για μας έχει πολύ μεγάλη σημασία η επεξεργασία πληροφοριακών συστημάτων, σε ό,τι αφορά την εξυπηρέτηση των ατόμων με αναπηρίες. Γι’ αυτό στο πρόγραμμα «Κοινωνία της Πληροφορίας» εντάχθηκε ένα ειδικότερο πρόγραμμα ύψους περίπου 3.000.000 ευρώ, ακριβώς για τη δημιουργία πληροφοριακών συστημάτων. Προς αυτήν την κατεύθυνση.
      Βεβαίως είναι γνωστό ότι είναι δυνατόν να βγάζεις εγκυκλίους ή να εφαρμόζεις νομοθεσίες, αλλά τα αποτελέσματα να είναι πενιχρά. Γι’ αυτό και μελετούμε, ανεξάρτητα από τις εγκυκλίους που έχουμε στείλει –και εδώ θα ήθελα να δώσω για τα Πρακτικά της Βουλής τις δύο εγκυκλίους που εκδόθηκαν για την εφαρμογή της νομοθεσίας, η μια ήδη από το Μάιο του 2004 και η πρόσφατη τον Ιούνιο του 2005- να θεσπισθεί και πλαίσιο, εφ΄ όσον αυτό χρειασθεί και μάλλον χρειάζεται, επιβολής κυρώσεων σε κάθε είδους φυσικά ή νομικά πρόσωπα, τα οποία δεν τηρούν τις προδιαγραφές που επιβάλλει η νομοθεσία για την προστασία των ατόμων με αναπηρίες. 
      (Στο σημείο αυτό ο Υπουργός Εσωτερικών, Δημόσιας Διοίκησης και Αποκέντρωσης, κ. Προκόπης Παυλόπουλος, καταθέτει για τα Πρακτικά τις προαναφερθείσες εγκυκλίους, οι οποίες βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)


    Γι’ αυτόν τον λόγο σε ένα από τα επόμενα νομοσχέδια θα καθιερωθεί σύστημα διοικητικών κυρώσεων, έτσι ώστε τα πρόσωπα εκείνα τα οποία είτε έχουν την ευθύνη κτηρίων, με ειδικές προδιαγραφές για την προσβασιμότητα, είτε έχουν την ευθύνη γενικότερα μονάδων στο πλαίσιο κρατικού μηχανισμού, να υφίστανται κυρώσεις σε περίπτωση κατά την οποία δεν τηρούν την κείμενη νομοθεσία ως προς τα άτομα με αναπηρίες.
    Επαναλαμβάνω ότι είναι πολύ λίγα αυτά που έχουν γίνει και πρέπει να γίνουν πάρα πολλά πράγματα στην πορεία. Ένα κοινωνικό κράτος δικαίου πρέπει να δώσει στα άτομα με αναπηρίες όλες τις δυνατότητες που επιβάλλονται, ώστε και αυτά να μετέχουν με ίσους όρους στην κοινωνική και οικονομική ζωή της χώρας. Αυτό σημαίνει κοινωνικό κράτος δικαίου, αυτό σημαίνει αρχή της ισότητας, και ελπίζω ότι σε σύντομο χρονικό διάστημα, πριν από το τέλος του έτους, τα αποτελέσματα αυτής της πολιτικής να είναι ορατά. 
    ΠΡΟΕΔΡΕΥΩΝ (Ιωάννης Τραγάκης): Το λόγο έχει η κ. Μπερνιδάκη-Άλντους.
    ΕΛΕΥΘΕΡΙΑ ΜΠΕΡΝΙΔΑΚΗ-ΑΛΝΤΟΥΣ: Ευχαριστώ κύριε Πρόεδρε.
    Κύριε Υπουργέ, είναι γνωστές οι προσπάθειες του Υπουργείου Εσωτερικών, αλλά και η προσωπική ευαισθησία σας ιδιαίτερα για την επίλυση των προβλημάτων που αντιμετωπίζουν οι συμπολίτες μας με αναπηρία στις συναλλαγές τους με τις δημόσιες υπηρεσίες. Φαίνεται, όμως, ότι παρά τις αλλεπάλληλες συστάσεις του Υπουργείου σας, προς τις δημόσιες υπηρεσίες, με σκοπό τη βελτίωση της εξυπηρέτησης των ατόμων με ειδικές ανάγκες, ορισμένες υπηρεσίες κωφεύουν. Θεωρούν, φαίνεται, πως η ισότιμη αντιμετώπιση όλων των πολιτών είναι κάτι που δεν τις αφορά. 
    Κύριοι συνάδελφοι, όλοι έχετε γίνει θεατές απαράδεκτων εικόνων μεταφοράς κινητικά αναπήρων κυριολεκτικά στα χέρια, με σκοπό να εξυπηρετηθούν σε κάποια δημόσια υπηρεσία. Αυτές οι καταστάσεις σίγουρα δεν τιμούν τη χώρα μας και πολύ περισσότερο δεν τιμούν τον πολιτισμό μας. Όλοι γνωρίζουμε πολύ καλά ότι η πλειοψηφία των κτηρίων που στεγάζουν δημόσιες υπηρεσίες δεν διαθέτουν κατάλληλες υποδομές για την εξυπηρέτηση των αναπήρων. Δεν διαθέτουν ειδικούς χώρους στάθμευσης. Δεν διαθέτουν κατάλληλα διαμορφωμένους ανελκυστήρες για την εξυπηρέτηση των κινητικά αναπήρων που μετακινούνται με καροτσάκι. Δεν διαθέτουν ειδικά διαμορφωμένα γκισέ συναλλαγών. Ούτε βέβαια ειδικά διαμορφωμένες τουαλέτες. Όλα αυτά συμβαίνουν τη στιγμή που στο άρθρο 28 του Γενικού Οικοδομικού Κανονισμού του ν. 2831/2000 προβλέπεται η υποχρέωση των φορέων υπηρεσιών δημοσίου χαρακτήρα να διαμορφώσουν κατάλληλες κτηριακές υποδομές πρόσβασης και εξυπηρέτησης των εμποδιζομένων ατόμων και των ατόμων με αναπηρία. 
    Κύριε Υπουργέ, αγαπητοί συνάδελφοι, η εφαρμογή της αρχής της καθολικής προσβασιμότητας στα δημόσια κτήρια και τις δημόσιες υπηρεσίες είναι το μεγάλο ζητούμενο. Αποτελεί υποχρέωση της πολιτείας τα δημόσια κτήρια να είναι κατάλληλα να υποδεχθούν και να εξυπηρετήσουν ισότιμα τους πολίτες, όλους τους πολίτες, χωρίς διακρίσεις και αποκλεισμούς. Αυτό, όμως, δεν μπορεί να γίνει πραγματικότητα με κάποιο μαγικό τρόπο. Σίγουρα χρειάζεται χρόνος, πολλή δουλειά και κυρίως ευαισθησία από όλους τους εμπλεκόμενους φορείς. Σίγουρα είναι πολύ θετικές οι ενέργειες για τη σύσταση ειδικών μονάδων για την προσβασιμότητα των αναπήρων στα Υπουργεία Εσωτερικών, Εθνικής Αμύνης και Εξωτερικών. Εκτιμώ, όμως, ότι τα ζητήματα αναπηρίας πρέπει να αντιμετωπίζονται με μία συνολική, πολιτική ευθύνη, και όχι ως πολιτικό θέμα, το οποίο αφορά το κάθε Υπουργείο ξεχωριστά. 
    Δυστυχώς στη χώρα μας, η αντιμετώπιση των προβλημάτων των αναπήρων διαχέεται σε περισσότερα από έξι Υπουργεία με αλληλοεπικαλυπτόμενες συχνά αρμοδιότητες. Το επακόλουθο αποτέλεσμα αυτής της συνυπευθυνότητας είναι απαράδεκτα φαινόμενα ανευθυνότητας ορισμένων φορέων, που δεν κάνουν σωστά τη δουλειά τους. Όπως λέει και ο λαός μας, «όπου λαλούν πολλοί κοκόροι αργεί να ξημερώσει». Επιτέλους, πρέπει να γίνει συνείδηση όλων μας ότι χωρίς προσβάσιμες δημόσιες υπηρεσίες, χωρίς προσβάσιμα κτήρια παραβιάζονται τα θεμελιώδη συνταγματικά δικαιώματα ενός μεγάλου αριθμού πολιτών.
    Ανεμπόδιστη χρήση των δημοσίων υπηρεσιών για τα άτομα με αναπηρία, σημαίνει πρόσβαση στην κοινωνία, που σημαίνει και πρόσβαση σε μια ζωή με νόημα. 
    Ελπίζω ότι όλοι οι φορείς υπηρεσιών δημοσίου χαρακτήρα θα συμμορφωθούν το ταχύτερο δυνατόν με τις υποδείξεις του Υπουργείου Εσωτερικών και ότι θα λάβουνε ουσιαστικά μέτρα, τόσο για την βελτίωση της προσβασιμότητας των κτηριακών τους υποδομών, όσο και για την εξυπηρέτηση των ατόμων με αναπηρία. 
    Θεωρώ, κύριε Υπουργέ, ότι όσοι φορείς δημοσίων υπηρεσιών δεν συμμορφώνονται με τις υποδείξεις του Υπουργείου σας, για τη βελτίωση των υποδομών προσβασιμότητάς τους, πρέπει να τιμωρούνται. Οι ανάπηροι συμπολίτες μας απαιτούν να επιδείξετε μηδενική ανοχή στους φορείς που καταπατούν το νόμο και παραβιάζουν με τον πλέον φασιστικό τρόπο τα δικαιώματά τους. Άλλωστε πώς είναι δυνατόν να απαιτούμε από τους πολίτες να εφαρμόζουν τους νόμους, την στιγμή κατά την οποία, οι ίδιοι οι φορείς της Δημόσιας Διοίκησης αγνοούν τους νόμους επιδεικτικά. 
    Κύριε Υπουργέ, δεδομένης και της προσωπικής σας ευαισθησίας σε κοινωνικά θέματα, οι ανάπηροι συμπολίτες μας προσδοκούν ότι θα συνεχίσετε να εργάζεστε ουσιαστικά, για τη διαμόρφωση ενός περιβάλλοντος σε ολόκληρη τη χώρα, στο πλαίσιο του οποίου, τα άτομα με αναπηρία θα αντιμετωπίζονται ως ανεξάρτητοι και ισότιμοι πολίτες. Ως ανεξάρτητοι και ισότιμοι χρήστες των δημοσίων υπηρεσιών. 
    Ευχαριστώ. 
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία Μπερνιδάκη. Κύριε Υπουργέ, έχετε το λόγο. 
     ΠΡΟΚΟΠΗΣ ΠΑΥΛΟΠΟΥΛΟΣ (Υπουργός Εσωτερικών, Δημόσιας Διοίκησης και Αποκέντρωσης): Κυρία Μπερνιδάκη, για μια ακόμα φορά θα πω ότι θέλω, εκ μέρους της πολιτείας, να ζητήσω συγγνώμη για όσα δεν έχουν γίνει. Και δεν έχουν γίνει πολλά. Εκείνο που ελπίζω είναι ότι δεν θα χρειασθεί να ξανακάνετε παρεμφερείς ερωτήσεις. Γιατί το χρέος απέναντι στα άτομα με αναπηρία το ξέρουμε και πρέπει να το εκπληρώσουμε το ταχύτερο δυνατόν.
     Όπως είπατε το θεσμικό πλαίσιο διαμορφώθηκε αργά. Πάμε τώρα πια με γοργά βήματα, αλλά δεν αρκεί μόνο η θέσπιση μέτρων. Ορθά επισημάνατε ότι η διασπορά των αρμοδιοτήτων δημιουργεί τεράστια προβλήματα. Γι’ αυτό το λόγο στην Γενική Διεύθυνση Ηλεκτρονικής Διακυβέρνησης του Υπουργείου Εσωτερικών, Δημόσιας Διοίκησης και Αποκέντρωσης δημιουργήθηκε αυτή η κεντρική μονάδα, η οποία αφορά στην προσβασιμότητα των ατόμων με αναπηρία και η οποία συντονίζει όλες τις ενέργειες στα επιμέρους υπουργεία. Και σας είπα επίσης ότι ξεκινήσαμε ήδη από το Εθνικό Τυπογραφείο και το Εθνικό Κέντρο Δημόσιας Διοίκησης και Αυτοδιοίκησης. Ήδη είναι δε έτοιμο και το διάταγμα για την αντίστοιχη μονάδα στο Υπουργείο Εξωτερικών. 
     Αυτό επίσης το οποίο προβλέπει το πρόσφατο π.δ. 13/2005, είναι το ειδικό σήμα πιστοποίησης σε ό,τι αφορά την προσβασιμότητα το οποίο θα παίρνουν τα κτήρια, και ιδίως τα δημόσια κτήρια, ώστε να ξέρουμε ποια κτήρια είναι έτοιμα. Όπως επίσης κωδικοποιείται και η σχετική νομοθεσία για τα άτομα με αναπηρίες. 
     Τονίζω όμως ότι μας απασχόλησε ιδιαιτέρως το θέμα της επιβολής κυρώσεων που ορθά επισημάνατε. ΓΙ’ αυτό μέσα στο καλοκαίρι ετοιμάζουμε τις διατάξεις που αφορούν στην επιβολή διοικητικών κυρώσεων σε όλους τους υπευθύνους, είτε εκ του νόμου είτε μέσω συμβατικής υποχρέωσης, οι οποίοι έχουν την ευθύνη κτηρίων που πρέπει να τηρούν αυτές τις προδιαγραφές ώστε αν δεν εφαρμόζονται οι σχετικές διατάξεις τότε να επιβάλλονται οι ανάλογες κυρώσεις. 
     Τονίζω, για μια ακόμα φορά, ότι στην Ελλάδα πολλές φορές νομοθετούμε αλλά εκείνο που λείπει είναι η εφαρμογή των νόμων. Και εκεί πρέπει να ρίξουμε το βάρος και την προσοχή μας. 
     Επίσης να συνειδητοποιήσουμε και κάτι άλλο, το οποίο η Κυβέρνηση γνωρίζει. Ό,τι κάνουμε για τα άτομα με αναπηρία δεν είναι ένα χρέος που αφορά μια προνομιακή, κατά κάποιο τρόπο, μεταχείρισή τους. Κάθε άλλο. Για να μπορέσει να υπάρχει κοινωνικό κράτος και ισότητα σημαίνει ότι έχουμε ίση μεταχείριση ουσιωδώς όμοιων καταστάσεων αλλά και άνιση μεταχείριση ουσιωδώς ανόμοιων καταστάσεων. Και επειδή τα άτομα με αναπηρίες, για να μπορούν να συμμετέχουν ισοτίμως στην οικονομική και κοινωνική ζωή της χώρας, έχουν ανάγκη από πρόσθετη φροντίδα, γι’ αυτό παίρνουμε αυτά τα μέτρα, για να μπορέσουμε να τους δώσουμε τη δυνατότητα ώστε υπό όρους ισότητας να αναπτύξουν την προσωπικότητά τους. 
     Για μια ακόμα φορά ζητώ συγγνώμη για ό,τι δεν έγινε και, κυρίως, για ό,τι παραπέμπουμε στο μέλλον. Αλλά ελπίζω να μην χρειασθεί να ξαναβρεθούμε στην ανάγκη να κάνουμε έναν υπολογισμό μέλλοντος, αλλά περισσότερο έναν απολογισμό σε ό,τι αφορά στα θέματα εκείνα τα οποία ήδη έχουμε κάνει και εκείνα τα οποία ήδη έχουμε εφαρμόσει.
     Ευχαριστώ πολύ. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
      Τρίτη είναι η με αριθμό 1091/28.6.2005 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντώνη Σκυλλάκου προς τους Υπουργούς Απασχόλησης και Κοινωνικής Προστασίας και Ανάπτυξης, σχετικά με το κλείσιμο του εργοστασίου της TRIUMPH, τις απολύσεις των εργαζομένων κλπ. 
      Η επίκαιρη ερώτηση του κυρίου συναδέλφου έχει ως εξής:
      «Μια ακόμη επιχείρηση, η πολυεθνική TRIUMPH, ανακοίνωσε ότι μέχρι τις 15.7.2005 πρόκειται να κλείσει το εργοστάσιο ιματισμού που λειτουργεί στη χώρα μας, διατηρώντας μόνο το τμήμα εμπορίας. Η συγκεκριμένη επιχείρηση, αφού εκμεταλλεύτηκε για δεκαετίες τους τριακόσιους εργαζόμενους παράγοντας υπερκέρδη από την εργασία τους, ανακοίνωσε ότι δεν τους χρειάζεται πια και τους «πετά στο δρόμο».
      Η περίπτωση και της TRIUMPH είναι αποτέλεσμα της άρνησης αλλά και της αδυναμίας των κυβερνήσεων της Νέας Δημοκρατίας και του ΠΑΣΟΚ να ακολουθήσουν μια φιλολαϊκή πολιτική που θα εξασφαλίζει τα δικαιώματα των εργαζομένων στον κλάδο της ένδυσης αλλά και γενικά το δικαίωμα των εργαζομένων και των λαϊκών στρωμάτων για φτηνό και καλό ένδυμα. Είναι αποτέλεσμα της πολιτικής που επιτρέπει την αξιοποίηση του κλάδου με μοναδικό κριτήριο την εξασφάλιση των υπερκερδών στους κεφαλαιοκράτες.
      Ερωτώνται οι κύριοι Υπουργοί τι μέτρα προτίθεται να πάρει η Κυβέρνηση για τη συνέχιση της παραγωγικής διαδικασίας και τη διασφάλιση του δικαιώματος στη δουλειά των εργαζομένων στο εργοστάσιο της  TRIUMPH».
      Θα απαντήσει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος.
      Ορίστε, κύριε Υφυπουργέ, έχετε το λόγο για τρία λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Σκυλλάκο, πράγματι το Υπουργείο Απασχόλησης από την πρώτη στιγμή που αντελήφθη το θέμα της TRIUMPH, ότι πρόκειται να κλείσει και να μείνουν στο δρόμο τριακόσιοι πενήντα εργαζόμενοι, άμεσα επιλήφθηκε. Ειλικρινά πιστεύω ότι για να κάνεις σωστή θεραπεία χρειάζεται μια καλή διάγνωση. Το πρόβλημα του εργοστασίου είναι ακόμα σε εξέλιξη. Οι εργαζόμενοι πληρώθηκαν και πληρώνονται και έχει δοθεί μία προθεσμία μέχρι τις 15 Ιουλίου, οπότε ανακοίνωσε η εταιρεία ότι θα κλείσει. 
      Ζήτησα μια αντιπροσωπεία όχι αντιπροσωπευτική και ήλθαν και με είδαν οι εργαζόμενοι στην TRIUMPH. Μου είπαν, λοιπόν, ότι στις 30 Ιουνίου –εχθές- ή την Τετάρτη, στις 6 Ιουλίου, θα κάνουν εργοταξιακό σωματείο με εκλογές, για να είναι αντιπροσωπευτικό, για να μπορεί να διαπραγματευτεί με την εργοδοσία τους όρους και τι θα γίνει, αν θα κλείσει και όλα αυτά. 
      Τότε εγώ νομιμοποιούμαι, κύριε Σκυλλάκο να επέμβω. Περιμένω, λοιπόν, την ερχόμενη βδομάδα -σας καλώ και εσάς να είστε εκεί και θα σας ειδοποιήσω εγώ προσωπικά- να συζητήσουμε αυτό το μεγάλο θέμα. Γιατί πραγματικά η κλωστοϋφαντουργία στη χώρα μας εδώ και δέκα-δεκαπέντε χρόνια στενάζει και συμφωνώ μαζί σας. Οδηγείται σε αφανισμό λόγω της Κίνας και λόγω των άλλων φτηνών μεροκάματων που υπάρχουν στα Βαλκάνια και αλλού. 
      Εμείς θα παρέμβουμε προστατευτικά, θα παρέμβουμε όσο μας το επιτρέπει η νομοθεσία του κράτους και θα εξαντλήσουμε όλα τα περιθώρια για να τους βοηθήσουμε, αν –ο μη γένοιτο- κλείσει η επιχείρηση.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
      Το λόγο έχει ο κ. Σκυλλάκος, για δύο λεπτά.
      ΑΝΤΩΝΗΣ ΣΚΥΛΛΑΚΟΣ: Ο κύριος Υπουργός αναγνωρίζει, βέβαια, ότι υπάρχει μεγάλο κοινωνικό πρόβλημα και συγκεκριμένα για την επιχείρηση στην οποία αναφέρομαι στην ερώτηση που απολύει τριακόσιους πενήντα εργαζόμενους, αλλά και γενικότερα υπάρχει ανάλογο πρόβλημα. Το θέμα είναι τι θεραπεία υπάρχει.
      Δεν νομίζω ότι λείπει ο χρόνος ή υπάρχει πλήρης άγνοια για το τι περιθώρια για μέτρα θεραπείας έχει η Κυβέρνηση και το Υπουργείο σας, γιατί έχουμε αντιμετωπίσει και έχουμε συζητήσει επανειλημμένα και για άλλες επιχειρήσεις οι οποίες κλείνουν. Δηλαδή το πρόβλημα δεν είναι ότι δεν είστε γνώστης της κατάστασης. Δεν αμφισβητώ ότι χρειάζεται να γίνουν συζητήσεις, αλλά, όταν είναι αποφασισμένη μια ξένη ή και μια ντόπια εταιρεία να κλείσει, εσείς σηκώνετε τα χέρια, διότι θεωρείτε αυτόματο πιλότο την ελευθερία της αγοράς. Αυτή λέει ότι: «Δεν κερδίζω όσα χρειάζομαι, έπρεπε να κερδίζω περισσότερα και την κλείνω την επιχείρηση».
      Άρα η απάντησή σας θα είναι στην καλύτερη περίπτωση να γίνει μία συζήτηση για να θεραπευθούν ή να μειωθούν κάποιες από τις συνέπειες με κάποια προγράμματα, τα οποία δεν λύνουν το πρόβλημα της σταθερής και μόνιμης δουλειάς. Τελειώνουν και αυτά και η συντριπτική πλειοψηφία αυτών που συμμετέχουν στα προγράμματα μένουν πάλι άνεργοι, το προβλέπουν, δηλαδή, ότι θα γίνει αυτό.
      Εμείς βεβαίως έχουμε μια άλλη πολιτική, την οποία δεν ενστερνίζεστε. Μιλάτε για Κίνα, μιλάτε για ανταγωνισμό, για την κλωστοϋφαντουργία. Εμείς και στον αγροτικό αλλά και στο βιομηχανικό τομέα τασσόμαστε και στις σημερινές συνθήκες σε μέτρα προστασίας της ντόπιας παραγωγής, βεβαίως σαν μεταβατική περίοδο, διότι αυτό δε μας λύνει μακροπρόθεσμα το πρόβλημα.
      Ούτε τέτοια μέτρα παίρνετε, γιατί, βεβαίως, κινείστε στη λογική της Ευρωπαϊκής Ένωσης και ό,τι κάνει η Ευρωπαϊκή Ένωση κάνετε και εσείς. Δεν κάνετε τίποτα το ιδιαίτερο για την ελληνική οικονομία. 
      Η δική μας λοιπόν αντίληψη, την οποία απορρίπτετε, είναι ότι θα έπρεπε και η μεταποίηση και τα βασικά μέσα παραγωγής να είναι υπό τον έλεγχο και υπό την ευθύνη του κράτους, να είναι λαϊκή περιουσία και να υπάρχει σχεδιασμός. Αυτό αφορά μια άλλη οικονομία, μια άλλη διακυβέρνηση της χώρας. Με τη λογική τη δική σας, της ελευθερίας της αγοράς να ποιες είναι οι συνέπειες. Γι’ αυτό δεν μπορείτε να μου απαντήσετε και όχι γιατί δεν συναντηθήκατε με το σωματείο. Θα συναντηθούμε και στο Υπουργείο, εάν μας φωνάξετε να έλθουμε, αλλά πάλι λύσεις για τις συνέπειες θα αναζητήσετε και, από την πείρα που έχω, χωρίς αποτέλεσμα. 
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υφυπουργέ, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Εγώ δεν θέλω να συμφωνήσουμε στη φιλοσοφία μας και στην πολιτική μας σκέψη. Θα σας πω όμως ότι με την ελευθερία στην αγορά σε μια ριζοσπαστικά φιλελεύθερη κοινωνία, που εμείς είμαστε περήφανοι που την υπηρετούμε και πιστεύουμε σ’ αυτήν, δεν υπάρχει ασυδοσία. Υπάρχει μια ελεύθερη αγορά που το κράτος παρεμβαίνει προστατευτικά. Δεν παρεμβαίνει να κάνει το κράτος-αφέντη, το κράτος κρατικοποιημένων επιχειρήσεων. Αυτό είναι μια άλλη ιστορία. 
      Εσείς όμως μην πάτε από το ένα άκρο στο άλλο. Εμείς λέμε και πιστεύουμε στον ριζοσπαστικό φιλελευθερισμό, γιατί παρεμβαίνει προστατευτικά σε τέτοιου είδους επιχειρήσεις ή στην οικονομία. Όμως το θέμα της δουλειάς για όλους, που σωστά και πολύ καλά το θέτετε, είναι και δική μας επιδίωξη και στόχος. Άλλωστε, γι’ αυτό ο ελκυστικός αναπτυξιακός νόμος που δίνει μέχρι το 55% είναι αυτό από το οποίο περιμένουμε αποτελέσματα οσονούπω, για να αναπτυχθούν θέσεις πλήρους απασχόλησης. 
      Το τρίτο που θέλω να σας πω είναι ότι το εμπορικό κομμάτι της επιχείρησης –εγώ φρόντισα και πήρα τα στοιχεία- είναι κερδοφόρο. 
      ΑΝΤΩΝΗΣ ΣΚΥΛΛΑΚΟΣ: Εισάγει κινέζικα. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το παραγωγικό επικαλείται ότι είναι ζημιογόνο. Θα σας πω όμως κάτι, κύριε Σκυλλάκο. Εγώ μετέφερα -ήθελα να το κάνει αυτό από 1η Ιουνίου- με σκληρά μηνύματα προς τη διοίκηση ότι το Υπουργείο Απασχόλησης δεν θα δεχθεί επ’ ουδενί λόγω ομαδικές απολύσεις. Θα τραβήξουμε τα πράγματα στα άκρα. Εμείς δεν έχουμε ξέφραγο αμπέλι τη χώρα, ούτε στο εργασιακό τοπίο, ούτε σε οποιοδήποτε άλλο τομέα. Αυτό είναι που έχει κάνει τη διοίκηση, την εργοδοσία να κάνει σήμερα τις εκλογές στο σωματείο, τη διαπραγμάτευση προς τους εργαζόμενους. 
      Να είστε σίγουρος, λοιπόν, ότι, καθόσον μας αφορά και ιδεολογικά, αλλά και εθνικά με την έννοια ότι πρέπει να προστατεύσουμε τον εργαζόμενο, θα το κάνουμε κατά τον καλύτερο δυνατό τρόπο. 
      ΠΡΟΕΔΡΕΥΩΝ (Ιωάννης Τραγάκης): Τέταρτη είναι η με αριθμό 1089/28-6-2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Φωτίου Κουβέλη προς τους Υπουργούς Ανάπτυξης και Οικονομίας και Οικονομικών, σχετικά με την αύξηση της καθυστέρησης αποπληρωμής των καταναλωτικών δανείων κλπ.
      Η επίκαιρη ερώτηση του κ. Κουβέλη έχει ως εξής:
      «Βρισκόμαστε σε μία περίοδο, όπου παρατηρείται στην χρηματοπιστωτική αγορά έλλειψη ρευστότητας, με αποτέλεσμα ένας μεγάλος αριθμός νοικοκυριών να προβαίνει στην σύναψη τραπεζικών δανείων προκειμένου να αντιμετωπίσει πιεστικές βιοτικές ανάγκες. 
      Οι δανειολήπτες πολλές φορές, σύμφωνα και με την επίσημη έκθεση του Τραπεζικού Μεσολαβητή, ωθούνται από την επιθετική πολιτική των Τραπεζών για παροχή πιστοδοτικών διευκολύνσεων στην σύναψη δανείων χωρίς να γνωρίζουν ή να είναι σε θέση να κατανοήσουν το πραγματικό κόστος αποπληρωμής του συναπτόμενου δανείου. Είναι χαρακτηριστικό ότι σε περιπτώσεις ανοικτού δανείου εξακολουθούν να χρεώνονται στους δανειολήπτες επιβαρύνσεις χωρίς να ερωτώνται από την τράπεζα εάν επιθυμούν τη συνέχιση της ύπαρξης του ανοικτού δανείου, το οποίο και έχουν εξοφλήσει ολοσχερώς. 
      Επειδή πρόσφατα δημοσιεύματα αναφέρουν ότι διαπιστώνεται από τα στοιχεία του Απριλίου των Τραπεζών ότι μεγάλος αριθμός προσωπικών δανείων και πιστωτικών καρτών δεν εξυπηρετούνται, με αποτέλεσμα, οι δανειστές θα συνεχίζουν να πιέζονται ακόμα περισσότερο, ερωτώνται οι κύριοι Υπουργοί: 
      Ποια μέτρα θα λάβουν, ώστε να ισχύσουν ενιαία κριτήρια τιμολόγησης των τραπεζικών προϊόντων που προσφέρουν οι Τράπεζες;
      Προτίθενται να προβούν στην λήψη σχετικών μέτρων και ποια είναι αυτά προκειμένου να περιορίσουν την άναρχη ανάπτυξη της καταναλωτικής πίστης που παρατηρείται στη χώρα μας τα τελευταία χρόνια ώστε να προστατευθούν τα νοικοκυριά;»
      Ορίστε, κύριε Υφυπουργέ, έχετε το λόγο για τρία λεπτά. 
    ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Πρόεδρε, κύριοι συνάδελφοι, όπως είναι γνωστό και από την εμπειρία των άλλων χωρών και ιδιαίτερα των χωρών της ζώνης του ευρώ, κανένας δημόσιος τομέας, καμία κεντρική τράπεζα, κανένα Υπουργείο δεν παρεμβαίνει σε θέματα τιμολογιακής πολιτικής των πιστωτικών ιδρυμάτων. Η διαμόρφωση των τιμολογίων των παρεχομένων υπηρεσιών από τις τράπεζες γίνεται στα πλαίσια του ελεύθερου ανταγωνισμού ή τις ίδιες τις τράπεζες. Αυτό σε ό,τι αφορά το πρώτο.
    Σε ό,τι αφορά την καταναλωτική πίστη. Η καταναλωτική πίστη στη χώρα μας επεκτείνεται με γοργούς ρυθμούς την τελευταία πενταετία, όπως προκύπτει εξάλλου από τα στατιστικά στοιχεία της Τραπέζης της Ελλάδος. Και παρά το γεγονός ότι το υπόλοιπο των δανείων των νοικοκυριών σε ποσοστό του ΑΕΠ παραμένει σε χαμηλό επίπεδο σε σύγκριση με τον αντίστοιχο μέσο όρο των χωρών της ζώνης του ευρώ, δημιουργεί, πραγματικά, έναν προβληματισμό το ύψος των καθυστερουμένων δόσεων.
    Το συμπέρασμα είναι ότι, όπως προκύπτει από τα πιο πάνω στοιχεία, η διόγκωση του τομέα της καταναλωτικής πίστης στην Ελλάδα αναμένεται να συνεχιστεί, αν και με μικρότερο ρυθμό και για τα επόμενα χρόνια. 
    Αυτή η τάση είναι, κυρίως, αποτέλεσμα του γεγονότος ότι η χώρα μας βρίσκεται στη φάση σύγκλισης προς την Ευρωπαϊκή Ένωση και υιοθέτησης από τα ελληνικά νοικοκυριά καταναλωτικών συμπεριφορών και προτύπων, συμπεριλαμβανομένου και του δανεισμού και της χρήσης πλαστικού χρήματος, που απαντώνται σε όλες τις ανεπτυγμένες χώρες.
    Ο βαθμός υπερχρέωσης των ελληνικών νοικοκυριών δεν γίνεται ακόμη σε ανησυχητικό βαθμό. 
    Εντούτοις, λόγω του γεγονότος ότι η υπερχρέωση αποτελεί παρενέργεια της καταναλωτικής πίστης, αναμένεται ότι τα επόμενα χρόνια η συνεχής διόγκωση της τελευταίας θα προκαλέσει και αύξηση του επιπέδου υπερχρέωσης.
    Χρειάζεται, κατά συνέπεια, αυξημένη επαγρύπνηση για την αντιμετώπιση του φαινομένου με τον καλύτερο δυνατό τρόπο.
    Ωστόσο, διαχρονικά έχουν ληφθεί κάποια μέτρα για την αντιμετώπιση αυτού του ζητήματος, όπως είναι η κοινή υπουργική απόφαση 983/21.3.1991. Υπάρχει ο ν.2789/2000 για τα πανωτόκια, όπου το άρθρο 39 αναφέρεται περί οφειλών στα πιστωτικά ιδρύματα. Υπάρχουν κάποιες δικαστικές αποφάσεις που προκλήθηκαν από προσφυγές ενδιαφερομένων, όπου οι όροι που επιτρέπουν υπέρμετρες και χωρίς προδιαγεγραμμένα κριτήρια χρεώσεις προς το συμφέρον του καταναλωτή εκρίθησαν καταχρηστικοί.
    Επίσης, υπάρχουν και ορισμένες διαχρονικές ενέργειες που απορρέουν από παρεμβάσεις της πολιτείας ή από τα αρμόδια Υπουργεία –κυρίως από το Υπουργείο Ανάπτυξης- που έχουν σχέση με τον Κανονισμό 2560/2001, την εφαρμογή της σύστασης της Επιτροπής της Ευρωπαϊκής Ένωσης το 2001 σχετικά με την προσυμβατική πληροφόρηση εκ μέρους των τραπεζών. Υπάρχει η εφαρμογή της απόφασης του Αρείου Πάγου 1219/2001. Και βέβαια υπάρχουν και ορισμένες συντονισμένες ενέργειες, που γίνονται και αυτήν τη στιγμή ακόμη, σε μία προσπάθεια να ενημερωθούν οι πολίτες και ταυτόχρονα να αποτραπούν ακραία φαινόμενα όπως αυτά που υπαινίσσεσθε στην ερώτησή σας.
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υφυπουργέ.
    Ο κ. Κουβέλης έχει το λόγο.
    ΦΩΤΗΣ ΚΟΥΒΕΛΗΣ: Κύριε Υπουργέ, από αυτά που μου είπατε κατάλαβα ότι αφήνετε τα πράγματα στην εξέλιξή τους. Και η εξέλιξη αυτή θα οδηγήσει σε περαιτέρω δυσμενείς καταστάσεις.
    Σήμερα τα νοικοκυριά της χώρας, στη μεγάλη τους πλειοψηφία, είναι αιχμάλωτα των τραπεζών. 
    Κάνατε αναφορά στον ελεύθερο ανταγωνισμό. Ποιος σας είπε, όμως, ότι ο ελεύθερος ανταγωνισμός μπορεί να είναι ασύδοτος;
    Και επειδή αναφερθήκατε και στις αποφάσεις των ελληνικών δικαστηρίων και ιδιαίτερα του Αρείου Πάγου, αυτό αποτελεί από μόνο του την απόδειξη ότι μπορείτε να παρέμβετε και να διαμορφώσετε εκείνους τους όρους του ανταγωνισμού που δεν θα επιτρέπουν την καταχρηστικότητα στη συμπεριφορά. Δεν το πράττετε. 
    Πρέπει να σας πω, κύριε Υπουργέ, ότι αυξήθηκε η διαφημιστική -σχετική με το αντικείμενο που συζητάμε- καμπάνια των τραπεζών κατά 36,7%. 
    Πρέπει επίσης να σας πω ότι οι τόκοι που πληρώνουν οι Έλληνες αυξάνονται με πολλαπλάσιο ρυθμό από μέρα σε μέρα.
    Θέλετε και άλλα στοιχεία, τα οποία εάν τα ακούσετε –πρέπει να τα ξέρετε βέβαια- θα πρέπει να ανησυχήσετε και να σπεύσετε στη λήψη μέτρων;
    Κύριε Πρόεδρε, έντεκα χιλιάδες εξακόσιες πενήντα δύο διαταγές πληρωμής εξεδόθησαν σε σχέση με δάνεια μέσα στο χρονικό διάστημα Ιανουάριος – Μάιος του 2005. Και αυτές οι έντεκα χιλιάδες πεντακόσιες περίπου και πλέον διαταγές πληρωμής αφορούν μόνο το Ειρηνοδικείο και το Μονομελές Πρωτοδικείο της Αθήνας.
      Αυτά δεν μπορούν να σας αφήνουν ασυγκίνητους. Ελεύθερος ανταγωνισμός, ελεύθερος ανταγωνισμός…Αλλά ο ανταγωνισμός πρέπει να είναι και υγιής, πρέπει να είναι και νόμιμος. Και έχετε τη δυνατότητα να παρέμβετε, προκειμένου να διαμορφώσετε ή έστω να επιβάλλετε τους υγιείς όρους ανταγωνισμού, ο οποίος δεν θα οδηγεί σε διαρκή αιχμαλωσία τα ελληνικά νοικοκυριά.
      Δεν φτάνει να μου λέτε, κύριε Υπουργέ, ότι αυτή είναι η φυσιολογική εξέλιξη των πραγμάτων ως εκ της συμμετοχής της χώρας στο χώρο της ΟΝΕ. Είναι άλλο πράγμα η ασυδοσία και τελείως διαφορετικό ζήτημα ο υγιής ανταγωνισμός. 
      ΠΡΟΕΔΡΕΥΩΝ (Ιωάννης Τραγάκης): Το λόγο έχει ο Υφυπουργός Οικονομίας και Οικονομικών, κ. Ρεγκούζας.
      ΑΔΑΜ ΡΕΓΚΟΥΖΑΣ (Υφυπουργός Οικονομίας και Οικονομικών): Κύριε Κουβέλη, όπως ξέρετε, ο ελεύθερος ανταγωνισμός, βεβαίως, έχει κανόνες. Κι εγώ θα συμφωνήσω μαζί σας ότι για να μπορούμε να ελέγξουμε κάπως τα πράγματα εκεί, θα πρέπει να έχουμε θεσμικά ενισχυμένη νομοθεσία, για να αποτρέπει τέτοια φαινόμενα και ταυτόχρονα παρεμβάσεις από τους αρμόδιους φορείς, όπως είναι η Τράπεζα της Ελλάδος, ή ακόμη και η πολιτεία. Γι’ αυτό έχω να σας πω ότι η Τράπεζα της Ελλάδος με την 178/19.7.2004 απόφασή της ορίζει ότι η είσπραξη των προμηθειών, των εξόδων για τα πιστωτικά ιδρύματα –όπως ξέρετε όλες οι τράπεζες εποπτεύονται από την Τράπεζα της Ελλάδος- θα πρέπει να δικαιολογείται από τη φύση και το είδος της παρεχόμενης υπηρεσίας. Αυτή η ρύθμιση παρέχει τη βάση για σύγκριση του κόστους των τραπεζικών εργασιών. Δεν επιβάλλει όμως ενιαία κριτήρια τιμολόγησης, καθώς η τιμολόγηση των τραπεζικών προϊόντων και υπηρεσιών αποτελεί αντικείμενο της πολιτικής των πιστωτικών ιδρυμάτων σε καθεστώς ελεύθερου ανταγωνισμού. 
      Ασφαλώς τα δικαστήρια, κρίνοντας με τα αντικειμενικά κριτήρια και τον δικονομικό τους συλλογισμό, βγάζουν κάποιες αποφάσεις που καταδικάζουν τράπεζες και δικαιώνουν πολίτες. Ωστόσο όμως εμείς, όπως ξέρετε, δεν μπορούμε να προχωρήσουμε σε επιβολή διοικητικών περιορισμών για νομισματικούς σκοπούς, καθώς αυτή την πολιτική την έχει πλέον η Κεντρική Ευρωπαϊκή Τράπεζα. Όμως, πέραν αυτού, το Υπουργείο Ανάπτυξης στην προσπάθειά του να περιορίσει αυτά τα φαινόμενα, τα οποία πολύ σωστά επισημαίνετε, έχει προχωρήσει στη σύσταση μιας ειδικής ομάδας εργασίας με απόφασή του στις 3.1.2005 και η οποία ομάδα εργασίας, σε συνεννόηση και συνδιαλλαγή με τους εμπλεκόμενους, προσπαθεί να διαμορφώσει μία πρόταση που να δίνει ριζική, αποτελεσματική απάντηση σε όλα αυτά τα προβλήματα που δημιουργούνται.
      Πιστεύουμε ότι αυτή η προσπάθεια θα αποφέρει κάποιους καρπούς. Επιπλέον, θα πρέπει να σας υπενθυμίσω ότι στη διάθεση των πολιτών υπάρχει το τηλεφωνικό κέντρο, το 1520, που ενημερώνει τους καταναλωτές για τα δικαιώματά τους. Υπάρχει η καθημερινή παρέμβαση των υπηρεσιών της Γενικής Γραμματείας Καταναλωτών για την επίλυση και τις σχέσεις καταναλωτών. Υπάρχει η ιστοσελίδα στο διαδίκτυο, υπάρχουν οι επιτροπές φιλικού διακανονισμού στις νομαρχίες, η έκδοση οδηγού καταναλωτή και βέβαια η θέσπιση του Συνηγόρου του Καταναλωτή, που είναι μία νέα παρέμβαση που διευκολύνει προς αυτή την κατεύθυνση. Σε κάθε περίπτωση, όμως, αποτελεσματικά μέτρα καθοδήγησης του ανταγωνισμού που διαμορφώνεται στο τραπεζικό σύστημα, όπως γνωρίζετε, η κεντρική κυβέρνηση δεν μπορεί να επιβάλει. Αυτό όμως δεν σημαίνει ότι πρέπει να παραιτηθεί ή να βλέπει ως απλός θεατής τα πράγματα. Γι’ αυτό ακριβώς, με αυτές τις ενέργειες, προσπαθούμε να περιορίσουμε όλα τα φαινόμενα, που ούτως ή άλλως είναι υπαρκτά.
      ΠΡΟΕΔΡΕΥΩΝ (Ιωάννης Τραγάκης): Η με αριθμό 1092/28.6.2005 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Μάρκου Μπόλαρη προς τον Υπουργό Αγροτικής Ανάπτυξης και Τροφίμων, σχετικά με την πρόσφατη πρόταση της Ευρωπαϊκής Επιτροπής για τους τευτλοπαραγωγούς κλπ., διαγράφεται λόγω κωλύματος του κυρίου Υπουργού.
      Επίσης, η με αριθμό 1090/28.6.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Αθανασίου Λεβέντη προς τον Υπουργό Πολιτισμού, σχετικά με την επιτάχυνση ολοκλήρωσης των έργων στους αθλητικούς χώρους της Ελευσίνας, διαγράφεται λόγω κωλύματος του κυρίου Υπουργού. 
      Και τέλος η με αριθμό 1088/28.6.2005 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Σγουρίδη προς τον Υπουργό Τουριστικής Ανάπτυξης, σχετικά με την καθυστέρηση διορισμού διοικητικού συμβουλίου στον ΕΟΤ κλπ., διαγράφεται λόγω κωλύματος του κυρίου Υπουργού. 
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, αν μου επιτρέπετε για μισό λεπτό.
      ΠΡΟΕΔΡΕΥΩΝ (Ιωάννης Τραγάκης): Παρακαλώ, κύριε Σγουρίδη.
      ΠΑΝΑΓΙΩΤΗΣ ΣΓΟΥΡΙΔΗΣ: Κύριε Πρόεδρε, θητεύω σ’ αυτήν την Αίθουσα δεκαπέντε χρόνια, εκ των οποίων τα έντεκα ήμουν Αντιπρόεδρος της Βουλής. Γνωρίζω πάρα πολύ καλά ότι υπάρχουν ανάγκες στην Κυβέρνηση και πολλές επίκαιρες ερωτήσεις διαγράφονται λόγω κωλυμάτων των Υπουργών. 
      Πραγματικά, δεν θα ερχόμουν σήμερα στο Κοινοβούλιο κι ούτε θα έπαιρνα το λόγο αν δεν έβλεπα σήμερα τον Υπουργό Τουρισμού να βρίσκεται στο MEGA και να συνεντευξιάζεται με τον κ. Ανδρουλάκη και να μην έρχεται εδώ, στη Βουλή και να παίρνω τηλέφωνο στο γραφείο του Υφυπουργού κ. Λιάσκου και να βρίσκεται ο κ. Λιάσκος στο γραφείο του και να μην έρχεται στη Βουλή. Αυτό είναι πρωτοφανές για τα κοινοβουλευτικά χρονικά, και γι’ αυτό ακριβώς καταθέτω μία ανοικτή επιστολή στην Πρόεδρο της Βουλής κ. Μπενάκη- Ψαρούδα την οποία αφού καταθέσω στα Πρακτικά, θα της την επιδώσω και παρακαλώ να επιληφθεί του θέματος. Ο κ. Πρωθυπουργός πρέπει να καλεί τους Υπουργούς του πρώτα να εκτελούν το κοινοβουλευτικό τους καθήκον και μετά να δίνουν τις οποιεσδήποτε συνεντεύξεις στα μέσα μαζικής ενημέρωσης. 
	(Στο σημείο αυτό ο Βουλευτής κ. Παναγιώτης Σγουρίδης  καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
	ΠΡΟΕΔΡΕΥΩΝ (Ιωάννης Τραγάκης): Κύριε Σγουρίδη, γνωρίζετε καλύτερα απ’ όλους μας ότι ο λόγος σάς εδόθη κατά παραβίαση του Κανονισμού. Καταγράφεται η διαμαρτυρία σας και είναι εύλογη. Επίσης, ας πούμε ότι οι Υπουργοί Τουριστικής Ανάπτυξης λόγω της έναρξης του καλοκαιριού σήμερα απουσιάζουν. 
	ΜΑΡΚΟΣ ΜΠΟΛΑΡΗΣ: Κύριε Πρόεδρε…
	ΠΡΟΕΔΡΕΥΩΝ (Ιωάννης Τραγάκης): Κύριε Μπόλαρη, μην πείτε κάτι άλλο. Κι εσείς θα διαμαρτυρηθείτε, είναι σίγουρο αυτό. Καταγράφεται και η δική σας διαμαρτυρία.
	Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων.
      ΠΡΟΕΔΡΕΥΩΝ (Ιωάννης Τραγάκης): Εισερχόμαστε στην ημερήσια διάταξη των 
ΕΠΕΡΩΤΗΣΕΩΝ
 	Θα συζητηθεί η υπ’ αριθμόν 69/38/8.4.2005 επερώτηση αρμοδιότητας των Βουλευτών του ΠΑΣΟΚ, κυρίων Ανδρέα Λοβέρδου, Ευαγγελίας Σχοιναράκη-Ηλιάκη, Αναστασίας-Συλβάνας Ράπτη, Βασιλείου Έξαρχου, Χρύσας. Μανωλιά, Αγγελικής (Άντζελας) Γκερέκου, Μάρκου Μπόλαρη, Χρήστου Αηδόνη, Αθανασίου (Νάσου) Αλευρά, Δημητρίου (Μίμη) Ανδρουλάκη, Μιλτιάδη Βέρρα, Μαρίας Δαμανάκη, Ιωάννη Δημαρά, Απόστολου Κατσιφάρα, Ελένης Κούρκουλα, Γεωργίου Λιάνη, Μιχάλη Παντούλα, Θεοδώρας Τζάκρη, Ανδρέα Φούρα και Τηλέμαχου Χυτήρη, προς τον Υπουργό Πολιτισμού, σχετικά με θέματα Πολιτισμού.
	Το λόγο έχει η πρώτη επερωτώσα συνάδελφος κ. Ράπτη.
	ΣΥΛΒΑΝΑ ΡΑΠΤΗ: Ευχαριστώ, κύριε Πρόεδρε.
	«Κυρίες και κύριοι συνάδελφοι, για μας οι δρόμοι του μέλλοντος ξεκινούν από την παιδεία και τον πολιτισμό. Αποφάσισα, λοιπόν, να αναλάβω προσωπικά την ευθύνη του Υπουργείου Πολιτισμού, για να σηματοδοτήσω τη σπουδαιότητα που αποδίδουμε τόσο στους Ολυμπιακούς Αγώνες, όσο και στο πολιτισμικό κεφάλαιο της πατρίδας μας». 
	Κύριε Πρόεδρε, κυρίες και κύριοι συνάδελφοι, όπως καταλαβαίνετε, διάβασα ένα απόσπασμα από τις προγραμματικές δηλώσεις του Πρωθυπουργού και Υπουργού Πολιτισμού –μην το ξεχνάμε- στις 20 Μαρτίου 2004 σ’ αυτήν εδώ την Αίθουσα. Έκτοτε δεν ξαναείδαμε εδώ τον Πρωθυπουργό με την ιδιότητα του Υπουργού Πολιτισμού. 
	Στις προγραμματικές δηλώσεις ο Πρωθυπουργός είχε πει και άλλα πολλά. Είχε πει ότι ο πολιτισμός μπορεί να γίνει και πάλι το μεγάλο συγκριτικό πλεονέκτημα της πατρίδας μας στο νέο αιώνα. Πρέπει να κάνουμε τη σημείωση δεκαπέντε μήνες μετά ότι τείνει να γίνει συγκριτικό μειονέκτημα. Ας το προσέξουν οι αρμόδιοι. 
	Είχε πει επίσης ότι θέλουμε τον πνευματικό κόσμο στο προσκήνιο και όντως το πέτυχε αυτό. Ο πνευματικός κόσμος είναι στο προσκήνιο για δύο λόγους: Πρώτον, ο πνευματικός κόσμος είναι δακτυλοδεικτούμενος ως κρατικοδίαιτος. Επίσης, έχει γίνει θέαμα διότι πλέον έχει καταντήσει επαίτης.
      Επίσης, ο Πρωθυπουργός και Υπουργός Πολιτισμού είπε κάτι άλλο: «Χρειαζόμαστε τις ιδέες όλων». Ρώτησε κάποιον αυτούς τους δεκαπέντε μήνες και δεν το πήραμε είδηση, δεν το πήραμε χαμπάρι; Είπε ακόμη ότι είναι ανάγκη να αξιοποιήσουμε την τεράστια κληρονομιά μας, αλλά και τη σύγχρονη δημιουργία. Βεβαίως, συμφωνούμε, είμαστε οι πρώτοι που το λέμε, μόνο που για να γίνει αυτό χρειάζονται πόροι, χρειάζονται χρήματα και αυτό δεν το έχουμε δει. 
      Είπε ακόμη: «Ετοιμάζουμε νέο νομοθετικό πλαίσιο που θα απαλλάσσει τους δημιουργούς από πολλά γραφειοκρατικά πλέγματα που τους απογοητεύουν και ανακόπτουν τη δημιουργική τους πορεία». Να θυμίσω ότι σε άλλες ομιλίες η ηγεσία του Υπουργείου Πολιτισμού είχε απειλήσει με επτά νομοθετήματα. Μέχρι τώρα μπορούμε να μιλάμε για τις επτά πληγές του πολιτισμού δυστυχώς αυτό το δεκαπεντάμηνο. 
      Όλα αυτά είναι ζητήματα, τα οποία ξέρει ο ελληνικός λαός και κυρίως τα ξέρουν οι άνθρωποι του πολιτισμού, οι άνθρωποι του πνεύματος, οι καλλιτέχνες. Και βεβαίως τώρα εξηγείται γιατί, όταν πριν από μερικές ημέρες ξανάγινε γενική συζήτηση εδώ για τα θέματα της χώρας, ο Πρωθυπουργός και Υπουργός Πολιτισμού δεν βρήκε να πει ούτε μια λέξη για το κομμάτι του πολιτισμού. Και ξέρετε, θα μπορούσε πάρα πολύ άνετα να βρει ακριβώς αυτή τη μία λέξη. Είναι τετρασύλλαβη και θα έλεγα ότι πραγματικά αποτυπώνει ό,τι γίνεται ή -για να είμαστε περισσότερο ακριβείς- ό,τι δεν γίνεται στο Υπουργείο Πολιτισμού. Η λέξη αυτή είναι μία και μόνη: Περικοπές. Είναι το μόνο που έχει γίνει μέχρι σήμερα στο Υπουργείο Πολιτισμού.
       Έχει γίνει όμως και κάτι ακόμη στο Υπουργείο Πολιτισμού: Ίπταται στον αέρα ένα νομοθέτημα. Είναι ο περίφημος Οργανισμός του Υπουργείου. Όταν για πρώτη φορά δόθηκε στη δημοσιότητα ο Οργανισμός, μας είπαν ότι θα είναι ένα νομοθέτημα που θα αναπτύξει τον πολιτισμό, θα του δώσει οξυγόνο, θα του δώσει πνοή και πάνω και πέρα απ’ όλα θα χτυπήσει τη γραφειοκρατία. 
      Δεν θα πω τίποτα άλλο. Θα δείξω μόνο αυτό εδώ το βιβλίο.
      Ξέρετε τι είναι αυτό εδώ το βιβλίο, κύριε Πρόεδρε, κυρίες και κύριοι συνάδελφοι; Είναι τα Πρακτικά της Ημερίδας που είχε κάνει ο Σύλλογος Ελλήνων Αρχαιολόγων τον Απρίλιο εδώ στην Αθήνα. Στον τόμο αυτό –καλαίσθητο και πολύ ενημερωτικό, τον οποίον πραγματικά προτείνω να πάρει και να ρίξει μια ματιά ο Υπουργός Πολιτισμού, θα ενημερωθεί για πάρα πολλά ζητήματα- περιλαμβάνονται τα ψηφίσματα όλων των Πανεπιστημιακών Τμημάτων Ιστορίας-Αρχαιολογίας και άλλων ανθρώπων. Και όλοι με μία φωνή είχαν πει στην Ημερίδα –και αποτυπώνεται σ’ αυτόν εδώ τον τόμο- ότι το νομοσχέδιο για τον Οργανισμό του Υπουργείου είναι στην υπερβολή του γραφειοκρατικό, μπερδεύει τα πάντα. Σ’ αυτά όλα πρέπει να δώσουμε κάποια σημασία. 
      Πέραν αυτών όμως στο Υπουργείο Πολιτισμού τα πάντα κινούνται λόγω κεκτημένης ταχύτητας. Αλλά ξέρετε, κάποια στιγμή και η ταχύτητα αρχίζει να φθίνει. Ένα πολύ χαρακτηριστικό παράδειγμα είναι το θέμα με τα μουσεία. Ανακοινώθηκαν εβδομήντα πέντε μουσεία. Ο αρμόδιος Υπουργός όμως δεν κοκκίνισε, εκτός κι εάν κοκκίνισε και το μαύρισμα από τον ήλιο δεν άφησε να φανεί το κοκκίνισμα. Πραγματικά όμως τα εβδομήντα πέντε μουσεία πρέπει να θυμίσουμε ότι όλα έγιναν επί ΠΑΣΟΚ. Δεκαέξι μήνες τώρα ένα μουσείο για δείγμα δεν ξεκίνησε. 
      Δεν είναι όμως μόνο αυτά. Δυστυχώς είναι κι άλλα. Δυστυχώς είναι το πρώτο και κύριο ζήτημα: Όλοι οι φορείς του πολιτισμού βρίσκονται προ των θυρών της πτώχευσης, αυτό που είπαμε στην αρχή ξεκινώντας. Έχουν καταντήσει επαίτες. 
      Υπάρχουν ζητήματα που αφορούν και την προοπτική του ελληνικού πολιτισμού, αλλά αφορούν και το σήμερα. Ένα πολύ χαρακτηριστικό παράδειγμα: Είναι καλοκαίρι, έχουμε τουρίστες, πολλούς τουρίστες, δόξα τω Θεώ. Θέλουν να δουν την περιουσία μας, το εθνικό μας κεφάλαιο, τον πολιτισμό. Άρα, πρέπει να πάνε στους αρχαιολογικούς χώρους. Ξέρετε όμως υπάρχει ένα πρόβλημα: το ωράριο. Παράδειγμα, Μυκήνες: Έχουμε μπλέξει το χειμερινό με το καλοκαιρινό. Υπάρχει επίσης άλλο πρόβλημα. Πρέπει να δοθούν κάποια χρήματα –συνήθως αυτό γίνεται τον Ιανουάριο- ώστε όταν πιάσει η Άνοιξη να ξεχορταριαστούν οι αρχαιολογικοί χώροι. Παράδειγμα, Μαραθώνας: Κόστισε πάρα πολύ αυτή η υπόθεση στον ελληνικό λαό. Αν δεν κάνω λάθος, 16,5 εκατομμύρια ευρώ. Πηγαίνετε μια βόλτα εκεί τώρα. Έχει χορταριάσει. Το χόρτο στο γόνατο έχει φτάσει. Και πραγματικά, κάποιος που θέλει να μπει μέσα στον αρχαιολογικό χώρο κινδυνεύει από τα φίδια και τους σκορπιούς. 
      Τι λέω όμως για όλα αυτά, όταν δεν έχουν ρυθμιστεί ζητήματα που έχουν να κάνουν με πληρωμή συνταξιούχων, με φύλακες, με τους ανθρώπους που βρίσκονται μέσα στα μνημεία και τα περιφρουρούν; Τι άλλο να πω για τη δεινή οικονομική κατάσταση των πολιτιστικών φορέων; Ενδεικτικά θα αναφέρω μερικά παραδείγματα. Οι συνάδελφοί μου μετά θα αναπτύξουν ακόμα περισσότερα. 
      Κέντρο Κινηματογράφου: Ανέστειλε τις πληρωμές για τρεις μήνες. Μουσείο Φωτογραφίας Θεσσαλονίκης. Πελοποννησιακό Λαογραφικό Ίδρυμα: Έχει δώσει εκεί μια γυναίκα, η κ. Παπαντωνίου, την περιουσία της, τη ζωή της, την ψυχή της. Χρειάζεται το Ίδρυμα αυτό 250.000 ευρώ το έτος για να λειτουργήσει. Όχι μόνο δεν της δίνουν τα χρήματα, αλλά στην επιστολή που έστειλε και δημοσιοποίησε, ούτε λίγο, ούτε πολύ της κάνουν και παρατήρηση. Μήπως να το ξανασκεφθεί όποιος έχει κατά νου να αφήσει κληρονομιά στον πολιτισμό;
     Το Κέντρο Έρευνας Εφαρμογών Αρχαίου Ελληνικού Δράματος, το Μουσείο του Πειραιά προσφάτως, εάν ξεφυλλίσουμε όλοι τις εφημερίδες θα το θυμηθούμε, τα Ενετικά Τείχη στο Ηράκλειο, το Ελληνικό Λογοτεχνικό Ιστορικό Μουσείο, το Θεατρικό Μουσείο. Μπορώ να μιλάω για ώρες και να αραδιάζω φορείς, οι οποίοι έχουν γίνει επαίτες. Γιατί; Η απάντηση στο γιατί ίσως βρίσκεται στην κατηγορία ότι είστε κρατικοδίαιτοι. 
     Και μετά τι κάνουμε; Πώς προχωρούμε, αν όντως ισχύει κάτι τέτοιο, για να το διορθώσουμε; Μα, δεν μπορούμε να προχωρήσουμε, γιατί όπως σε κανέναν τομέα η Κυβέρνηση δεν έχει συνολικό σχεδιασμό, δεν έχει βεβαίως ούτε στον πολιτισμό. Είναι πολύ χαρακτηριστικό ότι και εδώ γίνονται επίσης σπασμωδικές κινήσεις, χωρίς να υπάρχει πολιτική. 
     Θα αναφέρω πολύ χαρακτηριστικά ότι υπήρχε ένα τρίο: Αγγελόπουλος, Δημόπουλος, Χρονόπουλος. Φεστιβάλ Κινηματογράφου. Διαφήμιση για τη χώρα μας στο εξωτερικό. Δεν το λέμε εμείς, το λένε πάνω από πεντακόσιοι άνθρωποι των τεχνών, σκηνοθέτες, κριτικοί, ηθοποιοί, παραγωγοί, οι οποίοι υπέγραψαν ανά την Ευρώπη, ανά τον κόσμο ολόκληρο, διαμαρτυρόμενοι για το ξήλωμα αυτών των ανθρώπων. 
     Και εγώ θα πω κάτι άλλο. Ναι, η κάθε φορά ηγεσία του Υπουργείου Παιδείας θέλει να κάνει κάποιες αλλαγές. Μάλιστα! Να το σεβαστώ. 
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κυρία Ράπτη, η ηγεσία του Υπουργείου Πολιτισμού.
     ΣΥΛΒΑΝΑ ΡΑΠΤΗ: Η ηγεσία του Υπουργείου Πολιτισμού. 
     Χαίρομαι που είναι το μόνο που βρήκατε να επισημάνετε στην ομιλία μου, κύριε Τατούλη. Γι’ αυτό είστε εδώ και χαίρομαι που είστε εδώ, Λυπάμαι που δεν είναι εδώ ο κύριος Πρωθυπουργός, που δεν μας κάνει την τιμή, ως Υπουργός Πολιτισμού.
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αναλογιστείτε τι έκανε ο Πρόεδρός σας σε παλαιότερες ημέρες. 
     ΑΝΔΡΕΑΣ ΛΟΒΕΡΔΟΣ: Ερχόταν ο κ. Σημίτης εδώ ειδικά τις Παρασκευές. 
     ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριοι συνάδελφοι.
     Συνεχίστε, κύρια Ράπτη.
     ΣΥΛΒΑΝΑ ΡΑΠΤΗ: Έχω, λοιπόν, να πω το εξής: Θέλετε να αλλάξετε κάποιους ανθρώπους. Με γεια σας με χαρά σας να τους αλλάξετε, αλλά διαμορφώστε πρώτα πολιτική, γιατί οι άνθρωποι πρέπει να εφαρμόσουν μια συγκεκριμένη πολιτική. 
     Το αποτέλεσμα όλης αυτής της σπασμωδικής κίνησης ποιο ήταν; Ότι ένα επιτυχημένο τρίο ανθρώπων το ακυρώσατε. Και όχι μόνο αυτό, ξοδέψατε πολύ εύκολα άλλο ένα κεφάλαιο του πολιτισμού, τον Παντελή Βούλγαρη. Είναι πάρα πολλά αυτά για τα οποία φέρετε ευθύνη. 
     Η πολιτική για τον  πολιτισμό έχει να κάνει με πάρα πολλούς τομείς. Συνδέεται με την εκπαίδευση. Συνδέεται με την ανάπτυξη των υποδομών. Συνδέεται με την οικονομική και κοινωνική ανάπτυξη, με την ανάπτυξη των ανθρωπίνων πόρων, με την τουριστική ανάπτυξη. Συνδέεται με την απασχόληση και τη χρήση νέων τεχνολογιών. Χρειάζεται σύνδεσή της με την περιφερειακή ανάπτυξη και την τοπική αυτοδιοίκηση. Αγγίζει τη διαπολιτισμικότητα, τις τοπικές κοινωνίες, όχι όμως με τον τρόπο που εσείς το εννοείτε. Δεν θα είναι οι τοπικές κοινωνίες εκείνες που θα καθορίσουν τον πολιτισμό. Είναι λάθος. Συνδέεται με την καλλιτεχνική δημιουργία. 
     Εμείς έτσι αντιλαμβανόμαστε τον αναπτυξιακό ρόλο του Υπουργείου Πολιτισμού, αλλά αυτά βεβαίως για εσάς είναι ψηλά γράμματα, διότι μας έχετε αποδείξει ότι τον πολιτισμό πια δεν τον βλέπετε με τη διάσταση που του πρέπει. Τον έχετε κατεβάσει στο επίπεδο του στυγνού, στεγνού προϊόντος. Με το κιλό. 
     Δεν μπορώ να μην μπω στον πειρασμό να αναφερθώ στο θέμα της Εθνικής Πινακοθήκης, ένα κόσμημα για τον πολιτισμό, ένα κόσμημα για τη χώρα μας, στην οποία -σχηματικά το λέω- γίνεται πόλεμος νεύρων, λες και ανήκει σε ένα πρόσωπο και δεν ανήκει σε όλους μας. Η Εθνική Πινακοθήκη δεν έχει χρήματα να πληρώσει τις υποχρεώσεις της. Αρχίζει και αντιμετωπίζει προβλήματα με τις μεταφορές, διότι το να μεταφέρουμε ένα έργο τέχνης δεν είναι σαν να μεταφέρουμε πορτοκάλια, σαν να μεταφέρουμε βαμβάκι. Δεν μπορούμε να το μετρήσουμε με το κιλό. 
      Αλλά αυτή η μπακαλίστικη λογική με την οποία αντιλαμβάνεστε τον πολιτισμό φαίνεται και στο θέμα της ροής της χρηματοδότησης. Οι συνάδελφοί μου θα αναφέρουν ένα προς ένα τα παραδείγματα. Τάζετε 100 ευρώ. Στην πράξη λέτε ότι θα δώσετε 50. Και στο πρώτο εξάμηνο δίνετε το 1/3 των χρημάτων. Είστε μπακάληδες της παλιάς εποχής για τον πολιτισμό. Είναι ντροπή για τη χώρα. Είναι κρίμα, πραγματικά.
      Εκτός και αν είναι αυτός ο τομέας από τον οποίο σκοπεύατε –προεκλογικά δεν το ομολογούσατε- να εξοικονομήσετε πόρους. Θυμόμαστε ότι προεκλογικά μιλούσατε για νοικοκύρεμα, όταν ετίθετο το ερώτημα που θα βρείτε τα χρήματα για να κάνετε όλα αυτά για τα οποία μας μιλάτε. Η απάντησή σας ήταν ότι θα νοικοκυρέψετε και ότι θα εξοικονομήσετε. Τώρα φαίνεται πως θα εξοικονομήσετε. Με την πολιτική του κενού στον πολιτισμό. Μαζεύετε χρήματα. Ίσως αυτός ήταν ο λόγος που ο Πρωθυπουργός ήθελε να αναλάβει και το Υπουργείο Πολιτισμού. Το ήθελε για να έχει προσωπική εποπτεία στο μάζεμα των χρημάτων. 
      Και τέλος, δεν μπορώ να μην αναφέρω και εκείνη την περίφημη ιστορία της σύνδεσης της παιδείας με τον πολιτισμό. Φέρατε εδώ με πολλά ταρατατζούμ ένα νομοσχέδιο «Κυβερνητική Επιτροπή Παιδείας-Πολιτισμού». Σας είπαμε τότε ότι δεν έχουμε καμία αντίρρηση να συζητήσουν και να συνεργαστούν τα δύο υπουργεία για να γίνουν διάφορα πράγματα, αλλά δεν καταλαβαίνουμε γιατί χρειάζεται νόμος. Μας είπατε, με νόμο θα λειτουργήσουν καλύτερα τα πράγματα. 
      Να σας πω πώς λειτούργησαν καλύτερα τα πράγματα. Σε αυτήν την Αίθουσα συζητούσαμε στις 9 Φεβρουαρίου για το θέμα σύνδεσης παιδείας-πολιτισμού. Με βάση το νομοσχέδιο κάθε δύο μήνες πρέπει να συνεδριάζει η επιτροπή υπό την προεδρία του Πρωθυπουργού και Υπουργού Πολιτισμού που τον αντικαθιστά η Υπουργός Παιδείας. Η επιτροπή αυτή συνεδρίασε στις 28 Απριλίου τη Μεγάλη Πέμπτη στην εβδομάδα των Παθών. Δεν αναστήθηκε μετά. Αλλά δεν είναι μόνο αυτό. Μετά τη συνεδρίαση που έγινε ακολούθησαν ανακοινώσεις. Έχω εδώ το σχετικό δελτίο τύπου. Είπε, λοιπόν, η κυρία Γιαννάκου που αντικαθιστούσε τον Πρωθυπουργό και Υπουργό Πολιτισμού ότι εδώ έχουμε μπροστά μας συζητήσεις και μία σειρά δράσεων που θα συναποφασιστούν υπό την προεδρία του Πρωθυπουργού και Υπουργού Πολιτισμού και θα ανακοινωθούν μέσα στον Ιούνιο ως συνολικές δράσεις με συγκεκριμένο χρονοδιάγραμμα. Σήμερα πόσες του Ιουνίου έχουμε; Α, με συγχωρείτε δεν έχουμε Ιούνιο. Καλό μήνα, κύριε Υπουργέ. Έχουμε 1η Ιουλίου. Αυτή είναι η πολιτική σας για τον πολιτισμό. 
      Καλό μήνα και πάλι. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο κ. Λιάνης έχει το λόγο.
      ΓΕΩΡΓΙΟΣ ΛΙΑΝΗΣ: Κύριε Υπουργέ, οι αναστενάρηδες φωνάζουν στα μέρη μας πατώντας πάνω στη φωτιά: «στάχτη να γέν΄». Τα θυμάμαι σαν τώρα, όταν νεαρός δημοσιογράφος έφευγα από τη Θεσσαλονίκη για να καλύψω αυτό το έθιμο. Το θυμήθηκα τώρα, γιατί προχθές μου δόθηκε η δυνατότητα να παρακολουθήσω μία πρόβα της Ορχήστρας των Χρωμάτων, της ορχήστρας των «πτωμάτων» θα έλεγα καλύτερα, αφού αυτοί οι «αναστενάρηδες», σημαντικοί μουσικοί, που συναποτελούν την ορχήστρα που ίδρυσε ο Μάνος Χατζηδάκης, παραμένουν απλήρωτοι για έξι μήνες και η ζωή τους κάθε μέρα γίνεται στάχτη! Ασκήσεις αναχωρητισμού κάνουν οι άνθρωποι...
      Φέτος ετοιμάζω τις εκδηλώσεις «Πρέσπες», που πιστεύω ότι θα τιμήσετε και θα εγκαινιάσετε όπως πάντα. Ετοιμάζω επίσης το αφιέρωμα για τα ογδόντα χρόνια από τη γέννηση του Μάνου Χατζηδάκη. Είναι καιρός να τον θυμηθεί και η πολιτεία. Να θυμηθεί αυτήν την κολώνα του νεοελληνικού πολιτισμού. Απορώ, λοιπόν, και εξίσταμαι. Δεν υπάρχει ευαισθησία του Υπουργού Πολιτισμού Κώστα Καραμανλή, ανηψιού του αειμνήστου ηγέτη της Νέας Δημοκρατίας Κωνσταντίντου Καραμανλή, επιστήθιου φίλου του Μάνου Χατζηδάκη, αφού κιόλας ο Μάνος ήταν ένα από τα ελάχιστα πρόσωπα, που  όπως ξέρετε τολμούσε να μιλά κατάμουτρα στο μεγάλο πολιτικό και να του λέει τις δύσκολες πραγματικότητες της χώρας και της  παράταξης; 
      Η ορχήστρα έπαιξε για τελευταία φορά στις 15 Ιουνίου στην επέτειο του θανάτου του Χατζηδάκη και είδα αυτούς τους αξιοπρεπείς μουσικούς, «εσαεί νήπιους», να αδυνατούν πλέον να σηκώσουν το φορτίο της καθημερινότητας και να αισθάνονται ως αποτυχημένοι και ο καθένας να έχει γίνει το μουσικό όργανο της οδύνης του ζώντας μέσα σε μια μαύρη ανάγκη.
      Δεν κατανοώ, κύριε Υπουργέ, απολύτως τι σημαίνει μη κρατικοδίαιτος πολιτισμός, αλλά μπορώ να σας πω ότι πέρα από το όραμά του ο κάθε άνθρωπος έχει το φιλότιμο και την ευαισθησία του. Ακόμα, λοιπόν, και αν η Ορχήστρα των Χρωμάτων δεν είναι εντός του οράματός σας -το σέβομαι- πιστεύω όμως ότι δεν αφήνει αδιάφορη την ευαισθησία και το φιλότιμό σας. Η ζωή έχει γίνει δύσκολη.
      Θα ήθελα μέσα στο καύσωνα των 40ο βαθμών σήμερα της Αθήνας, όπου όλοι βράζουμε στο ζουμί μας, και οι πολιτικοί και οι πολίτες να σκεφθούμε αυτούς τους μουσικούς που τα χυμώδη όνειρά τους υπηρέτησαν το όραμα αυτού του νέου, του μεγάλου Έλληνα συνθέτη.
      Ο Νίκος Καρούζος, που γεννήθηκε πλάϊ στα χώματα που γεννηθήκατε και εσείς, έλεγε πως η ποίηση είναι «φωτεινή λόγχη μπηγμένη στο μαύρο», πως «η ποίηση σπέρνει μέλλον», η μουσική –συμπληρώνω εγώ- είναι φωτεινή αρμονία που κελαρύζει καθημερινά στο καθαρό νεράκι που καρτερικά ομορφαίνει τη ζωή όλων μας.  
      Κύριε Υπουργέ, αυτό το τρίμηνο στην Ελλάδα γίνονται χιλιάδες μικρές καλλιτεχνικές εκδηλώσεις. Όλες κάτι κάνουν. Σε όλες υπάρχουν καλλιτέχνες. Αλλά υπάρχουν καλλιτέχνες ξεχωριστοί όπως οι μέλισσες μέσα στην κυψέλη και με βασίλισσα τη μουσική παρασκευάζουν το ωραίο. Δεν θα άρεσε στο μακαρίτη να έβλεπε αυτή την ορχήστρα με αυτούς τους ωραίους μουσικούς σ’ αυτήν την κατάντια.
      Παρακαλώ, λοιπόν, να δώσετε μια άμεση λύση στο πρόβλημα.
      Το δεύτερο θέμα που θέλω να θίξω είναι ότι η χώρα μετά τους Ολυμπιακούς Αγώνες θα έπρεπε να ζει καθημερινά ένα χαρμόσυνο γεγονός. Ο πολίτης πάνω στην καθημερινότητα θα έπρεπε να είναι «ως άγγελος επελαύνων επί θηρίου». Δεν κατανοώ λοιπόν, γιατί τα πράγματα είναι τόσο άσχημα, όταν είμαστε σε καλή στιγμή, όταν όλοι γευόμαστε κάποιο μεγάλο έργο που από κοινού, όπως λέει ο Πρωθυπουργός, κάναμε, και η χώρα ήταν σε καλή στιγμή στους Ολυμπιακούς με την τελετή έναρξης που υπήρξε και αυτή μια «φωτεινή λόγχη» μπηγμένη στη μαύρη εικόνα της Ελλάδας στο εξωτερικό, πιστεύω ότι η εικόνα της χώρας στο εξωτερικό έγινε πια πολύ καλή. Κάτι τέτοιο αισθανόμουν -γιατί δεν έχω χάσει ούτε ένα Φεστιβάλ Κινηματογράφου της Θεσσαλονίκης- όταν παρακολούθησα όσα γίνονται στο φεστιβάλ. Δεν υπάρχουν ιδιοκτήτες της μεγάλης επιτυχίας του. Αλλά κάθε πράγμα πρέπει να γίνεται με ένα ορισμένο τρόπο. Και ο τρόπος με τον οποίο «ξεβιδώθηκε» το φεστιβάλ, δεν ήταν καλός. 
      Ο Θεόδωρος Αγγελόπουλος ως Πρόεδρος, μπορεί να μην αρέσει σε όλους, αλλά στο εξωτερικό έχει ένα μεγάλο μέγεθος. Θελήσατε αλλαγές. Τις πραγματοποιήσατε. Υπήρξαν αντιδράσεις. Δεν ωφελούν. Αληθινά, λυπάμαι που παραιτήθηκε ο σπουδαίος σκηνοθέτης Παντελής Βούλγαρης. Εσείς όμως, κύριε Υπουργέ, που έχετε διαβάσει Σαίξπηρ, το ξέρετε πως ο Ριχάρδος ο Γ’ λέει ότι «γεννήθηκε με δόντια». 
      ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): «Σε ένα μεγάλο στόμα υπάρχουν μεγάλα δόντια».
      ΓΕΩΡΓΙΟΣ ΛΙΑΝΗΣ: Σωστά. Απομένει, λοιπόν σε εμάς αποφεύγοντας τους φανατισμούς, τους ξένους δογματισμούς να ενώσουμε το σπασμένο νήμα του φεστιβάλ με νήμα αγάπης γιατί ήδη η Θεσσαλονίκη αναστενάζει.
      Η τρίτη μου παρατήρηση είναι σε ένα θέμα που σας αφορά γιατί είσαστε από εκείνο το σπουδαίο μέρος και μιλώ για το Γρηγόρη Λαμπράκη που άλλαξε τη μοίρα μιας γενιάς, της γενιάς μου του «114» και ίσως και της δική σας, κύριε Υπουργέ. 
      Είχα υπογράψει κάποιες αποφάσεις φεύγοντας από το Υπουργείο με την αρμοδιότητά μου ως Υφυπουργού Πολιτισμού, αρμόδιου σε θέματα αθλητισμού. Είπα να διατηρηθεί το σπίτι που γεννήθηκε και να αγοραστεί ένα οικόπεδο για να στηθεί ένα ταπεινός ανδριάντας. Εναρμονίστηκα με το λαϊκό αίσθημα όλων των τοπικών αρχόντων όπου και αν ανήκαν. Όχι μόνο δεν έχει γίνει κάτι στο οικόπεδο αλλά υπάρχει και μια αφόρητα άσχημη εικόνα. 
      Με λύπη μου βλέπω ότι διάφορα αντίτυπα από αυτό που ονομάζουμε «χορηγοί στη χώρα»  έχουν παραλείψει από τον κλασσικό διεθνή μαραθώνιο Αθηνών την επωνυμία «Γρηγόρης Λαμπράκης».  Έχει τεράστια ευθύνη ο ΣΕΓΑΣ. Είναι ατόπημα μιας τράπεζας αλλά και του ΣΕΓΑΣ ίσως. Τι άλλο μας μένει να δούμε; Φοβόμαστε να ονομάσουμε ακόμα και το διεθνή μαραθώνιο με το όνομα του μαραθωνοδρόμου της ειρήνης; Θα τον θυμόσαστε φαντάζομαι με απλωμένα τα χέρια του να κρατά ένα πανί με πελώρια γράμματα και γραμμένη τη λέξη «ειρήνη». Ήταν κιόλας εσταυρωμένος! 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Ιωάννης Τραγάκης): Έχετε τελειώσει κύριε συνάδελφε.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, θα κάνω χρήση και της δευτερολογίας μου. 
      Ζητώ, λοιπόν, κύριε Υπουργέ, από τους πανευδαίμονες αρμόδιους να κλείσουν το θέμα, να κλείσουμε δηλαδή μια ανοιχτή πληγή. Μα, θα μου πείτε δελφίνια νήχεστε διδάσκεις» εμένα που ξέρω να κολυμπώ, μου λέτε, κύριε Λιάνη πως θα κολυμπήσω; Σας το υπενθυμίζω, κύριε Υπουργέ, γιατί πέρασαν μάλλον και από άλλα γραφεία, δεν ξέρω αν ήταν τα αρμόδια και δεν είδα να ανταποκρίνεται κανείς σ’ αυτό το θέμα. 
    Μια τελευταία γενική παρατήρηση την οποία νομίζω ότι απευθύνω με νηφαλιότητα. Η ποιότητα στη συνέπεια δεν γνωρίζει εποχή ούτε εξαρτάται από τη γνώση. 
    Αν, λοιπόν, ο κύριος Πρωθυπουργός θέλει να εμφανίζεται στη χώρα σαν ένας μεγάλος μεταρρυθμιστής, αλλά και σαν ένας μεγάλος Σπαρτακιστής, τότε περιμένω εκείνες τις πράξεις που θα δικαιώνουν αυτούς τους τίτλους. 
    Χθες βράδυ στο Λονδίνο, στην ομιλία του, μίλησε για μεγάλες μεταρρυθμίσεις στον πολιτισμό της χώρας. Εμείς δεν τις βλέπουμε ακόμα. Αντιθέτως, βλέπουμε μία σωρεία νέων οργανισμών στο Υπουργείο Πολιτισμού, οι οποίοι για την ώρα συνιστούν γραφειοκρατικά υψίπεδα. 
    Δεν έχω τίποτα μαζί σας. Αντιθέτως, είμαι δέσμιος της πολύ παλιάς και εξαιρετικής φιλίας μας. 
    Όμως, όταν ένας άνθρωπος παραμένει άνευ λόγου σε μία θέση, όταν ο χρόνος του, οι ευθύνες του και οι ασχολίες του τού φωνάζουν ότι δεν μπορεί, δεν προλαβαίνει και δεν του επιτρέπεται, μπορείτε να μου εξηγήσετε γιατί το κάνει; 
    Ποτέ ένας Πρωθυπουργός δεν είναι ένας περιπλανώμενος Ιουδαίος σε ένα Υπουργείο. Εγώ πιστεύω ότι το έκανε για τους Ολυμπιακούς Αγώνες και θα δεχθώ ότι ήταν ένας καίριος συμβολισμός. Μέχρις εκεί! Οι Ολυμπιακοί Αγώνες τελείωσαν και κάποιος πρέπει να κατέλθει του άρματος. 
    Με αυτή την αμήχανη κατάσταση, θα μπορούσε κανείς να μιλήσει για το «μετέωρο βήμα» του Υπουργείου Πολιτισμού, αφού δεν υπάρχει ενιαία πολιτική ηγεσία. Απουσιάζοντος μονίμως του Πρωθυπουργού, ως Υπουργού Πολιτισμού, ποιος τον αντικαθιστά; 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Παραφράζοντας το Σολωμό, θα έλεγα ότι από τη μικρότητα αυτού του τόπου, δηλαδή του Υπουργείου σας, ο οποίος παλεύει με μεγάλες ενάντιες δυνάμεις στο εξωτερικό, θέλει έβγουν οι μεγάλες ουσίες, τις οποίες μέχρι τώρα δεν βλέπουμε. 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε!
    ΓΕΩΡΓΙΟΣ ΛΙΑΝΗΣ: Τελειώνω, κύριε Πρόεδρε. Ούτε δευτερόλεπτο δεν θα χρειαστώ. 
    Το πρωτοφανές γεγονός της ματαίωσης μιας παράστασης της Λυρικής Σκηνής εξ ανάγκης από τον κ. Καρυτινό, δεν είναι τόσο απλό και το καταλαβαίνετε. Είναι ακριβώς αυτά που σας περιγράφω τόση ώρα! Και δεν θέλω να πω τίποτα περισσότερο, γιατί φοβάμαι πως θα ξεπεράσω και εγώ το μέτρο. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε. 
    Θα ήθελα να παρακαλέσω να μη γίνει πια θεσμός και να χρησιμοποιούμε το χρόνο της δευτερολογίας μας, διότι αδικούμε τους επόμενους ομιλητές. Μάλιστα, φεύγουμε όταν δευτερολογήσουμε και δεν μένει κανένας. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Λιάνη, δεν είπατε όμως την άποψή σας γι’ αυτό το θέμα. 
    ΠΡΟΕΔΡΕΥΩΝ (Ιωάννης Τραγάκης): Το λόγο έχει η κα Μανωλιά για πέντε λεπτά.  
    ΧΡΥΣΑ ΜΑΝΩΛΙΑ: Κύριε Υπουργέ, δυστυχώς κάθε μέρα γινόμαστε δέκτες της αγωνίας του κόσμου που ασχολείται με τον άλφα ή βήτα τρόπο με τον πολιτισμό. Είναι βαρύ το κλίμα στον πολιτισμό. Κι όμως μετά τους Ολυμπιακούς Αγώνες, θα περίμενε κανείς μια ανοδική πορεία, μία τόνωση στον τομέα του πολιτισμού. 
    Παρ’ όλα αυτά, βλέπουμε μία κακή διαχείριση. Δεν βλέπουμε προοπτική, δεν βλέπουμε όραμα, δεν βλέπουμε στρατηγική, δεν βλέπουμε σχεδιασμό. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κακή διαχείριση, είπατε; 
    ΧΡΥΣΑ ΜΑΝΩΛΙΑ: Ναι, και θα φθάσουμε να εξηγήσουμε παρακάτω. 
    ΠΡΟΕΔΡΕΥΩΝ (Ιωάννης Τραγάκης): Κακή διαχείριση του πολιτισμού, είπε!
    ΧΡΥΣΑ ΜΑΝΩΛΙΑ: Κακή διαχείριση του πολιτισμού, είπα. 
    ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Όμως, ακούστηκε κακή διαχείριση. 
    ΠΡΟΕΔΡΕΥΩΝ (Ιωάννης Τραγάκης): Αυτό εννοούσε η κυρία συνάδελφος! 
    ΧΡΥΣΑ ΜΑΝΩΛΙΑ: Μα, το εξηγώ, σε περίπτωση που δεν κατάλαβα τι εννοούσατε. Σας είπα, κύριε Υπουργέ, ότι παρακάτω θα φέρω και παραδείγματα. 
    ΑΝΔΡΕΑΣ ΛΟΒΕΡΔΟΣ: Εμείς ξέρουμε να κάνουμε πολιτική!
    ΧΡΥΣΑ ΜΑΝΩΛΙΑ: Μιλάω για μία κακή διαχείριση στο χώρο του πολιτισμού. Κακή διαχείριση και γι’ αυτό ακριβώς συνέχισα λέγοντας ότι δεν βλέπουμε καμία προοπτική, δεν βλέπουμε καμία στρατηγική, δεν βλέπουμε κανένα σχεδιασμό. 
    Και ειδικά στο θέμα μας, δηλαδή όσον αφορά στους εποπτευόμενους οργανισμούς και τους πολιτιστικούς φορείς, βρίσκονται σχεδόν σε κατάσταση πτώχευσης. Υποχρηματοδότηση, καμία επίδειξη ενδιαφέροντος, κλείνουν παραρτήματα -όπως του Ναυπλίου και της Εθνικής Πινακοθήκης- διακόπτονται προγράμματα -όπως το πρόγραμμα «ΜΕΛΙΝΑ»- και σταμάτησαν εργασίες. 
    Κύριε Υπουργέ, αλήθεια, γιατί δεν αναγνωρίζετε τις προγραμματικές συμβάσεις; Για παράδειγμα, το Μακεδονικό Μουσείο Σύγχρονης Τέχνης είχε μία προγραμματική σύμβαση για 400.000 ευρώ. Τους δώσατε μόνο 200.000, λέγοντας ότι καλά είναι τόσα.
    Επίσης, το Ελληνικό Λογοτεχνικό Ιστορικό Αρχείο είχε προγραμματική σύμβαση της τάξης των 220.000 ευρώ για τα έτη 2004 και 2005 και 110.000 ευρώ για το 2006 και 2007. Το 2004 δεν πήρε ούτε ένα ευρώ! Το 2005 υποσχεθήκατε να δώσετε 100.000 ευρώ και μέχρι σήμερα δεν έχει λάβει τίποτα. 
      Ερωτάμε:  Γιατί δεν αναγνωρίζετε τις προγραμματικές συμβάσεις; Πού είναι η συνέχεια του κράτους; Mε αυτόν τον τρόπο δεν καταλαβαίνετε ότι οι φορείς μένουν εκτεθειμένοι; 
      Το δίκτυο δημοτικών κινηματογράφων δεν το στηρίζετε. Δεν έχουν πάρει επιχορήγηση. Οι επιχορηγήσεις στα θέατρα για την περίοδο 2004-2005 δεν έχουν δοθεί. Χρωστάτε πάνω από 2.000.000. Έχει λήξει ήδη η σεζόν. Πότε θα τα δώσετε; 
      Δεν ξέρω γιατί χαμογελάτε, κύριε Υπουργέ. Πριν συνεχίσω, θα ήθελα να σας πω ότι αν αποφασίσαμε να κάνουμε μία τέτοια αναφορά στους συγκεκριμένους αυτούς πολιτιστικούς φορείς και στους εποπτευόμενους αυτούς οργανισμούς, είναι γιατί σε εμάς έρχονται και καταθέτουν και γινόμαστε δέκτες αυτής της μεγάλης αγωνίας τους για το πώς μπορούν να λειτουργήσουν αυτοί οι πολιτιστικοί φορείς και αυτοί οι εποπτευόμενοι οργανισμοί. 
      Η Εθνική Πινακοθήκη παραδείγματος χάρη έχει χάσει την αξιοπιστία της, γιατί δεν μπορεί να πληρώσει εκείνα τα οποία είναι οικονομικές της υποχρεώσεις, τα χρέη της έχουν φτάσει στο 1.600.000 ευρώ για το 2004, κινδυνεύουν να μην γίνουν δύο σημαντικότατες εκθέσεις από τη Γλυπτοθήκη και να ακυρωθούν αυτές οι εκδηλώσεις λόγω έλλειψης πόρων. Το Εθνικό Κέντρο Βιβλίου παραδείγματος χάρη κλυδωνίζεται, γιατί για το 2004, ενώ ήταν εγκεκριμένος προϋπολογισμός 5.000.000 ευρώ, πήραν μόνο 1,5 εκατομμύριο ευρώ και για το 2005, που έχουν τις ίδιες ανάγκες, έχετε εγκρίνει 2.100.000 ευρώ και έχουν πάρει μόνο 1.000.000. Το Ταμείο Διαχείρισης Πιστώσεων για τη εκτέλεση των αρχαιολογικών έργων βρίσκεται σε αυτή την τραγική κατάσταση που την γνωρίζετε, γιατί γευθήκατε την αντίδραση των εργαζομένων, που με σχέση εργασίας αορίστου χρόνου έχουν τρεις μήνες να πληρωθούν. Είναι κλειστά τα εργοτάξια, κάτι που πρώτη φορά συνέβη, γιατί μέχρι τώρα ήταν απρόσκοπτη η χρηματοδότηση. Το Πελοποννησιακό Λαογραφικό Κέντρο, που δεν μπορεί να λειτουργήσει με κάτω από 2,5 χιλιάδες ευρώ ετησίως και το Υπουργείο δεσμεύθηκε να δώσει 100.000 ευρώ για το 2005, δεν έχει πάρει απολύτως τίποτα και είναι υποχρεωμένο να απολύσει προσωπικό και να σταματήσει τα εκπαιδευτικά του προγράμματα. 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Η έλλειψη χρόνου μας αναγκάζει να μην αναφέρουμε άλλα τέτοια παραδείγματα. Θα κλείσω λέγοντας μόνο τούτο, και τα υπόλοιπα θα τα πω στην δευτερολογία μου, αφού ακούσουμε και τις πρώτες απαντήσεις σας. 
      Εκείνο το οποίο θέλουμε να σας μεταδώσουμε είναι ότι η αίσθηση που υπάρχει είναι μία αίσθηση υποβάθμισης. Θα ήθελα, κύριε Υπουργέ, να μας απαντήσετε πώς, ενώ υπάρχει αυτή η υποχρηματοδότηση, το Δεκέμβριο του 2004 έφυγαν και επεστράφησαν από το Υπουργείο Πολιτισμού 14.000.000 ευρώ, που στ΄ αλήθεια θα μπορούσαν να αποτελέσουν μία ανάσα. Ξεσηκώσατε τους πάντες εναντίον σας και σε αυτό οφείλετε μία απάντηση, γιατί δεν μπορείτε να μην προβληματίζεστε. Οφείλετε σε όλα αυτά να μας δώσετε μία απάντηση και στη δευτερολογία μας να επανέλθουμε.
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Ο συνάδελφος κ. Μπόλαρης έχει το λόγο.
      ΜΑΡΚΟΣ ΜΠΟΛΑΡΗΣ: Κύριε Πρόεδρε, με την επερώτησή μας επισημαίνουμε ότι από πλευράς Υπουργείου Πολιτισμού, υπάρχει μία πολιτική η οποία μειώνει δυνατότητες παραγωγής πολιτισμού, απαξιώνει ανθρώπους οι οποίοι προσέφεραν και προσφέρουν στον πολιτισμό και υποβαθμίζονται θεσμοί και δυναμικό της ελληνικής περιφέρειας. Πράγματι είναι έτσι η κατάσταση ή πρόκειται για αντιπολιτευτικούς ισχυρισμούς και άστοχες κρίσεις; 
      Νομίζω πως εύστοχα οι προλαλήσαντες συνάδελφοί μου κατέθεσαν στοιχεία χρήσιμα τα οποία δικαιώνουν αυτούς τους ισχυρισμούς. 
      Θα μου επιτρέψετε, λοιπόν, συμβάλλοντας σε αυτήν την κατεύθυνση, να αναφερθώ σε έργα, τα οποία έχει ανάγκη η ελληνική περιφέρεια, σε έργα, τα οποία χρειάζονται για την ανάδειξη της ελληνικής περιφέρειας. Γιατί, κύριε Πρόεδρε, είναι γνωστό πως στην επαρχία, στην περιφέρεια χρειαζόμαστε έργα για ανασκαφές, έργα συντήρησης, ανάδειξης, προβολής και αξιοποίησης των μνημείων του ελληνικού πολιτισμού.
      Και αυτά τα έργα χρειάζονται αρχαιολόγους, χρειάζονται αρχαιοφύλακες, χρειάζονται αρχιτέκτονες και μηχανικούς. Αντί αυτών, αντί αυτών των έργων, τα οποία είναι έργα όχι απλά ανάδειξης του πολιτισμού μας, αλλά έργα ανάπτυξης της ελληνικής περιφέρειας, η Κυβέρνηση προβαίνει σε προσλήψεις αγροφυλάκων.
      Αντί όμως αρχαιολόγων και αρχαιοφυλάκων, αγροφύλακες! Αντί να επιλέξουμε την ανάπτυξη με τα έργα του πολιτισμού, επιλέγουμε την αστυνόμευση της ελληνικής περιφέρειας. Επιλέγουμε αγροφύλακες σε μια ύπαιθρο, η οποία ερημώνεται από τους αγρότες της! Αυτό είναι το μήνυμα, το οποίο στέλνει η Κυβέρνηση σήμερα.
      Έτσι, κύριε Πρόεδρε, διαπιστώνουμε απαράδεκτες καθυστερήσεις στις εκταμιεύσεις για το Γ΄ Κοινοτικό Πλαίσιο Στήριξης. Συγκεκριμένο παράδειγμα: υπάρχει μελέτη στο Υπουργείο για το Αρχαιολογικό Μουσείο των Σερρών, το Μπεζεστένι των Σερρών. Έχει σταματήσει και δεν γίνεται εκταμίευση. Μιλάμε για μια πόλη, η οποία έχει εκατό χιλιάδες κόσμο, έναν νομό, ο οποίος έχει εκτεταμένους αρχαιολογικούς χώρους και δεν υπάρχει καμία χρηματοδότηση για τη συνέχιση των αρχαιολογικών ανασκαφών.
      Υπάρχει αίτημα από τη νεοσύστατη Εφορεία Κλασικών και Προϊστορικών Αρχαιοτήτων Νομού Σερρών, για να στεγαστεί. Υπάρχει η Εφορεία, δεν υπάρχει όμως κτήριο για να στεγαστεί. Οι άνθρωποι στεγάζονται στο Αρχαιολογικό Μουσείο Αμφίπολης, το οποίο είναι εξήντα-εβδομήντα χιλιόμετρα μακριά από το κέντρο των Σερρών.
      Επισημάναμε στον Υπουργό ότι χρειάζεται να αγοραστεί ένα κτήριο, ένα ωραίο νεοκλασικό κτήριο στην πόλη των Σερρών, πλην όμως το Υπουργείο πέταξε το μπαλάκι στην Τοπική Αυτοδιοίκηση, σαν να είναι η Εφορεία Κλασικών Αρχαιοτήτων υπηρεσία της Τοπικής Αυτοδιοίκησης. Και μακάρι να ήταν.
      Θα μου επιτρέψετε επίσης να πω πως υπάρχει ένα αίτημα από το Δήμο Αμφίπολης και από τη Νομαρχία Σερρών για να υπάρξει προγραμματική σύμβαση, έτσι ώστε να στηριχθεί το μοναδικό μεγάλο φεστιβάλ, το οποίο γίνεται στην περιοχή των Σερρών. Είναι το φεστιβάλ του Δήμου Αμφίπολης, το οποίο γίνεται στον αρχαιολογικό χώρο της Αμφίπολης, με εξαιρετικές εκδηλώσεις. Δυστυχώς δεν υπήρξε ανταπόκριση από πλευράς του Υπουργείου Πολιτισμού.
      Παράλληλα, υπάρχει ένα αίτημα απ’ όλους τους Σερραίους κατοίκους να στηριχθεί το παλαιολόγειο μοναστήρι, το βυζαντινό μοναστήρι του Τιμίου Προδρόμου. Οι τοιχογραφίες που έχει το μοναστήρι είναι μαθητών του περίφημου Πανσέληνου. Δεν υπήρξε καμία ανταπόκριση ούτε από κει, παρά το γεγονός ότι η προηγούμενη ηγεσία του Υπουργείου Πολιτισμού είχε ξεκινήσει τη διαδικασία.
      Μετά απ’ όλα αυτά, κύριε Πρόεδρε, θα μου επιτρέψετε να πω πως ο τριπλός ισχυρισμός, ο οποίος μας ανάγκασε να καταθέσουμε αυτήν την επερώτηση, είναι απολύτως δικαιολογημένος.
      Ευχαριστώ πολύ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Η συνάδελφος κ. Γκερέκου έχει το λόγο.
      ΑΓΓΕΛΙΚΗ (ΑΝΤΖΕΛΑ) ΓΚΕΡΕΚΟΥ: Την επερώτηση που συζητάμε σήμερα, κύριε Πρόεδρε, κύριε Υφυπουργέ, δεν θα ήθελα να την αντιμετωπίσετε ως επίκριση ή μομφή, αλλά κυρίως ως μία προσπάθεια να κατανοήσουμε. Και αυτό, γιατί η πολιτική της Κυβέρνησης της Νέας Δημοκρατίας στα θέματα πολιτισμού θα είναι ή ανύπαρκτη ή εντελώς ακατανόητη.
      Σήμερα, λοιπόν, θα σας παρακαλούσαμε να μας πείτε ακριβώς τι έχετε στο νου σας, τι έχετε στο μυαλό σας για ό,τι έχει να κάνει με το θέμα του πολιτισμού. Μερικά απλά ερωτήματα θα θέσω και ελπίζω να είμαι αρκετά διευκρινιστική και να έχω διευκρινιστικές απαντήσεις.
      Θα ξεκινήσω απ’ αυτό που ήδη η εισηγήτριά μας έχει αναδείξει. Με τυμπανοκρουσίες ο Πρωθυπουργός στις προγραμματικές του δηλώσεις έθεσε τον πολιτισμό ως πρώτη προτεραιότητα της Κυβέρνησης και τοποθετήθηκε επικεφαλής του αρμόδιου Υπουργείου. Κοιτάζοντας πίσω αυτήν την πορεία των δεκαέξι μηνών της Κυβέρνησης, οι δηλώσεις εκείνες μάλλον μοιάζουν με αστεϊσμό πλέον.
    Αναφέρετε παρακαλώ έστω και ένα σημαντικό έργο πολιτιστικής παραγωγής της χώρα μας, έστω και μια αξιόλογη πολιτιστική ενέργεια τους τελευταίους δεκαέξι μήνες, η οποία δικαιολογημένα να αποδεικνύει ότι ο πολιτισμός για εσάς είναι όντως πρώτη προτεραιότητα. Είμαστε πρόθυμοι να πειστούμε, αν μας αναφέρετε έστω και μία. Δεν υπάρχει. 
    Δεύτερη απορία μου. Το Υπουργείο Πολιτισμού επί των κυβερνήσεων ΠΑΣΟΚ –και όλοι το θυμούνται αυτό- ήταν ένα Υπουργείο, το οποίο δεν εμφάνιζε γενικά εσωτερικές συγκρούσεις και προβλήματα. Μπορείτε να μου εξηγήσετε πώς μέσα σε δεκαέξι μήνες έχετε καταφέρει να έρθετε σε αντιπαράθεση σχεδόν με τους πάντες εκεί μέσα, πώς έχετε καταφέρει να συγκρουστείτε σχεδόν με όσους εμπλέκονται με το Υπουργείο Πολιτισμού; Μιλάω για τους εμπλεκόμενους φορείς. Μιλάμε πραγματικά για επίτευγμα! Από πού να αρχίσει και να τελειώσει κανείς! Από συγκρούσεις και ξυλοδαρμούς εργαζομένων του Υπουργείου από τα ΜΑΤ στην πόρτα του Υπουργείου, από την ανοικτή αντίθεση και διαφωνία σύσσωμου του Συλλόγου Ελλήνων Αρχαιολόγων, αλλά και ολόκληρης της ακαδημαϊκής επιστημονικής κοινότητας μεταστέγασης για τον περιβόητο οργανισμό του Υπουργείου Πολιτισμού, από τη σύνθεση της διοίκησης του Φεστιβάλ Κινηματογράφου της Θεσσαλονίκης και όλα τα γνωστά προβλήματα που έχουν προκληθεί από αυτό από το κέντρο κινηματογράφου; 
    Τελειωμό δεν έχει ο κατάλογος των δυσαρεστημένων, κύριε Υφυπουργέ. Αυτό δεν σας ανησυχεί; Δεν θα έπρεπε πραγματικά να κάνετε μια ουσιαστική αυτοκριτική; 
    Ας υποθέσουμε ότι όλοι αυτοί είναι «κακοί» που σας εχθρεύονται, έτσι χωρίς λόγο, ή επειδή πραγματικά αδυνατούν να κατανοήσουν το αυτονόητο, δηλαδή για παράδειγμα, ότι ανακοινώσατε με κάθε επισημότητα τη θέσπιση του θερινού ωραρίου των αρχαιολογικών χώρων, που έτσι και αλλιώς ήσασταν υποχρεωμένος να το κάνετε. 
    Υπάρχουν όμως και εκείνοι που δεν είναι εχθροί σας και όμως έχουν σηκώσει ψηλά τα χέρια, γιατί τους έχετε αφαιρέσει κάθε δυνατότητα, κόβοντάς τους τις χρηματοδοτήσεις. Και εδώ έρχεται το πλήρως ακατανόητο. ‘Έχετε κάνει σημαία σας την ανάγκη οικονομικών περικοπών στους εποπτευόμενους οργανισμούς. Αλλά αυτό που στην ουσία εννοείτε, φοβάμαι ότι είναι ο τερματισμός της λειτουργίας τους μέσω του οικονομικού μαρασμού τους. Με άλλα λόγια, δηλαδή, έχετε σκοπό να τους καταργήσετε, αλλά δεν έχετε το κουράγιο να βγείτε να το πείτε δημόσια και απλά ελπίζετε να κλείσουν από μόνοι τους ήσυχα και χωρίς να προκαλέσουν προβλήματα. 
    Πού και πού, όταν στριμώχνεστε, δίνετε με πυροσβεστικό τρόπο κάποια επιχορήγηση, όπως κάνατε με το Πελοποννησιακό Λαογραφικό ‘Ίδρυμα του Ναυπλίου και τη δημόσια επιστολή που σας έστειλε η διευθύντρια η κ. Παπαντωνίου. Και φυσικά η δημοσιότητα δεν βολεύει καθόλου το σχέδιο της κατάργησης δια του μαρασμού, το οποίο είναι ο στόχος σας. 
    ‘Έτσι μπορούμε να εξηγήσουμε το γεγονός το ότι δεν έχετε δώσει επισήμως μια ετήσια καταγραφή των πιστώσεων. Αυτό είναι πράγματι μια θαυμάσια ιδέα, έτσι ώστε όλοι οι εποπτευόμενοι οργανισμοί να έχουν σχέση υποτελούς, οι οποίοι εξαρτώνται από την εκάστοτε φιλανθρωπική διάθεση της πολιτικής ηγεσίας του Υπουργείου. 
    Εμάς δεν πρόκειται να μας βρείτε συνεργάτες με μια τέτοια αντίληψη της πολιτιστικής σας πολιτικής, κύριε Υφυπουργέ. Θέλουμε σαφείς και ολοκληρωμένες απαντήσεις, οι οποίες, επιτέλους, να δείχνουν ένα στίγμα των προθέσεών σας και όχι όπως αυτήν τη στιγμή αυτό που γίνεται στην περιφέρεια Ιονίων Νήσων –μιλάω για το αναπτυξιακό συνέδριο- όπου ο κ. Ζαχόπουλος, τι κάνει; Αόριστες, συγκεχυμένες εξαγγελίες. Ακόμη μια φορά στην ουσία, τίποτα.
     Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Ιωάννης Τραγάκης): Ο Υφυπουργός Πολιτισμού, κ. Τατούλης έχει το λόγο.
    ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού): Κύριε Πρόεδρε, κυρίες και κύριοι συνάδελφοι, άκουσα με μεγάλη προσοχή τις απόψεις που διατυπώθηκαν μέσα από αυτό το πνεύμα της επερώτησης, μιας επερώτησης, θα έλεγα, που διακρίνω να εκφράζεται μέσα από το γενικότερο πολιτικό άγχος που έχουν οι επερωτώντες συνάδελφοι από τη Μείζονα Αντιπολίτευση.
      Κύριε Πρόεδρε, όπως πολλές φορές έχω πει, στο χώρο του πολιτισμού, στο χώρο των ζητημάτων του πολιτισμού, εκείνο που απαιτείται είναι μια ευρύτερη συνεργασία όλων των πολιτικών δυνάμεων, όλων των πολιτικών, μια συνεργασία που θα είναι απόρροια ενός μεγάλου και ουσιαστικού δημοκρατικού διαλόγου, μια συνεργασία που θα είναι απόρροια της απαιτούμενης νηφαλιότητας, για να δούμε πώς μπορούμε σ’ αυτό το μεγάλο ζήτημα ν΄ απαντήσουμε στα προβλήματα και τους προβληματισμούς που τίθενται.
      Από την πρώτη στιγμή είχαμε πει ότι εμείς υιοθετούμε αυτήν την πολιτική, μια πολιτική η οποία δεν θα υπάκουε σε κομματικούς εγκλωβισμούς, μια πολιτική η οποία δεν θα είχε ως στοιχείο την αντιπαράθεση, μια πολιτική η οποία θα είχε βασικές αρχές ενός καθαρού και ειλικρινούς πολιτικού διαλόγου. Και αυτό βέβαια ήταν το αιτούμενο και δεν ήταν αιτούμενο μόνο από τη δική μας την πλευρά, αλλά αυτό το απαιτεί η ίδια η ελληνική κοινωνία. 
      Από την πρώτη στιγμή λοιπόν ακολουθήσαμε μια πολιτική η οποία δεν ήθελε να είναι αλλοθική, να ομφαλοσκοπεί στα προηγούμενα, να αναζητά ευθύνες στα προηγούμενα, μια πολιτική η οποία θα ήθελε με καθαρότητα να δημιουργήσει όλες αυτές τις απαραίτητες προϋποθέσεις για έναν ουσιαστικό και χρήσιμο πολιτικό διάλογο μέσα στο επίπεδο του ελληνικού Κοινοβουλίου, μέσα στο επίπεδο των πολιτικών κομμάτων και των πολιτικών δυνάμεων, αλλά και μια δημόσια συζήτηση μέσα στην ίδια την κοινωνία. 
      Γιατί, κύριες και κύριοι συνάδελφοι, όλοι μας πλέον ασπαζόμαστε την άποψη ότι η σημερινή ευθύνη των πολιτικών κομμάτων, των πολιτικών σχηματισμών, αλλά και των πολιτικών γενικότερα, είναι να υποστηρίξει την άποψη ότι οι πολίτες οφείλουν να συμμετέχουν σε αυτές τις συζητήσεις. Καμία πολιτική δεν μπορεί να είναι ισχυρή, καμία πολιτική δεν μπορεί να έχει αποτελεσματικότητα, εάν δεν βρίσκει στηρίγματα στην ίδια την κοινωνία, εάν αυτή η πολιτική δεν είναι αποτέλεσμα και απόρροια ενός ευρύτερου προβληματισμού της ίδιας της κοινωνίας. 
      Γιατί, κύριε Πρόεδρε, πολλές φορές πολύ εύκολα και «αλλοθικά» όλοι μας αναφερόμαστε θεωρητικά στην κοινωνία των πολιτών, αλλά εν τοις πράγμασι, με τις τακτικές που ακολουθούμε και τις πρακτικές, το απορρίπτουμε. Αυτός ο δυϊσμός, αυτό το διπλό αφηρημένο πορτρέτο, όπου από τη μια στιγμή βλέπουμε τον εαυτό μας και επειδή δεν μπορούμε να τον αντικρίσουμε, αμέσως στρεφόμαστε στην πίσω πλευρά για να δούμε το είδωλό του, δημιουργεί προβλήματα. Και εξ αρχής δεν βάζει κανόνες στο διάλογο, δεν βάζει κανόνες σε αυτό που νομίζω ότι ισχύει. 
      Για αυτό που είμαι πεπεισμένος είναι το ότι όλα τα πολιτικά κόμματα, όλοι οι πολιτικοί έχουν ιδιαίτερη ευαισθησία στο χώρο του πολιτισμού και όλοι τους στρέφονται με κύριο γνώμονα το να ωφελήσουν και όχι να βλάψουν. Θεωρώ λοιπόν ότι σε αυτήν τη νέα φιλοσοφία εξαρχής δημοσίως έθεσα ένα θέμα συζήτησης, ένα θέμα πολιτικής συζήτησης, ένα θέμα πολιτικού και κοινωνικού διαλόγου, το θέμα του κρατικοδίαιτου πολιτισμού. 
Θεωρώ ότι είναι ένα μείζον πρόβλημα, το οποίο χρειάζεται αυτήν τη συζήτηση, την απαιτεί αυτήν τη συζήτηση, απαιτεί τις απόψεις όλων. Απαιτεί την όδευση αυτού του προβληματισμού προς όλη την κοινωνία. Γιατί το θέμα του κρατικοδίαιτου πολιτισμού είναι ένα θέμα που εδώ και αρκετές δεκαετίες σε αρκετά προηγμένες κοινωνίες, ιδιαίτερα δε στον ευαίσθητο χώρο του πολιτισμού, αποτελούσε το σημείο αναφοράς για να υπάρξουν καινούριες πολιτικές, για να υπάρξουν νέες πολιτικές.
      Τι εννόησα και τι εννοώ με τον «κρατικοδίαιτο πολιτισμό»; Το αυτονόητο, ό,τι αντιλαμβανόμαστε όλοι μας, ό,τι αντιλαμβάνεται ο καθένας που είναι ειλικρινής όταν προσέρχεται σ’ έναν τέτοιο διάλογο. Και η ειλικρίνεια αυτή είναι απαιτητό. Γιατί δεν μπορούμε να κάνουμε διάλογο χωρίς να είμαστε ειλικρινείς μεταξύ μας, ιδιαίτερα δε στο επίπεδο του Κοινοβουλίου. 
      Και θα ήθελα παρεμπιπτόντως να σας πω ότι ο καθένας μας έχει τη δική του μικρή ιστορία και αυτό δεν θα πρέπει κανένας μας να το αγνοεί. Θητεύω στο ελληνικό Κοινοβούλιο δεκαπέντε χρόνια. Οι θέσεις μου ήταν ξεκάθαρες. Πολλές φορές είχα έρθει και σε αντίθεση με τις απόψεις του κόμματός μου. Δημοσίως τις διατύπωνα και ευθέως τις υποστήριζα εντός του Κοινοβουλίου. Αυτό σημαίνει ότι εξ΄αρχής οι προθέσεις μου απέναντι σ’ αυτήν την ανάπτυξη αυτού του διαλόγου, του βαθύτατα πολιτικού διαλόγου, δεν είναι κούφια λόγια και λόγια υστερόβουλα. Είναι λόγια που βαθύτατα πιστεύω. 
      Γι’ αυτό λοιπόν για άλλη μια φορά σας καλώ σ’ αυτό το δημόσιο διάλογο, γιατί αυτό θα ωφελήσει όλους μας. Θα ωφελήσει τα πολιτικά μας κόμματα, θα ωφελήσει το πολιτικό μας σύστημα, θα ωφελήσει την ίδια την κοινωνία και, πάνω απ’ όλα, θα ωφελήσει τον ίδιο τον πολιτισμό. Γιατί αυτό είναι το αιτούμενο, αυτό είναι το ζητούμενο. 
      Έλεγα λοιπόν -και με την αφορμή της θαυμάσιας παράστασης που ανέβασε χθες ο Ντάριο Φο, με σημείο αναφοράς τις μάσκες- ότι θα πρέπει να αποβάλουμε αυτές τις μάσκες. Δεν έχουμε έρθει όλοι σ’ αυτόν τον κόσμο από παρθενογένεση. Έχουμε ευθύνες. Και δεν τις επιμερίζω, ούτε τις καταμερίζω προσωπικά. Ποτέ δεν το έχω κάνει στη ζωή μου. Ούτε τώρα θα το κάνω. Τις καταμερίζω όμως ως γενικότερες πολιτικές ευθύνες. Γιατί ετέθη προηγούμενα, ως στοιχείο αποδοκιμασίας με αόριστο τρόπο, η παρέμβαση που δημοσίως έκανα, με τη δική μου την υπογραφή, για να αρχίσει αυτή η κουβέντα για τον κρατικοδίαιτο πολιτισμό. Και ετέθη απαξιωτικά. Αλλά εκεί είναι όμως και το ζητούμενο. Εδώ είναι το μεγάλο πρόβλημα, εδώ είναι το μεγάλο ζήτημα. Εδώ είναι που πρέπει όλοι ν΄ απαντήσουμε. 
      Τι εννοώ με τον «κρατικοδίαιτο πολιτισμό»; Παραδείγματα θα σας δώσω. Υπάρχει εποπτευόμενος οργανισμός από το Υπουργείο Πολιτισμού, ο οποίος έχει έναν οικονομικό προϋπολογισμό 19,5 εκατομμύρια ευρώ. Από τον προϋπολογισμό του εποπτευόμενου αυτού οργανισμού τα 15,5 εκατομμύρια πηγαίνουν σε λειτουργικά έξοδα. 
      (Στο σημείο αυτό την Προεδρική Έδρα καταλαμβάνει ο Α’ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ).
    Το παραγόμενο πολιτιστικό και καλλιτεχνικό προϊόν είναι 4,5 εκατομμύρια ευρώ.
    Θέτω ευθέως το ερώτημα απέναντί σας: Σας ικανοποιεί αυτή η απόδοση; Είστε διατεθειμένοι εσείς να ακολουθήσετε μία τέτοια πρακτική, μια τέτοια πορεία; Είναι υπεύθυνη η θέση των πολιτικών γενικότερα; Και ποιες είναι οι απαντήσεις; Ποια είναι η διεθνής εμπειρία; 
    Εμάς ασφαλώς δεν μας ικανοποιεί, γι’ αυτό και ευθέως το θέτουμε. Εμείς δεν θεωρούμε ότι αυτήν τη στιγμή το πρώτιστο είναι η δημοσιοϋπαλληλική προσέγγιση των ανθρώπων που λειτουργούν στο χώρο της τέχνης. Για εμάς το πρώτιστο, το καίριο, το μεγάλο είναι η ποιότητα του παραγόμενου καλλιτεχνικού και πολιτιστικού αγαθού. Και αυτό θα το διορθώσουμε. Να είστε σίγουροι ότι θα το βελτιώσουμε. Διότι έχουμε και σχεδιασμό, έχουμε υπ΄όψιν μας και μοντέλο και κινούμαστε προς αυτήν την κατεύθυνση παίρνοντας και όλα τα ρίσκα. Δεν καθίσαμε κάτω από το τραπέζι να μεμψιμοιρίζουμε μεταξύ μας τι εννοούμε λέγοντας κρατικοδίαιτος πολιτισμός. Ευθαρσώς βγήκαμε -ως οφείλαμε να κάνουμε- και θέσαμε τους προβληματισμούς μας απέναντι σε όλους τους Έλληνες πολίτες.
    Κυρίες και κύριοι συνάδελφοι, θα ήθελα να σας πω ότι οφείλουμε να εγκαινιάσουμε ένα νέο επίπεδο διαλόγου. Εγώ πάντως είμαι στη διάθεσή σας. Και απευθύνομαι σε εσάς -και ως Κοινοβουλευτική Ομάδα- λέγοντας ότι όποτε χρειαστεί μπορώ να έρθω και στην Κοινοβουλευτική σας Ομάδα να αναπτύξω τις απόψεις μου, να αναπτύξω τις απόψεις της Κυβέρνησης πάνω σε συγκεκριμένα θέματα. Και θα ήθελα –όποτε θέλετε- σε αυτόν τον ανοιχτό διάλογο να κρατηθούν και πρακτικά. Διότι ο διάλογος χωρίς τη δυνατότητα να αλλάζει αυτούς που συνδιαλέγονται δεν έχει νόημα. Σε αυτό το διάλογο πιστεύουμε εμείς. Σε αυτήν τη δημοκρατία πιστεύουμε εμείς. Και είναι ανοιχτή η πρόκληση. Και περιμένω την ανταπόδοση σε αυτήν την πρόκληση που σας κάνω.
    Πριν λίγο καιρό, μετά από λίγο χρονικό διάστημα θα έλεγα, ετοιμάσαμε το νέο Οργανισμό του Υπουργείου Πολιτισμού. Είναι ένας Οργανισμός που προέκυψε, θα έλεγα, μέσα από μια καινούργια διαδικασία. 
    Η Προπαρασκευαστική Επιτροπή, η οποία έφτιαξε το νόμο, ήταν μια ανοιχτή επιτροπή η οποία στηρίχθηκε κατά βάση στην εμπειρία όλης της ηγεσίας του Υπουργείου Πολιτισμού. Συμμετείχαν άνθρωποι – εκπρόσωποι από το πανεπιστήμιο, αλλά και από το Υπουργείο Δημόσιας Διοίκησης για να μεταφέρουν τις καινούργιες, τις νέες ιδέες. 
    Αυτός ο Οργανισμός, που τον θεωρώ μεγάλο εργαλείο -και θα ήθελα πάλι πολύ πιο νηφάλια και έξω από οποιαδήποτε συντεχνιακή λογική στη σκέψη σας να τον δείτε- φέρνει καινούργιες αρχές, φέρνει καινούργιες αξίες.
    Τον κατηγορείτε ως γραφειοκρατικό. Μα, δεν ισχύει. Είναι αυστηρά αντιγραφειοκρατικός, είναι αυστηρά αποκεντρωτικός, εισαγάγει καινούργιες ιδέες και απόψεις. Και βέβαια, δεν έχει απέναντί του την κοινωνία και τις συντεχνίες. Γιατί νομίζω ότι και αυτό, σε μία υστερόβουλη προσέγγιση, προσπαθείτε να το πλησιάσετε, να το προσεγγίσετε.
    Είναι ο Σύλλογος των Ελλήνων Αρχαιολόγων. Δημοσίως ο υποφαινόμενος έχει πει για το έργο και την προσφορά των αρχαιολόγων. Ξέρετε, όμως, ότι το πρόβλημα της νομοθετικής πρωτοβουλίας ανήκει στην Κυβέρνηση. Η Κυβέρνηση οφείλει να δώσει το δικό της πολιτικό πλαίσιο, να δώσει τα δικά της πολιτικά χαρακτηριστικά. Και σε αυτήν την προσπάθεια είναι μαζί μας όλες οι υπόλοιπες ομάδες στο Υπουργείο Πολιτισμού κρατώντας τις δικές τους διαφορετικές προσεγγίσεις σε διαφορετικά θέματα. 
    Η Ομοσπονδία των Εργαζομένων κρατάει επιφύλαξη απέναντι στη μετατροπή των μεγάλων μουσείων σε Νομικά Πρόσωπα Δημοσίου Δικαίου.
     Ποια είναι η πρόταση η δική σας; Θα πρέπει να σταματήσουν να υπάρχουν τα μεγάλα μουσεία και να είναι υπηρεσίες του δημοσίου; Ποια είναι η άποψή σας; Τα μεγάλα μας μουσεία, το βαρύ μας οπλοστάσιο δεν θα πρέπει να είναι πιο ευέλικτες υπηρεσίες; Είμαστε ικανοποιημένοι από την επισκεψιμότητα και από όλα τα στάνταρτς που πρέπει να  έχει ένα μουσείο; Είμαστε ευχαριστημένοι για τη θέση που έχει η χώρα μας μέσα στο γενικότερο μερίδιο πολιτισμού της διεθνούς κοινότητας;
     Σας προκαλώ να μου απαντήσετε. Κινδυνεύει η προστασία των μνημείων, αν μετατραπούν σε νομικά πρόσωπα δημοσίου δικαίου; Από πού αυτό συνεπάγεται; Από πού βγαίνει αυτό;
     Δεύτερο θέμα. Είστε αντίθετοι με την αποκέντρωση του Υπουργείου Πολιτισμού; Είστε αντίθετοι με το να μεταφερθούν αρμοδιότητες σε περιφερειακό επίπεδο; Είστε αντίθετοι με το να ενοποιηθούν οι Εφορείες Βυζαντινών Αρχαιοτήτων και Κλασικών Αρχαιοτήτων; 
     ΑΝΔΡΕΑΣ ΛΟΒΕΡΔΟΣ: Αυτό είναι εγκληματικό.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Είστε αντίθετοι; Δείτε, λοιπόν, τι πρότεινε ο δικός σας Υπουργός ο κ. Βενιζέλος στο περίφημο έναυσμα, όταν καλούσε τους εργαζόμενους και τους αρχαιολόγους να στηρίξουν αυτήν την προσπάθεια.
     Γιατί τα λέω όλα αυτά; Άλλωστε θα έχουμε πολύ καιρό, συζητώντας προσεχώς το νέο Οργανισμό, για να ανταλλάξουμε τις απόψεις μας και τις προσεγγίσεις μας. Απλώς τα λέω, γιατί θεωρώ ότι εξ΄αρχής προσέρχεστε στο διάλογο αυτό, τον οποίο εμείς προκαλούμε να γίνει και μάλιστα να γίνει με μεθοδικό τρόπο, έχοντας πίσω από το μυαλό σας κάποια άλλα πράγματα. Έτσι δεν βοηθιέται ο ίδιος ο διάλογος.
     Είπε ο κ. Λιάνης -και συμμερίζομαι απόλυτα την άποψή του- ότι για τα μεγάλα πράγματα πρέπει να μας διακρίνει η ίδια αγωνία. Εγώ θα ήθελα να του ανταπαντήσω, λέγοντας πράγματι για το πόσο μεγάλο γεγονός είναι ότι φέτος στα Πρέσπια, κεντρικό σημείο αναφοράς είναι η αναφορά στο Μάνο Χατζιδάκη. Αυτό δείχνει και μια υπέρβαση του κ. Λιάνη, γιατί δεν έχουμε κοντή μνήμη όλοι μας. Θυμόμαστε και το παρελθόν. Θυμόμαστε στο παρελθόν πώς ο ένας χώρος ή ο άλλος χώρος με μια ψευτοϊδεολογιστική προσέγγιση απέρριπτε τους ανθρώπους του πνεύματος και της προσφοράς, τους ανθρώπους της δημιουργίας. Αυτό δεν πρέπει να μας διαφεύγει σε καμία περίπτωση. Στον 21ο αιώνα τέτοιες απόψεις και τέτοιες αντιλήψεις, είναι απόψεις του παρελθόντος. Είναι απόψεις που πρέπει να μας κρατάνε πολύ μακριά τους. Είναι απόψεις που ουσιαστικά θα πρέπει εν τη γενέσει τους να απορρίπτονται. 
     Έρχομαι σ΄ ένα άλλο θέμα. Επιτρέψτε μου να κάνω μια μικρή παρατήρηση ως προς την επερώτησή σας. Θεωρώ ότι το κείμενο, έτσι όπως γράφτηκε, δεν τιμά τους υπογράφοντες. Και χαίρομαι πάρα πολύ....
     ΜΑΡΚΟΣ ΜΠΟΛΑΡΗΣ:  Τι δεν μας τιμά, κύριε Υπουργέ; 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Την άποψή μου λέω δημοσίως και δεν έχει δικαίωμα κανένας να με αποτρέψει από αυτό.
     ΜΑΡΚΟΣ ΜΠΟΛΑΡΗΣ: Να την αιτιολογήσετε. 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Περιμένετε να το ακούσετε. 
     ΠΡΟΕΔΡΕΥΩΝ (Σωτήρης Χατζηγάκης): Παρακαλώ, κύριοι συνάδελφοι.
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Χαίρομαι πάρα πολύ που στις σημερινές σας ομιλίες ουσιαστικά φύγατε πολύ μακριά από τη γραφή του κειμένου.
     Σας είπα και επαναλαμβάνω ότι όλοι οι Έλληνες, όλα τα πολιτικά κόμματα, όλοι οι πολιτικοί έχουν την ίδια ευαισθησία για το χώρο του πολιτισμού. Οι υπόλοιπες διαφωνίες μας σε μια δημοκρατική χώρα είναι καλό υλικό για τον τρόπο που πρέπει ν΄ αντιμετωπίζουμε τα μεγάλα και κρίσιμα.
      Έλεγα λοιπόν για να σας θυμίσω –οι πιο παλιότεροι το ξέρουν και το γνωρίζουν πολύ καλά- σε ποια θέση είχαν οι προηγούμενες κυβερνήσεις τον σύγχρονο πολιτισμό, ποια ήταν η συμπεριφορά των προηγούμενων κυβερνήσεων πάνω στο θέμα του σύγχρονου πολιτισμού. Εντελώς απογοητευτική ήταν η συμπεριφορά. Ο σύγχρονος πολιτισμός δεν έλεγε απολύτως τίποτα. Γι αυτό και σε καμία περίπτωση η ιεραρχία του σύγχρονου πολιτισμού δεν συμμετείχε σε κανένα από τα μεγάλα γεγονότα που απασχολούσαν το Υπουργείο Πολιτισμού.
      Είναι γνωστό τοις πάσι ο τρόπος και οι απόψεις συμπεριφοράς της τέως γενικής γραμματέως του Υπουργείου Πολιτισμού για το σύγχρονο πολιτισμό. Και με παραξενεύει λίγο η στάση η δική σας όταν μας κάνετε κριτική γιατί στην καινούργια αποκεντρωτική δομή του Υπουργείου Πολιτισμού είναι κακό να παρευρίσκεται και ο σύγχρονος πολιτισμός και η πολιτιστική κληρονομιά. Θα έλεγα ότι είναι παράξενο και αδιανόητο εσείς να θεωρείτε ότι είναι κακό το να υπάρχει ένα όργανο στα πλαίσια της πολιτιστικής περιφέρειας όπου θα εκπροσωπούνται και οι πολίτες, ένα όργανο το οποίο δεν θα έχει ούτε εισηγητικό ούτε αποφασιστικό ρόλο. Ένα ευρύτερο forum όπου η κοινωνία θα εμπλέκεται και θα ενσωματώνεται στις πολιτικές πολιτισμού. Θέλω να το ξαναδείτε αυτό το πράγμα. 
      Είναι ανεπίτρεπτο αυτήν τη στιγμή στον 21ο αιώνα να βλέπουμε φοβικά τον πολίτη, να θεωρούμε εμείς ότι μπορούμε να έχουμε μεγαλύτερο βαθμό πειθαρχίας στο Σύνταγμα και στο συνταγματικό νόμο από τον ίδιο τον πολίτη που αποτελεί τον ακροτελεύτιο φύλακα της στήριξης της συνταγματικής υποταγής. 
      Όλα αυτά τα θέματα πρέπει να τα δούμε πάλι και θα έρθω τώρα κύριε Πρόεδρε, στα θέματα που άκουσα προηγούμενα. 
      Ακούστηκαν πράγματα τα οποία δεν έχουν καμία σχέση με την πραγματικότητα. Εδώ παρατηρείται το αδιανόητο. Μια μερίδα του Τύπου με συγκεκριμένους δημοσιογράφους προσπαθούν πάντοτε να παρουσιάζουν τα γεγονότα και τα ζητήματα έτσι όπως θέλουν. Και αυτό θα έλεγα δεν τιμά κανέναν μας. 
      Ακούω κατά καιρούς –το άκουσα και εδώ από συναδέλφους και νομίζω ότι αυτό οφείλεται σε έλλειψη πληροφόρησης- ότι εκκρεμούν οι αποπληρωμές του θεάτρου. Με συγχωρείτε πάρα πολύ. Επισήμως σας έχω απαντήσει –και το λέω για άλλη μια φορά- ότι για το 2004 δεν χάθηκε ούτε μια δραχμή παρ΄όλο που ήταν δύσκολη η χρονιά, για το 2005 έχουν προβλεφθεί τα πάντα και δεν υπάρχει κανένα πρόβλημα.
      Άκουσα και διάβασα πριν από λίγο καιρό και μια άποψη ενός από τους ενδιαφερόμενους, ο οποίος πλέον ανασκεύασε την προηγούμενη άποψή του και τώρα έρχεται και λέει ότι καθυστέρησαν δεκαπέντε ημέρες για να πληρωθεί τη δόση. Και θα σας έλεγα κύριοι συνάδελφοι επειδή δεν έχετε και μεγάλη πείρα στα διοικητικά, ότι ο τρόπος που το Υπουργείο Πολιτισμού εκταμιεύει τις υποχρεώσεις –ο κ. Λιάνης το ξέρει πάρα πολύ καλά…
      ΑΝΔΡΕΑΣ ΛΟΒΕΡΔΟΣ:  Το λέτε για μας τους δύο;
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Όχι βέβαια. Δεν το αναφέρατε εσείς.
      Δεν γίνεται εφάπαξ η εκταμίευση, αλλά χωρίζεται σε τρεις ή τέσσερις τμηματικές δόσεις και ο νομοθέτης δεν το κάνει αστόχως. Έχει συγκεκριμένο σκοπό γιατί θέλει να παρακολουθεί συνεχώς την προσπάθεια και το παραγόμενο προϊόν της προσπάθειας.
      Γι’ αυτό, λοιπόν, μην επαναλάβετε πάλι το επιχείρημα ότι δεν δώσαμε όλα τα χρήματα. Τα χρήματα, που έχουμε ανακοινώσει, έχουν εξασφαλιστεί.
      Αναφερθήκατε σε διάφορα θέματα. Ήταν μία μείξη θεμάτων από την πολιτιστική κληρονομιά και το σύγχρονο πολιτισμό. Εγώ θα προσπαθήσω να σας απαντήσω σε όλα. 
      Αρχικά, μας κατηγορήσατε ότι δεν έχουμε να επιδείξουμε έργο αυτόν τον ενάμιση χρόνο. Θα κάνω μία γενική παρατήρηση. Όλα αυτά τα προβλήματα που παρουσιάζουν αυτοί οι οργανισμοί είναι απόρροια της πολιτικής που ακολουθήθηκε τα τελευταία χρόνια και αυτό μην το ξεχνάτε. 
      Η κ. Γκερέκου μου είπε στην πρώτη επίκαιρή της ερώτηση ότι στεναχωριέται και θλίβεται για το κατάντημα της παλιάς πόλης της Κέρκυρας. Της είχα απαντήσει τότε το εξής: «Κυρία συνάδελφε, δεν φταίει η Νέα Δημοκρατία, αλλά άλλοι για αυτό το κατάντημα».
      Θα έλεγα, λοιπόν, ότι το Νέο Μουσείο της Ακροπόλεως, αυτό που φτιάχνεται τώρα και για το οποίο δέχθηκα πολλές ριπές εκ μέρους σας, επί των δικών μας ημερών προχωράει, επί των δικών μας ημερών αντιμετωπίστηκαν και ξεπεράστηκαν όλα τα προβλήματα. 
      Ως προς το Εθνικό Θέατρο και τον εκσυγχρονισμό του σας παραπέμπω σε δήλωση του διευθυντή του κ. Κούρκουλου, ο οποίος είπε ότι «οι προηγούμενες πολιτικές ηγεσίες με είχαν εγκλωβίσει και ουσιαστικά με είχαν οδηγήσει σε αδιέξοδο». Εμείς εξασφαλίσαμε το Εθνικό Θέατρο με 17.000.000 ευρώ και συνολικά τώρα, με τον τρόπο του νοικοκυρέματος που εμείς ξέρουμε και κάνουμε, φθάσαμε να εξασφαλίσουμε το ποσό των 34.000.000 ευρώ. Θα πρέπει να το σκεφθείτε αυτό σε συνδυασμό με το ότι εσείς έχετε δεσμεύσει το Γ΄ Κοινοτικό Πλαίσιο Στήριξης.
      Ως προς το Μουσείο Πατρών, το Μουσείο Πέλλας, το Μουσείο Θηβών και το Εθνικό Αρχαιολογικό Μουσείο θέλω να πω το εξής: Εγώ κάλεσα τους δημοσιογράφους μερικές μέρες μετά από τότε που ο κύριος Πρωθυπουργός μου έκανε την τιμή να με συμπεριλάβει στην Κυβέρνησή μας.
      ΓΕΩΡΓΙΟΣ ΛΙΑΝΗΣ: Γιατί ήσασταν αιρετικός.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Όταν είπα ότι το Εθνικό Αρχαιολογικό Μουσείο μέσα σε πολύ σύντομο χρονικό διάστημα θα είναι έτοιμο, όλοι ήταν αρνητικοί σε μία τέτοια προσέγγιση. Όμως, σήμερα το Εθνικό Αρχαιολογικό Μουσείο συνεχίζει να χρηματοδοτείται, με κύριο στόχο το να δημιουργήσουμε όλες τις προϋποθέσεις για την επέκτασή του και για να είναι πράγματι το Εθνικό Αρχαιολογικό Μουσείο, το ΕΑΜ, το βαρύ μας οπλοστάσιο.
      ΠΡΟΕΔΡΕΥΩΝ (Σωτήρης Χατζηγάκης): Κύριε Υπουργέ, έχετε υπερβεί ήδη κατά πέντε λεπτά τον προβλεπόμενο χρόνο. Σας παρακαλώ να ολοκληρώσετε.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, δείξετε λίγη ανοχή, γιατί δεν έχουμε ούτε Κοινοβουλευτικό Εκπρόσωπο εδώ. 
      ΠΡΟΕΔΡΕΥΩΝ (Σωτήρης Χατζηγάκης): Δηλαδή, εσείς αναπληρώνετε όλους τους ρόλους. Τότε να παραχωρήσω και τη δική μου θέση του Προέδρου.
      ΣΥΛΒΑΝΑ ΡΑΠΤΗ: Κύριε Πρόεδρε, μη δημιουργείτε εντυπώσεις. Για τα Πρακτικά το λέω. Κοινοβουλευτικό Εκπρόσωπο έχουμε και είναι εδώ.
      ΠΡΟΕΔΡΕΥΩΝ (Σωτήρης Χατζηγάκης): Κυρία Ράπτη, δεν είπε για εσάς.
      Κύριε Υπουργέ, συνεχίστε και ολοκληρώστε σύντομα.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κυρίες και κύριοι συνάδελφοι, θέλω να πω ότι η Κυβέρνηση σε πολύ σύντομο χρονικό διάστημα έχει να επιδείξει μεγάλο έργο. Δεν είναι, όμως, εκεί το ζητούμενο, αλλά πώς μπορούμε όλοι μας να συνεργαστούμε και να έχουμε ακόμα καλύτερο αποτέλεσμα, γιατί ο τελικός αποδέκτης είναι ο ίδιος ο ελληνικός λαός. Γι’ αυτό, λοιπόν, μην εκφράζεστε τόσο βιαστικά κατά τρόπο δημοσιογραφικό. Αυτό είναι λάθος και δεν βοηθά σε αυτό που ζητάμε όλοι μας, στο διάλογο.
      Προηγουμένως κάνατε αναφορά για το Μουσείο του Πειραιά. Ασφαλώς και έχουν εξασφαλιστεί τα χρήματα που απαιτούνται. Όμως, θα σας έλεγα ότι, εάν λίγο ενδοσκοπήσετε στις πρωτοβουλίες που είχαν πάρει οι δικές σας κυβερνήσεις, δεν θα ήσασταν και τόσο πολύ ευχαριστημένοι για τον τρόπο που χειριστήκατε αισθητικά και λειτουργικά το Μουσείο του Πειραιά.
      Όπως επίσης, θα ήθελα να σας θυμίσω ότι το Μουσείο της Νικοπόλεως ένα από τα πιο σημαντικά μουσεία της χώρας μας, η αμέλεια των δικών σας πολιτικών ηγεσιών το άφησε σε πλήρη εγκατάλειψη και ενώ θα έπρεπε ένα νέο μουσείο εδώ και αρκετό χρόνο να είχε αποδοθεί στην ελληνική κοινωνία, αυτό το μουσείο παρουσιάζει τεράστια προβλήματα. Αυτό είναι αποτέλεσμα των κακοτεχνιών και της έλλειψης σημαντικού ενδιαφέροντος και ιδιαίτερης φροντίδας και στοργής. 
      Κυρίες και κύριοι συνάδελφοι, αναφερθήκατε για τα προβλήματα του σύγχρονου πολιτισμού. Άκουσα την άποψη ότι είστε γραφεία παραπόνων και ότι σε σας έρχονται να παραπονεθούν. Ασφαλώς, ο Βουλευτής θα πρέπει να είναι αποδέκτης όλων αυτών των πραγμάτων, αλλά δεν θα πρέπει να λειτουργεί και δεν θα πρέπει να φροντίζει ως απλός εντολοδόχος παραπόνων. Πρέπει να έχει και άποψη και αυτή την άποψη θα πρέπει να τη λέει. Δεν θα πρέπει ν΄ αγκαλιάζει την οποιαδήποτε προσέγγιση, χωρίς ο ίδιος ευθέως να λέει την άποψή του.
      Είπατε λοιπόν, κύριοι συνάδελφοι, ότι δεν έχουμε φροντίσει τα θέματα του σύγχρονου πολιτισμού. Αναφερθήκατε στο ΕΛΙΑ. Ήδη το ΕΛΙΑ, έχει πάρει 50.000 ευρώ και θα πάρει άλλα 50.000 μέχρι το τέλος του χρόνου, έτσι ΄οπως έχουμε συνεννοηθεί. 
      Είπατε για το Πελοποννησιακό Μουσείο ότι δεν έχει πάρει χρήματα. Έχει πάρει 50.000 ευρώ και θα πάρει 30.000 ευρώ ακόμα και άλλα 50.000 ευρώ, δηλαδή 130.000 ευρώ...
      ΣΥΛΒΑΝΑ ΡΑΠΤΗ: Δεν έχει πάρει...
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Σας το είπα και προηγούμενα, κυρία Ράπτη και θέλω να το καταλάβετε. Έτσι γίνεται η εκταμίευση.
      ΧΡΥΣΑ ΜΑΝΩΛΙΑ: Υπάρχουν συγκεκριμένες προγραμματισμένες  συμβάσεις...
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, μη διακόπτετε. Και σεις, κύριε Υπουργέ, τελειώνετε. 
      Κλείστε, κύριε Υπουργέ. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Θα ήθελα να σας πω να μην αγνοείτε πολιτικά τη χθεσινή δημοσκόπηση, τη χθεσινή έκφραση γνώμης του ελληνικού λαού. Θα πρέπει πάντα να είναι ένας διαρκής μπούσουλάς σας, γιατί πιστεύω ότι αν συνεχίσετε να συμπεριφέρεστε έτσι και αν δεν καταλάβετε ότι ο διάλογος είναι προς το συμφέρον όλων μας, φοβάμαι ότι τα προβλήματα και τα ζητήματα του μέλλοντος θα είναι πάρα πολύ σημαντικά.
      Σας ευχαριστώ.
      ( Χειροκροτήματα από την πτέρυγα της Νέας Δημοκρατίας ) 
      ΠΡΟΕΔΡΕΥΩΝ (Σωτήρης Χατζηγάκης): Ο Κοινοβουλευτικός Εκπρόσωπος του ΠΑΣΟΚ κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, κάνετε μια απόπειρα να μας πείτε ότι εσείς επιδιώκετε το διάλογο και εμείς δεν τον θέλουμε. Τρομάξαμε να σας φέρουμε στην Αίθουσα. Τρεις μήνες έχουμε καταθέσει αυτήν την επίκαιρη επερώτηση και δεν έρχεστε...
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Εγώ, κύριε Λοβέρδο;
      ΑΝΔΡΕΑΣ ΛΟΒΕΡΔΟΣ:  Ναι, σε σας κύριε Τατούλη, ως Υφυπουργό Πολιτισμού, αντικαθιστώντας τον κ. Καραμανλή.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Δεν είναι δικό μου το πρόβλημα. Στο Προεδρείο να απευθυνθείτε. 
      ΑΝΔΡΕΑΣ ΛΟΒΕΡΔΟΣ:  Την έχουμε καταθέσει εδώ και τρεις μήνες. Είναι ένα ζήτημα που έχει να κάνει με τον τρόπο των κατατεθειμένων επερωτήσεων.  Είχατε έλθει εδώ τέλος Μαρτίου και ξαναέρχεστε τώρα τέλος Ιουνίου.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Στο Προεδρείο να απευθυνθείτε. Σας παρακαλώ πολύ. Είμαι απολύτως συνεπής και δεν καταλαβαίνω τι έγινε. 
      ΠΡΟΕΔΡΕΥΩΝ (Σωτήρης Χατζηγάκης): Θα ήθελα στο σημείο αυτό να σας πω ότι, όπως ξέρετε, οι επερωτήσεις υποστηρίζονται από τα κόμματα και την ιεράρχηση την κάνουν τα κόμματα, και την επιλογή. Όσον αφορά τις επερωτήσεις, κληρώνονται από τη Διάσκεψη των Προέδρων...
      ΑΝΔΡΕΑΣ ΛΟΒΕΡΔΟΣ:  Κύριε Πρόεδρε, επειδή τα λέτε αυτά σ’ έναν άνθρωπο που θητεύει για δεύτερη φορά στη Βουλή, και αναφέρετε μια διαδικασία με τον τίτλο της, και σας ευχαριστώ, θα ήθελα να σας πω ότι γνωρίζω πώς η Κυβέρνηση καθορίζει τις αντιπολιτευτικές της προτεραιότητες. 
      ΠΡΟΕΔΡΕΥΩΝ (Σωτήρης Χατζηγάκης): Δεν έχει αρμοδιότητα σ’ αυτό η Κυβέρνηση. Εν πάση περιπτώσει, συνεχίστε.
      ΑΝΔΡΕΑΣ ΛΟΒΕΡΔΟΣ: Τα ξέρουμε αυτά, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Είμαι βέβαιος ότι τα ξέρετε, αλλά έτσι έχει η κατάσταση.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Δεν είναι θέμα της Κυβέρνησης, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Δεν είπα για τον Υφυπουργό, τον κ. Τατούλη. Είπα για τη συστηματική αποφυγή του Υπουργείου Πολιτισμού να ακούσει την κριτική που στρέφεται εναντίον του. Και έτσι είναι. Πασιφανές είναι αυτό. 
      Τέλος Ιουνίου. Πάντως δεν πάθαμε και τίποτα. Θα μπορούσε να πει κανείς ότι, όταν κάνεις μια επερώτηση, που είναι επίκαιρη, θέλεις εκείνη τη στιγμή να την κουβεντιάσεις. Και έρχεται μετά από τρεις μήνες και φοβάσαι και λες «Ρε παιδί μου, μήπως τους έδωσα το δικαίωμα να συμμορφωθούν και να έρθω εδώ και να μην έχω τι να πω;». Χειρότερα, όμως, έγιναν για σας τα πράγματα. Ούτε αυτήν την πολυτέλεια δεν έχετε δώσει στον εαυτό σας; Και αναρωτιέμαι για εσάς τους τρεις ιθύνοντες πολιτικώς στο Υπουργείο Πολιτισμού: Δεν αντιλαμβάνεσθε τη Βουλή σαν το θεσμικότερο δέκτη του διαλόγου;
      Κύριε Υπουργέ, μετά χαράς να έρθετε στην Κοινοβουλευτική μας Ομάδα. Και εμείς σας ακούσαμε και πολύ προσεκτικά. Μετά χαράς να κουβεντιάσουμε. Μα, πριν γίνουν αυτές οι εξτρεμιστικά καλές ενέργειες, μήπως πρέπει να γίνουν οι πιο συμβατικές, να έρθετε εσείς στη Διαρκή Επιτροπή, χωρίς να σας ανακρίνουμε με τη διαδικασία του Κανονισμού της Βουλής, γιατί δεν έχουμε κανένα λόγο, να πάρετε την πρωτοβουλία να μας ενημερώσετε χωρίς ατζέντα που να προκαθορίζεται από επερωτήσεις; Ήρθατε;
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Μπορώ να κάνω μια διακοπή, αν μου επιτρέπετε, κύριε Λοβέρδο;
      ΑΝΔΡΕΑΣ ΛΟΒΕΡΔΟΣ: Βεβαίως, επιτρέπω. Με τιμάτε.
      ΠΡΟΕΔΡΕΥΩΝ (Σωτήρης Χατζηγάκης): Διακόπτω το χρόνο πάντως, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Δεν με πειράζει.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Όσον αφορά το θέμα του οργανισμού, μόλις φτάσαμε στο τελικό του στάδιο και ήδη τον κοινοποίησα στο κόμμα σας.
      ΑΝΔΡΕΑΣ ΛΟΒΕΡΔΟΣ: Τον παρέλαβα εδώ, πριν από τρεις μήνες.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Περιμένω ακόμα απαντήσεις. Και όχι μόνο περιμένω απαντήσεις, αλλά θεωρώ ότι θα ήταν πολύ ωφέλιμο και σκόπιμο, από τη δική σας τη μεριά, να πάρετε την πρωτοβουλία και να με καλέσετε στη διακομματική επιτροπή. Δεν το κάνατε αυτό το πράγμα. Αυτό είναι θέμα δικό σας. Εγώ, ό,τι όφειλα να κάνω, με τη δημοκρατική ευαισθησία που με διακρίνει, το έκανα.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, στην Αίθουσα αυτή προ τριών μηνών πήραμε ένα προ-προσχέδιο οργανισμού. Μετά από λίγες μέρες έγινε το συνέδριο της Ένωσης Αρχαιολόγων και η κ. Ράπτη, εγώ, η κ. Δαμανάκη η κ. Σχοιναράκη, ο κ. Θωμάς - μην αδικώ και άλλους συναδέλφους, ήμασταν πάρα πολλοί– πήραμε το λόγο, εκφράσαμε απόψεις και αναρωτηθήκαμε πότε θα κάνει τη διαδικασία αυτή το Υπουργείο κοινοβουλευτική και είμαστε σε αναμονή. Αν ζητάτε και γραπτά τις απόψεις μας, να σας τις στείλουμε και γραπτά. Ορισμένες θα τις πω και από εδώ, από το Βήμα, να τις ακούσετε. Και στη δευτερολογία μου θα μιλήσω και περισσότερο.
      Ήρθατε ποτέ στη Διαρκή Επιτροπή -ούτε εσείς ούτε το Υπουργείο Παιδείας έχει έρθει- να ανοίξετε την ατζέντα και να πείτε: «Αυτά είναι τα θέματα. Θέλουμε τις γνώμες σας.»; Το έχει κάνει μετά πολλών πιέσεων το Υπουργείο Εθνικής Αμύνης. Το έχει κάνει το Υπουργείο Εξωτερικών. Το κάνουν όλα τα Υπουργεία. Εσείς δεν έχετε έρθει. Δεν λέω για εσάς. Είναι όμως, και η κ. Πετραλιά εκεί και είναι και ο κύριος Πρωθυπουργός εκεί. Δεν έχετε έρθει.
       Όταν υπάρχει αυτό, λοιπόν, δεν μπορεί να έχετε και επιχείρημα υπέρ ενός διαλόγου, που η Αντιπολίτευση αποφεύγει. Εσείς δεν τον οργανώνετε. Και μας λέτε την άλλη φορά που σας το ξαναείπαμε, να ακολουθήσουμε τον Κανονισμό της Βουλής, να σας φέρουμε δηλαδή ανακρινόμενο εκεί. Δυο ερωτήσεις το πρώτο κόμμα, μια το δεύτερο, μια το τρίτο, μια το τέταρτο. Αυτή, όμως, δεν είναι διαδικασία διαλόγου. Αυτές είναι διαδικασίες εντάσεως. Δεν έχουμε  ένταση μαζί σας, γιατί δεν έχουμε και έργο από το Υπουργείο Πολιτισμού. 
      Και έρχεστε, κύριε Υπουργέ, στο διάλογο που κάνετε σήμερα εδώ βασιζόμενος σε μια επίκαιρη επερώτηση -η οποία, αν πάσχει κάπου, πάσχει στο ότι δεν είναι όσο πρέπει επιθετική απέναντί σας και είναι διατυπωμένη με πολύ ήπιους όρους, γιατί αυτοί είναι οι όροι που ταιριάζουν στον πολιτισμό, στο κοινό μας κτήμα- και ανοίγετε ορισμένα θέματα και σας απαντάμε. Ξεκαθαρίστηκε πια η ερμηνεία της φράσης σας «κρατικοδίαιτος πολιτισμός». Δεν αναφερόσασταν στην ανάγκη κάποιου εξορθολογισμού, που θα τον παρακολουθούσαμε. Όποιος χρηματοδοτεί, ξέρει καλά ότι αλλού επιτυγχάνει και αλλού αποτυγχάνει. Συμμερίστηκα μια συνέντευξη του Γιώργου Διαλεγμένου, που είπε ότι πρέπει να γίνουν καλύτερες διευθετήσεις στο χώρο των χρηματοδοτήσεων. Όποιος όμως δρα, κάνει και λάθη. Δεν εννοούσατε, ωστόσο, αυτό. Όχι. Εσείς εννοούσατε απ’ ό,τι φάνηκε, αντί του πολιτισμού, τον οποίο το κράτος ενισχύει, ως οφείλει εκ του Συντάγματος, εκ των πολιτικών αναγκών και εκ της παγκόσμιας εμπειρίας, την εισαγωγή ιδιωτικοοικονομικών κριτηρίων. Εσείς εννοούσατε, όπως φαίνεται πια και αποδεικνύεται, τον αγοραίο πολιτισμό.
	Όμως, η αγορά δεν μπορεί να ρυθμίσει τα θέματα του πολιτισμού. Εδώ οι κανόνες του ότι η αγορά με το μακρύ της χέρι τα πάντα ρυθμίζει, κάμπτονται, κύριε Υπουργέ, γιατί πουθενά στον κόσμο ο πολιτισμός δεν νοείται ως αγοραίο αγαθό. 
      Τι τη θέλετε την αγορά για να κρίνετε αν ο Νίκος Κούνδουρος με το «Δράκο» σε παλιές δεκαετίες έκανε τη μεγάλη τομή; Πρέπει να το συγκρίνετε στην τηλεθέασή του σε κάποια ζώνη τηλεοπτικού προγράμματος με κάποια άλλη εκπομπή, που έχει κάτι πιο σύγχρονα ελκυστικό, ένα πορνό, ας πούμε; Ποιος είναι αυτός που χρειάζεται τη στατιστική και τη μέτρηση και την ποσότητα για να κρίνει αν οι «Σταυροί στο μέτωπο» του Στάνλει Κιούμπρικ είναι κάτι προς διαγραφή, διότι δεν ελκύει σήμερα πια, διότι ελκύουν άλλα περισσότερο, ας πούμε ζώνες άλλου είδους τηλεοπτικού προγράμματος; Τι χρειάζεται κανείς τη στατιστική για να κρίνει πόση σημασία έχουν τα κείμενα του αείμνηστου Ζήσιμου Λορεντζάτου; Πρέπει να τα συγκρίνει με ό,τι αφορά το ρυθμό των πωλήσεων; 
	Υπάρχουν πράγματα που είναι δεδομένα, όπου πρέπει να έχει άποψη η πολιτική ηγεσία -κι εμείς έχουμε άποψη- και έχοντας άποψη να παρέχει την ενίσχυσή της, γιατί μόνο έτσι μπορούν να προχωρήσουν τα πράγματα.
	Πού στον κόσμο, κύριε Υπουργέ, η όπερα δεν χρειάζεται κρατική ενίσχυση; Μήπως δεν χρειάζεται κρατική ενίσχυση στην Ελλάδα η Λυρική Σκηνή; Μήπως μπορείτε εσείς να μου δώσετε ένα άλλο παράδειγμα φεύγοντας από την όπερα; Πού στον κόσμο δεν χρειάζεται κρατική ενίσχυση ένα μουσείο και πρέπει να συντηρηθεί από τα εισιτήριά του; Πού στον κόσμο το θέατρο, που κάνει τομές, δεν χρειάζεται ενίσχυση; Το θέατρο «Αμόρε», π.χ., στο οποίο την τελευταία φορά είχα τη μεγάλη τύχη να δω την παράσταση του κλασικού έργου «Έγκλημα και Τιμωρία», μαθαίνω ότι πρόκειται να κλείσει. Όμως, τα θέατρα αυτά χρειάζονται βοήθεια για να ζήσουν. Πάνω από το 50% του προϋπολογισμού αυτών των πολύ σοβαρών στιγμών της καλλιέργειας του πολιτισμού χρειάζονται το κράτος. Εσείς τραβιέστε έξω, απέχετε; Δεν εξορθολογίζετε όμως έτσι, καταστρέφετε απολύτως. 
	Για τον κινηματογράφο, στον οποίον αναφέρθηκαν τόσο πολύ οι συνάδελφοί μου και στο Φεστιβάλ Θεσσαλονίκης και στο Ελληνικό Κέντρο Κινηματογράφου και στα δημοτικά θέατρα, χειμερινά και θερινά για τα οποία έγινε ήδη υπόμνηση, γιατί δεν δώσατε απάντηση, κύριε Υφυπουργέ; Αξίζουν της αποδοκιμασίας σας; 
	ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Σας είπα ότι έχουν πληρωθεί όλα. Μην επαναλαμβάνετε το ίδιο ψέμα.
	ΠΡΟΕΔΡΕΥΩΝ (Σωτήρης Χατζηγάκης): Σας παρακαλώ, κύριε Υπουργέ.
      ΑΝΔΡΕΑΣ ΛΟΒΕΡΔΟΣ: Με συγχωρείτε, τι λέτε; Υπάρχει μία καταγραφή ελλιπούς χρηματοδότησης. Πώς έχουν πληρωθεί όλα και όλοι οι δήμοι διαμαρτύρονται; Τι διαφορά πραγματικότητας είναι αυτή; 
      Σας προειδοποιώ και για ένα θέμα για το οποίο με κατέστησαν ενήμερο οι ίδιοι οι άνθρωποι του κινηματογράφου, για το λεγόμενο «μελινόσημο», γι’ αυτό το ποσοστό επί των εισιτηρίων που δεν το αποδίδετε στο χώρο του κινηματογράφου και το οποίο θα αρχίσει να αμφισβητείται, απ’ ό,τι οι ίδιοι μαθαίνουν και ενημερώνονται σε διεθνές πια επίπεδο κι όχι μόνο για τον ελληνικό κινηματογράφο, αλλά κυρίως και για το γαλλικό. Αυτός είναι ο βασικός αντίπαλος από τους Αμερικάνους στη GΑΤT. Να τα προσέξετε αυτά.
      Κάνουμε έναν απολογισμό για το τι δεν γίνεται–γιατί είπαν οι συνάδελφοί μας μία σειρά από πράγματα- και βλέπουμε και την πορεία του προγράμματος δημοσίων επενδύσεων, κύριε Υφυπουργέ, του έτους 2005. Το παρακολουθώ. Το πρώτο τετράμηνο, κυρίες και κύριοι συνάδελφοι, υπήρχε μείωση 43,7% των δαπανών για τον πολιτισμό. Από πού; Από το πρόγραμμα δημοσίων επενδύσεων του 2005 κατά το κομμάτι αυτού που αφορά τους μείζονες και ελάσσονες φορείς του πολιτισμού, 43,7% κάτω. Μείωσαν, δηλαδή, 43,7% σε σχέση με πέρσι, προσέξτε, που και πέρσι ήταν μία κακή χρονιά. Πολλοί φορείς δεν πήραν ούτε ένα ευρώ για τις λειτουργικές τους δαπάνες. Αυτό το πρόγραμμα δημοσίων επενδύσεων είναι 277.000.000 ευρώ και δεν το χρησιμοποιούν. Επικαλούνται τώρα, εδώ σήμερα, τις πολλές λειτουργικές δαπάνες. Σωστά. Μπορεί κάπου οι λειτουργικές δαπάνες να είναι υπεραυξημένες. Μα, και το Β΄ Κοινοτικό Πλαίσιο Στήριξης και το Γ΄ Κοινοτικό Πλαίσιο Στήριξης και ο ειδικός λογαριασμός 25.000.000.000 δραχμών και το πρόγραμμα δημοσίων επενδύσεων σας δίνουν τη δυνατότητα να κάνετε πολύ σοβαρή πολιτική στο χώρο του πολιτισμού. 
    Δεν το κάνετε. Και μ’ αυτόν τον τρόπο αφυδατώνετε, και μερικές φορές ρίχνετε στο καναβάτσο, κύριε Υπουργέ, μείζονες φορείς του πολιτισμού στη χώρα μας και τελικώς τον ίδιο τον πολιτισμό. Και όταν πληρώνετε, αυτά που είπατε εδώ π.χ. για τα 50.000 ευρώ το Ελληνικό Λογοτεχνικό Αρχείο, στον κ. Χαριτάτο, έναν πάρα πολύ σημαντικό άνθρωπο, έναν πάρα πολύ γνωστό φορέα και έναν πάρα πολύ γνωστό αρχείο, που έχει συγκεντρώσει και διασώσει μνημεία της ελληνικής μας πορείας, μ’ αυτόν τον τρόπο που τον χρηματοδοτείτε -και γενικώς όλους τους φορείς, να πω πρώτα απ’ όλους την Εθνική Πινακοθήκη- τους έχετε καταστήσει, όπως και οι συνάδελφοί μου ανέδειξαν, οιονεί επαίτες. Τους δίνετε πολύ λιγότερα από τις προγραμματικές συμφωνίες. Και δεν κάνετε στην έναρξη κάθε έτους όπως έκανε τόσα χρόνια το Υπουργείο Πολιτισμού, μια ανακοίνωση ως προς το ποιες δαπάνες, ποιες επιχορηγήσεις σκέφτεστε να κάνετε, ώστε να ξέρουν και οι άλλοι να κάνουν τον προγραμματισμό τους. Κάπως έτσι όχι παλιο-ελληνικά, παλιο-μοδίτικα, παλιο-ελλαδίτικα, αλλά οθωμανικά λειτουργείτε: «Για κάθισε τώρα, έλα εδώ και θα δούμε τι θα γίνει με σένα και αν η συμπεριφορά σου είναι αυτή που πρέπει». 
    Μου κάνει εντύπωση, κυρίες και κύριοι Βουλευτές -το αναφέρω και το καταγγέλλω- μια επιστολή του κυρίου Υφυπουργού προς την κ. Παπαντωνίου. Η κ. Ράπτη νομίζω ότι αναφέρθηκε σ’ αυτήν. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Τι το καταγγέλλετε αυτό; Δημοσίως δόθηκε η επιστολή. 
    ΑΝΔΡΕΑΣ ΛΟΒΕΡΔΟΣ: Δεν μπορώ να την αναφέρω; Δεν μπορώ να τη χρησιμοποιήσω; Από εκεί την έχω και εγώ. 
    Η οικογένεια Παπαντωνίου έχει συμμετάσχει με την περιουσία της στην δημιουργία ενός ιδρύματος που έκανε την καλύτερη έκθεση την Πολιτιστική Ολυμπιάδα με τον τίτλο «Πτυχώσεις». Λέει στην κ. Παπαντωνίου ο κ. Τατούλης: «Είστε ένας σημαντικός φορέας. Από την άλλη, όμως, θα πρέπει να επισημάνω ότι οι προσπάθειές μας περιμένουμε να αναγνωρίζονται από ανθρώπους, όπως εσείς και σας καλούμε να συνταχθείτε μαζί μας στην προσπάθεια της αναδιάταξης και ανασύνταξης του πολιτισμού προς όφελος των Ελλήνων». 
    Τι είναι αυτό, κύριε Υφυπουργέ; Τι να συνταχθεί μαζί σας; Είναι μήπως το πολιτικό πρόταγμα το οποίο υποστηρίζεται από τις συμπεριφορές του Υπουργείου Πολιτισμού «Έλα και θα δούμε τι θα πάρεις, υπογράφω 50.000 ευρώ, βασανίζεσαι να βγάλεις τα λειτουργικά σου έξοδα και στη συνέχεια, τέλος του έτους, θα δούμε αν θα τα πάρεις και αυτά και αν θα υπογράψω κάτι άλλο, που θα εξαρτάται από το κατά πόσο θα συνταχθείς μαζί μας;». 
    Αλλάζω θέμα λίγο γρήγορα. Για τον οργανισμό του Υπουργείου μην κόπτεστε ιδιαιτέρως, γιατί υπάρχουν πάρα πολλά προβλήματα που αναδεικνύονται από τις διατάξεις. Σας τα έχουν πει οι αρμοδιότεροι εμού. Σας τα έχει πει η Ένωση Αρχαιολόγων. Σας τα έχουν πει όλες οι συνδικαλιστικές ενώσεις του Υπουργείου. Θα σας τα πούμε κοινοβουλευτικά αν επιδιώξετε αυτή τη συζήτηση. Δεν είναι η αποκέντρωση το πρόβλημά μας. Το πρόβλημά μας είναι κάποιες «σπάνιες» ρυθμίσεις του οργανισμού σας. Είναι δυνατόν όταν ο Πρωθυπουργός έλεγε -φυσικά όπως αποδεικνύεται τα έλεγε και δεν τα πίστευε- ότι θα δοθεί έμφαση στη βυζαντινή πλευρά του πολιτισμού μας και εσείς καταργείτε τις αρμόδιες σχετικές εφορείες;
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Καταργούμε;
     ΑΝΔΡΕΑΣ ΛΟΒΕΡΔΟΣ: Τις συγχωνεύετε. Τι θα σημάνει αυτό στην πράξη; Τις συγχωνεύετε με τις υπόλοιπες διοικητικές μονάδες που αφορούν τον κλασικό πολιτισμό; Είναι πράγματα αυτά; Είναι επίσης θεμιτό και πρέπει να το αποδεχθούμε ότι, ενώ δεν πληρώνετε και δεν βοηθάτε τους αρμόδιους φορείς να κάνουν το έργο τους, ενόψει της αγοραίας αντίληψης που έχει αυτή η Κυβέρνηση, της νεοφιλελεύθερης αντίληψης που έχει για τον πολιτισμό, της πολιτικής σύμφωνα με την οποία η αγορά θα καθορίσει την πορεία του πολιτισμού, είναι συμβατό έστω μ’ αυτήν τη θεολογική προσέγγιση του νεοφιλελευθερισμού, που κάνετε, ο πολλαπλασιασμός της γραφειοκρατίας στο Υπουργείο Πολιτισμού; Το κάνει ο κ. Ορφανός. Κάνει γενική διεύθυνση μια μικρή μονάδα του ΟΠΑΠ στη Θεσσαλονίκη. Το κάνατε εσείς μ’ αυτόν τον οργανισμό πολλαπλασιάζοντας τις μονάδες του. 
     Η «ΚΑΘΗΜΕΡΙΝΗ» κοστολόγησε 5.000.000 ευρώ την επιπλέον δαπάνη για πληρωμή λειτουργικών δαπανών βάσει του οργανισμού που παρουσιάσατε πριν από ένα περίπου μήνα. Το κάνει η κ. Πετραλιά. Έκανε Ολυμπιακούς Αγώνες η χώρα με σαράντα υπαλλήλους, κρατάει τη Γενική Γραμματεία Ολυμπιακών Έργων και της προσθέτει ακόμη εκατό υπαλλήλους. Το κάνετε όλοι στο Υπουργείο Πολιτισμού. Γίνεται στον Οργανισμό Προβολής του Ελληνικού Πολιτισμού. Και δεν σας πονάει που οι δαπάνες αυξάνονται; 
      Αυξάνεται η γραφειοκρατία, αυξάνονται και οι δαπάνες της. Γιατί; Γιατί αυτά τα διπλά μέτρα και τα διπλά σταθμά; Να δοθεί μια εξήγηση πριν την πολιτική ερμηνεία τη δική μας και να δοθεί εδώ. 
      Και είναι επιτέλους εικόνα ενός Υπουργείου Πολιτισμού του οποίου ηγείται ο Πρωθυπουργός, που πάει να συναντήσει τον κ. Αβραμόπουλο και αφού τελειώνουν αυτήν τη συνάντησή τους ο κύριος Πρωθυπουργός να εξαγγέλλει την έναρξη ισχύος του θερινού ωραρίου για τη λειτουργία των μουσείων και των αρχαιολογικών χώρων παραμονή του Ιουνίου, νομίζω κάπου 31 Μαΐου; Αυτά τα έκαναν οι γενικοί διευθυντές του Υπουργείου Πολιτισμού, του Υπουργείου Τουρισμού και του  Υπουργείου Οικονομίας, επί ημερών του ΠΑΣΟΚ. Προσλάμβαναν κάποιους ανθρώπους με σύμβαση εργασίας ορισμένου χρόνου και τα έκαναν αυτά. Από το Μάρτιο, όμως. Όταν ξυπνήσατε εσείς –και δεν αναφέρομαι σε σας- και αρχίσατε να λειτουργείτε στο πλαίσιο του θέματος, χρειάστηκε παρέμβαση του Πρωθυπουργού, η οποία ανακοινώθηκε ως τομή δήθεν, τάχα τα μουσεία και οι αρχαιολογικοί χώροι θα λειτουργούσαν και το απόγευμα! 
      Τι λέτε, ρε, παιδιά; Είναι δυνατόν, είναι αυτό τομή; Και ως αποτέλεσμα, κυρίες και κύριοι συνάδελφοι, τριάντα τέσσερα από τις εκατοντάδες λειτουργούν με βάση το θερινό ωράριο, δηλαδή είναι ανοικτά και το απόγευμα στον τουρίστα, με πολλαπλάσιο κόστος, γιατί φυσικά όταν δεν σπεύδεις την κατάλληλη στιγμή, μετά πρέπει όλα να τα λύσεις κάνοντας κινήσεις απελπισμένες, διαχειριστικά όχι αποτελεσματικές που πάντα είναι πολυδάπανες.
      Το συμπέρασμα και με αυτό κλείνω, γιατί θα τοποθετηθώ και σε άλλα θέματα, ειδικά και για φορείς στη δευτερολογία μου μετά από όλα αυτά προκύπτει το εξής. Δεν μπορούν οι πλάτες της Νέας Δημοκρατίας να αντέξουν το βάρος του ελληνικού πολιτισμού με την εκδοχή, κυρίες και κύριοι Βουλευτές, της μεγάλης πολιτιστικής κληρονομιάς, που έχει ο τόπος, είτε αυτή είναι κλασική, είτε αυτή είναι βυζαντινή, μα, και με την πρακτική σας αποστερείτε το δικαίωμα και τη δυνατότητα στη σύγχρονη δημιουργία. Οι δύο όψεις που συγκροτούν την έννοια του πολιτισμού, παρελθόν, παρόν και μέλλον είναι έξω από τις δυνατότητές σας να χειριζεστε τα πράγματα. Γι’ αυτό, κύριε Υφυπουργέ, επιμένουμε και πιέζουμε. Γι’ αυτό καταθέτουμε τις επίκαιρες επερωτήσεις. Γι’ αυτό είμαστε παρόντες εδώ, γι’ αυτό ασκούμε επικριτικό λόγο, όπως είπαν οι συνάδελφοι προηγουμένως, μην τυχόν και με την πίεσή μας κάποιος από εσάς ευαισθητοποιηθεί, γιατί μέχρι τώρα ένα πράγμα αποδείχθηκε, ότι η Νέα Δημοκρατία κάνει πολύ κακό στον πολιτισμό.
      Ευχαριστώ, κύριε Πρόεδρε.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Σωτήρης Χατζηγάκης): Προχωρούμε στις δευτερολογίες. Το λόγο έχει η κ. Ράπτη.
      ΣΥΛΒΑΝΑ ΡΑΠΤΗ: Σκεπτόμαστε, μετράμε να δούμε πόσος είναι ο χαμένος χρόνος. Πηγαίνουμε για δεκαέξι μήνες. Στους δεκαέξι χαμένους μήνες, λυπούμαι, αλλά πρέπει να προσθέσω άλλα τριάντα χαμένα λεπτά, τόσα όσα κράτησε η ομιλία του συμπαθούς, του συμπαθέστατου Υφυπουργού Πολιτισμού, του κ. Τατούλη.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Θα μου επιτρέψετε να μην αποδεχθώ τη συμπάθειά σας καθότι είναι ρατσιστική προσέγγιση.
      ΠΡΟΕΔΡΕΥΩΝ (Σωτήρης Χατζηγάκης): Είναι καθολική, κύριε Υφυπουργέ, η συμπάθεια προς το πρόσωπό σας.
      ΣΥΛΒΑΝΑ ΡΑΠΤΗ: Δικαίωμά σας, κύριε Υφυπουργέ, πλην, όμως, ξέρετε ότι εμείς είμεθα ειλικρινείς πάντοτε.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν μας έχετε πείσει γι’ αυτό στη διαδρομή σας.
      ΣΥΛΒΑΝΑ ΡΑΠΤΗ: Πάντα. Θα έλεγα ότι αυτό το διδάσκεσθε από τον προϊστάμενό σας Υπουργό και βλέπουμε το πόσο ανειλικρινής είναι όταν διαβάσουμε –σας ανέγνωσα προηγουμένως- τις προγραμματικές δηλώσεις και όταν δούμε το δεκαπεντάμηνο, το δεκαεξάμηνο που πέρασε.
      Προσπάθησα να παρακολουθήσω την ομιλία του αρμοδίου Υφυπουργού. Πρέπει να σας πω ότι καθώς προσπαθούσα να την παρακολουθήσω, θυμήθηκα ένα θείο που είχα, αδελφό της γιαγιάς μου –Θεός σχωρέστους και τους δύο- όπου έλεγε το εξής πράγμα. Ήταν άνθρωπος από χωριό και όταν έβλεπε κανέναν άνθρωπο της τέχνης, του πολιτισμού κλπ., άκουγε με προσοχή και αφού τελείωνε έλεγε: «Ρε παιδί μου, πού θα πάει; Θα το μάθω και εγώ να το κάνω αυτό. Θα λέω ασυνάρτητα και θα με λένε πνευματικό. Ωραία θα είναι!»
      Τον θυμήθηκα, λοιπόν, το θείο μου αυτόν, καθώς άκουγα τον κ. Τατούλη. Είπε μεταξύ άλλων διάφορα πράγματα, όσα μπόρεσα να συγκρατήσω. Είπε ότι όλοι οι πολιτικοί έχουν μιαν ιδιαίτερη ευαισθησία. Ναι, όλοι οι πολιτικοί έχουν ιδιαίτερη ευαισθησία εκτός, δυστυχώς, από κάποιους που βρίσκονται στις τάξεις της Νέας Δημοκρατίας. Δεν τους βάζω όλους. Και αυτό το δείχνει η πορεία του Υπουργείου Πολιτισμού. Τα μέχρι τώρα πεπραγμένα.
      Είπε ο κ. Τατούλης ότι δεν γίνεται διάλογος χωρίς ειλικρίνεια. Θα συμφωνήσουμε. Ασφαλώς. Εμείς είμεθα ειλικρινείς. Εσείς δεν είστε. Ούτε ειλικρινείς είστε ούτε συνεπείς είστε. Δεν έχετε συνέπεια λόγων και πράξεων. Ένα άμεσο, κλασικό παράδειγμα είναι το θέμα των χρημάτων. Μήπως φταίει η απεργία των τραπεζών; Μήπως τα χρήματα ξεκινήσανε και τώρα, τις τελευταίες τρεις εβδομάδες, που είναι κλειστές οι τράπεζες, εκεί υπάρχει κάποιο πρόβλημα; Εγώ, βλέπετε, είμαι καλοπροαίρετη. 
      Απέφυγε ωστόσο να απαντήσει σε συγκεκριμένα ζητήματα, που θέσαμε όλοι μας. Έθεσε αρκετά θέματα που είχαν σχέση με τον οργανισμό. Θα σας πω κάτι, δυο κουβέντες: Προσπαθεί να ρυθμίσει ο οργανισμός του Υπουργείου Πολιτισμού διάφορα ζητήματα. Έχουμε από τη μια μεριά την πολιτιστική κληρονομιά, από την άλλη το σύγχρονο πολιτισμό. Ασφαλώς εσείς θα ξέρετε πολύ καλύτερα από εμένα ότι η πολιτιστική κληρονομιά είναι κρατική αρμοδιότητα. Δεν είναι τοπική υπόθεση. Αυτά τα λέει και το Σύνταγμα. Να αλλάξουμε το Σύνταγμα; Δεν ξέρω. Είναι μία πρόταση αυτή; Κάτι πρέπει να κάνουμε. Αν μη τι άλλο, πρέπει να είμαστε σοβαροί.
      Αναλώθηκε, προσπάθησε να μας κάνει να καταλάβουμε, εμάς τους πτωχούς τω πνεύματι, τι ακριβώς εννοεί ο κ. Τατούλης, όταν μιλάει για κρατικοδίαιτο πολιτισμό. Να σας πω τι κατάλαβα εγώ; Μπορεί να κάνω και λάθος. Συγχωρέστε με, αν κάνω λάθος. Εγώ κατάλαβα ότι ένα πράγμα προσπαθεί να κάνει το Υπουργείο Πολιτισμού: Να βάλει τον πολιτισμό σε δίαιτα. Και φαίνεται ότι το πετυχαίνει. Παράδειγμα τυχαίο: Μακεδονικό Μουσείο Σύγχρονης Τέχνης. Είχε υποσχεθεί -υπήρχε προγραμματική σύμβαση- 400.000 ευρώ. «Θα πάρετε 200.000 ευρώ». Άλλο: Ελληνικό Λογοτεχνικό Ιστορικό Αρχείο. Το 2003, το 2004 υπήρχε πρόβλεψη για 220.000 ευρώ. Το 2005-2006 κατεβήκαμε στα 110.000 ευρώ. Στο μισό. Τι πήραν; Απολύτως τίποτα. Εταιρεία Μικρασιατικών Μελετών. 300.000 ευρώ. Σιγά μην τα έπαιρναν. Κατεβήκαμε στις 150.000 ευρώ. 
      Οι άνθρωποι όμως έχουν πρόβλημα ή διαφορετικά έχουν δίλημμα, για να μην το πούμε πρόβλημα. Και θα το πω πολύ απλά: Δεν έχουν να πληρώσουν τα ένσημα. Ή θα πρέπει να πληρώσουν τα ένσημα στο ΙΚΑ –ξέρετε, το ταλαίπωρο ΙΚΑ- ή θα πρέπει να πληρώσουν τους μισθούς. Πρέπει να διαλέξουν τι θα κάνουν.
      Η Εθνική Πινακοθήκη –ξαναγυρίζουμε σ’ αυτό το θέμα- σύρεται στα δικαστήρια, γιατί δεν μπορεί να είναι συνεπής με τις οικονομικές της υποχρεώσεις προς το εξωτερικό. Γλυπτοθήκη: Δεν έχει να πληρώσει το νοίκι. Είναι ντροπή. Δεν πρέπει να συμβαίνουν αυτά. Καλό είναι να μπορούσαμε να μην τα αναφέρουμε εδώ, να μην τα ακούει ο ελληνικός λαός αυτά τα πράγματα: Η Γλυπτοθήκη να μην έχει να πληρώσει το νοίκι! Για όνομα του Θεού!
      (Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΓΕΩΡΓΙΟΣ ΣΟΥΡΛΑΣ)
      Όλα αυτά τι λένε; Μας λένε το εξής πράγμα: Ότι κανένα μέτρο, καμία δράση, καμία κίνηση, καμία ενέργεια που γίνεται στο χώρο του πολιτισμού δεν δηλώνει, έστω στοιχειωδώς, μία πολιτική ωριμότητα, μία πολιτική ζύμωση, που λογικά θα περίμενε κανείς ότι έχει γίνει στους κόλπους ενός κόμματος, το οποίο είκοσι χρόνια είναι στα έδρανα της Αντιπολίτευσης και μονίμως μας διαβεβαιώνει: «Ναι, είμαστε έτοιμοι να κυβερνήσουμε». Τίποτα απ’ όλα αυτά. Και να σας πω και κάτι άλλο; Ακούσαμε πολλά, είπαμε όλοι μας πολλά για τα κεντρικά μουσεία, για τα γνωστά, για τα ονομαστά.
      Υπάρχουν, όμως, επειδή έγινε λόγος για την Τοπική Αυτοδιοίκηση, για την αποκέντρωση κλπ, μικρά κύτταρα πολιτισμού, που χρειάζονται αυτό το οικονομικό οξυγόνο από την πλευρά του Υπουργείου για να ανθίσουν. Και εκεί καταδικάζονται σε θάνατο. Για παράδειγμα, να κλείσει η Βραυρώνα; Να κλείσει το Μουσείο της Καλυδώνας; Να κλείσει το Μουσείο Μετάξης στο Σουφλί;
      Με άλλα λόγια, να μαραζώσει πολιτιστικά η νησιωτική και ακριτική Ελλάδα; Να καταδικάσουμε σε πολιτιστικό θάνατο το Αιγαίο; Έχουμε ερασιτέχνες, έχουμε εραστές του θεάτρου, οι οποίοι πια δεν επιδοτούνται. Είναι αυτό ακριβώς που σας έλεγα και προηγουμένως, τι ακριβώς σημαίνει το «κρατικοδίαιτος» στην πράξη: Μία πολιτική του μπακάλη, μία πολιτική του εμποράκου στο Υπουργείο Πολιτισμού και ο πολιτισμός σε δίαιτα με σφιγμένο το ζωνάρι. Αυτή είναι η πραγματικότητα στο Υπουργείο Πολιτισμού σήμερα και είναι κρίμα του Υπουργείου αυτού να προΐσταται ο Πρωθυπουργός της χώρας.
      Κλείνοντας, θέλω να θέσω ένα ερώτημα, μπαίνω σε αυτόν τον πειρασμό. Ως πότε θα υποδύεται τον Υπουργό Πολιτισμού της χώρας ο Πρωθυπουργός; Θέλω μία απάντηση σε αυτό παρακαλώ.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, αν και έχετε υπερβεί το χρόνο σας, επειδή κλείνει σήμερα η Ολομέλεια, μπορείτε να μιλήσετε δύο, τρία λεπτά.
      Ορίστε, έχετε το λόγο.
      ΓΕΩΡΓΙΟΣ ΛΙΑΝΗΣ: Ευχαριστώ.
      Μοιραία, κύριε Πρόεδρε, θα στέλνω τηλεγραφήματα. 
      Κύριε Υπουργέ, εσείς ξέρετε πολύ καλά ότι είμαστε η χώρα «των παράλληλων μονόλογων», όπως έλεγε ο δάσκαλος, αλλά πρέπει να γίνουμε κάποτε η χώρα του ουσιαστικού διαλόγου, όπως το θέσατε. Για εμένα, λοιπόν, που υπήρξα Πρόεδρος της Επιτροπής Μορφωτικών Υποθέσεων, ο μακροβιότερος στην ιστορία της, επτά χρόνια, σας λέω ότι εσείς πρέπει να φέρετε τα θέματα αυτά εκεί, γιατί εσείς θέλετε κάτι καινούργιο. Εισάγετε μια νέα έννοια, μια νέα αντίληψη και πρέπει να ενημερώσετε πρώτα αυτήν την επιτροπή στο Κοινοβούλιο και μετά οποιονδήποτε άλλο.
      Σας περιμένουμε, λοιπόν, στην Επιτροπή Μορφωτικών Υποθέσεων. Θα το πω και στον κ. Σπηλιόπουλο, γιατί και εγώ ακόμα προσπαθώ, με όλη την καλή διάθεση που έχω, να καταλάβω τι είναι αυτή η πεμπτουσία του νέου όρου «κρατικοδίαιτος πολιτισμός».
      Είπατε, όμως, κάτι βαρύ για την παράταξή μας, δηλαδή ότι έχουμε «πολιτικό άγχος». Δεν έχουμε πολιτικό άγχος. Μάλλον τα γεγονότα δείχνουν ότι υπάρχει πολιτικό άγχος αλλού. Η «πιρουέτα» για το απαγορευμένο στοίχημα, το «ναυάγιο» στα ρηχά της μεταρρύθμισης, το «μποξ» των Υπουργών, οι αγώνες πυγμαχίας καθημερινά, η αποθηρίωση της Τουρκίας, στο Αιγαίο αυτός ο φοβερός χάρτης αλυτρωτισμού των Σκοπίων, που δεν έγινε ούτε μια καταδίκη του. Εμείς δεν έχουμε άγχος. Είμαστε νηφάλιοι και προχωρούμε. 
      Το θέμα του κρατικοδίαιτου πολιτισμού, που το θεωρώ το σοβαρότερο, αποσαφηνίστε το. Είναι θέμα πρόνοιας και επανίδρυσης κάποιων πραγμάτων; Είναι θέμα κοσκινίσματος και να κόψουμε τα πράγματα λιγότερο; Πολλά από αυτά που λέτε, τα βρίσκω ενδιαφέροντα, προσπαθώ να τα καταλάβω, αλλά δεν νομίζω ότι μπορούμε να οδηγηθούμε πλέον σε μία λατρεία της αγοράς, γιατί αυτό φαίνεται, ότι ζητάτε, όταν το μέγιστο πολιτιστικό παραγόμενο αγαθό και στο ανατολικό μπλοκ και παντού ήταν από το κράτος.
      Θα σας φέρω δε αντιστροφή του παραδείγματος που είπατε. Ο Ντάριο Φο έκανε χθες βράδυ μια παράσταση με τις μάσκες, αλλά ο Ντάριο Φο, όπως ξέρετε, είναι ο ιδρυτής του περίφημου «Θεάτρου του Δρόμου», του κατ΄εξοχήν κρατικά επιχορηγούμενου θεάτρου της Ιταλίας, λόγω της αξίας του. Κομμουνιστής! Τι παράδειγμα άλλο να δώσει κανείς πιο σαφές από αυτό;
      Και συμπληρώνω: Κύριε Υπουργέ, δεν είναι σωστό να μηδενίζετε εσείς, που θεωρώ ότι είστε δίκαιος άνθρωπος, το έργο των Υπουργών Πολιτισμού του ΠΑΣΟΚ με τη φράση «δεν ασχολήθηκαν με το σύγχρονο πολιτισμό».
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Δεν το είπα αυτό.
      ΓΕΩΡΓΙΟΣ ΛΙΑΝΗΣ: Δεν το είπατε; Χαίρομαι! Είπατε για την κ. Μενδώνη μόνο. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Είπα για το σύγχρονο πολιτισμό ότι δεν έδωσαν τη βαρύτητα που έπρεπε να δώσουν.
      ΓΕΩΡΓΙΟΣ ΛΙΑΝΗΣ: Εγώ σας λέω ότι και η αείμνηστη Μελίνα Μερκούρη έδωσε βαρύτητα στο Υπουργείο Πολιτισμού με τα ΔΗΠΕΘΕ, θεσμός που έχει μείνει και ο Θάνος Μικρούτσικος με το δίκτυο πόλεων και ο Βενιζέλος με ό,τι έγινε στην Πολιτιστική Πρωτεύουσα της Θεσσαλονίκης και τα συναφή και η κ. Μενδώνη, για να μην την αδικούμε..
      ΑΝΔΡΕΑΣ ΛΟΒΕΡΔΟΣ: Και ο κ. Πάγκαλος.
      ΓΕΩΡΓΙΟΣ ΛΙΑΝΗΣ: Και ο κ. Πάγκαλος για να τον αναφέρουμε. Δεν ήταν κανένας που να μην πρόσεξε το σύγχρονο πολιτισμό. Απλώς η κ. Μενδώνη λόγω και της λατρείας της για το επάγγελμά της, είχε και τα δυο της μάτια στραμμένα και στο παλαιό και στο καινούργιο. Μην την αδικούμε.
      Κλείνω, λέγοντας –αυτό είναι πολύ σημαντικό- ότι με θίξατε έμμεσα τέσσερις φορές ως δημοσιογράφο.
      Προσέξτε, επειδή σας θεωρώ άνθρωπο ο οποίος κατανοεί. η δημοσιογραφία είναι το πιο δύσκολο επάγγελμα που υπάρχει, χειρότερο και από το δικό μας, των πολιτικών, που δεν είναι επάγγελμα. Είναι υποχρεωμένοι οι δημοσιογράφοι συνεχώς να περνάνε μέσα από δύο συμπληγάδες. Από τη μια είμαστε εμείς, η εξουσία, που πρέπει να μας αποφεύγουν και από την άλλη ήταν και είναι σ΄ ένα μεγάλο βαθμό οι εκδότες. Αυτός ο καθημερινός αγώνας των δημοσιογράφων είναι τρομακτικά δύσκολος και πιστεύω ότι οι Έλληνες δημοσιογράφοι τον κάνουν καλά.
      Ένα τελευταίο, κύριε Υπουργέ. Δεν είναι παράπονο, θα σας πω όμως ότι εσείς επιχορηγείτε τις Πρέσπες -και καλώς κάνετε και θα σας τιμήσουμε με αυτό που είπαμε, με μια μεγάλη βραδιά για τον Χατζηδάκη, σωστά το είπατε- συνολικά όμως όλο το κράτος επιχορηγεί με 300.000 ευρώ. Είναι ένα σημαντικό ποσό. Το ΠΑΣΟΚ έκανε τα ίδια ακριβώς πράγματα και επιχορηγούσε τις Πρέσπες με 300.000.000 δραχμές!! Έχει μια μικρή διαφορά. Ποτέ δεν ζήτησα κάτι περισσότερο, γιατί ξέρω πολύ καλά τι πολιτική κάνετε και τι μπορεί να ζητήσει κανείς. 
      Λέω, λοιπόν, ότι, επειδή ο πολιτισμός -όπως ξέρουμε όλοι- είναι παραγωγή πολύ ακριβού αρώματος, του ακριβότερου, θα πρέπει να τον αντιλαμβάνεστε ως μία ανάγκη και μία υποχρέωση του κράτους. Με την παράδοση που έχει αυτή η χώρα και με την παράδοση που έχει αυτή η πόλη, με την παράδοση που έχει να επιχορηγεί τον πολιτισμό αυτή η πόλη, να είναι κρατικοδίαιτος ακόμα από την αρχαία Αθήνα, να τον συλλαμβάνουμε ως μια έννοια μεν που θέλουμε να κάνουμε περικοπές και να την προσαρμόζουμε, αλλά να καταλάβουμε τι ακριβώς εννοούμε. Εγώ θέλω να έλθετε και να μας εξηγήσετε τι ακριβώς εννοείτε.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): «Χορηγικός». Στην αρχαία Αθήνα.
      ΓΕΩΡΓΙΟΣ ΛΙΑΝΗΣ: Χορηγικός, αλλά με χρήματα του κράτους. 
      ΠΡΟΕΔΡΕΥΩΝ (Γεώργιος Σούρλας): Ευχαριστώ, κύριε Λιάνη. 
      Το λόγο έχει η κ. Μανωλιά. 
      ΧΡΥΣΑ ΜΑΝΩΛΙΑ: Κύριε Υπουργέ, είναι απορίας άξιο πού εδράζεται στ’ αλήθεια η αυταρέσκεια και νηφαλιότητα, η οποία χαρακτήριζε την ομιλία σας; Είναι υπό διάλυση οι περισσότεροι εποπτευόμενοι φορείς. Παραπαίουν όλοι σχεδόν οι φορείς του σύγχρονου ελληνικού πολιτισμού και η Κυβέρνηση σφυρίζει αδιάφορα; 
      Επιλέξαμε να σας φέρουμε συγκεκριμένα στοιχεία και να κάνουμε συγκεκριμένες αναφορές μέσα από τον κοινοβουλευτικό έλεγχο, για να δημιουργήσουμε μια ευαισθητοποίηση πάνω σε μερικά θέματα που έτσι είναι. Εκτός αν ζείτε άλλη πραγματικότητα. Επιλέξαμε να σας φέρουμε τα συγκεκριμένα στοιχεία. 
      Οι φορείς του σύγχρονου ελληνικού πολιτισμού έχουν αυτά τα προβλήματα που είπαμε προηγουμένως, που τα ακούσατε και από εμένα και από την κ. Ράπτη. Δεν μπορούν να κάνουν τα προγράμματά τους, έχουν σταματήσει τα έργα, δεν μπορούν να λειτουργήσουν, χρωστάνε και η απάντησή σας ήταν αυτή που είναι; 
      Και να ξέρετε, κύριε Υπουργέ, ότι αυτό που παρατηρείται στους εποπτευόμενους φορείς, παρατηρείται και στους άλλους τομείς του πολιτισμού. Και υπηρεσίες πένονται και αρχαιολογικοί χώροι είναι σε άθλια κατάσταση. Πρέπει να το λάβετε υπόψη σας.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Είναι σε άθλια κατάσταση;
      ΧΡΥΣΑ ΜΑΝΩΛΙΑ: Πρέπει να το λάβετε υπόψη σας.
      Αναφέρθηκε προηγουμένως η περιοχή του Μαραθώνα. Όταν, παραδείγματος χάρη, δόθηκαν τόσα χρήματα, δεν είναι κρίμα και άδικο να υπάρχουν αγκάθια και να μην μπορεί να μπει κανένας;
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Στην περιοχή του Μαραθώνα; Πότε πήγατε τελευταία στο Μαραθώνα;
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήστε μετά. 
      ΧΡΥΣΑ ΜΑΝΩΛΙΑ: Θα απαντήσετε μετά, κύριε Υπουργέ, τρία λεπτά έχω στη διάθεσή μου. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Μα, προσβάλλει τη χώρα μας με αυτά που λέει!
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα απαντήσετε αμέσως μετά. Λίγο υπομονή. Άλλωστε είστε νηφάλιος, είναι γνωστό αυτό. 
      ΧΡΥΣΑ ΜΑΝΩΛΙΑ:  Εκείνο το οποίο θα ήθελα να πω είναι το εξής: Πώς δικαιολογείται αυτή η αυταρέσκεια και η νηφαλιότητα, κύριε Υπουργέ; Είναι πολύ ωραία να την έχει κανείς, αλλά, όταν η πραγματικότητα είναι αυτή που είναι, δεν μπορώ να καταλάβω πώς την έχετε, όταν παραδείγματος χάρη -και δεν μου απαντήσατε- 14.000.000 ευρώ γύρισαν πίσω. 
      Μπορείτε να είστε νηφάλιος, όταν, κύριε Υπουργέ, είναι τόσο μειωμένες οι πιστώσεις από το Γ΄ Κοινοτικό Πλαίσιο Στήριξης, που αφορούν το Υπουργείο Πολιτισμού, όταν το πρόγραμμα δημοσίων επενδύσεων που πάντα εγκρίνεται το Μάρτιο έφτασε τώρα και ακόμα δεν έχει πάρει υπογραφή; Και πραγματικά ρωτάω: Εσείς τι κάνετε για να υπογραφεί; Μέχρι προχθές -από την εξέταση που κάναμε- δεν πήρε υπογραφή το πρόγραμμα δημοσίων επενδύσεων. Ποιο είναι το δικό σας έργο; Ποιο είναι ένα δικό σας έργο που δημοπρατήθηκε, όπως ρώτησαν και οι προηγούμενοι συνάδελφοι; Ποια είναι τα μεγάλα έργα που έχετε προκηρύξει; Να μας απαντήσετε, κύριε Υπουργέ. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Μα, τα έχω πει! Σας απάντησα!
      ΧΡΥΣΑ ΜΑΝΩΛΙΑ: Εδώ είστε και μπορείτε να δευτερολογήσετε. Εμείς δεν έχουμε δει κάποιο έργο, που να είναι δικό σας, κάποιο μεγάλο έργο που να το έχετε προκηρύξει ή να το έχετε προγραμματίσει.
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Η Ακρόπολη, το Εθνικό Θέατρο!
      ΧΡΥΣΑ ΜΑΝΩΛΙΑ: Ποια είναι η συγκεκριμένη πολιτική σας για το θέατρο; Όχι η δική σας προσωπικά, του Υπουργείου Πολιτισμού. Ποια είναι η πολιτική σας για το θέατρο, για τον κινηματογράφο, για το χορό, για τη μουσική; 
     Έχω ένα προσωπικό όραμα είχε πει ο κ. Καραμανλής. Και εγώ διερωτώμαι, όπως και όλοι μας, ποιο είναι αυτό το όραμα. Δεν είναι δυνατόν να μην υπάρχει και εμείς να μην το ξέρουμε. Μήπως θα μας το πει στο τέλος της τετραετίας; Ο κ. Καραμανλής είχε πει ότι θέλει να δώσει μια άλλη πνοή. Με το να το πει νομίζει ότι το ξορκίζει και γίνεται πραγματικότητα; Θέλω να του μεταφέρετε ότι δεν έχει έρθει εδώ σε καμία από τις επερωτήσεις μας για να μας εκφράσει τις δικές του απόψεις.
     Στον οργανισμό δεν θα αναφερθώ, γιατί δεν έχω χρόνο. Πάντως αντί να κάνετε βελτιώσεις στον προηγούμενο οργανισμό, έρχεστε και φτου από την αρχή. Τώρα έχουν ξεσηκωθεί οι πάντες. Και δε σας εκπλήσσει το γεγονός ότι δεν βρέθηκε ούτε ένας να πει καλή κουβέντα για το συγκεκριμένο σχέδιο που φέρνετε; 
     Πραγματικά θέλω να πω με το βάρος που έχει η λέξη, που θα πω, ότι αισθάνομαι ότι υπάρχει μια υποκρισία. Προσπαθείτε να ντύσετε ιδεολογικά την αδιαφορία σας, τις σκοπιμότητές σας και την απουσία πολιτιστικής πολιτικής μέσα από αυτό που λέτε κρατικοδίαιτο πολιτισμό. Ο πολιτισμός δεν πρέπει να αντιμετωπίζεται σαν ένα αγοραίο προϊόν. Είναι κοινωνικό αγαθό και το μεγαλύτερο εθνικό μας κεφάλαιο.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο κ. Μπόλαρης.
     ΜΑΡΚΟΣ ΜΠΟΛΑΡΗΣ: Κύριε Πρόεδρε, αναφέρθηκε προηγουμένως ο Υπουργός στο άγχος στο οποίο διακατέχει το ΠΑΣΟΚ. Όμως σ’ αυτήν την Αίθουσα διαπιστώσαμε ότι άγχος και σύγχυση κατέλαβε τον Πρωθυπουργό όταν σ’ αυτήν την Αίθουσα κλήθηκε να αιτιολογήσει, εάν συμβιβάστηκε με τη διαπλοκή ή εάν απλώς συκοφαντούσε τα προηγούμενα χρόνια πρόσωπα, επιχειρηματίες και το ΠΑΣΟΚ.
     Επί τριάντα πέντε λεπτά ακούσαμε με υπομονή τον κύριο Υπουργό, ο οποίος με γενικότητες, αοριστολογίες, με κριτική στο παρελθόν, με ανάλυση του νομοσχεδίου για το οργανισμό, το οποίο δεν έχει ακόμη κατατεθεί και με έκκληση για να συμμετάσχουμε στο διάλογο, ανάλωσε όλο το χρόνο. Για ποιο διάλογο μιλάτε, κύριε Υφυπουργέ; Πρώτη φορά ακούσαμε ότι γίνεται διάλογος. Δεν κλήθηκε κανείς από εμάς. Έγινε και ονομαστική αναφορά σε μουσεία. Ποιο από αυτά τα μουσεία, που ανέφερε ο κύριος Υπουργός, δεν αποφασίστηκε να εκτελεστεί ή δεν σχεδιάστηκε ή δεν εξασφαλίστηκαν οι πόροι από την προηγούμενη κυβέρνηση; 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Όλα αυτά που σας είπα, κύριε συνάδελφε.
     ΜΑΡΚΟΣ ΜΠΟΛΑΡΗΣ: Κύριε Υπουργέ, είναι κλειστά τα εργοτάξια στη Ρόδο και στην Επίδαυρο; Έχουν κάνει επίσχεση εργασίας οι εργαζόμενοι; Σας υποδέχθηκαν προχθές στην Επίδαυρο με πανό, γιατί είναι απλήρωτοι; Γι’ αυτά δεν μας απαντήσατε. Έχουν σταματήσει οι ανασκαφές στην Αμφίπολη, στην Άργιλλο, στον Προμαχώνα, γιατί δεν υπάρχει χρηματοδότηση; Αυτή δεν είναι η αλήθεια; 
     ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Δεν είναι αλήθεια.
     ΜΑΡΚΟΣ ΜΠΟΛΑΡΗΣ: Κύριε Υφυπουργέ, υπάρχει πραγματικά μία πρόκληση, με το δεδομένο ότι η Κυβέρνηση μιλά για επανίδρυση του κράτους. Εάν υπάρχουν τόσα κονδύλια, ώστε να προσληφθούν δέκα χιλιάδες αργόμισθοι αγροφύλακες, που δεν τους χρειάζεται η ελληνική ύπαιθρος, τότε κάνουμε έκκληση στην Κυβέρνηση να χρησιμοποιήσει αυτά τα κονδύλια για να καλύψει τις τρεις χιλιάδες κενές θέσεις στο Υπουργείο Πολιτισμού. Και επειδή το Υπουργείο Πολιτισμού δεν χρειάζεται μόνο αρχαιολόγους, αλλά χρειάζεται και συντηρητές και τεχνίτες και ειδικευμένους εργάτες και αρχαιοφύλακες, ας αξιοποιήσει αυτά τα κονδύλια, για να κάνει πραγματικά επανίδρυση στον τομέα του πολιτισμού και επανάσταση στην ελληνική περιφέρεια, αφού μ΄ αυτά τα κονδύλια θα στηρίξει την περιφέρεια και θα τονώσει τον πολιτισμό. Εκτός και εάν αυτοί οι δέκα χιλιάδες αγροφύλακες χρειάζονται για να καταδυναστεύουν την ύπαιθρο, ως κομματικός στρατός, γιατί άλλη δουλειά δεν πρόκειται να κάνουν.
      Δεν χρειάζεται αγροφυλακή σήμερα στην ύπαιθρο, η οποία χάνει συνεχώς τους αγρότες και τον πληθυσμό της! 
      Κλείνω με μία τελευταία κουβέντα. 
      Κύριε Πρόεδρε, ο Υπουργός αναφέρθηκε εκτεταμένα στον κανονισμό. Με αυτόν τον κανονισμό, θέλει να αξιοποιήσει ανθρώπους από άσχετα σωματεία και να τα βάλει στη διοίκηση του οργανισμού, ανθρώπους από την περιφέρεια. 
      Την ίδια στιγμή, όσον αφορά την πολιτική του Υπουργείου Πολιτισμού, βρίσκεται σε μία τεράστια αντίφαση, γιατί η πολιτική που έχει το Υπουργείο Πολιτισμού απέναντι σ΄ έναν κατ΄ εξοχήν αποκεντρωμένο θεσμό που ασχολείται με τον πολιτισμό –και αναφέρομαι στα ΔΗΠΕΘΕ- είναι όλως ασύνδετη μ΄ αυτά που ισχυρίζεται εδώ και αφορούν τον οργανισμό του Υπουργείου Πολιτισμού.
      Θέλω, λοιπόν, να του πω πως εάν αυτή η πολιτική της μη χρηματοδότησης και του μη σεβασμού των δυνάμεων της περιφέρειας εξακολουθήσει, τότε πραγματικά «αλίμονο στον πολιτισμό μας»!
      (Χειροκροτήματα από την πτέρυγα του ΠΑΣΟΚ)
       ΠΡΟΕΔΡΕΥΩΝ (Γεώργιος Σούρλας): Το λόγο έχει η συνάδελφος κ. Αγγελική Γκερέκου. 
      ΑΓΓΕΛΙΚΗ ΓΚΕΡΕΚΟΥ: Κύριε Πρόεδρε, νομίζω ότι ο κύριος Υφυπουργός κατάφερε κάτι καταπληκτικό. 
      Κύριε Υφυπουργέ, αντί να μας δώσετε συγκεκριμένες απαντήσεις, να ξεκαθαρίσετε το θολωμένο τοπίο των συγχύσεων, καταφέρατε να μας μπερδέψετε ακόμη περισσότερο. Ένα μόνο είναι συγκεκριμένο, ότι εξακολουθείτε να μην είστε συγκεκριμένος. 
      Είστε ικανοποιημένος από την απάντησή σας ως προς την καταγραφή των πόρων που θα δοθούν στους εποπτευόμενους οργανισμούς -δεν ακούσαμε, όμως, κάτι τέτοιο- ώστε να μπορούν να σχεδιάσουν αυτοί οι οργανισμοί τι θα κάνουν στο άμεσο μέλλον, να ξέρουν ακριβώς τι μπορούν να κάνουν; 
      Φυσικά, δεν είστε ευχαριστημένος ούτε και με την επίκαιρη ερώτηση που είχαμε κάνει για το Ίδρυμα Πολιτισμού. Δεν μας είχατε δώσει σαφείς απαντήσεις όσον αφορά το γιατί στη Νέα Υόρκη το παράρτημα εξακολουθεί να μη λειτουργεί, όσον αφορά το γιατί δεν έχει γίνει καμία εκδήλωση. Γιατί δεν κατανοείτε πόσο σημαντικό εργαλείο είναι για την εξωτερική πολιτιστική μας πολιτική αυτό το Ίδρυμα! 
      Εσείς έχετε πει ότι ο πολιτισμός, για σας προσωπικά, είναι ο σημαντικότερος μοχλός περιφερειακής ανάπτυξης. Ε, λοιπόν, ο πολιτισμός στην περιφέρεια είναι σε επίπεδα τραγικά. 
      Με προκαλέσατε να μιλήσω και θα μιλήσω για την Παλαιά Πόλη της Κέρκυρας. Ήταν στην πρώτη ερώτηση που είχαμε κάνει. Δεν με διακατέχει ένας άκρατος τοπικισμός. Θεωρώ, όμως, ότι η Παλαιά Πόλη της Κέρκυρας δεν είναι ένα σημαντικό τοπικό πολιτιστικό προϊόν. Είναι εθνικό πολιτιστικό προϊόν! Είναι πραγματικά μοναδική η συνάντηση των ευρωπαϊκών πολιτισμών σ΄ αυτήν την πόλη. 
      Εσείς υποσχεθήκατε να μας δώσετε συγκεκριμένα κονδύλια, συγκεκριμένες απαντήσεις, συγκεκριμένο σχεδιασμό για το πώς θα σωθεί κατ’ αρχήν το Φρούριο αυτής της πόλης. Ακόμα περιμένουμε! 
      Εσείς μας υποσχεθήκατε ότι θα βοηθήσετε πραγματικά σε κάθε προσπάθεια που θα γίνει για τη διάσωση αυτής της πόλης. Μην καλύπτεστε πίσω από το άλλοθι του τι έκαναν οι προηγούμενες κυβερνήσεις. Θα σας πω ακριβώς πώς το εννοώ εγώ αυτό. Δεν θεωρώ ότι είναι απόλυτα υπεύθυνη κάθε κεντρική εξουσία για τις επιλογές της για την ανάδειξη των πολιτιστικών αγαθών της περιφέρειας. Μεγάλη ευθύνη εχουν και οι εκπρόσωποι του κάθε τόπου. 
      Από την πρώτη, λοιπόν, στιγμή –εσείς δεν έχετε αυτό το άλλοθι- σας αναδείξαμε το πρόβλημα, το συζητήσαμε μέσα σ’ αυτήν την Αίθουσα και ζητήσαμε τη βοήθειά σας γι’ αυτήν την πόλη. Δεν έχετε, λοιπόν, τη δικαιολογία που συνίσταται στο ότι δεν αναδείχθηκε αυτό το θέμα από το Νομό της Κέρκυρας. Δεν ξέρω τι έχει γίνει στο παρελθόν. Ξέρω τι γίνεται σήμερα! Και για να είμαι και δίκαιη, νομίζω ότι δεν θα συναντήσουμε και κανένα πρόβλημα στη στήριξη και από όλους τους υπόλοιπους Βουλευτές. 
      Περιμένουμε, λοιπόν, να στηρίξετε και την αίτησή μας, για να προστατευθεί η Πόλη της Κέρκυρας από την UNESCO, γιατί και ο αείμνηστος Κωνσταντίνος Τσάτσος χαρακτήρισε αυτήν την πόλη ως «πόλη ιδέα»!
      Τελειώνοντας, θα ήθελα μόνο να σας πω ότι δεν ξέρω αν αυτή η στρατηγική είναι δική σας -γιατί θεωρώ ότι εσείς έχετε καλές προθέσεις- αλλά πείτε μας, επιτέλους, γιατί δεν υλοποιείτε αυτές τις προθέσεις σας. Ποιος σας εμποδίζει; Ο Υπουργός Πολιτισμού; Πρέπει να γίνετε συγκεκριμένος! Οι ερωτήσεις μας είναι ξεκάθαρες και χρειαζόμαστε συγκεκριμένες απαντήσεις. Δεν μπορείτε στα αιτήματά μας να μας απαντάτε με την προσφιλή σας φράση: «Αυτό εμπίπτει μέσα στο γενικό σχέδιο για την πολιτική του πολιτισμού». Ποιο είναι αυτό το σχέδιο σας; Είναι επτασφράγιστο μυστικό; 
      Επιτέλους και εμείς, αλλά κυρίως ο ελληνικός λαός πρέπει να μάθει ποια είναι τελικά η πολιτική σας αντίληψη για τον πολιτισμό σ’ αυτήν τη χώρα! Και ναι, θέλουμε το διάλογο. Επιτέλους, πρέπει όλοι μας να προσδιορίσουμε τι σημαίνει πολιτισμός σε όλα τα επίπεδα!
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ολοκληρώθηκε ο κατάλογος των ομιλητών. Οι δευτερολογίες εξαντλήθηκαν και ο κύριος Υφυπουργός έχει το λόγο για δεκατρία λεπτά. 
      Είναι αλήθεια ότι κάποια στιγμή πρέπει να προσδιορίσουμε το εννοιολογικό περιεχόμενο του πολιτισμού. Τι θα πει πολιτισμός; 
      ΑΝΔΡΕΑΣ ΛΟΒΕΡΔΟΣ: Εγώ έκανα μια απόπειρα να ορίσω το αντικείμενό του.
      ΠΡΟΕΔΡΕΥΩΝ (Γεώργιος Σούρλας): Ο Αντισθένης έλεγε: «Αρχή παιδεύσεως η των ονομάτων επίσκεψις». Από εκεί ξεκινάμε. Έτσι δεν είναι, κύριε Υπουργέ; 
      Ορίστε, κύριε Υφυπουργέ. Έχετε το λόγο. 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, επειδή κάνατε αναφορά στον Αντισθένη, θα έλεγα ότι προσπάθησε ο συνάδελφος κ. Λοβέρδος να δώσει το δικό του χαρακτηρισμό ή καλύτερα ορισμό. Νομίζω ότι έκανε ένα μεγάλο πολιτικό ατόπημα, ένα πολύ μεγάλο λάθος. 
      Τι είπε ο κύριος συνάδελφος; Ότι ιδιαίτερα ο χώρος του πολιτισμού δεν έχει καμία σχέση με το χώρο της Κυβέρνησης και με το χώρο της Νέας Δημοκρατίας. Θεωρώ εξ αρχής ότι μια τέτοια προσέγγιση, έξω από την εκφερόμενη αλαζονεία, δημιουργεί και μέγιστο πολιτικό πρόβλημα. 
      Κύριε συνάδελφε, το θέμα του πολιτισμού είναι θέμα που είναι γέννημα και αποτελεί ενδιαφέρον για όλους τους Έλληνες πολίτες, για όλα τα πολιτικά κόμματα. Αλίμονο αν φθάσουμε σ’ αυτήν την Αίθουσα –και εδώ επικαλούμαι άποψη του τέως Προέδρου της Βουλής- ο ένας αποκλείει τον άλλο από το γενικότερο πολιτικό γίγνεσθαι και από τα γενικότερα ενδιαφέροντα που πρέπει να έχουν τα πολιτικά Κόμματα! 
      AΠΟΣΤΟΛΟΣ ΚΑΚΛΑΜΑΝΗΣ:  Μήπως αδικείτε την Κυβέρνηση; 
      ΠΕΤΡΟΣ ΤΑΤΟΥΛΗΣ  (Υφυπουργός Πολιτισμού): Κύριε Πρόεδρε, με ξέρετε. Άδικος δεν υπήρξα ποτέ. Άλλωστε γίνεται σ’ ένα υψηλό επίπεδο -θα έλεγα- η πολιτική αντιπαράθεση. Ας την κρατήσουμε εκεί. Αυτό ουσιαστικά δεν μειώνει, αλλά φέρνει στο φως μια εντελώς διαφορετική προσέγγιση. Πιστεύω ότι τα θέματα του πολιτισμού είναι θέματα ευθύνης όλων των πτερύγων της Βουλής. Ιδιαιτέρως δε απαιτούν –θα έλεγα- την υψηλή συμμετοχή όλων των κυρίων συναδέλφων. Θεωρώ, λοιπόν, ότι ουσιαστικά δεν το εννοούσατε αυτό το πράγμα. Έτσι, μ’ αυτήν την ιδέα, θέλω να μένω. 
      Θα ήθελα να σας πω, κυρίες και κύριοι συνάδελφοι, ότι πάλι επανερχόμαστε μ’ έναν τρόπο, που θα έλεγα ότι είναι κατεξοχήν «αλλοθικός», κατεξοχήν καιροσκοπικός και -πάνω απ’ όλα- δεν έχουμε όλοι μας την καλή πρόθεση να συζητήσουμε. 
      Επανέρχομαι πάλι στα θέματα που έθεσα προηγούμενα. Με ρωτήσατε συγκεκριμένα πράγματα. Σας είπα τι εξασφάλισε η καινούργια Κυβέρνηση και σας είπα ότι δεν είναι αυτό το ζητούμενο. Το ζητούμενο είναι το πώς μπορούμε να μεγιστοποιήσουμε την προσπάθειά μας. Γιατί ο χώρος του πολιτισμού θα πρέπει να είναι ένας χώρος προνομιακός, που δεν θα ακολουθεί την σκληρή πολιτική κομματική αντιπαράθεση. Θα πρέπει να είναι ο χώρος της δημιουργίας, του διαλόγου, της νηφαλιότητας και μιας εντελώς διαφορετικής προσέγγισης. 
      Είχε δίκιο ο κ. Λιάνης στην αποστροφή της δευτερολογίας του,  επιχειρώντας να επαναφέρει το θέμα, κάνοντας επίκληση της ιδιότητάς του ως δημοσιογράφου. 
      Μα, κύριε συνάδελφε, εγώ αναφέρθηκα σε ορισμένους κανόνες που «εκπέμπουν» κάποιοι δημοσιογράφοι. Δεν αναφέρθηκα ποτέ στο σύνολο της δημοσιογραφίας. Άλλωστε γνωρίζετε πολύ καλά ότι τους τιμώ και τιμώ και τη δημοσιογραφία κατ’ ιδιαίτερο τρόπο. Θα ήθελα, όμως, να πω ότι σε μια ευνομούμενη δημοκρατία, όλα πρέπει να είναι στο στόχαστρο της κριτικής. Και όταν η κριτική είναι καλοπροαίρετη, σαφέστατα πρέπει να είναι το απαιτούμενο, να είναι το αιτούμενο της ίδιας της κοινωνίας.
      Όπως, λοιπόν, οι κύριοι δημοσιογράφοι έχουν δικαίωμα να μας κρίνουν, έτσι κι εμείς έχουμε το δικαίωμα, κατά τον τέως Πρόεδρο της Βουλής, να είμαστε αυστηροί στην κριτική μας και ασφαλώς έχουμε απαιτήσεις από την ποιότητα του παραγόμενου προϊόντος ή αγαθού απ’ όλες τις κοινωνικές ομάδες. Γιατί μ’ αυτόν τον τρόπο ανεβάζουμε εμείς τον πολιτικό πήχη, παίρνοντας εμείς αυτές τις πολιτικές πρωτοβουλίες. Και αυτό είναι ακριβώς, νομίζω, το ζητούμενο.
      Θα έλεγα λοιπόν, κυρίες και κύριοι συνάδελφοι, ότι ιδιαίτερα σ’ αυτήν τη διαδικασία δεν θα ήθελα να ξαναθυμήσω το παρελθόν και κάποια πράγματα, τα οποία ουσιαστικά, κατά τη γνώμη μου, ενισχύουν τη δική μου άποψη για τον κρατικοδίαιτο πολιτισμό.
      Θα ήθελα, όμως, με την ευκαιρία αυτή, μιας και αναφέρθηκε, να σας πω τι είναι ο κρατικοδίαιτος πολιτισμός, γιατί ασφαλώς πιστεύω ότι επιμένετε σε πράγματα, τα οποία θεωρείτε ότι δεν μπορούμε να αγγίζουμε. Άκουσα μια άποψη προηγουμένως, ότι ο σύγχρονος πολιτισμός δεν προστατεύεται από το Σύνταγμα. Ε, δεν είναι αληθές αυτό το πράγμα.
      ΑΝΔΡΕΑΣ ΛΟΒΕΡΔΟΣ: Το αντίθετο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ο σύγχρονος πολιτισμός προστατεύεται με το άρθρο 16 του Συντάγματος, όπως…
      ΑΝΔΡΕΑΣ ΛΟΒΕΡΔΟΣ: Το αντίθετο είπαμε, κύριε Υπουργέ.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν αναφέρομαι σε σας, κύριε Λοβέρδο.
      ΑΝΔΡΕΑΣ ΛΟΒΕΡΔΟΣ: Την άκουσα τη συνάδελφο, κύριε Υπουργέ.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Ξέρω πού αναφέρομαι, κύριε Λοβέρδο.
      Και το άρθρο 24 προστατεύει την πολιτιστική κληρονομιά και θα σας έλεγα ότι δίνει μεγάλη βαρύτητα στην προστασία του σύγχρονου πολιτισμού για ευνόητους και αυτονόητους λόγους.
      Κυρία Ράπτη, αν δείτε λίγο τα Πρακτικά, θα καταλάβετε σε τι ατόπημα πέσατε. Δεν θα ήθελα προσωπικά να σας το χρεώσω, ήθελα γενικά να μείνει ως απάντηση σε μια άλλη προσέγγιση, για την οποία είχε γίνει εξ αρχής, κατά τη γνώμη μου, λάθος τοποθέτηση στο Βήμα της Βουλής.
      Έλεγα, λοιπόν, τι είναι κρατικοδίαιτος πολιτισμός. Έκθεση του 2001. Τιμώμενη χώρα στη Διεθνή Έκθεση Βιβλίου στη Φρανκφούρτη, η Ελλάδα. Κόστος όλου αυτού του γεγονότος πάνω από 2,5 δισεκατομμύρια δραχμές! Είμαστε ευχαριστημένοι; Είμαστε ικανοποιημένοι; Αυτό δεν είναι κρατικοδίαιτος πολιτισμός;
      ΜΑΡΚΟΣ ΜΠΟΛΑΡΗΣ: Σε συνάρτηση με το αποτέλεσμα. Δεν πάει έτσι, όπως το λέτε.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αυτός δεν είναι…
      ΜΑΡΚΟΣ ΜΠΟΛΑΡΗΣ: Να το δούμε σε σχέση με το πώς επηρέασε το διεθνές κοινό;
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αυτός…
      ΑΝΔΡΕΑΣ ΛΟΒΕΡΔΟΣ: Τότε να πούμε και εμείς για τη Διεθνή Έκθεση στη Θεσσαλονίκη πριν λίγες μέρες.
      ΠΡΟΕΔΡΕΥΩΝ (Γεώργιος Σούρλας): Να μη χαλαρώσουμε πολύ τη συζήτηση.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αυτό δεν είναι…
      ΠΡΟΕΔΡΕΥΩΝ (Γεώργιος Σούρλας): Σε όλους απευθύνομαι, και στον Υπουργό και σε σας. Αυτός είναι ο Υπουργός, ο οποίος συνηθίζει να μιλάει αργά και νηφάλια, αυτός είναι ο κ. Τατούλης και θα τον ακούσουμε.
      ΓΕΩΡΓΙΟΣ ΛΙΑΝΗΣ: Λιγότερο ακριβό θέλατε;
      ΠΡΟΕΔΡΕΥΩΝ (Γεώργιος Σούρλας): Να τον ακούσουμε. Και μετά ο κ. Λοβέρδος θα απαντήσει.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Στην αξιολόγηση που έγινε με αντικειμενικά κριτήρια, αποδείχθηκε περίτρανα ότι η προσφορά αυτού του γεγονότος και η μεγάλη επένδυση –γιατί περί επενδύσεως πρόκειται- δεν απέδωσε αυτά που κάποιος θα ήθελε να αποδώσει. Γι’ αυτό κάνω κριτική.
      Δεύτερο γεγονός, μέσα στα πλαίσια της Πολιτιστικής Ολυμπιάδας: Η Πολιτιστική Ολυμπιάδα χρέωσε πάνω από 150.000.000 ευρώ. Δύο παρατηρήσεις θα κάνω και γρήγορα-γρήγορα. Πρώτη παρατήρηση: Μέσα στα πλαίσια αυτά δεν κινήθηκε ούτε μία χορηγία. Ε, αυτό, κύριε εκπρόσωπε, δεν είναι κρατικοδίαιτος πολιτισμός; Ένα μεγάλο εγχείρημα με τόση μεγάλη βαρύτητα δεν θα έπρεπε να κινητοποιήσει τις υγιείς δυνάμεις του τόπου μας και τους οικονομικώς δυναμένους να προσφέρουν; Και υπάρχουν πολλοί στον τόπο.
      ΓΕΩΡΓΙΟΣ ΛΙΑΝΗΣ: Οι έρανοι των Ολυμπιακών Αγώνων, κύριε Υπουργέ…
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Άλλο γεγονός…
      ΓΕΩΡΓΙΟΣ ΛΙΑΝΗΣ: Γεγονότα λέμε.
      ΠΡΟΕΔΡΕΥΩΝ (Γεώργιος Σούρλας): Μην κάνετε διακοπές, παρακαλώ.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Άλλο γεγονός: Η εκδήλωση στη Νέα Υόρκη, έξω από το κακό αποτέλεσμά της, κόστισε 3.000.000 ευρώ. Και όχι μόνο αυτό, αλλά δημιούργησε τεράστιο πρόβλημα σ’ έναν πολύ μεγάλο Έλληνα δημιουργό, τον οποίον καθόλου δεν είχατε διάθεση να προστατέψετε.
      ΓΕΩΡΓΙΟΣ ΛΙΑΝΗΣ: Ποιον;
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Το θέμα των «άθλων του Ηρακλή» στη Μόσχα: Είστε ικανοποιημένοι από το αποτέλεσμα αυτής της εκδήλωσης που στο διεθνή Τύπο πήρε τον όρο «οι άθλιοι του Ηρακλή» στη Μόσχα; 
     Θα ήθελα να σας πω ότι όλα αυτά τα πράγματα είναι ο κρατικοδιαίτος πολιτισμός, ο οποίος δεν στηρίζεται κατ΄ εξοχήν στην παραγωγή και στην ποιότητα του παραγόμενου προϊόντος, αλλά είναι ένας πολιτισμός, ο οποίος χρηματοδοτεί όλες αυτές τις διαδικασίες, με κύριο στοιχείο τον κομματικό λόγο, την κομματική επιλογή, την κομματική διαδικασία. Και αυτό δεν πρέπει, σε καμιά περίπτωση, να ξεφεύγει από την προσοχή σας. 
     Εμείς δεν είπαμε ότι δεν θα χρηματοδοτήσουμε. Εμείς είπαμε ότι θα χρηματοδοτήσουμε. Ο κ. Μπόλαρης προηγούμενα αναφέρθηκε στα ΔΗΠΕΘΕ. Μα, τα ΔΗΠΕΘΕ, κύριε συνάδελφε, έχουν πληρωθεί, έχουν πάρει τα χρήματα που τους αναλογούσαν όλο αυτό το χρονικό διάστημα. Με την ευκαιρία αυτή θα σας πω ότι πολύ συντόμως θα ανακοινώσουμε τη νέα πολιτική πάνω στο θέμα των επιχορηγήσεων του θεάτρου και των ΔΗΠΕΘΕ. 
     Και επειδή ο κ. Λιάνης προσπάθησε του ουσιαστικά να με προστατεύσει, επικαλούμενος το ότι είμαι δίκαιος άνθρωπος, θα ήθελα να πω ότι ο θεσμός των ΔΗΠΕΘΕ έχει προσφέρει πάρα πολλά πράγματα, αλλά, ξέρετε, μέσα στην ιστορική νομοτέλεια, ο ιστορικός χρόνος συνεχώς θα πρέπει να ανανεώνεται, αφού θα ανανεώνεται και η στόχευση που πρέπει να γίνεται. 
     Έχουμε την εμπειρία των ΔΗΠΕΘΕ -δεν την απορρίπτουμε- όπως είχαμε την εμπειρία του «Άρματος Θέσπιδος» παλιότερα. Έτσι ξεκίνησε και έτσι κινείται η κοινωνία. Με βάση αυτήν την εμπειρία θα κάνουμε την καινούργια μας παρέμβαση. 
     Αναφερθήκατε προηγούμενα στο Ελληνικό Κέντρο Κινηματογράφου και στο Ελληνικό Φεστιβάλ. Εμείς δεν κάναμε καμιά αλλαγή στο Ελληνικό Φεστιβάλ Κινηματογράφου. Η καινούργια ηγεσία του Υπουργείου Πολιτισμού εκβιάστηκε από τον Πρόεδρο του Ελληνικού Φεστιβάλ Κινηματογράφου, εξαιρετικό δημιουργό, τον οποίο ιδιαιτέρως τιμώ, τον κ. Αγγελόπουλο στη λογική του «Αν δεν κρατήσετε αυτόν, φεύγω εγώ». 
     ΓΕΩΡΓΙΟΣ ΛΙΑΝΗΣ: Άλλο ρήμα, κύριε Υφυπουργέ όχι «εκβιάστηκε».
     ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Και είναι δικαίωμα και ευθύνη της πολιτικής ηγεσίας, της κάθε πολιτικής ηγεσίας, να θέλει να ανανεώσει ένα θεσμό, που για τόσα πολλά χρόνια, δεκαπέντε χρόνια, τον υπηρετούσαν τα ίδια άτομα, γιατί έχουμε μια βασική αρχή -και ίσως να είναι η μεγάλη διαφορά που έχουμε-  ότι ο τομέας του πολιτισμού δεν θέλει δημοσιοϋπαλληλική αντίληψη, θέλει πάντοτε και απαιτεί ανανέωση των ανθρώπων. Δόξα τω Θεώ, σ’ αυτόν τον καλό τόπο έχουμε πολλούς ενδιαφέροντες συμπατριώτες μας που μπορούν να προσφέρουν -ο καθένας από τη δική του τη μεριά- και να έχουν φρέσκιες ιδέες. Από την άλλη μεριά, το ζητούμενο στη δημοκρατία είναι να δίνονται περισσότερες δυνατότητες σε όλα τα μέλη της, σε όλους τους πολίτες, ώστε να δοκιμάζουν τις δυνάμεις τους. Και αυτό κάνουμε. 
     Εγώ δεν είπα ποτέ ότι το Ελληνικό Κέντρο Κινηματογράφου απαράδεκτα μέχρι την τελευταία στιγμή προσπαθούσε να εντάξει στον προγραμματισμό του καινούργιες παραγωγές, ξεχνώντας ότι επίκειτο η αλλαγή της ηγεσίας -δεοντολογικά θα έπρεπε να το είχε σταματήσει- και από την άλλη μεριά δημιουργώντας δουλείες οικονομικές για τα πολλά επόμενα χρόνια. 
     Κύριοι συνάδελφοι, είστε ευχαριστημένοι από το έργο που έχει γίνει στο Ελληνικό Κέντρο Κινηματογράφου, όταν το σύνολο των παραγωγών δεν ξεπερνάει στο επίπεδο της θεαματικότητας και της επισκεψιμότητας στις αίθουσες τα εκατό και τα διακόσια εισιτήρια; Δεν κατάλαβα. Αυτήν την αντίληψη έχετε για τον πολιτισμό, ότι μπορεί να παράγεται ένα πολύ μεγάλο και εξαιρετικής ποιότητας προϊόν, αλλά να μην έχει όσμωση με την κοινωνία;
Δηλαδή είσαστε της άποψης ότι ο πολιτισμός γίνεται για μια ελίτ της κοινωνικής ομάδας και όχι για όλους τους πολίτες; Εδώ, λοιπόν, έχουμε μία διαφορετική προσέγγιση. Εμείς πιστεύουμε ότι ο πολιτισμός…
    (Διαμαρτυρίες από την πτέρυγα του ΠΑΣΟΚ)
    ΧΡΥΣΑ ΜΑΝΩΛΙΑ: Το «ΜΕΛΙΝΑ» κόπηκε …
    ΠΡΟΕΔΡΕΥΩΝ (Γεώργιος Σούρλας): Θα τα πει ο κ. Λοβέρδος σε λίγο. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): …πρέπει να απευθύνεται σε όλους τους Έλληνες πολίτες, γιατί αυτό είναι το ζητούμενο.
    Θα αναφέρω δύο παραδείγματα, τα οποία είναι ενδεικτικά του τρόπου που λειτουργούσατε. Υπήρξε μια προσπάθεια μέσα στην Πολιτιστική Ολυμπιάδα για μια επένδυση, η οποία θα είχε ένα πρόγραμμα ύψους 3.000.000 ευρώ. Υπεγράφη μία σύμβαση στο Ορλάντο, η οποία είχε αρχικό ύψος 700.000 ευρώ, από μία εταιρεία, η οποία θα είχε δικαιώματα να μεταπουλήσει αντίγραφα και άλλα αντικείμενα και προϊόντα του Οργανισμού Προώθησης Ελληνικού Πολιτισμού. Η πρώτη παραγγελία ήταν για 6.000 δολάρια. Η σύμβαση, μια σύμβαση λεόντειος, έδινε τη δυνατότητα στην εταιρεία αυτή να πάρει 3.000.000 ευρώ. Αυτήν τη σύμβαση τη διακόψαμε, γιατί ήταν εντελώς απαράδεκτη. 
    Θα σας αναφέρω και ένα άλλο δείγμα γραφής. Χθες ανακοινώθηκε από τον Πρόεδρο του Οργανισμού Προβολής Ελληνικού Πολιτισμού, τον κ. Μαύρο, η ανάπτυξη ενός προγράμματος, του «Net Audicin» Ήταν ένα πρόγραμμα, που η προηγούμενη ηγεσία του Υπουργείου Πολιτισμού το είχε κοστολογήσει στις 225.000 ευρώ. Δείτε λίγο πώς είναι ο κρατικοδίαιτος πολιτισμός. Η προηγούμενη ηγεσία θεωρούσε ότι εκχωρώντας αυτά τα χρήματα, χωρίς να εμπλέξει μη κυβερνητικές οργανώσεις και πληρώνοντας απλώς, λες και το ελληνικό κράτος έχει αφθονία στο να πληρώνει τον έναν ή τον άλλον, το είχε κοστολογήσει 225.000 ευρώ. Εμείς το κάναμε, αφού εμπλέξαμε κοινωνικές ομάδες, μη κυβερνητικές οργανισμούς και στοίχισε στο ελληνικό κράτος, στον οργανισμό, μόλις 30.000 ευρώ.
    Αυτή είναι η ειδοποιός διαφορά, που νομίζω ότι δεν μπορεί να γίνει κατανοητή από πλευράς σας. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
    Η μάχη κατά του κρατικοδίαιτου πολιτισμού σημαίνει ότι εξασφαλίζουμε μεγαλύτερες επενδύσεις, περισσότερους πόρους για την παραγωγή του ίδιου του καλλιτεχνικού προϊόντος, του ίδιου του πολιτιστικού αγαθού. 
    Θα ήθελα, κυρίες και κύριοι συνάδελφοι …
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Μισό λεπτό, κύριε Πρόεδρε. Δεν έχουμε Κοινοβουλευτικό Εκπρόσωπο …
    ΠΡΟΕΔΡΕΥΩΝ (Γεώργιος Σούρλας): Είναι και θέμα του Σώματος, αν το δέχεται. Έχουμε και Κανονισμό, όπως ξέρετε. Αν θέλουν οι κύριοι συνάδελφοι να συνεχίσει ο Υφυπουργός…
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Νομίζω, λοιπόν, ότι θα πρέπει να αναφέρω …
    ΠΡΟΕΔΡΕΥΩΝ (Γεώργιος Σούρλας): Συντομεύετε, όμως, σας παρακαλώ!
    ΧΡΥΣΑ ΜΑΝΩΛΙΑ: Αυτό με τις συγκεκριμένες δομές δεν το πετύχατε, κύριε Υπουργέ;
    ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ, σας παρακαλώ. Συντομεύετε όσο μπορείτε.
    ΧΡΥΣΑ ΜΑΝΩΛΙΑ: Αυτό με τις συγκεκριμένες δομές δεν το πετύχατε;
    ΠΡΟΕΔΡΕΥΩΝ (Γεώργιος Σούρλας): Κυρία Μανωλιά, ας συνεχίσει ο Υπουργός, για να ολοκληρώσουμε.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Με τις δικές μας δομές, με τις δικές μας αντιλήψεις…
    ΧΡΥΣΑ ΜΑΝΩΛΙΑ: Κύριε Υφυπουργέ…
    ΠΡΟΕΔΡΕΥΩΝ (Γεώργιος Σούρλας): Σας παρακαλώ, μη διακόπτετε. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Οι ιδέες, κυρία συνάδελφε, είναι η κινητήρια δύναμη της ίδιας της ιστορίας, αλλά και του ίδιου του αποτελέσματος. Πρέπει να το ξέρετε αυτό το πράγμα. 
    ΧΡΥΣΑ ΜΑΝΩΛΙΑ: Είναι θέμα υλοποίησης. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Το Εθνικό Κέντρο Βιβλίου το παραλάβαμε με 3,5 εκατομμύρια ευρώ χρέος. Φέτος, έχουμε εξασφαλίσει 3.350.000 ευρώ. Για το Ελληνικό Λογοτεχνικό Ιστορικό Αρχείο έχουμε εξασφαλίσει 110.000 ευρώ, μέχρι τώρα έχει πάρει 50.000 ευρώ. Για το Κέντρο Μελετών Νεώτερων Κεραμικών έχουμε εξασφαλίσει μέχρι τώρα 50.000 ευρώ.
    Για την Ιστορική και Εθνολογική Εταιρεία της Ελλάδος έχουμε εξασφαλίσει 1.250.000 ευρώ. Για το Ιστορικό και Λαογραφικό Μουσείο της Λάρισας, λόγω της μεταφοράς που γίνεται, έχουμε εξασφαλίσει, για να γίνει αυτή η μεταφορά και για τη λειτουργία του, 880.000 ευρώ. Για το Θεατρικό Μουσείο έχουν εξασφαλιστεί 400.000 ευρώ. Την προηγούμενη χρονιά καλύφθηκε όλο το ποσοστό και όλες του οι ανάγκες.
      Για το Κέντρο Μικρασιατικών Σπουδών έχουμε εξασφαλίσει 105.000 ευρώ. Για το Λαογραφικό και Εθνολογικό Μουσείο Μακεδονίας, το Μακεδονικό, έχουμε εξασφαλίσει 680.000 ευρώ. Και για το Πελοποννησιακό Λαογραφικό Ίδρυμα της κ. Παπαντωνίου, που αναφέρεται ότι χρειάζεται 250.000 ευρώ -και δεν μπορώ να το αποκλείσω, διότι πιθανόν οι λειτουργικές ανάγκες και τα έξοδα να είναι τόσα- εσείς το χρηματοδοτούσατε επί των ημερών σας περίπου με ενενήντα, ενενήντα πέντε χιλιάδες. Εμείς έχουμε εξασφαλίσει 110.000 ευρώ. 
      ΓΕΩΡΓΙΟΣ ΛΙΑΝΗΣ: Τα έχετε δώσει αυτά;
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Έχουμε δώσει ήδη 50.000 ευρώ. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, τελειώνετε παρακαλώ.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, τελειώνοντας, θα ήθελα πάλι να επαναλάβω την πρότασή μου. Στο χώρο του πολιτισμού πιστεύω ότι θα πρέπει να υπάρξει ένας ειλικρινής διάλογος μεταξύ μας, να ακουστούν και να κατατεθούν δημοσίως όλες οι απόψεις, έξω από φοβίες, έξω από ιδεοληψίες, για να μπορέσει ο πολιτισμός και οι πολιτικές του να έχουν τα κατάλληλα ευεργετικά αποτελέσματα.
      Έκανα μία πρόταση. Όταν είστε έτοιμοι, μπορείτε να με καλέσετε στην Κοινοβουλευτική σας Ομάδα. Από εκεί και πέρα θεωρώ….
      ΑΝΔΡΕΑΣ ΛΟΒΕΡΔΟΣ: Θα συγκαλέσετε με πρωτοβουλία σας την επιτροπή;
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Αφήστε με, κύριε Λοβέρδο. Είστε ευφυής άνθρωπος.
      ΓΕΩΡΓΙΟΣ ΛΙΑΝΗΣ: Να έλθετε στην επιτροπή. Ο Κανονισμός λέει ότι με δική σας πρωτοβουλία συγκαλείται.
      ΠΡΟΕΔΡΕΥΩΝ (Γεώργιος Σούρλας): Να ολοκληρώσει την πρότασή του ο Υπουργός… 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Στην επιτροπή, όταν μου ζητηθεί, είμαι, όπως το γνωρίζετε,…
      ΑΝΔΡΕΑΣ ΛΟΒΕΡΔΟΣ: Ελάτε στην επιτροπή. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Μα, δεν υπάρχει κανένα πρόβλημα, κύριε Λοβέρδο. Δεν τα χαλάμε εκεί. Σας παρακαλώ. Μου δίνετε την έννοια του μπακάλη αυτήν τη στιγμή και με στενοχωρεί πάρα πολύ. Σας είπα κάτι. Όταν αποφασιστεί ή αν δεν πάρετε εσείς την πρωτοβουλία, θα πάρω εγώ την πρωτοβουλία να έρθω. Αλλά χρωστάτε κάτι, την απάντησή σας για τον οργανισμό…
      ΑΝΔΡΕΑΣ ΛΟΒΕΡΔΟΣ: Σας τα είπα από το Βήμα.
      ΠΕΤΡΟΣ ΤΑΤΟΥΛΗΣ ( Υφυπουργός Πολιτισμού):…και από την άλλη μεριά την ανάδειξη μιας άλλης ποιότητας στο δημοκρατικό διάλογο, που εγώ άρχισα μαζί σας, κουβεντιάζοντας και θέλοντας σε όλα αυτά τα κρίσιμα θέματα να επιτύχουμε μια άλλη ποιότητα διαλόγου. Γιατί δεν θα πρέπει να διερωτώνται οι κύριοι συνάδελφοι. Για πρώτη φορά επίσημο κείμενο νομοθετικής πρωτοβουλίας έχει μπει στο διαδικτυακό τόπο και δέχεται την κριτική και τις απόψεις όλων των ευαίσθητων πολιτών.
      Δεν θα ήθελα να αφήσω και την κ. Γκερέκου χωρίς απάντηση στη βασική της αγωνία. Συμμερίζομαι την άποψή σας, κυρία Γκερέκου. Θεωρώ ότι τα τελευταία χρόνια υπάρχει μεγάλη υστέρηση και μεγάλο έλλειμμα για την Πόλη της Κέρκυρας, ιδιαίτερα δε για το Φρούριο. Πολύ συντόμως, όπως σας έχω πει, θα ανακοινωθεί το ποσό της δικής μας παρέμβασης στο Φρούριο της Κέρκυρας. Και θα έλεγα πάλι ότι δεν υπάρχει η απαραίτητη συνεργασία για να προετοιμαστεί, παρ’ όλες τις καθημερινές μου οχλήσεις, ο φάκελος, για να μπορέσει η Κέρκυρα επισήμως στην Ουνέσκο να διεκδικήσει το ότι και αυτή αποτελεί ένα μεγάλο κομμάτι της παγκόσμιας κληρονομιάς. 
      Τελειώνοντας, κύριε Πρόεδρε, επειδή ακούστηκε κάτι που δεν συνάδει με την αλήθεια -και εμείς έχουμε σκοπό εδώ να υπηρετούμε την αλήθεια- θα ήθελα να πω ότι για τα 13.000.000 ευρώ που θεωρείτε ότι επεστράφησαν από το πρόγραμμα δημοσίων επενδύσεων, αυτό δεν ισχύει. Δεν ισχύει, γιατί είχαμε κατορθώσει και είχαμε εξασφαλίσει περισσότερες πιστώσεις από αυτές που μας αναλογούσαν στον προηγούμενο χρόνο. Και θα ήθελα επίσης να σας αναφέρω, κυρίες και κύριοι συνάδελφοι, ότι η σημερινή ηγεσία στο Υπουργείο Πολιτισμού εξασφάλισε πλέον των 130.000.000 ευρώ από το Γ΄ Κοινοτικό Πλαίσιο Στήριξης ως overbooking για την κινητικότητα στο πρόγραμμα «Κοινωνία της Πληροφορίας», αλλά και, πάνω από όλα, για να προετοιμάσουμε το Υπουργείο Πολιτισμού και τις ανάγκες του για το Δ΄ Κοινοτικό Πλαίσιο Στήριξης.
      Κλείνοντας, θα ήθελα να κάνω την εξής παρατήρηση: Είπατε και συνεχώς λέτε γιατί δεν είναι εδώ ο κύριος Πρωθυπουργός. Αυτό νομίζω ότι είναι μία αλωτική σας υπερβολή. Μία κυβέρνηση εκφράζεται από τα στελέχη και τα μέλη της …
       ΓΕΩΡΓΙΟΣ ΛΙΑΝΗΣ: Και κάποτε-κάποτε από τον Πρωθυπουργό.
      ΠΡΟΕΔΡΕΥΩΝ (Γεώργιος Σούρλας): Ολοκληρώστε, κύριε Υπουργέ.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Θεωρώ ότι σ’ ένα νηφάλιο διάλογο οι καλές προθέσεις θα πρέπει να αποτελούν το αυτονόητο.
      Σας ευχαριστώ.
      (Χειροκροτήματα)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό, που δέχεται χειροκροτήματα και από τους επερωτώντες.
      Ο κ. Λοβέρδος έχει το λόγο.
      ΑΝΔΡΕΑΣ ΛΟΒΕΡΔΟΣ: Κύριε Υφυπουργέ, πρέπει να κάνετε, με την εμπειρία που έχετε, μία καλή καταγραφή του πολιτικού χρόνου που απομένει σε σας και στην Κυβέρνησή σας, διότι σε λίγο καιρό, το 2006 -σε έξι μήνες- θα είναι ο τελευταίος προεκλογικός χρόνος, αν δεν κάνετε κάποιον αιφνιδιασμό. Ο πολιτικός χρόνος από εδώ και πέρα –όπως η εμπειρία σας σάς επιτρέπει να γνωρίζετε- κυλάει πάρα πολύ γρήγορα. Και δεν έχετε τίποτε, μα τίποτε, παρουσιάσει στον ελληνικό λαό. 
      Αναφερθήκατε στα προηγούμενα μ’ έναν τρόπο, που κάποια στιγμή δεν σας τιμούσε. Μα, για εμάς, σε σχέση με τα προηγούμενα, η συμβολή μας είναι αυτή που ο πολίτης βλέπει και την οποία κάθε μέρα μπορεί και πλησιάζει και χρησιμοποιεί. Δεν χρειάζεται να ρωτήσετε τα κόμματα. Την απάντηση για τη συμβολή του ΠΑΣΟΚ με τη δημιουργία των ενιαίων αρχαιολογικών χώρων, την απάντηση για τη σημασία αυτού του μεγάλου έργου, τη δίνουν οι πολίτες κάθε μέρα, που το χρησιμοποιούν. Τη δίνει η Αθήνα με τη νέα της όψη. Τη δίνει η Εθνική Πινακοθήκη με τις ουρές των ανθρώπων που την επισκέπτονται, κάτι που ποτέ μας δεν είχαμε δει στην Ελλάδα. Τη δίνουν οι εκατοντάδες οι χιλιάδες άνθρωποι που επισκέπτονται την Παλαιά Βουλή. Τη δίνουν οι άνθρωποι που επισκέπτονται τα καινούργια μουσεία, το κόσμημα των Δελφών, όπου απλά και μόνο κόψατε μία κορδέλα. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού):  Δεν είναι έτσι, κύριε συνάδελφε.
      ΑΝΔΡΕΑΣ ΛΟΒΕΡΔΟΣ: Κι εσείς, σε έξι μήνες που μπαίνουμε στον τελευταίο προεκλογικό χρόνο, δεν έχετε να επιδείξετε τίποτε παρά μόνο μία συνέντευξη προχθεσινή, όπου παρουσιάσατε τις δεκάδες των μουσείων, που όχι μόνο είχαν μελετηθεί και προκηρυχθεί επί ΠΑΣΟΚ, αλλά είχαν εγκατασταθεί και οι κατασκευαστές και τα παρουσιάσατε ως δήθεν έργο της δικής σας περιόδου. Δεν έχετε να δείξετε τίποτε, που να νοιάζει τον πολίτη. Γι’ αυτό κάντε κάτι στους λίγους μήνες που έχετε μπροστά σας, γιατί ο απολογισμός σας θα είναι οικτρός σε λίγο καιρό.
       Κλείνοντας σε σχέση με το παρελθόν, δεν θα ήθελα να κάνετε τις αναφορές που κάνατε. Εμείς το αποφύγαμε και θα το αποφύγουμε και τώρα. Θα κρατήσουμε υψηλό πολιτικό επίπεδο όσο και αν η κριτική μας μπορεί να είναι αιχμηρή. 
      Αναφερθήκατε στην Έκθεση Βιβλίου του 2001 της Φρανκφούρτης και αναφέρατε το κόστος της. Κι εγώ να αναφέρω το κόστος της πρόσφατης Διεθνούς Εκθέσεως Βιβλίου στη Θεσσαλονίκη, συμπεριλαμβανομένων και των ταξιδίων και των τριημέρων κλπ.. Και τι κέρδισε αυτός που ακούει; Μπορεί να συνυπολογίσει το πραγματικό κόστος; Ξέρει; Δεν ξέρει. Τη δημαγωγία μου και το «κομμάτι» μου απλώς θα έκανα. Το αποφεύγω και το αποφεύγουμε συστηματικά. 
      Σεις, όμως, δεν το αποφύγατε. Και αναφερθήκατε σ’ ένα ποσό. Δεν αναφέρατε όμως τις προϋποθέσεις που έπρεπε να καλυφθούν, για να έχει αυτή η έκθεση επιτυχία, που είχε επιτυχία, με τις πολύ μεγάλες παρουσίες εκεί, με τις μεταφράσεις ελληνικών έργων που έγιναν, με την προβολή της χώρας, με την επιχειρηματική κινητικότητα που υπήρξε. Ήταν μία χαρά. 
      Δεύτερον, αναφερθήκατε στην Ολυμπιάδα, που ξέρετε ότι οι χορηγίες της είναι θέμα της ΔΟΕ και η λίστα των χορηγών είναι προκαθορισμένη καιρό πριν την έναρξη των Αγώνων. Δεν είναι σωστά πράγματα αυτά.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Δεν προσέξατε, για την Πολιτιστική Ολυμπιάδα είπα. 
      ΑΝΔΡΕΑΣ ΛΟΒΕΡΔΟΣ: Δεν είναι καλά πράγματα αυτά, κύριε Υφυπουργέ. Για να μπούμε, όμως, λίγο στην ουσία. Πολιτικά μιλάω, μη με παρεξηγήσετε. 
      Σας προειδοποιώ όμως: Μην πειράξετε την Εθνική Πινακοθήκη, γιατί αναφέρατε ποσά και ο κόσμος δεν ξέρει.
      Εγώ θέλω να σας πω, επαναλαμβάνοντας ό,τι είπαν οι συνάδελφοί μου, ότι έχετε οδηγήσει ένα θεσμό, με τον οποίο συναντιώνται συνεχώς οι Έλληνες πολίτες, στην κατάρρευση. Έχετε δημιουργήσει όλες τις προϋποθέσεις της κατάρρευσής του. Όλες! Και δεν αναφέρω ό,τι μαθαίνω ως πολιτικός για τη συμπεριφορά του νέου διοικητικού συμβουλίου, για τη συμπεριφορά επωνύμων ανθρώπων που μετέχουν πια στη διοίκηση αυτού του κοσμήματος της Ελλάδας…
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Έχετε κάτι συγκεκριμένο να καταγγείλετε;
      ΑΝΔΡΕΑΣ ΛΟΒΕΡΔΟΣ: Όχι. Εγώ δεν μιλάω ούτε με υπαινιγμούς ούτε προσπαθώ να ρίξω σκιές. Γνωρίζω ότι η Εθνική Πινακοθήκη, έναντι των αναγκών της, έχει εκ μέρους του δημοσίου ελάσσονα, κάτω από τη βάση, υποστήριξη. Και αυτό αποδεικνύεται από τη Γλυπτοθήκη που είναι στα όρια, για να κλείσει, από το Μουσείο Ναυπλίου, που χτυπάει όχι κώδωνα, αλλά καμπάνα κινδύνου και από τα υπόλοιπα παραρτήματα στη Σπάρτη, στην Κέρκυρα. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού):  Προτείνετε μεγαλύτερη χρηματοδότηση;
      ΑΝΔΡΕΑΣ ΛΟΒΕΡΔΟΣ: Ένδεια, είναι η πολιτική σας για ένα κορυφαίο θεσμό. Οι ουρές του κόσμου, οι άνθρωποι, είναι ο κρίσιμος χώρος που θα μάθει από μας τα πεπραγμένα της Νέας Δημοκρατίας. 
      Και σας το λέω. Η Κοινοβουλευτική Ομάδα του ΠΑΣΟΚ θα επισκεφθεί τις επόμενες μέρες την Εθνική Πινακοθήκη, θα επισκεφθεί την Παλαιά Βουλή, για να δει και να ακούσει από κοντά την Ιστορική Εθνολογική Εταιρεία, της οποίας της είναι αδύνατον πια να λειτουργήσει. 
      Κύριε Υπουργέ, αναφέρετε από του Βήματος της Βουλής κάποιες χιλιάδες ευρώ. Κατά τον προϋπολογισμό, που έχει οδηγήσει και στη σύνταξη προγραμματικών συμφωνιών, εν προκειμένω η Ιστορική Εθνολογική Εταιρεία, θέλει ετησίως 1.800.000 ευρώ, για να λειτουργήσει. Εσείς της δίνετε 300.000 ευρώ και της υπόσχεστε άλλες 420.000 ευρώ. Και έρχεστε στο Βήμα της Βουλής και αναφέρετε το ποσό. Θα ακούσει ο πολίτης και θα πει: «Κοίτα να δεις, αδίκως τους κατηγορούν τους ανθρώπους της Νέας Δημοκρατίας οι Βουλευτές του ΠΑΣΟΚ». Μα, δεν είναι έτσι. Μιλάμε μετά λόγου γνώσεως. 
      Αυτά τα παρακολουθούμε από κοντά και αυτό μην το εκλάβετε ως απειλή. Προς Θεού! Κάνουμε το χρέος μας ως Έλληνες Βουλευτές. Σας είπε η κ. Γκερέκου πριν ότι προσπαθούμε να σας πούμε τα επιχειρήματά μας, ευελπιστώντας ότι κάποια από αυτά ίσως τα δεχθείτε και κάτι ίσως κάνετε, έστω να έλθετε στη Βουλή με πρωτοβουλία σας. Γιατί θα ανοίξει ο διάλογος και δεν θα γίνει ανακριτικώ τω τρόπω η διαδικασία. Σας ξαναλέω ότι το κάνουν όλοι οι Υπουργοί. Μόνο στον πολιτισμό και στην παιδεία το αποφεύγετε, γιατί είναι τα πεδία που εκφράζεται 100% ο νεοφιλελευθερισμός, γιατί είναι τα πεδία που το κράτος πια δεν δίνει τη βοήθειά του, δεν στέργει. 
      Και σας είπα πριν, πριν συνεχίσω τον κατάλογο για το Εθνικό Κέντρο Βιβλίου, το Λαογραφικό Μουσείο Λάρισας, το Μουσείο Νεότερης Κεραμικής. Η κ. Ψαροπούλου δεν είναι εδώ, κύριε Υφυπουργέ, που λέει «εγώ, αν συνεχίσει έτσι το Μουσείο, θα βγω να πουλήσω τη συλλογή μου» Σας ζητάει 75.000 ευρώ για να μπορέσει να καλύψει τα λειτουργικά του έξοδα και έχετε δώσει 6.000 ευρώ. Τι σας φταίνε αυτοί οι άνθρωποι; Αυτός είναι ο εξορθολογισμός; 
      Είπατε και από του Βήματος πως έπρεπε να διορθώσετε κάποια κακώς κείμενα. Κάθε καινούργια κυβέρνηση και μάλιστα με τέτοιο ποσοστό υποστήριξης από το λαό, εξορθολογίζει. Χρέος της είναι. Θα βρει κατεστημένα. Αυτή είναι η δουλειά κάθε κυβέρνησης και αυτή είναι η αξία της δημοκρατίας. Είναι όμως αυτός εξορθολογισμός; Να τους στραγγαλίζετε, να τους οδηγείτε σε κλείσιμο, να τους οδηγείτε σε απόγνωση, να λένε άνθρωποι που έχουν προσφέρει την περιουσία τους ότι δεν πάει άλλο; Είναι δυνατόν; Και εσείς να λέτε τι έκανε ο Πάγκαλος; Για πάμε μαζί στη Διονυσίου Αρεοπαγίτου, να δούμε τι έκανε ο Πάγκαλος. Είναι δυνατόν να λέτε για την κ. Μενδώνη; Υπάρχει σημαντικότερο πολιτικό στέλεχος αυτή τη στιγμή στο πεδίο του πολιτισμού από την κ. Μενδώνη; Της χρωστάμε πάρα πολλά. Έχει δουλέψει πάρα πολύ, έχει ιδρώσει. 
      Εταιρεία Μικρασιατικών Μελετών. Τους έχετε υποσχεθεί 150.000 ευρώ και σας λένε ότι για να λειτουργήσουν χρειάζονται 300.000 ευρώ και έχουν πάρει μέχρι τώρα 57.000 ευρώ. Αυτός είναι νεοτερικός εκσυγχρονισμός, εξορθολογισμός, επίθεση εναντίον της γραφειοκρατίας και του κρατικοδίαιτου πολιτισμού; Αυτή είναι επίθεση στο σταυρό, στο κέντρο του ίδιου του πολιτισμού, κύριε Υφυπουργέ. Έτσι είναι τα πράγματα. 
      Για την κ. Παπαντωνίου είπα στην αρχή. Ανέγνωσα και σημείο της επιστολής σας. Έκανε την καλύτερη έκθεση, τις Πτυχώσεις, στην Πολιτιστική Ολυμπιάδα. Πρέπει να τους πεθάνετε αυτούς τους ανθρώπους;
      Πρέπει να τους κάνετε επαίτες και κάθε μήνα να επαιτούν για τις λειτουργικές τους δαπάνες; Ξαναλέω ότι όποιος τολμά να πει εδώ ότι η υποστήριξη του κράτους είναι κρατικοδίαιτος πολιτισμός αγνοεί όλη τη διεθνή συγκυρία. Δηλαδή, τι είναι οι Γάλλοι με την ενίσχυση που κάνουν στην Όπερα των Παρισίων; Είναι ανόητοι; Τι είναι η Ορχήστρα του Βερολίνου που την επιχορηγεί το κράτος; Τι είναι το Μουσείο του Λούβρου; Κρατικοδίκαιο;. Μα, εκεί μας οδηγείτε. Τι είναι το Μουσείο Μετροπόλιταν στη Νέα Υόρκη; Είναι κρατικοδίαιτοι όλοι αυτοί οι χώροι; Και ποιος είναι ο χώρος που στον πολιτισμό είναι ο δόκιμος; Ο αγοραίος; Τα τηλεοπτικά προγράμματα, τα σήριαλ; Αυτά είναι που θέλετε; Τις διάφορες εκπομπές στις ψυχαγωγικές ζώνες της τηλεόρασης που καμιά φορά ντρέπεσαι να τις κοιτάς; Αυτό είναι το όραμά σας; Μα, αυτά ανταποκρίνονται στη λογική των κριτηρίων της αγοράς, στα περίφημα ιδιωτικοοικονομικά κριτήρια. Όλα τα υπόλοιπα προϋποθέτουν τη συμβολή σας και δεν τη δίνετε. 
      Κύριε Υπουργέ, δεν σας επιτρέπετε να καταστρέψετε το «Θέατρο Αμόρε», δεν είναι στο χέρι σας να το κάνετε αυτό. Θα μας έχετε απέναντί σας. Αναφέρω κάποια παραδείγματα και ίσως αδικώ άλλους ανθρώπους που δεν μπορώ να τους αναφέρω, γιατί δεν έχω το χρόνο. 
      Επίσης, αναφερθήκατε στον κινηματογράφο. Είναι δυνατόν να δημιουργείται σελίδα στο διαδίκτυο, στην οποία να καταφεύγει εκεί διαμαρτυρόμενος ο Γούντι Άλεν, ο Τζιμ Τζάρμους, ο Μπερτολούτσι για όσα κάνατε με κομματικές παρεμβάσεις που θύμιζαν άλλες εποχές στον Αγγελόπουλο, στο Δημόπουλο, στο Διαγόρα Χρονόπουλο; Είναι δυνατόν να δημιουργείται κύμα διαμαρτυρίας εναντίον της Ελλάδας; Εγώ δεν εξετάζω εάν ένας Υπουργός μπορεί να έχει 100% δίκιο ή άδικο, αλλά εξετάζω πώς κάνει αυτά που θέλει να κάνει και τι κόστος για τη χώρα έχουν οι πράξεις του. Εδώ είχατε καταφανώς άδικο και το δυσμενές αποτέλεσμα για τη χώρα ήταν διεθνές. Σας κριτίκαραν, σας υπογράμμισαν την απίστευτη κομματική σας συμπεριφορά, γιατί έτσι την εξέλαβαν, άνθρωποι απ’ όλο τον κόσμο. Και εσείς τι κάνατε; Εσείς ούτε τον κ. Βούλγαρη δεν μπορέσατε να κρατήσετε. Είστε ζημιωμένοι απ’ όλες τις πλευρές. Έχουμε εθνικά κεφάλαια σπαταλημένα, γιατί αυτοί οι άνθρωποι έχουν να προσφέρουν.
      Κύριε Υφυπουργέ, ήταν σωστό να πείτε για το Θόδωρο Αγγελόπουλο ότι έκανε ταινίες επί δικτατορίας, επειδή εργαζόταν; Ήταν σωστό αυτό που διαβάσαμε; Εάν δεν το έχετε πει και είναι υπερβολή του δημοσιογράφου, τότε διαψεύστε το. Δηλαδή, είναι μεμπτό ένας άνθρωπος να εργαζόταν επί δικτατορίας; Δεν ξέρουμε όλοι ποιος είναι ο Θόδωρος Αγγελόπουλος και την προσφορά του; Και εσείς τον ξέρετε. Είπατε καλά λόγια απ’ αυτό το Βήμα. Διορθώστε λοιπόν αυτά τα πράγματα που δεν σας τιμούν και δείχνουν άλλη διάθεση απ’ αυτήν που με ωραίο τρόπο εδώ, από το Βήμα της Βουλής, εσείς αναφέρετε. 
      Θα σας παρακαλούσα να μην εκνευρίζεστε, όπως κάνατε, όταν μίλησε η κ. Μανωλιά για τον εξωραϊσμό αρχαιολογικών χώρων, η οποία αναφέρθηκε, εάν δεν κάνω λάθος, για το Μαραθώνα. Εσείς, κύριε Υπουργέ, αντιδράσατε. Μα, όταν ενεργοποιείστε για τον εξωραϊσμό των αρχαιολογικών χώρων και την εκρίζωση των αγκαθιών, που θα διώξουν και τα φίδια, στο τέλος Μαΐου, τότε δεν κάνετε τίποτα. Όταν οι γενικοί σας διευθυντές, καθοδηγημένοι από την πολιτική ηγεσία του Υπουργείου, φθάνουν το Μάιο σε συνεργασία με το Υπουργείο Οικονομίας να βρίσκουν τα κονδύλια για την πρόσληψη του έκτακτου προσωπικού για να έχει προσωπικό ο αρχαιολογικός χώρος, για να δουλέψει το απόγευμα ή για να υπάρξει η παροχή της υπηρεσίας για τον εξωραϊσμό, όταν όλα αυτά τα σκέπτεστε το Μάιο, τότε έχετε χάσει τη θερινή σεζόν. 
      Πράγματι, κύριε Υπουργέ, υπάρχουν αρχαιολογικοί χώροι, τους οποίους επισκέπτονται οι τουρίστες και θα πρέπει να τους δίνετε και μπότες για τα φίδια ή για τα αγκάθια. Είναι δυνατόν να συμβαίνει κάτι τέτοιο και να γίνεται αυτό το πράγμα αντικείμενο εδώ στη Βουλή; Εγώ ντρέπομαι που θέτω αυτά τα θέματα σήμερα στη Βουλή. Θα έπρεπε να είναι λυμένα. Είναι αυτονόητα, απλά και δεν γίνονται. Και ενώ δεν γίνονται, θρέφεται η ρητορική σας δημαγωγία με τα αυτονόητα. Η σημασία δήθεν του πολιτισμού, το βαρύ πυροβολικό, για την Κυβέρνηση, όπως είναι ο πολιτισμός, που τελικά δεν είναι ούτε νεροπίστολο, κύριε Υπουργέ. 
      Επιτέλους, αυτό που είπε η εισηγήτρια μας, η κ. Ράπτη, για τον κύριο Πρωθυπουργό, ρωτώντας εσάς που δεν μπορείτε βέβαια να απαντήσετε, σχετικά με το πόσο καιρό θα μείνει ακόμη, το λέμε γιατί το πιστεύουμε. Ο Πρωθυπουργός δεν έχει χρόνο για το Υπουργείο Πολιτισμού. Βεβαίως, το Υπουργείο Πολιτισμού έχει πολιτικούς με εμπειρία, αλλά είναι ακέφαλο και αυτό κάνει κακό στον πολιτισμό. Εν πάση περιπτώσει, εμείς δεν έχουμε πού να στρέψουμε τα πυρά μας ως Αντιπολίτευση για να μπορέσουμε να σας κάνουμε καλύτερους. 
      Θα μείνετε ακόμα κάποιο καιρό στην εξουσία, να κάνετε κάτι. 
      Θεωρώ, λοιπόν, ότι αυτά δικαίως τα λέμε γιατί πρέπει πιέζοντας να βοηθήσουμε. Κάτι επιτέλους να γίνει. Και πάνω απ’ όλα σεβασμός σε όσους έχουν ιδρώσει για τον πολιτισμό αυτού του τόπου, σεβασμός σ’ αυτό που εγώ όρισα, κύριε Υπουργέ –και εδώ με αδικήσατε πραγματικά- ως πολιτισμό, ως αντικείμενό σας, πολιτιστική κληρονομιά με δύο πολύ μεγάλες περιόδους, δύο πυλώνες, την κλασική μας ιστορία και τη βυζαντινή μας ιστορία, την τόσο παραμελημένη και παραγνωρισμένη κυρίως στο εξωτερικό, αλλά και που εμείς φταίμε πολλές φορές και παράλληλα τη σύγχρονη δημιουργία. Και τα δύο, αυτά που όρισα ως περιεχόμενο της πολιτικής σας, τα αδικείτε κατάφωρα.
      Οι πλάτες σας ως Νέας Δημοκρατίας, δεν είναι ικανές για να αντέξουν το βάρος τους. Αυτό είπα ως κατάσταση που αποδεικνύεται από το έργο σας των δεκαέξι μηνών. Δεν εξόρισα από το χώρο του πολιτισμού ούτε κόμματα, ούτε πρόσωπα. Αυτός δε που συναρτά τόσο μεγάλα πράγματα και σοβαρά, αρετές, τιμιότητα, νηφαλιότητα, σεμνότητα και τα λοιπά νεοδημοκρατικά τοιαύτα με παρατάξεις, είναι τουλάχιστον ακροδεξιός, για να μην πω τίποτα περισσότερο. Και φυσικά εμείς μιλάμε με δημοκρατικό λόγο, κύριε Υφυπουργέ. Ουδείς εξ ορισμού, εκ γενετής, εκ της υπάρξεώς του σε μια ομάδα ορίζεται ως κάτι. Αυτό το «κάτι» αποδεικνύεται όμως μέσα από την πολιτική που ασκεί.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ο κύριος Υφυπουργός έχει το λόγο.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, άκουσα με ιδιαίτερη προσοχή τις ακροβασίες του Κυβερνητικού Εκπροσώπου….
      ΑΝΔΡΕΑΣ ΛΟΒΕΡΔΟΣ: Όχι ακόμα, σε δύο χρόνια θα είμαι……
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Συγγνώμη, λάθος, σε δύο χρόνια θα το πούμε αυτό το πράγμα.
      Άκουσα, λοιπόν, με ιδιαίτερη προσοχή τις ακροβασίες του Κοινοβουλευτικού Εκπροσώπου και πρόκειται πραγματικά περί ακροβασιών μέσα στο πλαίσιο αυτού που ποθεί, αυτού που ήταν και αυτού που δεν μπορεί να γίνει. Γι’ αυτό και λαϊκίζει. Αυτή είναι η μητέρα του λαϊκισμού.
      Θα έλεγα, κύριε Πρόεδρε, ότι ο κύριος συνάδελφος, ουσιαστικά πήγε να οδηγηθεί σε περίεργες σκέψεις και σε κάκιστες διατυπώσεις. Γιατί είναι κάκιστη η διατύπωση και κάκιστη η ταύτιση, ταύτιση που έχει να κάνει με την εξ ορισμού απόρριψή σου σε ένα τομέα, ιδιαίτερα στο χώρο του πολιτισμού και από την άλλη μεριά η ταύτιση με ακροδεξιά σενάρια. Αυτό δεν το κατάλαβα, κύριε συνάδελφε.
      Φοβάμαι, λοιπόν, ότι αυτή η προσπάθεια που γίνεται ουσιαστικά αποτελεί και τη μητέρα του προβλήματος που έχει ο χώρος σας. 
      Διότι, κύριε Πρόεδρε, είπε ο κύριος συνάδελφος ότι ο πολιτικός χρόνος είναι μικρός. Ασφαλώς είναι μικρός. Έτσι, όμως, οι κοινωνίες δοκιμάζουν μέσα στα δικά τους πλαίσια, στη δική τους περιπέτεια το δικαίωμα που έχουν να επιλέγουν. Και ποιος μπορεί να το αποκλείσει αυτό; Αυτή δεν είναι η πεμπτουσία της κοινοβουλευτικής δημοκρατίας; Δεν οφείλουμε όλοι οι πολιτικοί μέσα σ’ αυτόν τον βραχύ πολιτικό χρόνο να δημιουργούμε με κύριο γνώμονα την αποτελεσματικότητά μας; Αυτό δεν είναι το κριτήριο αξιολόγησής σας; Και αυτό δεν είναι το ζητούμενο;
      Ο πολιτικός χρόνος δεν αποτελεί πανάκεια της πολιτικής προσπάθειας. Αυτό τιμωρεί αυστηρά αυτόν που το πιστεύει.
      Και επειδή αναφέρθηκε κάνοντας υπαινιγμούς στην τρέχουσα πολιτική κατάσταση, θα ήθελα να σας πω, κύριοι συνάδελφοι, ότι η χθεσινή δημοσκόπηση ανέδειξε με τον καλύτερο τρόπο το πρόβλημα που έχετε ως πολιτικός χώρος. 
    Και αυτό θα πρέπει να είναι σημείο επεξεργασίας δικό σας για το πώς πρέπει να αντιμετωπίσετε τα προβλήματα που υπάρχουν. 
    Εγώ έκανα μια συγκεκριμένη πρόταση. Συγκεκριμένη πρόταση δεν είναι αοριστολογίες και μιας γενικότερης κριτικής που θέλετε να κάνετε παρακάμπτοντας και αυτά που επισήμως σας λέγω σήμερα απ’ αυτό εδώ το έδρανο. Και αυτό, κυρίες και κύριοι συνάδελφοι, κρίνεται μέσα στο πλαίσιο της συνέπειας που διακρίνει τον καθένα μας. Και αυτό που θέλω να πω είναι ότι ό,τι έχω πει και ό,τι δημοσίως έχω δεσμευτεί, ουσιαστικά ισχύει και υλοποιείται. 
    Θα έλεγα, λοιπόν, επανερχόμενος στο ίδιο το θέμα, ότι το έργο το οποίο επιτελεί αυτή η Κυβέρνηση, ιδιαίτερα στο χώρο του πολιτισμού, είναι πάρα πολύ μεγάλο. Συγκρούεται με καθεστηκυίες αντιλήψεις,  ιδέες και απόψεις με ιδεοληψίες, με φοβίες και προσπαθεί να οδηγήσει τα πράγματα σε μια νέα αντίληψη, γιατί θα έλεγα ότι είναι πολύ απλουστευτικό το θέμα έτσι όπως το έθεσε ο Κοινοβουλευτικός Εκπρόσωπος λέγοντας ότι «όσα ζητάνε δώστετά τους και ησυχάσαμε!». Εμ, αυτήν την πολιτική μπορεί να την κάνει ο καθένας. Και θα έλεγα το εξής.
    Όταν παραλάβαμε το Υπουργείο Πολιτισμού ήταν σε εκκρεμότητα υπογραφείσες αποφάσεις από την προηγούμενη πολιτική ηγεσία ύψους 52.000.000 ευρώ. Υπήρξαν σε εκκρεμότητα αποφάσεις που δεν είχαν υλοποιηθεί από προγραμματικές συμφωνίες και συμβάσεις ύψους 26.000.000 ευρώ. Υπήρξαν υποχρεώσεις και δεσμεύσεις που έγιναν μέχρι την τελευταία ημέρα που ξεπερνούσαν τα 125.000.000 ευρώ. Αντιλαμβάνεστε, λοιπόν, ότι η πολιτική που πρέπει να γίνεται, θα πρέπει να είναι πάντοτε ειλικρινής, ρεαλιστική και θα πρέπει πάντοτε να γίνεται όχι στη λογική ότι παραμονές των εκλογών μπορούμε να δεσμεύσουμε την οποιαδήποτε δραστηριότητα για τα επόμενα πολλά χρόνια. Και αυτό δυστυχώς ήταν αυτό που παραλάβαμε από εσάς. 
    Και, κύριε Πρόεδρε, θα παρακαλούσα να προσέξετε την εξής διατύπωση. Κατηγορηθήκαμε εμείς από τον Κοινοβουλευτικό Εκπρόσωπο ως κομματισμός, ότι λειτουργήσαμε με κομματικά κριτήρια. Γιατί, κύριε συνάδελφε; Οι αλλαγές που έγιναν στο Ελληνικό Κέντρο Κινηματογράφου, στο Φεστιβάλ Κινηματογράφου Θεσσαλονίκης έγιναν με κομματικά κριτήρια; Ο Βούλγαρης είναι δικός μας; 
    ΑΝΔΡΕΑΣ ΛΟΒΕΡΔΟΣ: Τα παράτησε και έφυγε.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Η κ. Μουζάκη είναι δική μας; Ο κ. Παπαδόπουλος είναι δικός μας; Γιατί τα λέτε αυτά; 
    Διερωτήθη  και διερωτάται και τώρα ο κύριος συνάδελφος και λέει ότι ο κ. Βούλγαρης, τα παράτησε και έφυγε. Δεν κάνω τίποτα άλλο. Σας παραπέμπω στην ανακοίνωση της παραίτησής του, που αποτελεί κείμενο.
    ΑΝΔΡΕΑΣ ΛΟΒΕΡΔΟΣ: Και εγώ στα όσα λέει σήμερα. 
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Από εκεί και πέρα βέβαια, επειδή θέλω να σας θυμίσω λίγο το παρελθόν σας, θέλω να σας πω, χωρίς να έχω καμιά λογική να απαξιώσω το έργο που έχετε προσφέρει ή πόσο έχετε προσφέρει, θα ήθελα όμως να σας πω ότι το 1993, μόλις έγινε η αλλαγή κυβέρνησης, την ίδια ώρα έγιναν αλλαγές σε όλα τα επίπεδα. Ενάμιση χρόνο τώρα μετά τις εκλογές στο Υπουργείο Πολιτισμού –και θέλω να το ακούσει και ο κύριος Πρόεδρος- δεν έχει γίνει καμία αλλαγή.
    (Θόρυβος από την πτέρυγα του ΠΑΣΟΚ)
      Γι’ αυτό, όταν μέμφεσθε …
      (Θόρυβος από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Σας παρακαλώ, κύριοι συνάδελφοι, ηρεμήστε. Είπαμε να τελειώσουμε ήρεμα. Παρατάθηκε πολύ η συζήτηση.
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, αν η κυρία συνάδελφος νομίζει ότι οι φύλακες του Υπουργείου Πολιτισμού ασκούν την ιεραρχική πολιτική, νομίζω ότι αυτό σας το αποδίδω πάλι πίσω. 
      ΧΡΥΣΑ ΜΑΝΩΛΙΑ: Είπατε καμία …
      ΠΡΟΕΔΡΕΥΩΝ (Γεώργιος Σούρλας): Έχουν εξαντληθεί τώρα όλα τα περιθώρια του χρόνου. Για δύο λεπτά έχετε το λόγο, κύριε Λοβέρδο. Παράκληση: Δεν πάει άλλο η παράταση αυτή. Μην υπερβείτε το χρόνο.
      ΑΝΔΡΕΑΣ ΛΟΒΕΡΔΟΣ: Είναι πάρα πολύς. Σε ό,τι αφορά τον κομματισμό στο χώρο του πολιτισμού, τα πράγματα είναι ακριβώς αντίθετα απ’ αυτά που είπε ο κύριος Υπουργός. Μάλιστα του θυμίζω ότι η τελευταία επίκαιρη επερώτηση που συζητήθηκε το μήνα Μάρτιο είχε προκληθεί από τον κομματισμό στο Υπουργείο Πολιτισμού και τα είχαμε συζητήσει διεξοδικά τότε. Να μην επανερχόμεθα. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Μα, δεν λέτε την αλήθεια. Είναι ψέμα αυτό που λέτε. 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, σας παρακαλώ. Αν θέλετε να απαντήσετε χωρίς διακοπή, μετά. 
      ΑΝΔΡΕΑΣ ΛΟΒΕΡΔΟΣ: Κύριε Υπουργέ, βεβαίως λέμε αλήθεια. Και το Υπουργείο Πολιτισμού συμπεριλαμβάνεται ως χώρος διοικήσεως, στον οποίο με μία πράξη τον Ιούλιο του 2004 έγινε ο αποκεφαλισμός είκοσι δύο χιλιάδων ανθρώπων, προϊσταμένων στο χώρο της διοικήσεως. Και αν αυτή ήταν η κορυφή, να πάμε και στη βάση. Εσείς δεν αλλάξατε όλους τους αρχαιοφύλακες; Δεν αλλάξατε μετά την Ολυμπιάδα αυτούς που επαινούσατε για την προσφορά τους στους Ολυμπιακούς Αγώνες; Τα έχουμε πει, όμως, αυτά. 
      Πήρα το λόγο για άλλο λόγο. Κύριε Πρόεδρε, επειδή εγώ μιλώ σε ό,τι αφορά τις δαπάνες έχοντας την τεκμηρίωση του Γενικού Λογιστηρίου του Κράτους και παρακολουθώντας τον προϋπολογισμό, το πρόγραμμα των δημοσίων επενδύσεων και την κίνηση των ειδικών λογαριασμών, σας λέω ότι ο κύριος Υπουργός δεν αναφέρεται με τα πεπραγμένα που έχει σε έναν προϋπολογισμό που έκανε το ΠΑΣΟΚ και έπρεπε να τον υλοποιήσει και αυτός, με μία δόση αγάπης για το δημόσιο χρήμα, είναι σφιχτός. Αναφέρομαι στο πρόγραμμα δημοσίων επενδύσεων του 2005, καταρτισθέν και «πετσοκοφθέν» σε σχέση με το παρελθόν από την ίδια τη Νέα Δημοκρατία, το οποίο, κύριε Υπουργέ, για τις χρηματοδοτήσεις αυτές και τις δράσεις αυτές και τον αέρα αυτόν στο χώρο της δημιουργίας προέβλεψε 227.000.000 ευρώ. Τα προβλέψατε και θέλετε να μην τα δώσετε. Αυτό είναι το θέμα. Κάνατε προϋπολογισμό, τον φέρατε, τον ψηφίσατε.Το Υπουργείο Πολιτισμού είναι ένα από τα χαμηλότερα σε επίπεδο πόρων Υπουργεία, ένα Υπουργείο το οποίο επλήγη από τη δραστική περικοπή στο πρόγραμμα δημοσίων επενδύσεων, στον αέρα της δημιουργίας και της παραγωγής, δηλαδή, για την Ελλάδα. Και εκτός από το ποσό των 227.000.000 ευρώ που εσείς εντάξατε, κύριε Υπουργέ, ως πρόγραμμα επενδύσεων για τον τομέα σας και ειδικά για τον τομέα των φορέων, υπάρχει και άλλο ποσό, 145.000.000 ευρώ για τα ολυμπιακά έργα, τα οποία επίσης δεν χρησιμοποιείτε και γι’ αυτό απαξιώνονται τα ολυμπιακά έργα και δεν μπορεί να πλησιάσει κανείς στο Σχινιά από τη δυσοσμία που υπάρχει εκεί στο κωπηλατοδρόμιο.
      Γι’ αυτό, λοιπόν, όταν κάνουμε κριτική και λέμε ότι αθετείτε τις υποσχέσεις σας και τις προγραμματικές συμφωνίες, αναφερόμαστε στα γραπτά σας, στα κείμενά σας και βλέπουμε ότι αυτά δεν τα εφαρμόζετε στραγγαλίζοντας τον πολιτισμό.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα μιλήσει και ο πρώην Πρόεδρος της Βουλής κ. Κακλαμάνης και θα κλείσετε εσείς.
      Ορίστε, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, διαπιστώνω από την αρχή αυτής της περιόδου της Βουλής να εκδηλώνεται λιγότερο ή περισσότερο, ανάλογα με τον Υπουργό και το θέμα που συζητείται, μία δυσανεξία της σημερινής κυβέρνησης στην κριτική της αντιπολιτεύσεως. Ο κύριος Υπουργός, ο οποίος για πολλά χρόνια ως Βουλευτής της αντιπολιτεύσεως έκανε κριτική στην κυβέρνηση που είχε απέναντί του, πρέπει να πω ότι δεν διεκρίνετο για επιθετικότητα και υπερβολικά αρνητική διάθεση απέναντι στους Υπουργούς στους οποίους απευθύνετο.
Μου κάνει εντύπωση ότι έχει αλλάξει εντελώς άποψη, όπως φαίνεται από τις αντιδράσεις του, για το ρόλο του κοινοβουλευτικού ελέγχου. Εγώ θα του πω το εξής: Αυτή η στάση οδηγεί τους Βουλευτές εκείνους που θέλουν εδώ να θίξουν ζητήματα -και ασφαλώς, όπως είπα και άλλη φορά από το Βήμα, ο ρόλος της Αντιπολιτεύσεως δεν είναι να ραίνει με άνθη την Κυβέρνηση- στα οποία κρίνουν ότι η Κυβέρνηση είτε ολιγωρεί είτε ίσως προχωρεί προς την αρνητική κατεύθυνση. Αν η Κυβέρνηση αντιμετωπίζει εκ προοιμίου την Αντιπολίτευση μ’ αυτό που άφησε να εννοηθεί με την πρώτη λέξη μιας φράσεως –δεν την ακούσαμε, αλλά καταλάβαμε το νόημα- ότι είναι κακόπιστη αυτή η κριτική, αν αντιμετωπίζει η εκάστοτε κυβέρνηση την εκάστοτε αντιπολίτευση όχι ως το Κοινοβούλιο, το τμήμα εκείνο του Κοινοβουλίου που έχει καθήκον να την κρίνει, αλλά ως την κατά την Κυβέρνηση ένοχο συνέχεια, αν όχι και σε ταυτοπροσωπία ένοχη με την κυβέρνηση της οποίας τα έργα είτε προσπαθεί να διορθώσει είτε να ανατρέψει εξ ολοκλήρου, αν κρίνει ότι ήταν καταστροφικά για τον τόπο, τότε πώς θα λειτουργήσει το Κοινοβούλιο; Θα λειτουργήσει με τον τρόπο που το είδαμε μερικές μέρες, δηλαδή, ορισμένοι Βουλευτές να μην παίρνουν καν το λόγο για να πουν την άποψή τους και Βουλευτές της Συμπολιτεύσεως που είχαν άλλες απόψεις δεν θα έβλαπταν τον κοινοβουλευτικό διάλογο και την Κυβέρνηση. Η μονολιθικότητα, όπου παρουσιάζεται -και γνωρίζω την τάση όλων των ηγεσιών, όλων των κομμάτων χωρίς εξαίρεση- η τάση είναι αυτή, να μην υπάρχουν τουλάχιστον προς τα έξω απόψεις ή θέσεις που μπορεί να δημιουργήσουν κάποια ζητήματα, αλλά αυτή η τάση, χωρίς να συνειδητοποιείται και από τις ηγεσίες, οδηγεί στη μονολιθικότητα. Εσείς, κύριε Τατούλη, κατ’ εξοχήν σκεπτόμενος άνθρωπος και πολιτικός, γνωρίζετε πού οδηγεί. Στα νεκροταφεία ή θα σιωπούν οι Βουλευτές για να μη δέχονται μύδρους αντεπιθέσεων. 
      Η κ. Μανωλιά την προηγούμενη περίοδο δεν ήταν στην Αίθουσα αυτή. Η κ. Γκερέκου σ’ αυτήν την περίοδο εξελέγη. Για ποιο λόγο, δηλαδή, πρέπει να απαντά σε όσα εσείς λέτε σε δεύτερο πληθυντικό ότι «εσείς κάνατε ως κυβέρνηση εκείνο», ή μάλλον δεν αναφέρετε καν «ως κυβέρνηση». Επειδή επανειλημμένως έχω απασχολήσει το Σώμα μ’ αυτήν την άποψη, εγώ θα επιμένω γιατί είναι θεμελιώδης αρχή αυτή για τη λειτουργία του Κοινοβουλίου.
	Το Κοινοβούλιο κρίνει την Κυβέρνηση, δεν απολογείται. Το Κοινοβούλιο, τμήμα του, μέρος του Κοινοβουλίου δεν απολογείται για οποιαδήποτε κυβέρνηση. Επίσης, κανείς μας εδώ δεν έχει το δικαίωμα προσωπικά να ζητήσει να του πιστωθεί οποιοδήποτε έργο ανήκει σε κάποιον άλλο. 
	Γι’ αυτό, κύριε Υπουργέ, εγώ θα σας παρακαλέσω και πάλι να σταματήσει αυτή η τακτική διότι οδηγεί πραγματικά σε συγκρούσεις και σε υπερβολές. Αν υπάρχει υπερβολή από κει που πρέπει να υπάρχει το παράδειγμα των χαμηλών τόνων, είναι φυσικό από την άλλη πλευρά να υπάρχουν περισσότερες υπερβολές. 
	Έρχομαι τώρα σε κάτι πιο συγκεκριμένο, χωρίς να αναφερθώ σε πρόσωπα. Εγώ νομίζω –και στη θέση σας αυτό θα έκανα- ότι θα έβρισκα κάποιον τρόπο να εξηγήσω. Τουλάχιστον δεν εννοούσα αυτά τα οποία είτε είπατε είτε εμείς εννοήσαμε ότι λέγατε για κάποια πρόσωπα για τα οποία ο χώρος τον οποίον υπηρετούμε και η χώρα έχει κάποιο λόγο, αν θέλετε, ο καλός τους μύθος να διατηρείται.
    Είπατε για τον κ. Αγγελόπουλο κάτι. Εγώ η ανάμνηση η πολύ θετική που έχω για τον κ. Αγγελόπουλο είναι ο περίφημος θίασος όπου έτρεχε ο κόσμος να δει το θίασο γιατί έβλεπε μέσα απ’ αυτό το έργο και μια απάντηση. Εδώ είπατε κάτι για εκβιασμό. 
    Εγώ νομίζω ότι στην υπόθεση αυτή έγινε ένα λάθος για το οποίο εσείς προσωπικά δεν έχετε ευθύνη. Λυπάμαι που το λέω αυτό, διότι δεν είναι παρών να μου απαντήσει. Ευθύνεται ο ίδιος ο Πρωθυπουργός.
    Κύριε Υπουργέ, εάν τον πνευματικό και καλλιτεχνικό χώρο τον βλέπει η οποιαδήποτε κυβέρνηση, η οποιαδήποτε αντιπολίτευση, ως χώρο εντός του οποίου μπορεί να δραστηριοποιηθεί είτε για να δημιουργήσει κομματικά ερείσματα είτε για να μεταφέρει προς την κοινωνία κάποιες εντυπώσεις σε ό,τι αφορά τη δική της πολιτική, ιδεολογική, κοινωνική κατεύθυνση, είναι βέβαιο ότι και λόγω της φύσεως -και αυτό είναι θετικό γι’ αυτόν το χώρο- ότι ο κάθε ένας έχει την προσωπικότητά του, την άποψή του, τις φιλοδοξίες του. Το πιο εύκολο πράγμα, κύριε Υπουργέ, είναι να «χρησιμοποιήσει» κάποιος ανθρώπους του πνευματικού και καλλιτεχνικού κόσμου. Αλλά αυτό είναι άδικο για τους ανθρώπους αυτούς. 
    Εγώ πιστεύω ότι αυτή είναι η περίπτωση του κ. Βούλγαρη αδικήθηκε διπλά, διότι είναι μια προσωπικότητα είναι κεφάλαιο κι αυτός του τόπου όπως και ο κ. Αγγελόπουλος και τους αδικήσατε και τους δυο γιατί θέλατε να γίνει αυτό που είπατε πριν: να δώσετε μια εικόνα ότι αυτή η Κυβέρνηση γιατί λένε ότι είναι δεξιά, ιδού χρησιμοποιεί αριστερούς κλπ.. Δεν είμαστε πια στην περίοδο εκείνη που χρειάζεται να χρησιμοποιούμε τέτοιες κινήσεις για να πιστωθούμε αυτό που στο κάτω - κάτω κανείς μας δεν έχει σήμερα ανάγκη να επιδεικνύει. Όπως αυτό που διάβασα προ ημερών ότι έπειτα από εξήντα ένα χρόνια αναγνωρίστηκε επιτέλους και αποδόθηκε η τιμή στα θύματα, στους εκτελεσμένους της κατοχής στην Καισαριανή. Έλεος. 
    ΑΝΔΡΕΑΣ ΛΟΒΕΡΔΟΣ: Στημένο. Θέατρο.
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Πού, κύριε Πρόεδρε; 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, με συγχωρείτε. Έλεος. Παρακαλώ δεν θέλω να συνεχίσω. Απλώς θέλω να πω ότι ο κύριος Πρωθυπουργός πιστεύω ως άτομο, ως προσωπικότητα, ως χαρακτήρας, δεν έχει ανάγκη αυτά, τα οποία ίσως διάφοροι των δημοσίων σχέσεων μπορούν να του υποβάλλουν. Αυτά είναι τα λουλούδια που φυτρώνουν σε όλες τις κυβερνήσεις και σε όλα τα περιβάλλοντα. 
    Διότι ιδού γιατί σας κρίνουμε εμείς τώρα ως Κυβέρνηση και τον απόντα κατ’ ανάγκη Πρωθυπουργό. Αν ήταν Υπουργός Εθνικής Αμύνης εγώ θα καταλάβαινα να το θέλει ο Πρωθυπουργός σε μια περίοδο που κρίνει ότι έχει κάποια σημασία ο χώρος εκείνος. Αν ήταν Υπουργός Εξωτερικών και κρίνει ότι πρέπει να έχει ένα ειδικότερο ενδιαφέρον εκεί, να γίνει Υπουργός Εξωτερικών. Ιδού το αποτέλεσμα. Λέτε ότι κάνατε ένα μεγάλο έργο. Και ασφαλώς ο κύριος Πρωθυπουργός -και αν είναι αλήθεια αυτό που λέτε- είναι αμέτοχος ο καημένος σ’ αυτό το έργο. 
    Και να σας πω και κάτι άλλο. Αν πράγματι από τον παραγωγικό χρόνο που διαθέτει σε τόσα προβλήματα που έχει η χώρα ησχολείτο με το πόσο θα επιδοτηθεί η τάδε εκδήλωση ή πόσα θα πάρει το τάδε μουσείο πραγματικά θ’ ανησυχούσα. Κατά κάποιο τρόπο είναι καλό το ότι δεν τρώει χρόνο στο Υπουργείο Πολιτισμού. Δεν είναι καλό όμως να δίνεται αυτή η εικόνα που περνά και στη νεολαία: ότι σημασία δεν έχει το είναι αλλά το φαίνεσθαι. 
    Με δυο λόγια –και τελειώνω, κύριε Πρόεδρε- θέλω να πω κάτι το οποίο σας παρακαλώ ιδιαίτερα αν θέλετε προσέξτε το γιατί μας αφορά όλους.
    Είναι βέβαιον ότι όλοι μας, και εσείς και εμείς, όλοι οι σκεπτόμενοι πολίτες εν πάση περιπτώσει, άνδρες και γυναίκες αυτού του τόπου, προβληματιζόμαστε σε ό,τι αφορά τις αξίες, την ποιότητα, τα σύμβολα, που παράγονται για να παράγονται, που απαξιώνονται ή τίθενται στο περιθώριο σε ό,τι αφορά τον πολιτισμό, την πολιτική, την ίδια την κοινωνία. Βλέπουμε ποια πρόσωπα στελεχώνουν τις διάφορες κοινωνικές, οικονομικές ελίτ. Εγώ δεν θέλω να το κάνω, να αναφερθώ σε πρόσωπα, διότι δεν το δικαιούμαι γι’ αυτήν τη σύνθεση αυτής της Βουλής, αλλά για άλλες περιόδους έβλεπα μία τάση ακόμη και για τις πολιτικές ελίτ να συγκροτούνται όχι με αυτό που κατά τη δική μου άποψη είναι το συμφέρον και το μέλλον αυτού του τόπου. 
    Όταν, λοιπόν, μιλάμε για κρατικοδίαιτο πολιτισμό, πρέπει να είμεθα πάρα πολύ προσεκτικοί. Ξέρετε πολύ καλά ότι δεν έχουμε Εθνική Λυρική Σκηνή, έτσι δεν είναι; Είναι ακόμα σε ένα κτήριο νοικιασμένο και σε ένα θέατρο επίσης νοικιασμένο. Δεν έχουμε, λοιπόν, τον πολιτισμό αυτόν που πρέπει να παράγουμε και να ενισχύσουμε με τις αξίες που πρέπει να προωθήσουμε, εάν όπως είπατε συγκρούεστε με ιδεοληψίες, με φοβίες, με ξεπερασμένες κατεστημένες αντιλήψεις. 
    Όλα αυτά, κύριε Υπουργέ, δεν θα αντιμετωπιστούν ψάχνοντας να βρείτε χορηγίες από τους μεγαλολεφτάδες. Η εποχή που οι Έλληνες συγκέντρωναν πλούτο γιατί ήθελαν να στείλουν στο χωριό τους, στην πατρίδα τους, να γίνουν έργα πολιτισμού, να γίνουν έργα προόδου, τελείωσε. Μόνον όσοι έχουν συμφέρον για προβολή. Και βλέπει κανείς τις διάφορες φίρμες, τις διάφορες εταιρείες καταναλωτικών συνήθως αγαθών, οι οποίες απευθύνονται στο πλήθος και όσο το δυνατόν πιο ανώριμο πλήθος. Είναι αυτοί, από τους οποίους προέρχονται οι χορηγίες. 
    Δεν θα βρείτε, λοιπόν, εκεί χορηγούς, κύριε Υπουργέ, εάν θέλετε να βοηθήσετε την ποιότητα και να αμυνθούν κάποιες άξιες. Μου έκανε εντύπωση το γεγονός, το οποίο δεν μου άρεσε βέβαια καθόλου, γιατί είναι πάρα πολύ ανησυχητικό, ότι σε μια κινηματογραφική ταινία, που το κράτος στήριξε, πήγαν εκατό, διακόσιοι άνθρωποι. Αλλά όπως είπε ο κ. Λοβέρδος -και άλλοι συνάδελφοι νομίζω το σημείωσαν- μήπως θα έπρεπε να μας ανησυχεί, κύριε Υπουργέ, αν μια ταινία, την οποίαν θα ενίσχυε το κράτος, θα μάζευε μερικές εκατοντάδες ή και εκατομμύρια θεατών, όπως κάποιες τηλεταινίες; Μήπως, δηλαδή, θα είχαμε πια υποχωρήσει ολοσχερώς σ’ αυτό το κύμα του εκφυλισμού, του εκχυδαϊσμού, που μέσα από την ιδιωτική τηλεόραση κοντεύει να κατακυριεύσει αυτό τον τόπο; 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε πολύ, κύριε Πρόεδρε. 
    Το λόγο έχει ο κύριος Υπουργός
    ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Κύριε Πρόεδρε, μετά από το λόγο του τέως Προέδρου, θα ήθελα κι εγώ στο τέλος αυτής της συζήτησης να πω μερικές σκέψεις. 
    Ασφαλώς και κανένας άλλος στη Βουλή δεν μπορεί να αντιληφθεί την άποψη ότι ένας από τους σημαντικότερους ρόλους της Βουλής είναι η ικανότητά της να ελέγχει. Κανείς δεν μπορεί όμως να πει ότι η οποιαδήποτε διαδικασία λειτουργίας της Βουλής δεν θα πρέπει να έχει αρχές και κανόνες. Κανένας όμως δεν μπορεί να πει ότι ο κύριος ρόλος της Βουλής είναι ο νομοθετικός ρόλος, όπως βεβαίως κανείς δεν μπορεί να πει ότι η Βουλή αποτελεί το ναό του πολιτικού διαλόγου, το ναό της πολιτικής αντιπαράθεσης.
      Γι’ αυτό, κύριε Πρόεδρε, η πολιτική αντιπαράθεση, ο πολιτικός διάλογος, είναι το ζητούμενο στη Βουλή. Θεωρώ ότι αυτό δεν έχει αλλάξει και δεν μπορεί να αλλάξει σε καμιά περίπτωση. Εκείνο που μπορεί να πειράξει τη λειτουργία της Βουλής, είναι μια λογική ηθικισμού, μια  ηθικιστική προσέγγιση, η οποία απαξιώνει βασικά τις ηθικές αρχές που πρέπει να υπάρχουν στο πολιτικό σύστημα, στον πολιτικό διάλογο, στις πολιτικές σχέσεις. Εάν αυτό δεν αποτελεί κανόνα της ζωής μας, τότε σίγουρα υπάρχουν οι στρεβλώσεις και οι παρανοήσεις. 
      Άλλωστε, ο μεγαλύτερος κανόνας ποιος είναι; Η ίδια η ζωή μας, το ίδιο το παράδειγμά μας, ο ίδιος ο τρόπος λειτουργίας μας. Αυτό κανείς δεν μπορεί να το αποποιείται σε καμία περίπτωση. Εγώ δεν έδειξα ότι θέλω να περιορίσω τη δυνατότητα της έκφρασης, ακόμα και της σκληρότερης έκφρασης, μέσα σ’ αυτό το επίπεδο του διαλόγου, γιατί η κριτική προς αυτήν την κατεύθυνση στόχευε. Όσο πιο έντονη είναι η συζήτηση, όσο πιο έντονη είναι η προσπάθεια, ώστε ο διάλογος να είναι πιο ζωντανός, τόσο πιο σημαντικά είναι τα κέρδη που θα έχουμε μέσα από μια τέτοια συζήτηση. Δεν μπορεί κανείς να αγνοήσει ότι η συζήτηση που έγινε μέσα στη Βουλή υπό την ευθύνη του Προεδρείου της Βουλής, ήταν σε εξαιρετικά κόσμιο επίπεδο. Ο καθένας έχει την άποψή του και τη διατυπώνει σε μια λογική απολύτου σεβασμού της άλλης άποψης. 
      Γι’ αυτό δεν κατανόησα το βάθος της παρέμβασής σας, κύριε Πρόεδρε. Επειδή σας ξέρω πολλά χρόνια, θα έλεγα ότι το ζητούμενο είναι αυτά  που λέμε περί αρχών, να λειτουργούν πάντοτε μέσα μας. Άλλωστε, η τέχνη, η δημιουργία, σήμερα ξεφεύγει από το επίπεδο της προσέγγισης που πήγαμε να κάνουμε. Υπάρχει η ελευθεριότητα στην τέχνη. Υπάρχει η απελευθέρωση της τέχνης. Θα είναι σπάνιο πράγμα και κακό παράδειγμα για οποιονδήποτε Υπουργό Πολιτισμού, για οποιαδήποτε λογική να συμπεριφέρεται ως σύγχρονος αποκαθηλωτής. Ο διάλογος είναι ανοικτός, είναι ελεύθερος και έτσι πρέπει να γίνεται. 
      Θα έλεγα, λοιπόν, τελειώνοντας και απαντώντας στον Κοινοβουλευτικό Εκπρόσωπο ότι ο ισχυρισμός περί κομματικής συμπεριφοράς του Υπουργείου Πολιτισμού δεν ισχύει. Είμαστε το μοναδικό Υπουργείο, με τη σημερινή σύνθεση στην πολιτική ηγεσία, που δεν έχουμε κάνει απολύτως καμιά κομματική αλλαγή. Δεν έχουμε λειτουργήσει καθόλου κομματικά. Δεν υπάρχει καμιά αντικατάσταση γενικού διευθυντή. Δεν υπάρχει καμιά αντικατάσταση κανενός διευθυντή.
      ΠΡΟΕΔΡΕΥΩΝ (Γεώργιος Σούρλας): Ας μην επανέλθουμε σ’ αυτό, κύριε Υπουργέ.
      ΔΗΜΗΤΡΙΟΣ ΡΕΠΠΑΣ: Είστε το μόνο Υπουργείο εσείς που δεν έχετε κάνει αντικατάσταση; 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): Με τη σημερινή σύνθεση. Μιλάω για την ιστορία του Υπουργείου Πολιτισμού. Δεν έχουμε απολύτως καμιά σχέση με τέτοιες συμπεριφορές. 
      Κυρίες και κύριοι συνάδελφοι, θα πρέπει, εάν θέλετε να κάνετε μια ολοκληρωμένη κριτική, να σκέφτεστε πάντοτε τι κάνατε και εσείς.
      Αυτό, κύριε Πρόεδρε, υπό την έννοια της πρακτικής εμπειρίας…
      ΑΠΟΣΤΟΛΟΣ ΚΑΚΛΑΜΑΝΗΣ: Αυτόν τον κανόνα παραβιάζετε. 
      ΠΕΤΡΟΣ ΤΑΤΟΥΛΗΣ (Υφυπουργός Πολιτισμού): …και της πρακτικής γνώσης, χρειάζεται να το θυμόμαστε όλοι μας σ’ αυτόν τον τόπο.
      Σας ευχαριστώ.
      ΑΠΟΣΤΟΛΟΣ ΚΑΚΛΑΜΑΝΗΣ: Να λέτε τουλάχιστον τι έκανε η Κυβέρνηση του κόμματος στο οποίο ανήκετε και όχι ο καθένας χωριστά.
     ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
     Με το φιλοσοφικό επίλογο περί λειτουργίας της δημοκρατίας ολοκληρώθηκε η συζήτηση, μια συζήτηση που πραγματικά διεξήχθη με πολιτισμένο τρόπο, με ευπρέπεια, έτσι όπως ταιριάζει στο ελληνικό Κοινοβούλιο.
     Κηρύσσεται περαιωμένη η επερώτηση με αριθμό 69/38/8-4-2005 Βουλευτών του Πανελλήνιου Σοσιαλιστικού Κινήματος προς τον Πρωθυπουργό και Υπουργό Πολιτισμού σχετικά με θέματα πολιτισμού.
     Κυρίες και κύριοι συνάδελφοι, η Διαρκής Επιτροπή Μορφωτικών Υποθέσεων καταθέτει την έκθεσή της στο σχέδιο νόμου του Υπουργείου Πολιτισμού:  «Ρύθμιση θεμάτων αθλητισμού».
     Οι Ειδικές Μόνιμες Επιτροπές Αποδήμου Ελληνισμού, Θεσμών και Διαφάνειας, Έρευνας και Τεχνολογίας και Ισότητας και Δικαιωμάτων του Ανθρώπου και Περιφερειών καταθέτουν την έκθεσή τους σύμφωνα με το άρθρο 43 Α παράγραφος 6 του Κανονισμού της Βουλής.
     (Οι προαναφερθείσες εκθέσεις καταχωρίζονται στα Πρακτικά και έχουν ως εξής:
     (Οι προαναφερθείσες εκθέσεις βρίσκονται στο τεύχος των Πρακτικών) 
     ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών των συνεδριάσεων της Πέμπτης 23-6-2005, Παρασκευής 24-6-2005, Δευτέρας 27-6-2005, Τρίτης 28-6-2005, Τετάρτης 29-6-2005 (πρωί), Τετάρτης 29-6-2005 (απόγευμα), Πέμπτης 30-6-2005 και Παρασκευής 1-7-2005.
     ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
     ΠΡΟΕΔΡΕΥΩΝ (Γεώργιος Σούρλας): Παρασχέθη ζητηθείσα εξουσιοδότηση.
     Κύριοι συνάδελφοι, σήμερα είναι η τελευταία συνεδρίαση της Ολομέλειας. Η λήξη των εργασιών της Α΄ Συνόδου της ΙΑ΄ Περιόδου Προεδρευομένης Κοινοβουλευτικής Δημοκρατίας θα κηρυχθεί με το σχετικό προεδρικό διάταγμα, το οποίο θα δημοσιευθεί στην Εφημερίδα της Κυβερνήσεως και θα θυροκολληθεί.
     Το Τμήμα Διακοπής των Εργασιών της Βουλής θα αρχίσει τις εργασίες του με την πρώτη του σύνθεση την Τρίτη 5 Ιουλίου 2005.
     Σας εύχομαι καλό καλοκαίρι.
     ΟΛΟΙ ΟΙ ΒΟΥΛΕΥΤΕΣ: Ευχαριστούμε. Και σε εσάς, κύριε Πρόεδρε. 
     ΠΡΟΕΔΡΕΥΩΝ (Γεώργιος Σούρλας): Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
     ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
     Με τη συναίνεση του Σώματος και ώρα 14.46΄ λύεται η συνεδρίαση για την προσεχή Τρίτη 5 Ιουλίου 2005 και ώρα 18.30΄ με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα σας διανεμηθεί.
      Η ΠΡΟΕΔΡΟΣ                                                 ΟΙ ΓΡΑΜΜΑΤΕΙΣ



199
Συνεδρίαση 1-7-05                        σελ.   

