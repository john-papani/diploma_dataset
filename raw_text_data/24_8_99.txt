Π Ρ Α Κ Τ Ι Κ Α  Β Ο Υ Λ Η Σ 

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ) 

ΣΥΝΟΔΟΣ Γ' 

ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΒΟΥΛΗΣ 

ΘΕΡΟΥΣ 1999 

ΣΥΝΕΔΡΙΑΣΗ ΚΓ' 

Τρίτη 24 Αυγούστου 1999

 

Αθήνα, σήμερα στις 24 Αυγούστου 1999, ημέρα Τρίτη και ώρα 18.50' συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Β'σύνθεση), για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ. 

ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση. 

Εισερχόμαστε στην ημερήσια διάταξη της 

ΝΟΜΟΘΕΤΙΚΗΣ ΕΡΓΑΣΙΑΣ

Οι Υπουργοί Περιβάλλοντος, Χωροταξίας και Δημοσίων 'Εργων, Εσωτερικών Δημόσιας Διοίκησης και Αποκέντρωσης, Εθνικής Οικονομίας και Οικονομικών, Ανάπτυξης, Γεωργίας, Πολιτισμού, Εμπορικής Ναυτιλίας και Μεταφορών και Επικοινωνιών κατέθεσαν σχέδιο νόμου: "Χωροταξικός σχεδιασμός και αειφόρος ανάπτυξη". 

Παραπέμπεται στην αρμόδια Διαρκή Επιτροπή. 

Θα γίνει προεκφώνηση των νομοσχεδίων, που είναι γραμμένα στην ημερήσια διάταξη. 

Υπουργείου Εσωτερικών, Δημόσιας Διοίκησης και Αποκέντρωσης. 

Ψήφιση στο σύνολο του σχεδίου νόμου: "Συλλογικές Διαπραγματεύσεις στη Δημόσια Διοίκηση, μονιμοποιήσεις συμβασιούχων αορίστου χρόνου και άλλες διατάξεις". 

Θα ψηφιστεί στο σύνολο στη σημερινή συνεδρίαση. 

Υπουργείου Εθνικής Παιδείας και Θρησκευμάτων. 

Μόνη συζήτηση επί της αρχής, των άρθρων και του συνόλου του σχεδίου νόμου: "Κρατικό Πιστοποιητικό Γλωσσομάθειας και άλλες διατάξεις". 

Το νομοσχέδιο θα συζητηθεί κατά τη σημερινή συνεδρίαση. 

Υπουργείου Εμπορικής Ναυτιλίας. 

Μόνη συζήτηση επί της αρχής, των άρθρων και του συνόλου του σχεδίου νόμου: "Πλοία αναψυχής και άλλες διατάξεις". 

Ερωτάται το Τμήμα: Γίνεται δεκτό το νομοσχέδιο; 

ΜΕΡΙΚΟΙ ΒΟΥΛΕΥΤΕΣ: Κρατείται. 

ΠΡΟΕΔΡΟΣ (Απόστολος Κακλαμάνης): Το νομοσχέδιο κρατήθηκε και θα συζητηθεί κατά τον Κανονισμό. 

Επανερχόμαστε στην ψήφιση στο σύνολο του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης. 

'Οπως έχει διανεμηθεί έχετε καμία παρατήρηση, κύριε Υπουργέ; 

ΛΕΩΝΙΔΑΣ ΤΖΑΝΗΣ (Υφυπουργός Εσωτερικών, Δημόσιας Διοίκησης και Αποκέντρωσης): Καμία, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ερωτάται το Τμήμα... 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, θα γίνει ονομαστική ψηφοφορία. 

ΠΡΟΕΔΡΟΣ (Απόστολος Κακλαμάνης): Κύριε Σιούφα, αυτήν τη στιγμή δεν έχω κανένα κείμενο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, έχουμε υποβάλει αίτηση ονομαστικής ψηφοφορίας. 

ΠΡΟΕΔΡΟΣ (Απόστολος Κακλαμάνης): Κύριε Σιούφα, γνωρίζετε πάρα πολύ καλά τους κανόνες και δεν είναι δυνατόν μ' αυτόν τον τρόπο να λειτουργήσουμε. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, λογαριάζαμε ότι ο κύριος Υπουργός θα κάνει παρατηρήσεις. 

ΠΡΟΕΔΡΟΣ (Απόστολος Κακλαμάνης): Τι σημαίνει "λογαριάζετε"; Δεν λογαριάζουμε σ' αυτήν την Αίθουσα, εφαρμόζουμε τον Κανονισμό. 

ΔΗΜΗΤΡΙΟΣ ΣΙΟΥΦΑΣ: Σας ενημέρωσα πριν ζητήσετε την ψήφιση, ότι θα γίνει ονομαστική ψηφοφορία. 

ΠΡΟΕΔΡΟΣ (Απόστολος Κακλαμάνης): Εφαρμόζουμε τον Κανονισμό και είναι μία αταξία αυτή. Και δεν είναι σωστό. 

ΔΗΜΗΤΡΙΟΣ ΣΙΟΥΦΑΣ: Με συγχωρείτε πολύ, δεν πρόκειται περί καμιάς αταξίας, σας ενημέρωσα πριν θέσετε σε ψηφοφορία το θέμα, ότι υπάρχει αίτηση ονομαστικής ψηφοφορίας η οποία και σας κατετέθη. 

ΠΡΟΕΔΡΟΣ (Απόστολος Κακλαμάνης): Νομίζετε ότι μ' αυτόν τον τρόπο μπορεί να λειτουργεί το Κοινοβούλιο, κύριε Σιούφα; Κατατίθενται στο Προεδρείο οποιαδήποτε αιτήματα. Ο Κανονισμός λέει πώς υποβάλλονται οι αιτήσεις. Υποβάλλονται όχι διά μηνυμάτων ούτε προφορικώς, αλλά κατατίθεται εγγράφως η αίτηση με ορισμένο αριθμό αιτούντων και ασφαλώς πριν ο Πρόεδρος ρωτήσει το Τμήμα αν ψηφίσει το νομοσχέδιο. 

ΔΗΜΗΤΡΙΟΣ ΣΙΟΥΦΑΣ: 'Ετσι και έγινε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Δεν αρχίζουμε καλά και ας το εκτιμήσει το Τμήμα αυτό το πράγμα. 

Θα ερωτήσω το Τμήμα αν δέχεται και παρακαλώ εφόσον θα συμφωνήσουμε ομοφώνως να προχωρήσουμε στην αποδοχή αυτού του αιτήματος της Νέας Δημοκρατίας. 

ΠΟΛΛΟΙ ΒΟΥΛΕΥΤΕΣ: 'Οχι. 

ΠΡΟΕΔΡΟΣ (Απόστολος Κακλαμάνης): Δεν είναι σοβαρά αυτά τα πράγματα, κύριε Σιούφα, και φέρνετε το Προεδρείο σε δύσκολη θέση. Οφείλατε να καταθέσετε εγκαίρως την αίτηση αυτή. 

ΔΗΜΗΤΡΙΟΣ ΣΙΟΥΦΑΣ: Εγκαίρως την καταθέσαμε. 

ΠΡΟΕΔΡΟΣ (Απόστολος Κακλαμάνης): Δεν την καταθέσατε εγκαίρως. 

Κύριοι συνάδελφοι, αποβλέποντας στην ουσία των πραγμάτων, παρακαλώ να συμφωνήσετε. 

ΔΗΜΗΤΡΙΟΣ Β. ΚΩΣΤΟΠΟΥΛΟΣ (Ε' Αντιπρόεδρος της Βουλής): Τι διαδικασία είναι αυτή κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): Δεν είναι διαδικασία, αλλά αυτή είναι η συμπεριφορά του κόμματος της Αξιωματικής Αντιπολιτεύσεως. Και σ' αυτήν την Αίθουσα οφείλουμε να δείχνουμε κατανόηση και σε στάσεις, οι οποίες πράγματι δεν είναι μέσα στα πλαίσια του Κανονισμού. Αλλά είμαι βέβαιος ότι εάν εμμείνει η Πλειοψηφία του Τμήματος στην άποψή της, θα αρχίσουμε πολύ άσχημα τις συνεδριάσεις και δεν το θέλω αυτό το πράγμα. Και ας κριθεί από το Τμήμα και από όποιον παρακολουθεί αυτήν τη συνεδρίαση η συμπεριφορά αυτή του κόμματος της Αξιωματικής Αντιπολίτευσης. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, μπορώ να έχω το λόγο; 

ΠΡΟΕΔΡΟΣ (Απόστολος Κακλαμάνης): Ορίστε, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, στη θητεία σας ως Προέδρου της Βουλής, σας έχουμε αποδείξει ότι τιμούμε τη θέση την οποία κατέχετε και σας θεωρούμε Πρόεδρο όλων των Πτερύγων της Βουλής. 

Αλλά σήμερα, με τη φράση την οποία είπατε πριν από λίγο ότι "δεν τιμά το κόμμα της Αξιωματικής Αντιπολίτευσης", θα μου επιτρέψετε να σας πω ότι αποτελεί βαρύτατο ολίσθημά σας. Και αποτελεί βαρύτατο ολίσθημά σας να κρίνετε τα δικαιώματα τα οποία έχει η Αντιπολίτευση από τον Κανονισμό της Βουλής και από το Σύνταγμα και το να κάνετε τέτοιου είδους κριτική. 

Θα μου επιτρέψετε όμως, κύριε Πρόεδρε, διότι δεν θα ήθελα ούτε ήταν στις προθέσεις μου μια και κάνετε αυτήν την επίθεση στην Αξιωματική Αντιπολίτευση, να σας πω, ότι τον τελευταίο καιρό -και αυτό έχει οχλήσει σοβαρά το κόμμα της Αξιωματικής Αντιπολίτευσης- υπεισέρχεστε σε τέτοιου είδους πολιτικά ζητήματα, όπως η κριτική αυτή την οποία κάνατε πριν από λίγο. 

Την τελευταία μέρα που έκλεισε η Βουλή στις 6 Αυγούστου, κάνατε μια σύγκριση των τροπολογιών της περιόδου '90-'93 και '96-'99. Αυτό ήταν ατόπημά σας, κύριε Πρόεδρε, και όχι η χρήση των δικαιωμάτων που δίνει από τον Κανονισμό της Βουλής και το Σύνταγμα στην Αξιωματική Αντιπολίτευση για να κάνει ονομαστική ψηφοφορία. Διότι δεν έγινε απολύτως καμία παρέκβαση -και το γνωρίζετε- και εντός και εκτός της Αιθούσης ότι και ο Πρόεδρος της Νέας Δημοκρατίας και ο ομιλών σας τιμούν βαθύτατα. 'Ομως, δεν μπορούν να παραμείνουν αδιάφοροι όταν κάνετε τέτοιου είδους χαρακτηρισμούς. Και το λιγότερο που θα μπορούσα να κάνω για να προστατεύσω το κύρος του ίδιου του Κοινοβουλίου και όχι μόνο των συναδέλφων αυτών που βρίσκονται και εντός και εκτός της Αιθούσης, είναι να σας παρακαλέσω αυτήν την έκφραση, όχι να την ανακαλέσετε, αλλά να την θεωρήσετε ως μη λεχθείσα, ότι δηλαδή αποτελεί ατόπημα η χρήση του Κανονισμού της Βουλής, για να περιοριστώ μόνο σ'αυτό. 

ΠΡΟΕΔΡΟΣ (Απόστολος Κακλαμάνης): Αγαπητέ, κύριε συνάδελφε, λυπούμαι πάρα πολύ για την έναρξη αυτή των εργασιών μας, μετά τις διακοπές. 

Η συμπεριφορά σας πράγματι δεν είναι σύμφωνη με τον Κανονισμό και οφείλω να το επισημάνω. Ο Κανονισμός είναι σαφής και δεν μπορεί να περιγράφει τον Κανονισμό με οποιαδήποτε άλλη ενέργεια η οποία δεν είναι ακριβώς μέσα στο γράμμα και στο πνεύμα του Κανονισμού. Το γνωρίζετε πάρα πολύ καλά και είμαι βέβαιος ότι το γνωρίζουν και όλοι οι συνάδελφοι οι οποίοι με παρακολουθούν. 

Είναι προφανές ότι ως Πρόεδρος του Σώματος, αντιμετωπίζω μια πρόκληση, αλλά δεν θα απαντήσω σε αυτήν. Αφήνω και αυτή η πρόκληση να κριθεί όπως και όλη η στάση σας απόψε. 

'Εχω πει πολλές φορές σ'αυτήν την Αίθουσα, ότι ως Πρόεδρος του Σώματος είμαι υποχρεωμένος να διευκολύνω τις εργασίες του Σώματος, το νομοθετικό έργο της Κυβερνήσεως και τον Κοινοβουλευτικό έλεγχο της Αντιπολίτευσης. Εάν ενίοτε οποιαδήποτε πλευρά αντί να αντιπαρατίθεται προς άλλες πλευρές θεωρεί για τους δικούς της λόγους -δεν ξέρω αν υπάρχουν και απόψε τέτοιοι λόγοι, οι παρακολουθούντες την συνεδρίαση θα κρίνουν- ότι πρέπει να αντιπαρατίθεται με το Προεδρείο, το Προεδρείο και τότε έχει χρέος να μη διευκολύνει τη διολίσθηση της λειτουργίας του Σώματος σε δρόμους που δεν υπαγορεύονται και δεν προβλέπονται από τον Κανονισμό. Αυτή είναι η απάντησή μου. Και επειδή ως πάρθιο βέλος εντελώς εκτός θέματος αναφερθήκατε και στα στοιχεία τα οποία έδωσα, τα στοιχεία αναφέρονται όχι στην διακυβέρνηση της χώρας από τη Νέα Δημοκρατία ή από το ΠΑΣΟΚ, κύριε Σιούφα, διότι προφανώς εκεί ανάγετε τα πάντα, απ'ό,τι διαπιστώνω τουλάχιστον απόψε. 'Εδωσα λοιπόν στοιχεία προκειμένου να κριθεί το θέμα σε μια από τις δυο περιόδους που έχω την τιμή να προεδρεύω του Σώματος και σε μια περίοδο που δεν προήδρευα ο ίδιος, την αμέσως προηγουμένη γιατί υπήρξε μια σφοδρά κριτική εναντίον του Κοινοβουλίου, στην οποία μάλιστα κριτική ο Εκπρόσωπος του κόμματός σας έκρινε σκόπιμο όχι να συμπαραταχθεί σ'αυτά που για λογαριασμό και εξ ονόματος ολοκλήρου του Σώματος είπα, αλλά να βρει ένα άλλοθι για λογαριασμό εκείνων στους οποίους εγώ αναφέρθηκα. Εξ ου και την επομένη τα μέσα ενημέρωσης που θέλησαν και πάλι με αφορμή την τοποθέτησή μου να κάνουν τη γνωστή κριτική τους, ανέφεραν ότι απάντησε ο Κοινοβουλευτικός Εκπρόσωπος της Νέας Δημοκρατίας στον Πρόεδρο της Βουλής. 

Ενώ αυτά τα οποία είπα εγώ για την κακόπιστη κριτική, που έγινε σε βάρος του Σώματος, για την άσκηση του συνταγματικώς κατοχυρωμένου δικαιώματος και καθήκοντος των Βουλευτών να καταθέτουν τροπολογίες, δεν ελέχθησαν για λογαριασμό μου. Δεν καταθέτω εγώ τροπολογίες. Eλέχθησαν για λογαριασμό ολοκλήρου του Σώματος. Και είχα την αξίωση όσοι θα έπαιρναν το λόγο, τουλάχιστον να εκφράσουν αυτό το πανθομολογουμένως κοινό αίσθημα της Αιθούσης. Αντ' αυτού, ο εκπρόσωπος της Νέας Δημοκρατίας έκρινε ότι πρέπει να πει κάτι άλλο, ότι η υποβάθμιση του Σώματος οφείλεται σε άλλους λόγους και όχι τάχα στην κριτική, η οποία γίνεται όταν γίνεται κακοπίστως. 

Βλέπω ότι σήμερα με ελέγχετε, διότι απαντώντας σ' εκείνην την κριτική, είπα ότι το Σώμα βελτιώνει συνεχώς τη λειτουργία του, ότι από πλευράς Κυβερνήσεως γίνεται προσπάθεια και από τον ίδιο τον Πρόεδρο του Σώματος, ώστε να κατατίθενται λιγότερες τροπολογίες. Και σε κάθε περίπτωση δεν είναι δυνατόν το Σώμα και ο κάθε εκπρόσωπος του ελληνικού λαού εδώ πέρα να δέχεται να ποδηγετείται και να υπαγορεύεται η άσκηση συνταγματικών του δικαιωμάτων και καθηκόντων από την οποιαδήποτε κριτική. Αυτή ήταν η απάντησή μου, κύριε Σιούφα. 

Τώρα, επί του προκειμένου, γιατί πρέπει να κλείσει αυτή η συζήτηση, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Μπορώ να έχω το λόγο, κύριε Πρόεδρε; 

ΠΡΟΕΔΡΟΣ (Απόστολος Κακλαμάνης): 'Οχι, κύριε Σιούφα. Σας έδωσα το λόγο, είπατε, ανταπαντήσατε. Κάποτε στην Αίθουσα αυτή θα πρέπει τον τελευταίο λόγο να τον έχει ο Πρόεδρος. Πώς να το κάνουμε! 

ΔΗΜΗΤΡΙΟΣ ΣΙΟΥΦΑΣ: Σας παρακαλώ, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Ορίστε, έχετε το λόγο. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, γνωρίζετε πολύ καλά ότι στη Διάσκεψη των Προέδρων ο ομιλών ως κοινοβουλευτικός εκπρόσωπος της Νέας Δημοκρατίας για το θέμα αυτό, σας είπε ότι οι τροπολογίες των Βουλευτών είναι και χρέος και δικαίωμα. Δεν συμμετείχα στο Τμήμα. Και θα μου επιτρέψετε τώρα να σας πω... 

ΠΡΟΕΔΡΟΣ (Απόστολος Κακλαμάνης): Μίλησα για τον εκπρόσωπο της Νέας Δημοκρατίας. 

ΔΗΜΗΤΡΙΟΣ ΣΙΟΥΦΑΣ: Με συγχωρείτε. Αλλά εφόσον θέλετε τη γνώμη της Αξιωματικής Αντιπολίτευσης γι' αυτήν τη θέση, σας γνωρίζω ότι αυτά τα οποία είπατε για το δικαίωμα, και το χρέος των Βουλευτών για τις τροπολογίες, τα επικροτεί η Νέα Δημοκρατία και δι' εμού τώρα, κύριε Πρόεδρε. Σας το είπα και στη Διάσκεψη των Προέδρων, για να σας καταδείξω ότι και σας τιμούμε... 

ΠΡΟΕΔΡΟΣ (Απόστολος Κακλαμάνης): Δεν ήσασταν παρών, κύριε Σιούφα. 

ΔΗΜΗΤΡΙΟΣ ΣΙΟΥΦΑΣ: Με συγχωρείτε πολύ, κύριε Πρόεδρε. Βλέπετε με πόση ηρεμία λέγω τις απόψεις μου. 

ΠΡΟΕΔΡΟΣ (Απόστολος Κακλαμάνης): Επαναλαμβάνω, δεν ήσασταν παρών. Ο κοινοβουλευτικός σας εκπρόσωπος άλλα είπε. Και τα Πρακτικά είναι εδώ και στον Τύπο εγράφησαν. Και είναι φυσικό να ενεποίησαν και μεγίστη ικανοποίηση στους κύκλους εκείνους, οι οποίοι θέλουν κατά κάποιον τρόπο να διαβάζουμε το πρωί τι γράφουν και αναλόγως να πορευόμεθα ως εκπρόσωποι του ελληνικού λαού, αυτά τα οποία ελέχθησαν από τον εκπρόσωπό σας. Και οφείλω να το πω αυτήν τη στιγμή, εφόσον προκαλούμαι. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, δεν γνωρίζω τι ακριβώς θέση υπεστήριξε και επί ποίου θέματος ήταν η συζήτηση, την οποία είχατε με τον κ. Παυλόπουλο, που εκείνη την ημέρα ήταν κοινοβουλευτικός εκπρόσωπος στο νομοσχέδιο. 

ΠΡΟΕΔΡΟΣ (Απόστολος Κακλαμάνης): Μόλις κατέβηκα από την 'Εδρα και έλαβε το λόγο ο εκπρόσωπός σας, ανεφέρθη σε αυτά που είπα εγώ, απαντώντας στην κακόπιστη κριτική που γίνεται στο Σώμα. Και απαντώντας σ' αυτά που είπα, έκρινε καλό, όχι να συμφωνήσει -δεν είχα τέτοια αξίωση- αλλά να δώσει μια άλλη διάσταση, η οποία διευκόλυνε τους ασκούντες κακόπιστη κριτική να θεωρήσουν ότι αυτό που εξέφρασε ο Πρόεδρος για λογαριασμό όλου του Σώματος, δεν εξέφραζε το Κόμμα της Αξιωματικής Αντιπολιτεύσεως. Λυπάμαι, διότι αναγκάζομαι σήμερα να το πω αυτό το πράγμα. 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, επί της ουσίας και για το λόγο για τον οποίο δημιουργήθηκε το θέμα, είπατε πολύ βαριά κουβέντα για την Αξιωματική Αντιπολίτευση και όφειλα να σας απαντήσω. Αυτό είναι το περιεχόμενο του θέματος. Η αίτηση κατετέθη εγκαίρως, κατά τον Κανονισμό της Βουλής και παρακαλώ πάρα πολύ να προχωρήσετε σε ονομαστική ψηφοφορία επί ενός νομοσχεδίου, επί του οποίου έχουν ήδη γίνει άλλες τρεις ονομαστικές ψηφοφορίες, γιατί για ένα τόσο σοβαρό θέμα η Αξιωματική Αντιπολίτευση δεν επρόκειτο να μην κάνει χρήση των δικαιωμάτων που έχει από τον Κανονισμό και από το Σύνταγμα. 

ΠΡΟΕΔΡΟΣ (Απόστολος Κακλαμάνης): Εγώ θα σας σημειώσω και πάλι ότι αίτηση δεν κατετέθη, όπως προβλέπει ο Κανονισμός. Παρά ταύτα, παρεκάλεσα ήδη το Τμήμα, διότι αυτό που έχει σημασία είναι να προστατεύουμε το κύρος του Κοινοβουλίου και όταν ακόμη γίνονται τέτοιου είδους προσπάθειες. 

Νομίζω ότι το Προεδρείο με ευθύνη δική σας έρχεται αυτήν τη στιγμή να αντιμετωπίσει ένα πρόβλημα και κρίνω ότι το πρόβλημα αυτό πρέπει να το αντιμετωπίσω περισσότερο διαλλακτικά, παρά αδιάλλακτα και αρνητικά, όπως το αντιμετωπίζετε εσείς. 

Kύριοι συνάδελφοι, οι Βουλευτές της Νέας Δημοκρατίας κ. Δημήτριος Σιούφας, κ. 'Αννα Ψαρούδα-Μπενάκη, κ. Παναγιώτης Σκανδαλάκης, κ. Ηλίας Καλλιώρας, κ. Νικόλαος Παπαφιλίππου, κ. Αθανάσιος Παναγιωτόπουλος, κ. Μαρία Κωνσταντοπούλου, κ. Μάρω Κοντού, κ. Λεωνίδας Λυμπερακίδης, κ. 'Ελσα Παπαδημητρίου και ο κ. Αντώνιος Φούσας, υποβάλλουν πρόταση για να διεξαχθεί ονομαστική ψηφοφορία στο σύνολο επί του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης: "Συλλογικές Διαπραγματεύσεις στη Δημόσια Διοίκηση, μονιμοποιήσεις συμβασιούχων αορίστου χρόνου και άλλες διατάξεις", της οποίας το κείμενο έχει ως εξής: 

"Προς τον 

κ. Πρόεδρο της Βουλής 
 Αθήνα 24/8/1999
 

Οι κάτωθι Βουλευτές ζητούν ονομαστική ψηφοφορία στο σύνολο του Νομοσχεδίου Δημόσιας Διοίκησης με τον τίτλο: "Συλλογικές Διαπραγματεύσεις στη Δημόσια Διοίκηση, μονιμοποιήσεις συμβασιούχων αορίστου χρόνου και άλλες διατάξεις". 

Οι προτείνοντες Βουλευτές: 

1. Δημήτριος Σιούφας 

2. 'Αννα Ψαρούδα-Μπενάκη 

3. Παναγιώτης Σκανδαλάκης 

4. Ηλίας Καλλιώρας 

5. Νικόλαος Παπαφιλίππου 

6. Αθανάσιος Παναγιωτόπουλος 

7. Μαρία Κωνσταντοπούλου 

8. Μάρω Κοντού 

9. Λεωνίδας Λυμπερακίδης 

10. 'Ελσα Παπαδημητρίου 

11. Αντώνιος Φούσας" 

Απ' ό,τι βλέπω υπάρχει ο απαιτούμενος από τον Κανονισμό αριθμός υπογραφόντων την αίτηση ονομαστικής ψηφοφορίας Βουλευτών για την υποβολή της. 

Θα διακόψουμε για ένα διάστημα και θα επανέλθουμε. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, το λόγο παρακαλώ. 

ΠΡΟΕΔΡΟΣ (Απόστολος Κακλαμάνης): Oρίστε κύριε Πρόεδρε, έχετε το λόγο. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Χάριν της εξοικονόμησης χρόνου -και το λέω για να το λάβετε υπόψη σας στη διακοπή- θα έλεγα να αναβληθεί για αύριο η διεξαγωγή της ονομαστικής ψηφοφορίας και να αρχίσουμε το νομοσχέδιο του Υπουργείου Εθνικής Παιδείας και Θρησκευμάτων. 

ΠΡΟΕΔΡΟΣ (Απόστολος Κακλαμάνης): 'Ετσι θα γίνει, αλλά πρέπει να διακόψουμε. 'Αλλωστε το νομοσχέδιο του Υπουργείου Εσωτερικών, Δημόσιας Διοίκησης και Αποκέντρωσης ψηφίζεται στο σύνολο. 

Θα διακόψουμε για λίγο και θα επανέλθουμε, όχι για να διακόψουμε τη συνεδρίαση. Και επ' αυτού νομίζω ότι θα συμφωνήσετε. 

ΔΗΜΗΤΡΙΟΣ ΣΙΟΥΦΑΣ: Αυτό θα το συζητήσουμε όταν επιστρέψουμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Κύριε Σιούφα, με συγχωρείτε. Αυτό που σας είπα είναι σαφές. 

ΔΗΜΗΤΡΙΟΣ ΣΙΟΥΦΑΣ: Και εγώ το αντιλαμβάνομαι. Και ο Κανονισμός είναι σαφής για το τι πρόκειται να γίνει. 

ΠΡΟΕΔΡΟΣ (Απόστολος Κακλαμάνης): Ο Κανονισμός είναι σαφής. 

ΔΗΜΗΤΡΙΟΣ ΣΙΟΥΦΑΣ: 'Οταν θα επανέλθουμε στην Αίθουσα θα το συζητήσουμε, κύριε Πρόεδρε. 

ΠΡΟΕΔΡΟΣ (Απόστολος Κακλαμάνης): Διακόπτουμε για δέκα λεπτά. 

(Δ Ι Α Κ Ο Π Η)

(ΜΕΤΑ ΤΗ ΔΙΑΚΟΠΗ)

ΠΡΟΕΔΡΟΣ (Απόστολος Κακλαμάνης): Επαναλαμβάνεται η διακοπείσα συνεδρίαση. 

Κύριε Τσοβόλα, μπορείτε να επανέλθετε επί της προτάσεώς σας. 

ΔΗΜΗΤΡΙΟΣ ΤΣΟΒΟΛΑΣ (Πρόεδρος του ΔΗ.Κ.ΚΙ.): Κύριε Πρόεδρε, η πρότασή μου είναι να προχωρήσουμε στη συζήτηση του νομοσχεδίου του Υπουργείου Εθνικής Παιδείας και Θρησκευμάτων που είναι γραμμένο στην ημερήσια διάταξη αμέσως μετά και η ψηφοφορία να κρατηθεί και να γίνει σε κάποιον άλλον χρόνο. Και αυτό ακριβώς για να μην υπάρξει η δυνατότητα σε κάποιους εκτός της Αιθούσης αυτής να ασκήσουν κακόπιστη ενδεχομένως κριτική ότι ματαιώνεται η συνεδρίαση η σημερινή. Γιατί δεν είναι, πιστεύω, στις προθέσεις κανενός κόμματος και κανενός Βουλευτή να κωλυσιεργήσει την λειτουργία του Κοινοβουλίου. 

ΠΡΟΕΔΡΟΣ (Απόστολος Κακλαμάνης): Πέραν αυτού, κύριε Τσοβόλα, είναι γνωστό πως όταν ψηφίζεται στο σύνολο ένα νομοσχέδιο, η ψηφοφορία γίνεται σε οποιοδήποτε σημείο της συνεδριάσεως. Και στην περίπτωση που υπάρχει θέμα για ονομαστική ψηφοφορία ενημερώνεται το κόμμα εκείνο το οποίο ζητεί την ονομαστική ψηφοφορία. 

Είστε σύμφωνος επ' αυτού, κύριε Σιούφα; 

ΔΗΜΗΤΡΙΟΣ ΣΙΟΥΦΑΣ: Κύριε Πρόεδρε, συμφωνεί η Αξιωματική Αντιπολίτευση γιατί δεν ήταν στις προθέσεις της να ματαιώσει τη συνεδρίαση. Στις προθέσεις της όμως ήταν η ουσία, για να αναδείξει για μια φορά ακόμη την αντίθεσή της για τις διατάξεις του νομοσχεδίου το οποίο ψηφίζουμε στο σύνολό του. Και ακριβώς το γεγονός αυτής της συμφωνίας νομίζω ότι δείχνει και σε σας ότι από την πλευρά της Αξιωματικής Αντιπολίτευσης δεν υπάρχει κακοπιστία αυτό που είπατε στην αρχή όσον αφορά τα θέματα που σχετίζονται με την εφαρμογή του Κανονισμού και τη χρήση των διατάξεών του. 

ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, δεν θα γίνει τώρα ψηφοφορία επί του νομοσχεδίου του Υπουργείου Εσωτερικών, Δημόσιας Διοίκησης και Αποκέντρωσης. Θα κρατηθεί για να ψηφιστεί στο σύνολό του αργότερα. Η Νέα Δημοκρατία θα ειδοποιηθεί για το πότε θα γίνει η ψηφοφορία, για να είναι εδώ και να λάβει μέρος. 

Εισερχόμεθα στη συζήτηση του νομοσχεδίου του Υπουργείου Εθνικής Παιδείας και Θρησκευμάτων: "Κρατικό Πιστοποιητικό Γλωσσομάθειας και άλλες διατάξεις". Το νομοσχέδιο αυτό θα συζητηθεί σε δύο συνεδριάσεις. Η μία είναι η σημερινή που θα γίνει η συζήτηση επί της αρχής και η άλλη είναι η αυριανή που θα γίνει η συζήτηση επί των άρθρων. 

Kύριοι Βουλευτές, θα ήθελα να ενημερώσω το Τμήμα ότι η Νέα Δημοκρατία ορίζει ως Κοινοβουλευτικό Εκπρόσωπο την κ. 'Αννα Ψαρούδα Μπενάκη, Βουλευτή Α' Περιφέρειας Αθηνών, το Κομμουνιστικό Κόμμα Ελλάδος ορίζει ως Κοινοβουλευτικό Εκπρόσωπο τον κ. Νικόλαο Γκατζή, το Δημοκρατικό Κοινωνικό Κίνημα ορίζει ως ειδική αγορήτρια την κ. Βασιλική Αράπη-Καραγιάννη και ο Συνασπισμός της Αριστεράς και της Προόδου ορίζει ως ειδικό αγορητή το Βουλευτή κ. Πέτρο Κουναλάκη. 

Ο κ. Εμμανουήλ Μπεντενιώτης εισηγητής της Πλειοψηφίας έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, θα ήθελα να κάνω μια ερώτηση. 

ΠΡΟΕΔΡΟΣ (Απόστολος Κακλαμάνης): Ορίστε, κυρία Μπενάκη, έχετε το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Θα ήθελα να παρακαλέσω να ξέρουμε από το Υπουργείο εάν πρόκειται να κατατεθούν τροπολογίες. Θα το συζητήσουμε βέβαια σε δυο συνεδριάσεις όπως είπατε, αφού αποφασίστηκε, εφόσον δεν υπάρχει τροπολογία του Υπουργείου. 

ΠΡΟΕΔΡΟΣ (Απόστολος Κακλαμάνης): Τροπολογία που να απαιτεί συζήτηση... 

ΑΝΝΑ ΜΠΕΝΑΚΗ ΨΑΡΟΥΔΑ: Βεβαίως. Διαβάζουμε στις εφημερίδες ότι θα έρθουν σημαντικές τροπολογίες και πρέπει να το γνωρίζουμε. 

ΠΡΟΕΔΡΟΣ (Απόστολος Κακλαμάνης): Κύριε Υπουργέ, έχετε τροπολογίες; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κύριε Πρόεδρε, προέκυψαν δύο τροπολογίες, γιατί δεν ήταν στις προθέσεις μας πραγματικά να δεχθούμε τροπολογίες. Η μία αφορά το ίδρυμα ΕΥΑΓΓΕΛΙΣΤΡΙΑΣ Παναγίας Τήνου και η άλλη αφορά μια υπεσχημένη, θα έλεγε κανείς, ρύθμιση, που είναι η ρύθμιση των φοιτητών που βρίσκονταν στην Πρίστινα κατά τις πολεμικές συγκρούσεις. 

ΠΡΟΕΔΡΟΣ (Απόστολος Κακλαμάνης): Και τα δυο αυτά θέματα είναι γνωστά. Σας ερωτώ αν θα καταθέσετε άλλες τροπολογίες. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Είναι αυτές οι δυο τροπολογίες. 

ΠΡΟΕΔΡΟΣ (Απόστολος Κακλαμάνης): Δεν υπάρχουν, λοιπόν, άλλες τροπολογίες. Καλώς. 

Ορίστε κύριε Μπεντενιώτη, έχετε το λόγο. 

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, κυρίες και κύριοι συνάδελφοι, στα πλαίσια της εκπαιδευτικής μεταρρύθμισης, το σχέδιο νόμου για το κρατικό πιστοποιητικό γλωσσομάθειας και άλλες διατάξεις αποτελεί μια νέα θεσμοθέτηση στο χώρο της εκπαίδευσης των ξένων γλωσσών. 

Αυτή η θεσμοθέτηση έρχεται να καλύψει μια απαίτηση και ένα αίτημα πολλών δεκαετιών του κλάδου των κέντρων ξένων γλωσσών, ενός κλάδου οκτώ χιλιάδων κέντρων στα οποία φοιτούν περίπου ένα εκατομμύριο σπουδαστές και διδάσκουν περίπου διακόσιες πενήντα χιλιάδες εκπαιδευτές, καθηγητές. Ενός κλάδου που έχει συμβάλει ουσιαστικά μάλιστα στην ξενόγλωσση εκπαίδευση των ελληνοπαίδων, αφού από τα στατιστικά στοιχεία που έχουμε, θεμελιώνεται ότι η χώρα μας είναι σε ολόκληρη την Ευρωπαϊκή 'Ενωση πρώτη σε ποσοστά γλωσσομάθειας, αφού το 40% των Ελλήνων γνωρίζει μια γλώσσα σε επάρκεια και αυτή είναι η αγγλική και το 15% άλλες γλώσσες σε υψηλό μάλιστα επίπεδο. Τα ποσοστά αυτά είναι τα μεγαλύτερα που παρουσιάζονται σε όλες τις χώρες της Ευρώπης και υπογραμμίζουν πραγματικά την υψηλή προέκταση της ξενόγλωσσης παιδείας στη χώρα μας. 

'Ετσι κάθε χρόνο έχουμε περίπου διακόσιες χιλιάδες σπουδαστές που προσφεύγουν δυο φορές το χρόνο στα ξένα κέντρα πιστοποίησης της γλωσσομάθειας και ένα κόστος εξαγωγής συναλλάγματος που ίσως ξεπερνάει τα είκοσι δισεκατομμύρια δραχμές στα οποία πρέπει να προστεθούν και άλλα δέκα δισεκατομμύρια δραχμές για την αγορά εισαγόμενου ξενόγλωσσου βιβλίου. 

Για την πιστοποίηση της γλωσσομάθειας στη χώρα μας δραστηριοποιούνται σήμερα και λειτουργούν πλέον των πέντε ξένων κέντρων με εξέταστρα που κυμαίνονται από τριάντα τρεις χιλιάδες δραχμές περίπου έως εξήντα δύο χιλιάδες δραχμές και με δύο περίπου εξεταστικές περιόδους κάθε χρόνο. 'Ομως, μια χώρα με πανάρχαιο πολιτισμό, με μια υψηλής ποιότητας παιδεία, με ένα υψηλότατο ποσοστό γλωσσομάθειας δεν κατόρθωσε μέχρι σήμερα να έχει ένα εθνικό, ένα ελληνικό κέντρο πιστοποίησης της γλωσσομάθειας, έτσι ώστε οι προκηρύξεις του ελληνικού δημοσίου για την πρόσληψη στελεχών, αλλά και για την οποιασδήποτε μορφής αξιολόγηση του ανθρώπινου δυναμικού, να απαιτούν πιστοποιητικά από ξένα κέντρα για την πιστοποίηση της γνώσης της γλωσσομάθειας. 

Θα μπορούσε να ισχυριστεί κανείς, κύριοι συνάδελφοι, ότι αυτό είναι μια μορφή εθνικής υποτέλειας, έστω και σε εισαγωγικά η έννοια και η σημασία της λέξης. Εάν μάλιστα, ληφθεί υπόψη ότι οι ξένες γλώσσες διδάσκονται εντατικά και σε επάρκεια στα δημόσια σχολεία του κράτους, αλλά η βεβαίωση της γλωσσομάθειας κρίνεται αναγκαίο να γίνεται από τα ξένα κέντρα πιστοποίησης, τότε η μορφή της υποτέλειας για τη χώρα μας αποκτά ακόμη και μια ιδιαίτερη σημασία. Ακριβώς γι' αυτό το λόγο η θεσμοθέτηση με το συζητούμενο σχέδιο νόμου του κρατικού πιστοποιητικού γλωσσομάθειας είναι μια ιδιαίτερης σημασίας μεταρρύθμιση. 

Βέβαια, η δέσμευση της χώρας μας μέσα από τις διακρατικές μορφωτικες συμφωνίες που έχουν κυρωθεί από τη Βουλή, σύμφωνα με το άρθρο 28 του Συντάγματος, για την αναγνώριση των τίτλων πιστοποίησης γλωσσομάθειας, που χορηγούν μετά απο εξετάσεις τα ξένα κέντρα εξετάσεων, δεν αλλοιώνει τη σημασία αυτών των συμφωνιών, αλλά και δεν επιδρά στο κύρος του κρατικού πιστοποιητικού γλωσσομάθειας. Εάν δε μάλιστα νομοθετηθεί, κύριε Υπουργέ, από την ελληνική πολιτεία ως προϋπόθεση της απόδειξης της γνώσης γλωσσομάθειας, το κρατικό πιστοποιητικό γλωσσομάθειας και να αναζητηθεί η ισοτιμία με αυτό από τους τίτλους πιστοποίησης γλωσσομάθειας των ξένων κέντρων, τότε η νομοθέτησή μας ως μεταρρύθμιση αποκτά μία ακόμη ειδικότερη σημασία. Γι' αυτό το κρατικό πιστοποιητικό γλωσσομάθειας, πρέπει να έχει κύρος, αξιοπιστία και οι εξετάσεις του να είναι αδιάβλητες, κάτι για το οποίο το Υπουργείο Παιδείας, που έχει παρελθόν και επιτυχία στο θεσμό των εξετάσεων, μπορεί να το εγγυηθεί με ιδιαίτερη έμφαση. 

Επειδή είναι ευνόητο ότι θα υπάρξει ένας ανταγωνισμός πλέον μεταξύ των τίτλων των ξένων ινστιτούτων και εκείνου της ελληνικής αρχής χορήγησης του τίτλου, το κύρος και η υψηλή εγκυρότητά του αλλά και η σαφέστατη αναγνώρισή του ως απαραίτητου στοιχείου προσόντων από τις προκηρύξεις του δημόσιου τομέα, θα το καθιερώσουν έναντι των ξένων τίτλων και θα αποδυναμώσουν το μοναδικό κύρος με το οποίο έχουν περιβληθεί μέχρι σήμερα τα ξένα πιστοποιητικά, τα οποία -πρέπει να τονισθεί και αυτό- έχουν εμπορευματοποιήσει την πιστοποίηση της γλωσσομάθειας στη χώρα μας. 

Η πιστοποίηση της γλωσσομάθειας από κρατικό φορέα άλλωστε είναι θεσμός καθιερωμένος σχεδόν σε όλες τις χώρες της Ευρώπης. 'Ολες οι ευρωπαϊκές χώρες, έχουν κρατικό φορέα για την πιστοποίηση της γλωσσομάθειας. Στη Γαλλία, στο Ηνωμένο Βασίλειο της Αγγλίας, στη Γερμανία, στην Τσεχία, η πιστοποίηση της γνώσης των ξένων γλωσσών γίνεται από κρατικούς φορείς. Σε ευρωπαϊκό επίπεδο υπάρχει πληθώρα επισήμων πιστοποιητικών γλωσσομάθειας, που άλλωστε βρίσκονται και σε μία ανταγωνιστική σχέση μεταξύ τους. Η χώρα μας σήμερα είναι η μοναδική στην Ευρώπη με αυτό το απαράδεκτο καθεστώς της πιστοποίησης της γλωσσομάθειας από ξένα κέντρα. 

Οι διατάξεις του νομοσχεδίου δεν αναφέρονται στις σπουδές των ξένων γλωσσών. Αυτό είναι ένα άλλο κεφάλαιο. Αναφέρονται μόνο στην πιστοποίηση της γνώσης της ξένης γλώσσας. Και το πιστοποιητικό της γλωσσομάθειας που χορηγείται δεν αναφέρεται με τις διατάξεις του νομοσχεδίου σε επαγγελματικά δικαιώματα ή και σε δικαιώματα του κατόχου για διδασκαλία ξένων γλωσσών. Γιατί και αυτό είναι ένα άλλο κεφάλαιο. 'Ισως χρειασθεί να συζητήσουμε κατ' άρθρον πόσο θα μπορούσαμε εδώ να προεκτείνουμε αυτές τις διατάξεις σ' αυτήν την ισχύ. 

'Ετσι το νομοσχέδιο είναι ένα πλαίσιο διατάξεων που στοχεύουν ένα υψηλού κύρους κρατικό πιστοποιητικό γλωσσομάθειας ανταγωνιστικό στη διεθνή αγορά, αφού θα χορηγείται με απόλυτα αδιάβλητες διαδικασίες. Γι' αυτό ακριβώς ψηφίζουμε το νομοσχέδιο, το οποίο μάλιστα πρέπει να ψηφισθεί ομόφωνα, αφού αφορά μία θεσμοθέτηση στην οποία όλοι συμφωνούμε και αποτελεί μία μεταρρύθμιση που όλοι θέλουμε. Σε ορισμένες ίσως αναδιατυπώσεις όμως στα άρθρα, θα αναφερθούμε στην κατ' άρθρο συζήτηση στην αυριανή μας συνεδρίαση. 'Ομως μερικές παρατηρήσεις επί της αρχής πρέπει να γίνουν για να ληφθούν υπόψη από την Κυβέρνηση. 

(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος της Βουλής κ. ΠΑΝΑΓΙΩΤΗΣ Ν. ΚΡΗΤΙΚΟΣ) 

Στην παράγραφο 2 του άρθρου 1 το πιστοποιητικό να πιστοποιεί γνώση ξένης γλώσσας σε τρία επίπεδα, κύριε Υπουργέ, σε στοιχειώδες, μέσο και ανώτερο επίπεδο. Ακριβώς για να υπάρξει μία δυνατότητα ανταγωνισμού με τα πιστοποιητικά που χορηγούνται ήδη από τα ξένα κέντρα της αλλοδαπής. 'Ετσι το κρατικό πιστοιποιητικό γλωσσομάθειας να έχει την ίδια δυνατότητα ανταγωνιστικότητας. 

Στην παράγραφο 1 του άρθρου 2, για τις εξετάσεις, πρέπει να διενεργούνται δύο φορες το χρόνο και μάλιστα κατά τις περιόδους του Νοεμβρίου και του Μαρτίου. Και θα ήταν σκόπιμο αυτό να αποσαφηνισθεί στην αντίστοιχη διάταξη. 

Στην παράγραφο 3 του άρθρου 2 το χρηματικό παράβολο θα πρέπει να είναι χαμηλότερο εκείνων που απαιτούνται από τα ξένα ιδρύματα. 

Σχετικά με την επιτροπή των εξετάσεων. Αναντίρρητα πρέπει να είναι μιά επιτροπή υψηλού επιπέδου με διαδικασίες λειτουργίας απόλυτης διαφάνειας και αδιάβλητης εξέτασης. Πρέπει να είναι μία επιτροπή που θα γίνει κοινά αποδεκτή, έτσι ώστε οι διατάξεις των παραγράφων του άρθρου 3 που ρυθμίζουν αυτά τα ζητήματα που κινούνται προς αυτήν την κατεύθυνση, να έχουν την ομόφωνη στήριξη όλου του Σώματος. 

Η διοικητική υποδομή και η ειδική υπηρεσία, που προβλέπει η σχετική διάταξη του άρθρου 3 είναι το δεύτερο μεγάλο ζήτημα. Γι'αυτό τα προεδρικά διατάγματα ή οι υπουργικές αποφάσεις, που θα εκδοθούν, πρέπει να αντιμετωπίζουν έγκαιρα, αλλά και έγκυρα αυτό το ζήτημα. 

Η ποιότητα των εξετάσεων είναι το σημαντικότερο ζήτημα, αλλά αυτό ουσιαστικά δεν είναι πρόβλημα της νομοθέτησης. Είναι ένα ζήτημα στο οποίο θα κριθούν η Κυβέρνηση και το Υπουργείο Παιδείας μετά τη λειτουργία του θεσμού, μία λειτουργία η οποία πρέπει να ενεργοποιηθεί άμεσα μέσα στο επόμενο ακαδημαϊκό έτος. Από αυτήν την ποιότητα των εξετάσεων, θα κριθεί το κύρος του πιστοποιητικού και η ανταγωνιστικότητά του με τα άλλα πιστοποιητικά που χορηγούνται από τα ξένα κέντρα σύμφωνα με τις διεθνείς συμβάσεις που έχουν υπογραφεί και ισχύουν για τη χώρα μας. Αυτήν την ποιότητα του πιστοποιητικού και τη βιωσιμότητα του θεσμού που νομοθετούμε έχει ευθύνη το Υπουργείο Παιδείας να κατοχυρώσει απόλυτα. 

Οι λοιπές διατάξεις του νομοσχεδίου έρχονται να συμπληρώσουν και να ολοκληρώσουν τη λειτουργία της εκπαιδευτικής μεταρρύθμισης. Ακριβώς γι'αυτό τις ψηφίζουμε με τις παρατηρήσεις που θα κάνουμε στην κατ'άρθρο συζήτηση, επειδή πιστεύουμε ότι αυτή η μεταρρύθμιση της παιδείας στη χώρα μας είναι πρώτη και αναγκαία προϋπόθεση για την προοπτική της κοινωνίας μας και του έθνους μας στην Ευρωπαϊκή 'Ενωση στον επόμενο αιώνα. Πρέπει όμως να προσθέσουμε ότι πρέπει να προχωρήσουμε έγκαιρα και στις άλλες μεταρρυθμίσεις στους χώρους της Δημόσιας Διοίκησης της υγείας της κοινωνικής ασφάλισης, έτσι ώστε ο πολίτης αυτής της χώρας να μην είναι υπήκοος, αλλά να δικαιούται όλα εκείνα που του οφείλει, μετά την παιδεία, μια ευνομούμενη πολιτεία. Σας ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Παναγιώτης Ν. Κρητικός): Ο εισηγητής της Νέας Δημοκρατίας κ. Σκανδαλάκης έχει το λόγο. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Πρόεδρε, κύριοι συνάδελφοι, το παρόν νομοσχέδιο δυστυχώς διακρίνεται από τα ίδια στοιχεία από τα οποία διακρίθηκε η εκπαιδευτική μεταρρύθμιση, δηλαδή, από βιασύνη και από πρωτοφανή προχειρότητα. Με καθυστέρηση πολλών ετών και κάτω από την πίεση της Αντιπολίτευσης και των ενδιαφερομένων φορέων αναγκαστήκατε να φέρετε προς ψήφιση το παρόν νομοσχέδιο, όχι για να επιλύσετε μερικώς το πρόβλημα, αλλά για να παραπλανήσετε σε ορισμένα σημεία τον ελληνικό λαό. 

Από τις αρχές του 1999 η Νέα Δημοκρατία με ερώτησή της ζητούσε να δοθεί λύση στην απαράδεκτη κατάσταση που επικρατούσε στην πιστοποίηση της γλωσσομάθειας. Τότε το Υπουργείο Παιδείας απάντησε, ότι έχει καταρτισθεί σχέδιο νόμου το οποίο θα καθιέρωνε έναν οργανισμό δημοσίων εκπαιδευτηρίων ευρωπαϊκών γλωσσών. Αλήθεια τι έγινε, κύριε Υπουργέ; Γιατί απερρίφθη ως ιδέα αυτός ο οργανισμός; Υπήρχαν αντιδράσεις από ξένους φορείς που σας ανάγκασαν να πάρετε πίσω αυτό το σχέδιο νόμου που είχατε έτοιμο; 

Απαντήσατε σε εκείνην την ερώτηση ότι η χώρα μας έχει υπογράψει μορφωτικές συμβάσεις με την Αγγλία, τη Γερμανία, την Ιταλία, τις Η.Π.Α. και όλα αυτά γίνονται με συμβάσεις. Αυτό το ξέρουμε.'Ομως προσπαθήσατε εσείς να κάνετε κάποια ανάλογη σύμβαση με αυτά τα κράτη ούτως ώστε να αναβαθμισθεί η Ελλάδα και η γλώσσα μας να διαδοθεί όπως κάνουν τα άλλα κράτη; 

Κύριε Υπουργέ, πείτε στον ελληνικό λαό ότι oι συμβάσεις αυτές που έχουμε υπογράψει με τις άλλες χώρες είναι ετεροβαρείς. Νομίζω ότι σε αυτήν την κατεύθυνση πρέπει να κινηθείτε και να το κάνουμε όλοι. Με αυτό το νομοσχέδιο προσπαθείτε να συντηρήσετε, θα έλεγα εγώ, το υφιστάμενο και απαράδεκτο καθεστώς, που υπάρχει. 

Η Νέα Δημοκρατία, πιστεύοντας ότι και στην Ελλάδα θα πρέπει να εφαρμοσθεί αυτό που εφαρμόστηκε και στα άλλα ευρωπαϊκά κράτη, είναι κατ' αρχήν υπέρ της θέσπισης αυτού του τίτλου. 'Ομως, πιστεύουμε ότι ο σεβασμός της πολιτείας ως προς τις μορφωτικές συνθήκες που έχουν συναφθεί μέχρι σήμερα, με τα αντίστοιχα ινστιτούτα που σχεδιάζουν και πραγματοποιούν κάθε χρόνο σε συνεργασία με τα ξένα πανεπιστήμια διαγωνισμούς σε πανελλήνια κλίμακα, για την απόκτηση σχετικών τίτλων πιστοποίησης γλωσσομάθειας δεν μπορεί και δεν πρέπει να αποτελούν ανασταλτικό παράγοντα απέναντι σε κάθε θεμιτό που έχει δικαίωμα η χώρα μας, δηλαδή, να εκδίδει η ίδια κάποιο κρατικό πιστοποιητικό γλωσσομάθειας. Αυτή είναι η ουσία του θέματος που πρέπει να δούμε. Πού θα χρησιμοποιηθεί αυτό το πιστοποιητικό κύριε Υπουργέ; Θα αναγνωρίζεται μόνο από το ελληνικό κράτος ή και από τα άλλα κράτη; Θεσμοθετείται ένα πιστοποιητικό, ο μαθητής θα πληρώνει κάποιο ποσό γύρω στις τριάντα πέντε χιλιάδες (35.000) δραχμές. Αυτό το πιστοποιητικό τι θα αντιπροσωπεύει; Μια κορνίζα στον τοίχο του σπιτιού του; 

Πάντως θα πρέπει να υπάρξει μια εξομοίωση των ελληνικών πιστοποιητικών με αυτά που δίνουν τα ξένα ινστιτούτα. Σε αυτό ελπίζω να μην διαφωνούμε. Γιατί να μην έχει κάποια βαρύτητα; Δυστυχώς δεν ξέρουμε τίποτε. Αν δεν έχει κάποια βαρύτητα γιατί να πάει το ελληνόπουλο να δώσει αυτές τις εξετάσεις; 

Υποτίθεται ότι με το παρόν νομοσχέδιο ερχόμαστε να καλύψουμε μια απαίτηση, ένα αίτημα και των Ελλήνων αλλά και του κλάδου των κέντρων ξένων γλωσσών, δηλαδή, να ικανοποιήσουμε ένα εκατομμύριο σπουδαστές και οκτώ χιλιάδες περίπου κέντρων ξένων γλωσσών που το είχαν σαν αίτημα και γενικότερα την νεολαία μας που μια δυό φορές το χρόνο καταφεύγει στα ξένα κέντρα είτε λέγεται Ελληνοβρεττανικό είτε Ελληνοαμερικανικό είτε Ελληνογερμανική για να πάρουν αυτό το πιστοποιητικό. Το κάνουμε αυτό ακόμη για να σταματήσει και η εξαγωγή ενός μεγάλου ποσού συναλλάγματος. Αντί για όλα αυτά το μόνο που φέρνετε προς ψήφιση είναι ασάφειες και αβεβαιότητα, όπως κάνετε σαν Κυβέρνηση σε όλα τα θέματα. Κάνετε ένα δειλό μικρό και άτολμο βήμα και ο μόνος χαμένος σε αυτήν την ιστορία είναι ο 'Ελληνας. Αυτό γιατί θα αναγκασθεί να δίνει εξετάσεις το παιδί του και για τα δύο πιστοποιητικά, ενώ θα μπορούσε να είχε βαρύτητα το ελληνικό και να μη χρειαζόταν να πάνε για τα ξένα. 

Κυρίες και κύριοι συνάδελφοι, πραγματικά το παρόν νομοσχέδιο θα μπορούσα να το ονομάσω, δίχως να προξενήσω αναταραχή, πιστοποιητικό κυβερνητικής ασάφειας και άλλες πονηρές διατάξεις. Και θα πω τι εννοώ πονηρές διατάξεις. 

Ας ξεκινήσουμε από τις ασάφειες. 

Πόσες και ποιες θα είναι αυτές οι ξένες γλώσσες, δεν μας το δίνετε. Το επταμελές συμβούλιο θα είναι σταθερό, άσχετα με τον αριθμό των ξένων γλωσσών; 'Εχετε πει ότι κάθε γλώσσα θα έχει δύο καθηγητές. Τέσσερις γλώσσες που θα βάλουμε, είναι οκτώ μέλη για το συμβούλιο. Εμείς έχουμε επτά. Εάν αυξηθούν οι γλώσσες, θα αυξήσετε και το διοικητικό συμβούλιο ή όχι; 

Πόσες φορές το χρόνο θα γίνονται εξετάσεις; Αναφέρετε τουλάχιστον μία φορά. Μία φορά, δύο, τρεις; Θα πρέπει να το δούμε. 

Πώς θα ελέγχονται οι εξετάσεις αυτές; Δεν θα πρέπει οι εξεταστές να έχουν κάποιο πτυχίο, κάποια εμπειρία; Δεν το αναφέρουμε αυτό. Δεν θα πρέπει να καθορίσουμε τα προσόντα τους; Είναι δυνατόν να δίνουμε πιστοποιητικό χωρίς εξετάσεις σε κατόχους μεταπτυχιακών τίτλων σπουδών ή διδακτορικού που φοίτησαν για ένα χρόνο σε κάποιο ίδρυμα τριτοβάθμιας εκπαίδευσης; 

Σας ανέφερα πολλά παραδείγματα στην επιτροπή, ότι υπάρχουν άνθρωποι οι οποίοι πήγαν για ένα χρόνο για μία εξειδίκευση ενός αντικειμένου σε κάποιο εργαστήριο και σε αυτούς θα δώσουμε ένα πιστοποιητικό. Το πιστοποιητικό πλήρους γνώσης μιας γλώσσας θα επιτρέπει στον κάτοχό του να διδάξει στη γλώσσα αυτή; Λέτε όχι σήμερα. Αύριο, όμως, αν πείτε ναι και βγάλουμε εξήντα χιλιάδες πτυχιούχους κατόχους του πιστοποιητικού, τι θα γίνει στην ελληνική αγορά; Και αν όχι, με ποια διαδικασία θα μπορεί κάποιος να αποκτά αυτήν τη δυνατότητα; Θα πρέπει πάλι να καταφεύγει σε κάποιο ξένο ινστιτούτο; Πώς θα εξασφαλιστεί το αδιάβλητο της εξεταστικής επιτροπής; Θα πρέπει να εξασφαλίσουμε την αντικειμενικότητα της επιτροπής, εάν θέλουμε ο νέος θεσμός να αποκτήσει κύρος. Γιατί δεν προχωράμε σε συστήματα εξειδικευμένα με ηλεκτρονικούς υπολογιστές, όπως είναι σε όλον τον κόσμο, ούτως ώστε και να υπάρχει αδιάβλητο και κατ'ευθείαν το αποτέλεσμα να το έχει ο εξεταζόμενος δίχως να έχει την αμφιβολία ότι αδικήθηκε ή κάποιος άλλος πήρε κάποιους πόντους παραπάνω; 

Στην Κεντρική Εξεταστική Επιτροπή έχουμε προτείνει να μετέχει και ένας εκπρόσωπος της Πανελλήνιας Ομοσπονδίας Ιδιοκτητών Φροντιστηρίων Ξένων Γλωσσών. Γιατί τους παραγκωνίζουμε; Γιατί τους αγνοούμε; Πιστεύω ότι αυτοί μέχρι σήμερα έχουν σηκώσει το βάρος και έχουν κάποια εμπειρία. Μέχρι σήμερα κάνουν αυτοί τις εξετάσεις και μάλιστα είπαν ότι είναι διατεθειμένοι να βοηθήσουν και να παραιτηθούν από αυτές τις εξετάσεις που έκαναν μέχρι σήμερα. 

Επίσης αγνοείτε την πανεπιστημιακή κοινότητα, που έχει ήδη ξενόγλωσσα τμήματα και χορηγεί ήδη πτυχία. Θεωρείτε πως τίποτα δεν θα χρησιμεύσει αυτή η κοινότητα στις γνώσεις. 

'Ενα άλλο θέμα είναι αν θα πρέπει να γίνονται ξεχωριστά οι εξετάσεις. Το είπαμε, αλλά και αυτό δεν το βλέπω στο νομοσχέδιο. Δηλαδή θα γίνονται δύο ξεχωριστές εξετάσεις ή κάποιος βαθμός όριο θα είναι για μερικούς οι οποίοι θα παίρνουν το άλφα πτυχίο, το άλφα πιστοποιητικό και οι υπόλοιποι οι οποίοι δεν θα έχουν κάποια υψηλή βαθμολογία θα παίρνουν το δεύτερο; 

Επίσης ένα άλλο θέμα είναι το εξής: Είναι δυνατόν να πιστεύετε πως με ένα διαγωνισμό θα μπορεί να καθιερωθεί η επάρκεια, η πλήρης γνώση ή η μερική γνώση; 

'Ενα άλλο θέμα το οποίο ήθελα να πω είναι ότι διδάσκονται οι μαθητές στο σχολείο, στο δημοτικό, στο γυμνάσιο, στο λύκειο μία ξένη γλώσσα. Εφόσον όλα αυτά τα χρόνια τους εκπαιδεύουμε εμείς, όταν τελειώνουν, θα πηγαίνουν και αυτοί να πάρουν το πιστοποιητικό ή θα έχουν κάποια γνώση για την οποία θα τους δίνουμε κάποιο πιστοποιητικό; Διαφορετικά όλες αυτές οι εξετάσεις που δίνουν κάθε χρόνο στο γυμνάσιο σε τι αντιστοιχούν; 

Για τη βαθμολογία, είπαμε και συμφώνησα και εγώ και σαν πανεπιστημιακός ότι ο δείκτης πρέπει να μπει ψηλά στις εξετάσεις, αλλά εσείς το δείκτη προσπαθείτε να τον βάλετε ψηλότερα από τα άλλα ινστιτούτα, με αντίκρυσμα το πιστοποιητικό να είναι χαμηλότερο από τα άλλα. Βάλτε το δείκτη ψηλά, αλλά βάλτε και ψηλά αυτό το πιστοποιητικό, το οποίο σκέπτεστε να δώσετε. 

Κύριε Πρόεδρε, κυρίες και κύριοι συνάδελφοι, αυτά τα παραπάνω, νομίζω ότι θα πρέπει να τα διασαφηνίσουμε, αν θέλουμε το πιστοποιητικό που θεσμοθετούμε, να έχει κάποια αξία. 

Τελειώνοντας με τις ασάφειες, που αποτελεί για μένα κύριο αίτημα η αποσαφήνισή τους εδώ και απειλούν να πνίξουν στη γέννησή του αυτό το πιστοποιητικό, θα ασχοληθώ με τις άλλες διατάξεις, τις οποίες ανέφερα σαν λίγο πονηρές. 'Ηλθατε με το νομοσχέδιο και αποσύρατε δύο διατάξεις. Θα έπρεπε να τις συζητήσουμε εδώ, να δούμε τι γίνεται με τους καθηγητές. Για το θέμα των μεταγραφών, επίσης, είπατε ότι έχετε κάποια τροπολογία, την οποία θα συζητήσουμε. 

Θα ήθελα να ξεκινήσω με τις ρυθμίσεις της παραγράφου 12 του άρθρου 6, διότι πιστεύω ότι μ' αυτές δεν ψαλιδίζετε απλά τις αρμοδιότητες του Οργανισμού Εκδόσεως Διδακτικών Βιβλίων, αλλά ξεκινάτε σιγά-σιγά το ξήλωμα της δωρεάν παιδείας. 

Θα είμαι σαφέστερος σ' αυτό. Τι πραγματικά σας οδήγησε σ' αυτήν τη διάταξη; Δεν δουλεύει καλά ο οργανισμός; Αν όχι ή αν ναι, γιατί δεν τον έχετε καταγγείλει ή γιατί δεν τον έχετε καταργήσει; Γιατί τον αφήνετε να λειτουργεί με νομοθετικό πλαίσιο του 1937; Υπάρχουν οικονομικά σκάνδαλα στον Οργανισμό ή μήπως υπάρχει κομματική απειθαρχία; 

Εξ όσων γνωρίζω, πρόκειται για έναν ολιγομελή Οργανισμό, που μέχρι σήμερα ιδιαίτερα, αν λάβουμε υπόψη ότι τα άτομα συνεχώς μειώνονται, νομίζω ότι είναι γύρω στα εκατόν πενήντα άτομα, τα κατάφερε πολύ καλά. 'Ισως δεν τα κατάφερε άριστα, αλλά πάντως τα κατάφερε πολύ καλά. 

Πρόκειται για έναν οργανισμό που εκδίδει κάθε χρόνο επτακόσιους τίτλους σε σαράντα εκατομμύρια αντίτυπα με μέσο κόστος διακόσια σαράντα δραχμές το βιβλίο και που διανέμει έγκυρα στην Ελλάδα και σε όλες τις Ηπείρους, όπου υπάρχουν ομογενείς 'Ελληνες, τα βιβλία. 

Παρόλα αυτά έρχεσθε εσείς και ψαλιδίζετε τις αρμοδιότητες αυτού του οργανισμού, γιατί πρώτον, αναθέτετε με αδιαφανείς διαδικασίες όλες τις εκδοτικές εργασίες των βιβλίων της εκπαίδευσης σε άλλους, δηλαδή, αναθέτετε σε άλλους την εκτύπωση και τη βιβλιοδεσία κάποιων βιβλίων. Γιατί το κάνετε αυτό; 

Δεύτερον, αφαιρείτε από τον Οργανισμό την έκδοση και διανομή των βιβλίων της μη υποχρεωτικής εκπαίδευσης. 'Εχετε αναλογιστεί τις συνέπειες αυτών των πράξεων; Κατά τη δική μου αντίληψη, θα συμβούν τα παρακάτω και θα ήθελα να δώσουν ιδιαίτερη προσοχή οι κύριοι συνάδελφοι του ΠΑΣΟΚ. 

Πρώτον, εφόσον ουσιαστικά καταργούνται οι διατάξεις του άρθρου 60 του ν. 1566/85, που αφορούν την έκδοση και δωρεάν διανομή από τον Οργανισμό των σχολικών βιβλίων και δεν αντικαθίστανται από μία διάταξη, στην οποία να αναφέρεται ρητά ότι θα διανέμονται πάλι δωρεάν, ανοίγετε τη διαδικασία συμμετοχής των μαθητών στο κόστος αποκτήσεως των σχολικών βιβλίων. 

Απ' ό,τι άκουσα, θα δώσετε στις Σχολικές Επιτροπές δύο εκατομμύρια. Θα φθάσουν, όταν θα πάνε στο ελεύθερο εμπόριο να αγοράσουν σχολικά βιβλία; Θα αυξηθούν οι τιμές των σχολικών βιβλίων, με αποτέλεσμα να χρεωθούν οι μαθητές και να επιβαρυνθεί το κοινωνικό σύνολο. 

Ενδεικτικά θα σας αναφέρω ότι στην πρώτη δημοτικού στοιχίζουν εννιακόσιες έξι (906) δραχμές όλα τα βιβλία του μαθητή. 'Οταν θα πάει κάποιος να αγοράσει τα ίδια βιβλία στο εμπόριο, τα οποία θα τα προμήθευε ο Οργανισμός και με ειδικό τιμολόγιο, κοστίζουν δύο χιλιάδες οκτακόσιες ογδόντα (2.880) δραχμές. Στην πρώτη γυμνασίου κοστίζουν όλα τα βιβλία τρεις χιλιάδες τριακόσιες σαράντα οκτώ (3.348) δραχμές, ενώ για το μαθητή του ιδιωτικού σχολείου στοιχίζουν δέκα χιλιάδες πεντακόσιες εξήντα (10.560) δραχμές. 

Αν λοιπόν αυτό γίνει, διότι δεν θα υπάρξει έγκαιρη παράδοση των βιβλίων και καταφύγουν στα βιβλιοπωλεία, θα έχουμε ένα τεράστιο κόστος. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Η διάταξη δεν λέει αυτό. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Δεν λέει αυτό, αλλά τα αφαιρείτε. Τα έχετε δώσει σε κάποιον άλλον οργανισμό. Ο οργανισμός αυτός δεν θα τα δώσει τα βιβλία; Με τι κόστος θα τα δώσει; Με το ίδιο κόστος; Αυτό ρωτάω. 

Αν τώρα έχουμε τεράστιες διαφορές εδώ, αντιλαμβάνεσθε τι θα γίνει αν η έκδοση περάσει στο ελεύθερο εμπόριο σιγά σιγά. Ποιος θα κληθεί να πληρώσει το επιπλέον κόστος τώρα; Το κράτος ή ο πολίτης; Γιατί θα υπάρξει κάποια αύξηση κόστους. 

Τρίτον, στην προσπάθειά σας να δώσετε αναθέσεις σε διάφορους, θα οδηγήσετε σε μαρασμό πεντακόσιες περίπου μικρομεσαίες επιχειρήσεις, που συνεργάζονται σήμερα με τον Οργανισμό από την ίδρυσή του. Ο κύκλος των εργασιών τους θα συρρικνωθεί, με αποτέλεσμα οκτώ χιλιάδες εργαζόμενοι, που δουλεύουν γύρω από τον Οργανισμό να βρεθούν σε αδιέξοδο. 

Είναι βέβαιο ότι τα παιδιά, κύριε Υπουργέ -και θα είμαστε πάλι εδώ- το 2000 δεν θα πάρουν βιβλία έγκυρα και το γνωρίζετε. Μάλιστα σε ορισμένες τάξεις ή σε ορισμένα ιδρύματα η πρώτη ύλη θα σταθεί με ίντερνετ απ' ό,τι άκουσα. 

Για όλα αυτά, λοιπόν, νομίζω ότι θα πρέπει να αποσύρουμε την παράγραφο 12 του άρθρου 6, ούτως ώστε να μην προκληθεί αναστάτωση και μία επιτροπή με τους ενδιαφερόμενους φορείς να αναζητήσουν το πνευματικό και υλικό συμφέρον των μαθητών με βάση αυτό να νομοθετήσουμε. Γιατί αύριο, κύριε Υπουργέ, αν ανατεθούν η Ιστορία και τα Θρησκευτικά σε κάποιον, ο οποίος έχει διάφορα προβλήματα ως προς τον φιλελληνισμό του ή ως προς το θρησκευτικό του καθήκον, δεν ξέρω τι βιβλία θα δώσει. 

Μια άλλη διάταξη, την οποία αποσύρατε, είναι η διάταξη, που αποτελεί αίτημα της ΟΙΕΛΕ αλλά και κάποιων κομμάτων της Αντιπολιτεύσεως. Γιατί αλήθεια, κύριε Υπουργέ, αποσύρατε αυτήν τη διάταξη; Παρ' ότι οι εκπρόσωποι των εκπαιδευτικών ιδιωτικής εκπαίδευσης απείλησαν με κινητοποιήσεις, αν δεν τους ικανοποιήσετε τα αιτήματα, εσείς την αποσύρατε. Προσπαθείτε μήπως το Σεπτέμβριο να υπάρξει και μία απορρύθμιση στην εκπαίδευση στα ιδιωτικά σχολεία; Πιστεύω ότι πραγματικά κάτι τέτοιο θα πρέπει να το δείτε με μεγάλο προβληματισμό. 

Επιβάλλεται, λοιπόν, να επαναφέρετε τη διάταξη που αποσύρατε ή να κάνετε δεκτή κάποια τροπολογία, την οποία σχεδόν Βουλευτές απ' όλα τα κόμματα έχουν υπογράψει. 

Τώρα, σχετικά με το πρόγραμμα της επιμόρφωσης. Θα πρέπει να ορίζεται, κύριε Υπουργέ, κάποιο ποσοστό από κάθε σχολείο και να το γνωρίζουν οι ενδιαφερόμενοι στο τέλος της σχολικής χρονιάς, ούτως ώστε τα σχολεία να μπορούν να λειτουργήσουν σωστά την επόμενη. Μη γίνεται αυτό στο μέσο της σχολικής περιόδου, σ' ένα σχολείο με κάποια αναλογία, η οποία θα είναι υψηλή, ανάλογα με τους διδάσκοντες. Αυτό και για τα ιδιωτικά και για τα δημόσια. 

Κύριε Πρόεδρε, κυρίες και κύριοι συνάδελφοι, εμείς είμαστε αυτοί που πιέσαμε, ώστε να δοθεί κάποια λύση στο θέμα του πιστοποιητικού γλωσσομάθειας. Εσείς αντί γι' αυτό φέρατε ένα νομοσχέδιο, το οποίο έχει ασάφειες, τις οποίες και στην επιτροπή επάνω είπαμε να τις διευκρινίσετε, αλλά δυστυχώς δεν δώσατε διευκρινίσεις. 'Εχουμε συνηθίσει πλέον να σας βλέπουμε να προχωράτε με δειλά βήματα, αλλά θα πρέπει κάποτε να νομοθετήσουμε ένα νομοσχέδιο σωστό για την παιδεία και θα πρέπει να ξεκινήσουμε ίσως και απ' αυτό. Θα πρέπει να σταματήσουν οι πρόχειροι σχεδιασμοί. 

Κύριε Υπουργέ, δυστυχώς αυτά συμβαίνουν γενικότερα στο χώρο της παιδείας. Προς επικύρωση των λόγων μου, θα αναφέρω και ένα άλλο παράδειγμα, για να πω ότι ορισμένες φορές ίσως δεν νομοθετούμε ή δεν λέμε σωστά πράγματα. Μου δίνεται η ευκαιρία απ' αυτό το Βήμα να σας αναφέρω ότι στην προγραμματισμένη ίδρυση των νέων τμημάτων ΤΕΙ Καλαμάτας, είχαμε πει να γίνουν δύο τμήματα στη Σπάρτη. Κλέβω χρόνο από το χρόνο του νομοσχεδίου, αλλά πρόκειται για ένα θέμα, το οποίο καίει. Στη γενική συνέλευση των ΤΕΙ Καλαμάτας αποφάσισαν να γίνουν δύο τμήματα ΤΕΙ στη Σπάρτη. Δυστυχώς, ενώ το Υπουργείο Παιδείας τα ενέταξε στους καταλόγους προς ίδρυση ΤΕΙ, δεν ξέρω ποιες κομματικές ίντριγκες στην Καλαμάτα από Βουλευτές, όπως έχω καταγγελίες, προσπαθούν να σταματήσουν αυτήν την προσπάθεια. Θέλω να το δείτε, κύριε Υπουργέ, με ιδιαίτερη ευαισθησία, διότι σε επίκαιρες ερωτήσεις και σε ερωτήσεις που κατέθεσα στη Βουλή, δεν πήρε απαντήσεις. 

Κύριε Πρόεδρε, κυρίες και κύριοι συνάδελφοι, όπως προείπα το παρόν νομοσχέδιο έχει ασάφειες και προσπαθεί ίσως να ανοίξει κερκόπορτες. Είναι ένα άτολμο βήμα συμβιβασμού. Εμείς θα ψηφίσουμε αυτό το άτολμο βήμα σας με μία μόνο σκέψη, ότι πολύ σύντομα η κυβέρνηση της Νέας Δημοκρατίας θα έχει τη δυνατότητα να θεσμοθετήσει αυτά που εσείς αποφύγατε μέχρι σήμερα. Πολύ σύντομα πιστεύω ότι η Νέα Δημοκρατία θα έχει τη δυνατότητα να διορθώσει αυτές τις ασάφειες και να δώσει τις λύσεις, που ο ελληνικός λαός επιθυμεί. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Ν. Κρητικός): Ο Κοινοβουλευτικός Εκπρόσωπος του Κομμουνιστικού Κόμματος Ελλάδος κ. Νικόλαος Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε. 

Κύριοι Βουλευτές, συζητάμε ένα νομοσχέδιο, που για τον εισηγητή της Πλειοψηφίας αποτελεί ολοκλήρωση της εκπαιδευτικής μεταρρύθμισης σε εισαγωγικά. Και μόνο απ' αυτό το γεγονός, ότι δηλαδή αποτελεί ολοκλήρωση της ταξικής εκπαιδευτικής μεταρρύθμισης, που επιβάλλει η Κυβέρνηση στον ελληνικό λαό, δημιουργεί, κατά την άποψή μας, σε κάθε προοδευτικό πολίτη και πολύ περισσότερο στο Κομμουνιστικό Κόμμα Ελλάδας, τη διάθεση της αντίδρασης, της απόρριψης και της ανατροπής του. Και να είσθε βέβαιοι, κύριοι της Κυβέρνησης, πως τέτοια διάθεση υπάρχει σήμερα στη συντριπτική πλειοψηφία του ελληνικού λαού και ιδιαίτερα στην εκπαιδευτική κοινότητα για το ν.2525. 

Κύριε Πρόεδρε, με αφορμή το νομοσχέδιο για το κρατικό πιστοποιητικό γλωσσομάθειας η Κυβέρνηση φέρνει διατάξεις, ορισμένες από τις οποίες σηματοδοτούν ιδιαίτερα ανησυχητικές αρνητικές εξελίξεις στο χώρο της παιδείας και ιδιαίτερα με το άρθρο 6 του νομοσχεδίου και θα σταθώ ιδιαίτερα στο πρόβλημα, που έχει σχέση με την προμήθεια και διάθεση των σχολικών βιβλίων, για να μην το πω στο τέλος και δεν με φτάσει ο χρόνος, γιατί το θεωρούμε πάρα πολύ σημαντικό. 

Θα ήθελα όμως, πριν μπω στην ουσία του θέματος, να κάνω μία παρατήρηση στον εισηγητή της Νέας Δημοκρατίας, ο οποίος κόπτεται σήμερα για την κατάργηση της δωρεάν προμήθειας των σχολικών βιβλίων, όταν πιστεύει σε αυτήν την ελεύθερη αγορά, όταν τελικά κυνηγάει την Κυβέρνηση να εφαρμόσει πολύ πιο γρήγορα τις αποφάσεις, που έρχονται από την αντιδραστική και ιμπεριαλιστική Ευρωπαϊκή 'Ενωση, όταν τελικά συνηγορεί στην κατάργηση όλων των κεκτημένων των εργαζομένων. 

Επί της ουσίας θα ήθελα να πω ότι με την παράγραφο 12 του άρθρου 6 ανοίγει ο δρόμος για την κατάργηση των δωρεάν βιβλίων και τον άμεσο έλεγχο των σχολικών προγραμμάτων από τους μεγαλοεκδότες, αφού με τη διάταξη καταργείται η ευθύνη του Οργανισμού Εκδοσης και Διάθεσης Βιβλίων, στην έκδοση, κυκλοφορία, αγορά και διάθεση των διδακτικών βιβλίων των σχολείων πρωτοβάθμιας και δευτεροβάθμιας εκπαίδευσης και ανατίθεται η προμήθεια και η διανομή στις σχολικές επιτροπές, που μετατρέπονται σε μεσάζοντες ανάμεσα στους μεγαλεμπόρους και του μαθητές καταναλωτές. 

Προϊμιο, κύριοι Βουλευτές, για το τι θα γίνει με τα σχολικά βιβλία, ήταν ο τσακωμός των εκδοτών για την προμήθεια των σχολικών βιβλιοθηκών. Θα θυμάστε τι είχε γίνει τότε. 'Οπως εκεί επικράτησαν μεγαλοεκδότες, έτσι κι εδώ κάποια μεγάλα συγκροτήματα, γνωστά επί τω πλείστον, θα κερδοσκοπήσουν, αλλά και θα παρέμβουν άμεσα στα προγράμματα των σπουδών. Η όλη ρύθμιση αποτελεί πισωγύρισμα και στις πριν του 1935 συνθήκες, προσαρμοσμένη βέβαια η σημερινή στις νέες συνθήκες των μονοπωλίων, που επιβάλλουν στη δημόσια παιδεία. 'Οσο και αν η Κυβέρνηση ισχυρίζεται ότι δεν καταργείται η δωρεάν παροχή βιβλίων, το γεγονός ότι την έκδοση αναλαμβάνουν οι εκδότες μέσω αυτής της διαδικασίας, που αναφέραμε, θα ανεβάσει το κόστος σε ανυπολόγιστο βαθμό, με αποτέλεσμα η πληρωμή των βιβλίων να είναι πολύ κοντινή. 

Παράλληλα η ευθύνη για την προμήθεια των βιβλίων μετατίθεται στις σχολικές επιτροπές, οι οποίες αρχικά θα επιδοτούνται από το κράτος και θα αναλαμβάνουν ουσιαστικά το ρόλο του μεσάζοντα. Το τι θα γίνει με τις νέες αρμοδιότητες δήθεν στους δήμους είναι γνωστό, όπως και το τι θα γίνει και γι' αυτήν ακριβώς τη διάταξη της διάθεσης των βιβλίων, για το ποιος δηλαδή, κύριοι Βουλευτές, θα πληρώσει τελικά το μάρμαρο. 

Τι έγινε κύριε Υπουργέ, με τη μεταφορά της αρμοδιότητας των κρατικών παιδικών σταθμών στην Τοπική Αυτοδιοίκηση; Τις μετέφερε η Κυβέρνηση χωρίς να μεταφέρει τους αντίστοιχους πόρους και μ'αυτόν τον τρόπο καταργήσατε την δωρεάν προσχολική παιδεία, που λειτουργεί σήμερα σε ανταποδοτική βάση. 

Τι έγινε με τα λειτουργικά έξοδα των σχολείων; Τα φορτώσαμε και αυτά εξ ολοκλήρου στους δήμους. Τι έγινε με τις συντηρήσεις των σχολείων; Να σας πω ορισμένα παραδείγματα από τη Μαγνησία. Για την κάλυψη βασικών αναγκών συντήρησης, μιλάμε για τουαλέτες κλπ., με προϋπολογισμό πεντακόσια εκατομμύρια (500.000.000) δραχμές για τις στοιχειώδεις αυτές ανάγκες για το 1997 δόθηκαν διακόσια τριάντα εκατομμύρια (230.000.000) δραχμές, σε πεντακόσια εκατομμύρια (500.000.000) δραχμές προϋπολογισμό. Το 1998, με τιμές πάλι του προϋπολογισμού του 1997, εκατόν είκοσι πέντε εκατομμύρια (125.000.000) δραχμές, το 1999 εκατόν ενενήντα εκατομμύρια (190.000.000) δραχμές. 'Ολα τα άλλα φορτώθηκαν στην κατατρεγμένη Τοπική Αυτοδιοίκηση, αλλά κατά τα άλλα αναβαθμισμένη από την Κυβέρνηση. Μόνον ο Δήμος Βόλου, κύριοι Βουλευτές, για να εκπληρώσει τις ανάγκες των σχολείων του, έκανε έναν προϋπολογισμό πεντακοσίων εκατομμυρίων (500.000.000) δραχμών και δίνετε για όλον το νομό εκατόν ενενήντα εκατομμύρια (190.000.000) δραχμές. Να, τι θα συμβεί και με τις σχολικές επιτροπές, όταν θα μεταφερθεί η αρμοδιότητα στις σχολικές επιτροπές, άρα στην Τοπική Αυτοδιοίκηση και στους γονείς. Δεν χρειάζεται να πω τι γίνεται με τις κατασκευές, από το πρόγραμμα δημοσίων επενδύσεων, το τι ακριβώς είχε υποσχεθεί η Κυβέρνηση ότι θα δίνει ένα δισεκατομμύριο (1.000.000.000) δραχμές ετησίως και δίνει πεντακόσια εκατομμύρια (500.000.000) δραχμές και έχει ανοίγματα σήμερα και τρέχει και δεν φτάνει η Νομαρχιακή Αυτοδιοίκηση να καλύψει τα κενά των οκτακοσίων εκατομμυρίων (800.000.000) δραχμών. Αυτό ακριβώς δρομολογείται κύριοι Βουλευτές και με τη μεταβίβαση στις σχολικές επιτροπές των βιβλίων. 

Επίσης, η κατεύθυνση ουσιαστικά της κατάργησης δωρεάν παροχής βιβλίων, επιβεβαιώνεται και από το γεγονός του ότι προβλέπεται και η προμήθεια των σχολικών βιβλίων να ενταχθεί στον ΕΠΕΑΕΚ, κάτι που αφήνει ακόμη περισσότερο το ενδεχόμενο ανοικτό όταν λήξει η χρηματοδότηση, το βάρος να πέσει ουσιαστικά στις πλάτες των γονιών. 

Κύριοι Βουλευτές, η κατάργηση ενός βιβλίου και της δωρεάν παροχής του, επιτασσόταν από την έκθεση του ΟΑΣΑ το 1995 στο όνομα της "αποκέντρωσης και του κρατικού συγκεντρωντισμού, της ευελιξίας των προγραμμάτων και σύνδεσής του με τις ανάγκες της αγοράς". Πολύ πριν, είναι γνωστό, ότι με το νόμο Σουφλιά είχε επιχειρηθεί η κατάργηση της δωρεάν διανομής συγγραμμάτων, ξεκινώντας από τα Ανώτατα Εθνικά Ιδρύματα. Η διάταξη αυτή κάτω από την πίεση του φοιτητικού κινήματος έχει ανασταλεί. 'Οσο για το πολλαπλό βιβλίο που αναφέρεται και το νομοσχέδιο και ουσιαστικά ο ν.2525 στην υπόλοιπη εκπαίδευση, είχε γίνει λόγος ήδη από το 1991 όταν κυβέρνηση ήταν η Νέα Δημοκρατία. Τότε το Κ.Κ.Ε. είχε προειδοποιήσει τον ελληνικό λαό ότι με την προπαγάνδα της κυβέρνησης για το κρατικό βιβλίο επιδιώκεται η κατάργηση του κρατικού οργανισμού της προμήθειας και διάθεσης των βιβλίων και η παραχώρησή του στο ιδιωτικό κεφάλαιο. Και τόνιζε, ότι κάτι τέτοιο συνεπάγεται τεράστιο κόστος παραγωγής και διάθεσης του σχολικού βιβλίου που θα πληρώνουν τελικά οι γονείς των μαθητών. Να είστε βέβαιος, κύριε Υπουργέ, πως η ταφόπλακα που πάτε να βάλετε και να εγκαινιάσετε με το νομοσχέδιο αυτό σαν συνέχεια του ν. 2525/97 και την κατάργηση της δωρεάν παροχής σχολικού βιβλίου θα γίνει μπούμεραγκ στην αντιλαϊκή και αντιεκπαιδευτική πολιτική σας. 

Για ακόμη μια φορά θα τονίσουμε και θα επιμείνουμε, η ευθύνη για την έκδοση, κυκλοφορία, αγορά και διάθεση των διδακτικών βιβλίων να ανήκει αποκλειστικά και μόνον στο δημόσιο. Να αναβαθμιστεί από κάθε άποψη και εννοούμε και οικονομική, ο οργανισμός που να εξασφαλίζει και την ποιότητα της διδακτέας ύλης και την επάρκεια και τη δωρεάν διανομή του βιβλίου. 

Κύριοι Βουλευτές, ουσιαστικά με αυτήν τη διάταξη, αλλά και με άλλη που θα αναφέρω, είμαστε βέβαιοι ότι όλο το άρθρο 6 θα πρέπει να αποσυρθεί, γιατί θα βρει η Κυβέρνηση πάρα πολλά μπροστά της. Με τους ανέμους που σπέρνει θα θερίσει θύελλες. 

Συνεχίζοντας με το άρθρο 6, κύριοι Βουλευτές, που το θεωρούμε πολύ πιο σοβαρό από τα άλλα άρθρα του νομοσχεδίου, θα θέλαμε να επισημάνουμε την εμμονή της Κυβέρνησης με τις παραγράφους 2 και 3 να κατοχυρώσει τον ακυρωμένο στη συνείδηση των εκπαιδευτικών και γενικότερα του λαού, διάτρητο διαγωνισμό του ΑΣΕΠ και να μην προχωρήσει στην πλήρωση των κενών οργανικών θέσεων από την επετερίδα, παρά το τεράστιο πρόβλημα που προκαλείται κάθε χρόνο με τα σχολεία, από τις τραγικές ελλείψεις των εκπαιδευτικών, με αποτέλεσμα ως το μέσον της σχολικής χρονιάς που ολοκλήρώνεται συνήθως η πρόσληψη αναπληρωτών να λειτουργούν υποτυπωδώς όλα τα σχολεία. 

Χαρακτηριστικό παράδειγμα η περίπτωση των διόμισι χιλιάδων περίπου κενών θέσεων στα Τεχνικά Επαγγελματικά Εκπαιδευτήρια, όπου η Κυβέρνηση περιμένοντας το διαγωνισμό, συνεχίζει για δεύτερη χρονιά να μην προχωράει σε διαγωνισμούς. Επιβεβαιώνεται δηλαδή αυτό που κατήγγειλαν οι εκπαιδευτικοί, γενικότερα το εκπαιδευτικό κίνημα και με αυτό το νομοσχέδιο και αυτήν τη διάταξη, ότι η Κυβέρνηση συνεχίζει να προχωρά ακάθεκτα στην ολοσχερή αποσύνδεση των πτυχίων των εκπαιδευτικών από το δικαίωμα στην εργασία. 

Ο απόφοιτος παιδαγωγός της καθηγητικής σχολής, που δεν θα πετύχει στον απαράδεκτο διαγωνισμό, δεν θα μπορέσει να εργαστεί ποτέ. Για ακόμα μια φορά το κόμμα μας θα επιμείνει στην επαναφορά του μόνου αντικειμενικού συστήματος πρόσληψης της επετηρίδας για όλους τους εκπαιδευτικούς δημόσιους και ιδιωτικούς. 

Θέση του Κ.Κ.Ε. είναι η πλήρης ισοτιμία στον τρόπο πρόσληψης των εκπαιδευτικών του δημοσίου ή του ιδιωτικού τομέα και της διασφάλισης και διεύρυνσης των εργασιακών δικαιωμάτων των εκπαιδευτικών στην κατεύθυνση της κατάργησης της ιδιωτικής εκπαίδευσης. 

Η θέση μας αυτή είναι αντίθετη τόσο με την κυβερνητική πολιτική, όσο και με τις απαιτήσεις των ιδιοκτητών ιδιωτικών σχολείων οι οποίοι ενδιαφέρονται, όχι μόνο για την επέκταση της δραστηριότητάς τους σε βάρος της δημόσιας εκπαίδευσης, αλλά και για την εξασφάλιση της ασύδοτης κερδοσκοπίας σε βάρος των εργασιακών δικαιωμάτων των εκπαιδευτικών των ιδιωτικών σχολείων. 

Θα ήθελα για λίγο, κύριε Πρόεδρε, να σταθώ στα προβλήματα που έχουν οι εκπαιδευτικοί στην ιδιωτική εκπαίδευση. Το καθεστώς που επικρατεί εκεί είναι απάνθρωπο και εντελώς απαράδεκτο. Κάποιος εκπαιδευτικός το χαρακτήρισε καθεστώς γαλέρας. Είναι πλέον καιρός και μάχεται γι'αυτό το λαϊκό κίνημα και ιδιαίτερα οι εκπαιδευτικοί, σαν υπερώριμο αίτημα μετά από είκοσι δύο χρόνια από τότε που ισχύει ο ν. 682/97 να πάψει να ισχύει το καθεστώς πρόσληψης με δοκιμασία και ριζικά το εργασιακό καθεστώς που κρατά σε ομηρία χιλιάδες εκπαιδευτικούς στον ιδιωτικό τομέα. 

Η τρομοκρατία της απόλυσης, η εκμετάλλευση με παραβίαση του ωραρίου, οι χαμηλοί μισθοί και άλλα είναι στην ημερήσια διάταξη και μάλιστα και με το νόμο. 

Ζητάμε να καταργηθεί το καθεστώς της δοκιμαστικής πρόσληψης που διαιωνίζεται στις περισσότερες περιπτώσεις ή απολύονται για να μην προσληφθούν κανονικά και όποιες προσλήψεις γίνονται, να γίνονται με συμβάσεις αορίστου χρόνου και να προσλαμβάνονται με τις επετηρίδες. Υπάρχει η διαδικασία αν κριθεί ακατάλληλος, όπως ισχυρίζονται οι εκπαιδευτικοί, να απολυθεί και με τη σύμβαση του αορίστου χρόνου. 

Περνώντας στο νομοσχέδιο, κύριοι Βουλευτές, στα πρώτα άρθρα όπως τονίσαμε και κατά τη συζήτηση στην αρμόδια επιτροπή της Βουλής, η θέσπιση του κρατικού πιστοποιητικού γλωσσομάθειας αποτελούσε πάγιο αίτημα της εκπαιδευτικής κοινότητας, προκειμένου να πάψει η μονοπώληση των τίτλων γλωσσομάθειας από τα ξένα κρατικά ιδρύματα, όπως το Βρετανικό Συμβούλιο, το Γαλλικό Ινστιτούτο Γκαίτε και άλλα, που ασκούν πολιτική προπαγάνδας και πολιτιστικής διείσδυσης των μεγάλων ιμπεριαλιστικών κρατών στη χώρα μας. 

Ταυτόχρονα, υπήρξε αίτημα των μικρών και μεσαίων ιδιωτικών φροντιστηρίων ξένων γλωσσών, των οποίων το αντίστοιχο πτυχίο γλωσσομάθειας ΠΑΛΣΟ δεν αναγνωρίζεται από τους δημόσιους φορείς και οργανισμούς, με αποτέλεσμα να βρίσκονται σε υποδεέστερη μοίρα και να πλήττονται από τον ανταγωνισμό. 

Παρ' όλα αυτά ποτέ μέχρι σήμερα δεν είχε υιοθετηθεί από το επίσημο κράτος. Η εσπευσμένη εισαγωγή του θεσμού από τηνΚυβέρνηση οφείλεται στην απαίτηση της Ευρωπαϊκής 'Ενωσης να υπάρξει ανάλογο νομοθετικό πλαίσιο και στη χώρα μας για να τύχει αντίστοιχης χρηματοδότησης από το τρίτο Κοινοτικό Πλαίσιο Στήριξης. 

Σημειώνουμε εδώ παρενθετικά πως η Ευρωπαϊκή 'Ενωση ενδιαφέρεται για την ευρύτερη διάδοση γλωσσών των χωρών του ισχυρού πυρήνα της προκειμένου να διευκολυνθεί η ανάπτυξη της εργασιακής κινητικότητας που θα εξασφαλίσει με επάρκεια φθηνό εργατικό δυναμικό όπου και όποτε οι ανάγκες των μονοπωλίων το απαιτούν. Στο πλαίσιο αυτό το ενδιαφέρον για την γλωσσομάθεια περιορίζεται στην ανάπτυξη γλωσσικών δεξιοτήτων που θα εξυπηρετούν την επικοινωνία μέσα στους εργασιακούς χώρους. Κάθε άλλο παρά φροντίζει για τη γενικότερη μορφωτική ανάπτυξη και καλλιέργεια κάθε λαού μέσα από την εκμάθηση της γλώσσας και του πολιτισμού των άλλων λαών της περιοχής. 

Το νομοσχέδιο που εξετάζουμε επιβεβαιώνει τις παραπάνω διαπιστώσεις. Το κρατικό πιστοποιητικό γλωσσομάθειας θεσμοθετείται ακροτηριασμένο, αποσπασμένο από το περιεχόμενο της γνώσης που έρχεται να διαπιστώσει. Στο νομοσχέδιο παρατίθενται όλες οι κρατικές λεπτομέρειες για τη διαδικασία και τον τύπο των εξετάσεων απόκτησής τους. Κουβέντα όμως δεν γίνεται για το ποιος, πού και τι από την ξένη γλώσσα μαθαίνει. 

Με λίγα λόγια η γνώση τουλάχιστον μιας ξένης γλώσσας για την εποχή μας είναι ένα αναγκαίο μορφωτικό εφόδιο για τον καθένα, θα είναι όμως απαγορευμένη σε όσους δεν διαθέτουν μεγάλο χρηματικό ποσό που απαιτεί η ουσιαστική εκμάθησή της αφού παραμένει τομέας παραδομένος στους ιδιώτες ξένους και ντόπιους μεγαλοφροντιστηριούχους. 

Η διδασκαλία της θα συνεχίσει να είναι μια υποβαθμισμένη λειτουργία που υπηρετώντας την κερδοσκοπία γίνεται με προγράμματα και βιβλία αμφίβολης ποιότητας και από ανθρώπους που συνήθως δεν έχουν το αναγκαίο πανεπιστημιακό επίπεδο γνώσεων για να διδάξουν. 

Ακόμη και σ' αυτό το εντελώς ανεπαρκές και αποσπασμένο περιεχόμενο του νομοσχεδίου μπορεί κανείς να διακρίνει το χαρακτήρα των γνώσεων που το κρατικό πιστοποιητικό γλωσσομάθειας θα πιστοποιεί. Και μόνο το γεγονός ότι οι εξετάσεις θα έχουν τη μορφή της αγγλοαμερικανικής προέλευσης, τεστ πολλαπλής επιλογής κλπ., που μοριοποιούν τη σκέψη κατάλληλων για επιλογή προσωπικό των επιχειρήσεων, όχι όμως και για εκπαιδευτικούς σκοπούς, αποδεικνύει ότι το ζητούμενο είναι απλά και μόνο η απόκτηση ενός είδους επιχειρησιακής εργασιακής γλωσσικής δεξιότητας. 

Κοιτάξτε στην παράγραφο 4 του άρθρου 4 για να δείτε τι ακριβώς λέει και θα το αναφέρω. Αλλά και το γεγονός ότι η επάρκεια διδασκαλίας της ξένης γλώσσας θα εξακολουθεί να μπορεί να αποκτά ο κάθε κάτοχος πιστοποιητικού πλήρους γνώσης χωρίς να έχει σπουδάσει σε πανεπιστήμιο, δείχνει ότι η εκπαίδευση στη γλώσσα θα εξακολουθήσει να είναι υποβαθμισμένη και ελλειμματική. Θα γίνεται από εκπαιδευτές και όχι από εκπαιδευτικούς. Παραδείγματος χάρη στο άρθρο 4 η παράγραφος 3β αναφέρει ότι σαν εξεταστές, βαθμολογητές και αναβαθμολογητές για την εξέταση και βαθμολόγηση ξένης γλώσσας, μπορεί να ορίζονται και υπάλληλοι του δημόσιου τομέα οι οποίοι έχουν αποδεδειγμένη πλήρη γνώση της οικείας ξένης γλώσσας. 

Κατά συνέπεια το κρατικό πιστοποιητικό γλωσσομάθειας δεν θα αποκτήσει το απαιτούμενο κύρος για να ανταγωνιστεί και να υποκαταστήσει τους διάφορους ξένους τίτλους γλωσσομάθειας, όπως θα έπρεπε να είναι ο στόχος αυτού του νομοσχεδίου. 

Απαράδεκτη επίσης θεωρούμε, κύριοι Βουλευτές, τη ρύθμιση που προβλέπει την καταβολή του ποσού του παραβόλου, τριάντα πέντε χιλιάδες, ευκαταφρόνητου ποσού, αν και είναι κατά τι μικρότερο απ' αυτό που δίνουν σήμερα οι νέοι στα ιδιωτικά σχολεία και ξένα ινστιτούτα. 'Ομως λάβετε υπόψη ότι μια οικογένεια φτωχών λαϊκών στρωμάτων που θα θέλει το παιδί της να δώσει εξετάσεις ίσως δεύτερη και τρίτη φορά εξετάσεις πόσα τριανταπεντάρια θα πρέπει να πληρώνει. Εμείς ζητούμε να γίνεται δωρεάν. 

Το ΚΚΕ υποστήριξε ότι η θέσπιση κρατικού πιστοποιητικού γλωσσομάθειας θα ήταν ένα πραγματικά θετικό μέτρο μόνο με την προϋπόθεση ότι θα αποτελούσε την κατάληξη ενός κρατικού συστήματος γλωσσομάθειας δημόσιου και δωρεάν που να αποσκοπεί στη γλωσσική και κατά συνέπεια στην πολιτιστική καλλιέργεια όλων των πολιτών της χώρας μας. 

Στο σύστημα αυτό η εκμάθηση των ξένων γλωσσών θα πρέπει να περνά μέσα από το σχολείο, το πανεπιστήμιο και τα δημόσια κέντρα γλωσσομάθειας. Πυρήνας του συστήματος να είναι το δημόσιο σχολείο ενιαίο δωδεκάχρονο, υποχρεωτικό γλωσσικής εκπαίδευσης για όλους τους νέους ανθρώπους με διευρυμένη λειτουργία ώστε να καλύπτει και τις ανάγκες εκμάθησης μιας υποχρεωτικά ξένης γλώσσας και μιας δεύτερης προαιρετικά και να οδηγεί σε πιστοποιητικό καλής γνώσης σε επίπεδο, δηλαδή, αντίστοιχου proficiency. 'Οσοι αποσκοπούν να διδάξουν ξένη γλώσσα θα πρέπει υποχρεωτικά να είναι απόφοιτοι πανεπιστημιακού τμήματος. Να καταργηθεί το σύστημα της επάρκειας διδασκαλίας. 

Σε δημόσια κέντρα γλωσσομάθειας να διδάσκεται ξένη γλώσσα σε όσους μαθητές ενδιαφέρονται για γλώσσα που δεν διδάσκεται στο σχολείο τους, και σε οποιονδήποτε θέλει να μάθει μια ή περισσότερες γλώσσες σε κάποιο στάδιο της ζωής του. 

Η θέσπιση κρατικού συστήματος γλωσσομάθειας θα πρέπει να συνοδευθεί με την κατάργηση της ιδιωτικής ξενόγλωσσης εκπαίδευσης και απορρόφηση όλων των εργαζομένων σε αυτή, από τα σχολεία, τα πανεπιστήμια και τα δημόσια κέντρα γλωσσομάθειας. 

Τέτοια όμως φιλολαϊκή θέση η Κυβέρνηση, ούτε θέλει ούτε μπορεί να εφαρμόσει. Μόνο μια κυβέρνηση σε προοδευτική κατεύθυνση, αντιιμπεριαλιστική, αντιμονοπωλιακή, δημοκρατική κυβέρνηση μπορεί να έχει το στόχο της και το ενδιαφέρον της για την ολοκληρωμένη μόρφωση των νέων μας και την ανάπτυξη της παιδείας στη χώρα μας. 

Κύριοι Βουλευτές, δεν μπορούμε να μη σχολιάσουμε ορισμένα από τα οποία ειπώθηκαν κατά τη συζήτηση στην επιτροπή και τα οποία διαβάζουμε από τα Πρακτικά, τόσο αυτά τα οποία ανέφερε ο κύριος Υπουργός, όσο και γι' αυτά τα οποία ανέφερε ο κύριος Υφυπουργός. Ο κύριος Υπουργός είπε ότι για να πετύχει ένα σύστημα αναφερόμενο στους εξεταστές, θα πρέπει να υπάρχει και η δεδομένη πίστη αυτών που υπηρετούν το σύστημα. Αν υπάρχει έλλειψη εμπιστοσύνης τότε δεν μπορεί να προχωρήσει κανένα σύστημα. 

Ο νόμος 2525 δεν έχει την πίστη ούτε καν την ανοχή ούτε αυτών που τον υπηρετούν ούτε αυτών στους οποίους απευθύνεται. 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ τελειώνετε. Να προσαρμόσετε την ομιλία σας στο χρόνο που έχετε από τον Κανονισμό, όχι να ανοίγετε νέο κεφάλαιο τώρα. 

ΝΙΚΟΛΑΟΣ ΓΚΑΤΖΗΣ: Θα συνεχίσω τότε στη δευτερολογία μου. 

Εμείς καταψηφίζουμε όπως καταλαβαίνετε το νομοσχέδιο αυτό. 

ΠΡΟΕΔΡΕΥΩΝ (Παναγιώτης Ν. Κρητικός): Ο κ. Κουναλάκης, ειδικός αγορητής του Συνασπισμού της Αριστεράς και της Προόδου έχει το λόγο. 

ΠΕΤΡΟΣ ΚΟΥΝΑΛΑΚΗΣ: Κυρίες και κύριοι συνάδελφοι, νομίζω ότι δεν είναι δυνατό να συζητούμε αυτές τις μέρες ένα νομοσχέδιο για την παιδεία και να μην αναφερθούμε στα προβλήματα που έχουν ανακύψει με την εφαρμογή του νόμου 2525/97. Νομίζω ότι και σεις κύριοι Υπουργέ και Υφυπουργέ, να επιχειρήσετε έναν απολογισμό της μεταρρύθμισης που εφαρμόζεται. 

Αυτό δεν το κάνω από αντιπολιτευτικό μένος αλλά νομίζω ότι έτσι αναβαθμίζεται ο ρόλος του Κοινοβουλίου. Να συζητούμε επίκαιρα τα μεγάλα προβλήματα που απασχολούν την ελληνική κοινωνία και όχι μέσω επερωτήσεων μετά από ορισμένους μήνες. 'Εχετε άλλωστε κατ' επανάληψη υποσχεθεί ότι μετά την εφαρμογή της νέας νομοθεσίας θα συζητούσαμε στο Κοινοβούλιο τα αποτελέσματά της και θα προχωρούσαμε σε προσαρμογές και διορθωτικά μέτρα. 

Σε λίγες μέρες ανοίγουν τα σχολεία και τα πανεπιστήμια. Είχατε υποσχεθεί ότι με τη μεταρρύθμιση του 1997 θα περιοριζόταν δραστικά η φροντιστηριακή και ιδιωτική παιδεία. Συμβαίνει όμως ακριβώς το αντίθετο. Και τα δυο ανθούν. 

Είχατε υποσχεθεί ότι θα ανοίξουν οι πόρτες της τριτοβάθμιας εκπαίδευσης. Ως ένα σημείο άνοιξαν, αλλά συγχρόνως έκλεισαν ουσιαστικά οι πόρτες του λυκείου για πολλές χιλιάδες παιδιά της Α' και Β' τάξης, που έμειναν ή θα μείνουν στάσιμα. 

Σκέφθεστε να αντιμετωπίσετε μετά απ' αυτήν την αρνητική εμπειρία τη φετινή το εξεταστικό σύστημα σ' αυτές τις δυο τάξεις. Είναι προβλήματα που απασχολούν όλους τους 'Ελληνες. 

Εμφανίσατε τα ΤΕΕ σαν μια σημαντική καινοτομία και δυνατότητα, αλλά υπολειτουργούν και καταδικάζουν τις νέες και τους νέους που φοιτούν σ' αυτά σε ανεπαρκείς γνώσεις και στασιμότητα. 

Θα τα αναβαθμίσετε; Θα διευκολύνετε την πρόσβαση των αποφοίτων τους στην τριτοβάθμια εκπαίδευση; Τι θα γίνει με τα ΠΣΕ που με τη σημερινή τους μορφή έχουν κηρυχθεί αντισυνταγματικά; Και ήδη διάβασα σήμερα ότι άρχισαν σφοδρές αντιδράσεις στο Πολυτεχνείο της Κρήτης. 'Εχουν καλυφθεί τα κενά έγκαιρα στους εκπαιδευτικούς; 'Η θα υπολειτουργούν πάλι κάποια σχολεία ως το τέλος του χρόνου; 

Τι γίνεται με τα βιβλία κυρίως των ΤΕΕ; Και απ' ότι διαβάζουμε θα αποστέλονται μέσω ηλεκτρονικών υπολογιστών και θα ανατυπώνονται προκειμένου να μοιραστούν φωτοτυπημένα στους μαθητές. Αυτή είναι μια θλιβερή έλλειψη. Και άκουσα ότι κάποιος από την πολιτική ηγεσία είπε ότι αποτελεί και εκσυγχρονισμό, ότι, δηλαδή, θα χρησιμοποιείται τώρα ο ηλεκτρονικός υπολογιστής για να παραλαμβάνει τα βιβλία. Δεν είναι εκσυγχρονισμός αυτό, κύριε Ανθόπουλε. Είναι καθυστέρηση στην κανονική έκδοση των βιβλίων. Και χρησιμοποιείτε ως πρόχειρη λύση αυτήν τη μέθοδο. Σ' αυτά τα ερωτήματα νομίζω απαιτούνται γρήγορες, σαφείς απαντήσεις και νομοθετικές τροποποιήσεις. Διαφορετικά θα υπάρξουν θυελλώδεις αντιδράσεις και δεν θα πείσετε κανέναν αν ισχυριστείτε πάλι ότι οι κινητοποιήσεις αυτές υποκινούνται πολιτικά. 

Και τώρα στο νομοσχέδιο. Κατ' αρχήν στα άρθρα που αναφέρονται στο κρατικό πιστοποιητικό γλωσσομάθειας. 

Είπα και στην επιτροπή και το επαναλαμβάνω, ότι είναι θετικό το γεγονός ότι επιτέλους τελευταία χώρα της Ευρώπης η χώρα μας αποκτά νομοθετικά αυτήν τη δυνατότητα. Και είναι θετικό το γεγονός ότι εγκαταλείπεται μια μακρά περίοδος εξάρτησης και υποτέλειας στο κρίσιμο αυτό θέμα. Αλλά για να πετύχει αυτός ο νέος θεσμός, για να είναι ανταγωνιστικό το κρατικό πιστοποιητικό πρέπει οι εξετάσεις για την απόκτησή του να είναι αδιάβλητες και το πτυχίο συνολικά θα πρέπει να έχει υψηλό κύρος. 

Για το λόγο αυτό εμείς προτείνουμε τα εξής. Πρώτον, πτυχία τριών επιπέδων. Κατά τη γνώμη μας δεν είναι επαρκή τα δυο επίπεδα γνώσεων που προτείνει το νομοσχέδιο. 

Η πλήρης και επαρκής γνώση μιας ξένης γλώσσας. Πρέπει να παρέχεται κατά τη γνώμη μας, κατόπιν εξετάσεων βέβαια και ένα τρίτο πιστοποιητικό κυρίως για τους μαθητές που διδάσκονται ξένες γλώσσες στη δευτεροβάθμια εκπαίδευση. 'Αλλωστε υπάρχουν και αντίστοιχα τέτοια στα ξένα ινστιτούτα. Αυτό θα βοηθήσει στην αναβάθμιση του μαθήματος των ξένων γλωσσών στα λύκεια της χώρας, που είναι σήμερα εξαιρετικά υποβαθμισμένο, ενώ συγχρόνως, όπως είπα και πριν, τα τρία αυτά επίπεδα θα αντιστοιχούν στα πιστοποιητικά που δίνουν συνήθως τα ξένα ινστιτούτα. Το είχαμε πει στην επιτροπή αυτό. Είδα όμως ότι επιμένετε και στο σημερινό νομοσχέδιο στα δύο επίπεδα. 

Μια δεύτερη παρατήρηση. Οι εξετάσεις για την απόκτηση του κρατικού πτυχίου γλωσσομάθειας πρέπει να είναι διαφορετικές για το κάθε επίπεδο. Και εδώ υπάρχει σύγχιση στο νομοσχέδιο. 'Ετσι όπως είναι διατυπωμένο, φαίνεται σαν αυτοί που παίρνουν υψηλή βαθμολογία, θα παίρνουν πιστοποιητικό πλήρους γνώσης και αυτοί που δεν πάνε και τόσο καλά θα παίρνουν πιστοποιητικό επάρκειας. Δεν είναι όμως έτσι τα πράγματα. Πρέπει να είναι διαφορετική η εξέταση για την πλήρη γνώση και διαφορετική για την επάρκεια, αν θέλουμε πραγματικά αυτό το κρατικό πτυχίο να έχει κύρος και να αντιστοιχεί στα πτυχία που δίνονται από τα ξένα ινστιτούτα. 

Τρίτον, πρέπει ταχύτατα το κρατικό πτυχίο να εξασφαλίσει την επίσημη αναγνώρισή του. Δεν ξέρω πώς θα συμβεί αυτό, αλλά θα πρέπει ταχύτατα να συμβεί διότι αν αρχίσει ο θεσμός να λειτουργεί, έρχονται τα παιδιά εκεί και παίρνουν το κρατικό πτυχίο, αλλά δεν έχει αντίκρυσμα ούτε στο δημόσιο αλλά ούτε και στην ιδιωτική πρωτοβουλία, τότε καταλαβαίνουμε ότι θα εγκαταλειφθεί αυτό το πράγμα γιατί πράγματι δεν θα είναι αντίστοιχο του κύρους των πτυχίων που δίνουν τα ινστιτούτα. 

Τέταρτον, πρέπει να δούμε τι θα γίνει με τη διδασκαλία της ξένης γλώσσας. Κατά τη γνώμη μου αυτό το πιστοποιητικό δεν μπορεί να σημαίνει αυτόματα και τη δυνατότητα διδασκαλίας μιας ξένης γλώσσας. Το ίδιο βέβαια πρέπει να συμβεί και με τα πτυχία που δίνουν τα ινστιτούτα ξένων γλωσσών. Απ' ό,τι έμαθα υπάρχει ένας νόμος του 1940, δηλαδή πριν από εξήντα χρόνια που δίνει τη δυνατότητα διδασκαλίας με τη λεγόμενη επάρκεια. Δηλαδή ένας ο οποίος έχει πάρει ένα proficiency ή ένα αντίστοιχο πτυχίο από άλλα ινστιτούτα μπορεί να κάνει το δάσκαλο ή τον καθηγητή. Αυτό είναι απαράδεκτο. Εγώ μπορεί να έχω ένα τέτοιο πτυχίο και να το χρησιμοποιήσω στη δουλειά μου. 'Αλλο είναι αυτό και άλλο είναι να διδάξω. Εγώ έζησα δεκαεπτά χρόνια στη Γερμανία και θεωρώ τον εαυτό μου ανίκανο να διδάξει τη γερμανική γλώσσα. Είναι άλλο το ένα και άλλο το άλλο. Μπορεί να αισθάνομαι ότι μιλάω, διαβάζω και γράφω καλά γερμανικά, αλλά δεν μπορώ να διδάξω σε καμιά περίπτωση. 

Νομίζω, λοιπόν, επειδή είπατε και στην επιτροπή ότι υπάρχει ένα κενό γύρω απ' αυτό το θέμα και υπάρχουν αναχρονιστικές νομοθεσίες, θα πρέπει γρήγορα να ξεκαθαρίσουμε αυτό το ζήτημα. Δεν είναι δυνατόν ο καθένας που παίρνει ένα πιστοποιητικό να παριστάνει τον καθηγητή ξένης γλώσσας και να ξεγελά τα παιδιά εισπράττοντας παχυλά δίδακτρα. 

Πέμπτον, είναι εξαιρετικά σημαντικό κατά τη γνώμη μας θέμα η σύνθεση και οι αρμοδιότητες της κεντρικής εξεταστικής επιτροπής. Από την ικανοποιητική λύση αυτού του θέματος θα εξαρτηθεί σε σημαντικό βαθμό η αξιοπιστία και το κύρος του θεσμού. Σας είπα και στην επιτροπή, το επαναλαμβάνω και τώρα. Προτείνουμε στην επιτροπή να υπάρχει πλειοψηφία πανεπιστημιακών καθηγητών έγκυρων, να εξασφαλίζεται η συμμετοχή των εκπαιδευτικών που προτείνει το νομοσχέδιο αλλά με πάρα πολύ αναβαθμισμένα προσόντα. 

Και επειδή έκανα και μια συζήτηση με τους εκπροσώπους των φροντιστηρίων και ήθελαν οπωσδήποτε εκπρόσωπο εκεί, τους είπα ότι δεν πρέπει αυτή η επιτροπή στην ουσία να αντιπροσωπεύει διάφορα συνδικάτα διότι έτσι υποβαθμίζεται. Δέχθηκαν όμως κάτι με το οποίο εγώ συμφώνησα όταν τους το πρότεινα. Να μπορούν να υποδεικνύουν έναν καθηγητή πανεπιστημίου που θα έχει όμως αυστηρά προσόντα, όχι όμως να μετέχουν οι ίδιοι. Αυτό κατά τη γνώμη μου μπορεί να συμβεί. 'Οχι όμως να υπάρχει συμμετοχή εκπροσώπων συνδικαλιστών των φροντιστηρίων κλπ. 

Πρέπει επίσης να προσέξουμε πάρα πολύ το αδιάβλητο αυτής της επιτροπής. Γι' αυτό ακριβώς ήμουν και αντίθετος με τη συμμετοχή εκπροσώπων των φροντιστηρίων. Κατά τη γνώμη μας αν έχει την ευθύνη της διεξαγωγής των εξετάσεων όπως προβλέπει το νομοσχέδιο, τότε η θητεία της δεν πρέπει να είναι διετής. Εάν αφαιρεθεί αυτή η αρμοδιότητα δεν θα είχαμε αντίρρηση. 

Τώρα θα αναφερθώ σε ορισμένες από τις διατάξεις του άρθρου 6. Κατ' αρχήν υπάρχει ένα πράγμα που και εγώ δεν το είχα προσέξει και μου το επεσήμαναν σήμερα ορισμένοι επιτυχόντες του διαγωνισμού του ΑΣΕΠ. Η τροπολογία που αναφέρεται στην παράγραφο 3 αναιρεί ουσιαστικά την προκήρυξη του διαγωνισμού ΑΣΕΠ, αριθμός 2, του 1998, σύμφωνα με την οποία η λίστα των επιτυχόντων ισχύει για δυο χρόνια από την ημερομηνία δημοσίευσής της στο ΦΕΚ και όχι από την ημέρα διεξαγωγής του διαγωνισμού. Γιατί έγινε αυτή η αλλαγή; Διότι έτσι άνθρωποι που πέτυχαν λένε ότι από τρεις γίνονται δυο οι χρονιές που θα είχαν τη δυνατότητα να προσληφθούν. Γιατί μπαίνει αυτή η τροπολογία; Κάνετε μερικά πράγματα που δεν τα καταλαβαίνω. 'Η είμαι αφελής ή πρόκειται περί πονηρών διατάξεων, που άλλα καταλαβαίνουμε και άλλα λέμε. Να δώσετε μια διευκρίνιση σ' αυτό το πράγμα. 

Ο Συνασπισμός, σας το είπα και στην επιτροπή, θέλω να το επαναλάβω, διαφωνεί ριζικά με την παράγραφο 6, στην οποία, απ' ό,τι είδα, επιμένετε που αναφέρετε στη δυνατότητα αποσπάσεως εκπαιδευτικών σε διάφορες διοικητικές υπηρεσίες του Υπουργείου Παιδείας. 

Στη συζήτηση αυτή που έθεσα το θέμα υπήρξαν απαντήσεις τόσο από τον κ. Αρσένη όσο και από τον κ. Ανθόπουλο. Ο κ. Αρσένης είπε ότι οι αποσπάσεις γίνονται γιατί οι διοικητικοί μηχανισμοί του Υπουργείου είναι ανεπαρκείς. Αυτή ήταν περίπου η απάντηση, αν κατάλαβα ακριβώς. Ο κ. Ανθόπουλος είπε κάτι άλλο. 'Οτι οι αποσπάσεις αφορούσαν συμβούλους κυρίως της πολιτικής ηγεσίας του Υπουργείου. Ποια όμως είναι η αλήθεια; Να το ψάξουμε λίγο. 

Κατά τη γνώμη μου η συγκεκριμένη ρύθμιση γίνεται κατά παράβαση, κατ' αρχήν του νόμου περί περιστολής των κρατικών δαπανών, που ορίζει ότι πρέπει να σταματήσουν οι αποσπάσεις εκπαιδευτικών για διοικητικές εργασίες. Οι αποσπάσεις των εκπαιδευτικών στην κεντρική υπηρεσία του Υπουργείου Παιδείας και όλων των άλλων υπηρεσιών, κατά τη γνώμη μας αποτελούν έναν ρουσφετολογικό μηχανισμό. Και πρέπει αυτό το πράγμα να σταματήσει. Διότι έχουμε διαπιστώσει ότι εκπαιδευτικοί που διορίζονται κυρίως σε παραμεθόριες περιοχές αποσπώνται ύστερα από λίγο για διοικητικό έργο και ταυτόχρονα παίρνουν τα μόριά τους για κανονική μετάθεση. Αυτά είναι απαράδεκτα πράγματα. Δημιουργούν πικρίες, δημιουργούν αναστατώσεις, δίνουν την αίσθηση μιας άνισης μεταχείρισης κλπ. και δεν νομίζω ότι βοηθούν όσον αφορά τον εκσυγχρονισμό είτε του εκπαιδευτικού συστήματος είτε της Δημόσιας Διοίκησης. 

'Υστερα υπάρχει ένα άλλο πρόβλημα ότι αυτοί οι αποσπασμένοι εκπαιδευτικοί που στελεχώνουν κυρίως κρίσιμες διευθύνσεις της κεντρικής υπηρεσίας του Υπουργείου και λειτουργούν έξω από την ιεραρχία εξυπηρετώντας αδιαφανείς και εμπιστευτικές ορισμένες φορές εντολές της πολιτικής ηγεσίας του Υπουργείου. Και αυτό δημιουργεί πάρα πολλές πικρίες στους μόνιμους υπαλλήλους του Υπουργείου σας. 

Τέταρτον, στην κεντρική υπηρεσία του Υπουργείου σας απασχολούνται, αν δεν κάνω λάθος, τουλάχιστον αυτές είναι οι πληροφορίες μου, πεντακόσιοι μόνιμοι διοικητικοί υπάλληλοι και περίπου τριακόσιοι αποσπασμένοι εκπαιδευτικοί. Δηλαδή ένας συσχετισμός 60%-40%. Στις διευθύνσεις, στα γραφεία πρωτοβάθμιας και δευτεροβάθμιας εκπαίδευσης απασχολούνται συνολικά σε όλη την Ελλάδα περίπου δυο χιλιάδες εκπαιδευτικοί, ενώ ταυτόχρονα στα σχολεία έχουμε σημαντικά οργανικά κενά που καλύπτονται με αναπληρωτές και ωρομίσθιους. Γιατί να γίνεται αυτή η σπατάλη σε εκπαιδευτικό προσωπικό; 

Eπίσης, είναι περίεργο το ότι για πρώτη φορά οι αποσπάσεις τις οποίες προτείνετε, δεν θα περνούν απο τα αρμόδια υπηρεσιακά συμβούλια των εκπαιδευτικών, όπου χρειάζονται σύμφωνη γνώμη, αλλά θα γίνονται με απλή γνώμη του υπηρεσιακού συμβουλίου των διοικητικών υπαλλήλων της ΔΕΠ. 

Αποτέλεσμα όλων αυτών, κατά τη γνώμη μας, είναι η διάλυση του διοικητικού μηχανισμού στην εκπαίδευση. Και πραγματικά ρωτάει κανένας: Ποιες αλλαγές μπορεί να προωθηθούν στην εκπαίδευση χωρίς ένα μόνιμο, σταθερό και αξιόπιστο διοικητικό μηχανισμό; 

Και το δεύτερο είναι η στελέχωση κρίσιμων διοικητικών θέσεων από περαστικούς αποσπασμένους εκπαιδευτικούς που εξυπηρετούν τις σκοπιμότητες της εκάστοτε πολιτικής ηγεσίας του Υπουργείου. Και σας λέω και πάλι ότι εσείς τους διορίζετε αυτούς. 'Ερχεται ο άλλος Υπουργός, πάλι του ΠΑ.ΣΟ.Κ. και αποσπά άλλους. Και όταν βέβαια θα έρθει -αν θα έρθει- η Νέα Δημοκρατία μετά τις εκλογές, θα διώξει όλους αυτούς και θα φέρει τελείως διαφορετικούς. Αυτό σε τι βοηθάει για να αποκτήσει το Υπουργείο σας και οι διοικητικός του μηχανισμός μία εύρυθμη λειτουργία, κύριε Υπουργέ; 

Σκεφθείτε τα όλα αυτά. Και σας παρακαλούμε ειλικρινά να αποσύρετε αυτήν τη διάταξη. 

Μια άλλη παρατήρηση που θέλω να κάνω είναι ότι βλέπω στο καινούριο νομοσχέδιο που καταθέσατε ότι υποκύψατε τελικά στις πιέσεις ορισμένων ιδιοκτητών ιδιωτικών σχολείων και αφαιρέσατε από το νεότερο νομοσχέδιο τις παραγράφους 7 και 8 του άρθρου 6 που αφορούσαν στην πρόσληψη των ιδιωτικών εκπαιδευτικών και στη μετακίνησή τους στη δημόσια εκπαίδευση. Σας είπα και στην επιτροπή ότι αυτή η υποχώρηση είναι βαρύ ολίσθημα και δίνει τη δυνατότητα σε όσους θέλουν να πιέσουν να ελπίζουν βάσιμα ότι με πιέσεις είναι δυνατόν να επιτύχουν αυτά τα οποία θέλουν. 

Και μπορώ, τέλος πάντων, να καταλάβω γιατί αποσύρατε την παράγραφο 7. Υποκύψατε στις πιέσεις των ιδιοκτητών των ιδιωτικών σχολείων. 

Γιατί όμως αποσύρατε την παράγραφο 8; Δεν σας πίεσε κανένας. Η παράγραφος 8 έλεγε πώς μπορεί να τακτοποιούνται οι καθηγητές των ιδιωτικών σχολείων όσον αφορά τη μετακίνησή τους προς τη δημόσια εκπαίδευση. Αυτό γιατί το αφαιρέσατε; Δεν το καταλαβαίνω. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα το δούμε. 

ΠΕΤΡΟΣ ΚΟΥΝΑΛΑΚΗΣ: Μακάρι! Αν το τακτοποιήσετε, θα το χαιρετήσουμε. 

Τέλος, θα ήθελα να μιλήσω και εγώ για την παράγραφο 12 του άρθρου 6. Δεν πρόκειται να επαναλάβω όσα είπαν οι προηγούμενοι συνάδελφοι. Αλλά ειλικρινά σας λέω δεν έχω αντιληφθεί ακόμη ούτε από τη συζήτηση στην επιτροπή ούτε από τη συζήτηση εδώ -και πρέπει κάποτε επιτέλους να γίνουμε σαφείς, να μιλάμε απλά ελληνικά- ποιους σκοπούς επιδιώκετε με αυτήν την παράγραφο. Ρωτάω και θέλω απαντήσεις συγκεκριμένες σε αυτά τα ερωτήματα. 

Πρώτον, δεν επαρκεί ο Οργανισμός Διδακτικών Βιβλίων; Είπατε, πριν λίγους μήνες, στους εργαζόμενους -γιατί είχα μια συνάντηση μαζί τους στον οργανισμό- ότι κατ' εξαίρεση φέτος θα διανεμηθούν στα Τ.Ε.Ε. με ηλεκτρονικούς υπολογιστές και πολυγραφήσεις τα βιβλία, επειδή καθυστέρησε η συγγραφή τους. Και οι άνθρωποι είπαν "εντάξει, το καταλαβαίνουμε, αν γίνει μόνο για τα Τ.Ε.Ε. και μόνο για φέτος". 

'Οταν όμως διαβάσει κανένας την παράγραφο 12, βλέπει ότι οι διατυπώσεις εκεί δεν έχουν καμία σχέση με αυτά τα οποία είπατε στους εργαζόμενους. Εδώ μιλάμε για μία γενικευμένη εξαίρεση από το άρθρο 60 του 1566/1985. Γιατί θέλετε να παρεκκλίνετε; Ποιος είναι ο λόγος; Σας ρώτησα στην επιτροπή δύο φορές και δεν κατάλαβα από την απάντησή σας τους σκοπούς. Και αν δεν δίνετε σαφείς απαντήσεις, καταλαβαίνετε βέβαια ότι ο καθένας από εμάς, μπορεί να σκέφτεται τα πάντα: 'Οτι θέλετε να καταργήσετε τη δωρεάν διανομή των σχολικών βιβλίων ότι θέλετε κάποιοι να κερδοσκοπήσουν έξω από τον οργανισμό κλπ. Δώστε μας μια σαφή απάντηση. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μου επιτρέπετε μία διακοπή; 

ΠΕΤΡΟΣ ΚΟΥΝΑΛΑΚΗΣ: Διακόψτε με. Εγώ δεν έχω κανένα πρόβλημα. 'Αλλωστε, τελειώνω τώρα. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Γίνεται μία παρεξήγηση. Επαναλαμβάνετε τόσην ώρα την ίδια παρατήρηση. Ο Ο.Ε.Δ.Β. ούτε κατοχυρώνει ούτε εγγυάται τη δωρεάν διανομή των βιβλίων. Εγγυάται τη διανομή των βιβλίων. Με αυτήν ασχολείται. 

ΠΕΤΡΟΣ ΚΟΥΝΑΛΑΚΗΣ: 'Οχι μόνο με αυτήν. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Το θέμα της δωρεάν παροχής και διανομής των βιβλίων, είναι θέμα του Συντάγματος. Δεν είναι θέμα αυτής της διαδικασίας. 

ΠΕΤΡΟΣ ΚΟΥΝΑΛΑΚΗΣ: Δεν μου απαντάτε όμως γιατί παρεκκλίνετε. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Αυτό είναι άλλο θέμα. 

ΠΕΤΡΟΣ ΚΟΥΝΑΛΑΚΗΣ: Θα απαντήσετε σε αυτό ελπίζω. 

Γιατί, εντάξει, αυτό που μου είπατε είναι μια εξήγηση, για το ποιος εγγυάται τη δωρεάν διανομή των βιβλίων. Εγώ όμως θέλω να μου πείτε γιατί υπάρχει αυτή η παράγραφος, ποιο είναι το πρόβλημα. Σε αυτό θέλω να μου απαντήσετε πάρα πολύ απλά, για να το καταλάβουμε όλοι και να ηρεμήσουν και οι εργαζόμενοι και ο ελληνικός λαός βέβαια. Γιατί δεν είναι θέμα μόνον των εργαζομένων, είναι για όλους. 

Επίσης, θα ήθελα να σας πω, κύριε Υπουργέ, ότι καλό θα είναι, για να μην ξανακάνετε τα ίδια λάθη που κάνατε με την εκπαιδευτική μεταρρύθμιση, όταν σκοπεύετε να προβείτε σε κάποιες αλλαγές, να συζητείτε με τους εργαζόμενους. Από ό,τι μου είπαν, μόλις είδαν αυτό το νομοσχέδιο, επιδιώκουν μία συνάντηση μαζί σας για να τους ενημερώσετε και να τους εξηγήσετε τι ακριβώς συμβαίνει. Γιατί δεν τους βλέπετε; Γιατί δεν συζητείτε; Γιατί δεν τους ενημερώνετε; 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Ν. Κρητικός): Κυρίες και κύριοι συνάδελφοι, πριν δώσω το λόγο στην ειδική αγορήτρια του Δημοκρατικού Κοινωνικού Κινήματος, θα ήθελα να σας ενημερώσω ότι μετά από ένα τέταρτο περίπου θα διεξαχθεί η ονομαστική ψηφοφορία επί του συνόλου του σχεδίου νόμου του Υπουργείου Εσωτερικών, Δημόσιας Διοίκησης και Αποκέντρωσης. 

Η κ. Βασιλική Αράπη-Καραγιάννη ειδική αγορήτρια του Δημοκρατικού Κοινωνικού Κινήματος έχει το λόγο. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Κύριε Πρόεδρε, κύριε Υπουργέ, ερχόμαστε να μιλήσουμε για ένα νομοσχέδιο που πράγματι ήταν αναγκαίο για την Ελλάδα και όμως καθυστέρησε πάρα πολύ. Και φυσικά, το αποτέλεσμα αυτής της καθυστέρησης ήταν να μονοπωλούνται τα πιστοποιητικά από τα ξένα πανεπιστήμια. 

Και υπάρχει ένα θέμα παιδείας, κύριε Υπουργέ. Και τα θέματα της παιδείας καίνε, είναι καυτά. Σας είχα ρωτήσει και στην επιτροπή και δεν μου απαντήσατε. Και για το συγκεκριμένο θέμα που αφορά τα αποτελέσματα της Β' λυκείου, δέχομαι κάθε μέρα πάρα πολλά παράπονα και πάρα πολλές πιέσεις από πάρα πολλούς γονείς και μαθητές. Τα αποτελέσματα της Β' λυκείου που ανακοινώθηκαν τέλος Ιουλίου. 'Εμειναν τα παιδιά σε πάρα πολλά μαθήματα και δεν έχουν το χρόνο να διαβάσουν. Και πέρα από το ότι δεν έχουν το χρόνο, αναγκάζονται οι γονείς να δίνουν και πάρα πολλά λεφτά στα φροντιστήρια. 

Και σε μία περιοδεία μου σε περιοχές της περιφέρειας, σε μερικά σχολειά δεν πέρασε κανένα παιδί της Β' λυκείου. Τι θα γίνει με την περιφέρεια; Θα κλείσουν εάν και τώρα δεν περάσουν; Γιατί εκεί, σε ορισμένες απομακρυσμένες ορεινές περιοχές, δεν έχουν φροντιστήρια και αναγκάζονται να πηγαίνουν στην πόλη. Και φυσικά, δεν έχουν και χρήματα, γιατί είναι αγροτικές οι περιοχές. Πιθανόν και στη νησιωτική Ελλάδα να γίνει το ίδιο. Εγώ απλά μιλάω για την ορεινή περιοχή που πήγα τώρα το καλοκαίρι. 

'Εχω να σας πω επίσης και το εξής. Και αυτό από καθηγητές που είχα την ευκαιρία να συζητήσω. Πέρυσι τα Τ.Ε.Ε. σχεδόν λειτούργησαν όπως ο καθένας πίστευε, χωρίς αναλυτικά προγράμματα, χωρίς τίποτε. Φέτος τι θα γίνει; Ξεκινάει η σχολική χρονιά σε λίγες ημέρες. 

Πέραν του ότι υπάρχουν και τα προγράμματα σπουδών επιλογής που είπαν και άλλοι συνάδελφοι και το Ανοικτό Πανεπιστήμιο. Τι θα γίνει με αυτά; Δεχόμαστε συνέχεια πιέσεις. 

Θα πρέπει να κάνουμε έναν απολογισμό σαν Υπουργείο και σαν επιτροπή, για το τι γίνεται με αυτόν το νόμο 2525, για να ξέρουμε και εμείς τι θα λέμε στον κόσμο, αλλά και εσείς να δώσετε μερικές εξηγήσεις σε όλους μας. 

'Εχουμε και τα παιδιά από τη Γιουγκοσλαβία. Είπατε ότι θα φέρετε μόνο τη ρύθμιση για την Πρίστινα. 'Ηδη πιέζουν αυτοί. Υπάρχουν πάρα πολλά δημοσιεύματα που πιέζουν. Ανακοινώθηκε ότι έχουμε τη διακομματική επιτροπή που συζητούμε για τα παιδιά που σπουδάζουν στη Γιουγκοσλαβία. Μας παίρνουν συνέχεια τηλέφωνο και ρωτούν τι έγινε. Και εμείς δεν μπορούμε να τους πούμε τίποτε, γιατί την ευθύνη την έχετε εσείς και εσείς αποφασίζετε. 

Κύριε Υπουργέ, θα πρέπει να γνωρίζετε -πιστεύω ότι το ξέρετε- ότι ο Σεπτέμβρης ξεκινάει πολύ καυτός. Και αυτό θα το διαπιστώσετε στην πορεία. 

Και βέβαια το "κάτσε καλά Γεράσιμε" που έλεγαν οι μαθητές, δεν σας πτόησε από το να καταργήσετε τα επίμαχα άρθρα. Κάνατε όμως πίσω με το "κάτσε καλά Γεράσιμε" των ιδιοκτητών των ιδιωτικών σχολείων που αποσύρατε την τροπολογία του παραπάνω άρθρου. 

Για τα πανεπιστήμια σας είχα πει και στην επιτροπή ότι δεν ήταν ενημερωμένα, όσον αφορά το πιστοποιητικό γλωσσομάθειας. Φυσικά το Δημοκρατικό Κοινωνικό Κίνημα δεν δέχεται να γίνεται διαρροή χρημάτων προς το εξωτερικό δεκαπέντε έως δεκαεπτά δισεκατομμύρια ετησίως. Επίσης, γνωρίζετε πολύ καλά και εσείς ότι οι 'Ελληνες και οι γονείς και τα παιδιά, έχουν την έφεση να μαθαίνουν πολλές γλώσσες και πληρώνουν πάρα πολύ ακριβά οι γονείς αυτήν τη γλωσομμάθεια που θέλουν να έχουν τα παιδιά τους. 

Η πολιτεία αδυνατεί να προσφέρει και να οργανώνει δημόσια ποιοτική ξενόγλωσση εκπαίδευση. Νομίζω ότι αυτό σας το είπα και σας το ξαναλέω τώρα. Στα σχολεία τα βιβλία της γλώσσας των αγγλικών, των γαλλικών και άλλων γλωσσών ήταν τα μόνα βιβλία που δεν παρείχε το κράτος δωρεάν και τα αγόραζαν τα παιδιά από τα βιβλιοπωλεία. 

Την ευθύνη αυτή που έχουν επωμισθεί οκτώ χιλιάδες φροντιστήρια ξένων γλωσσών και διακόσιες χιλιάδες διδάσκοντες σε αυτά, αυτήν τη στιγμή καλείται το Υπουργείο, η Κυβέρνηση να την επωμισθεί και να παρέχει στα παιδιά αυτά εκμάθηση ξένων γλωσσών και τα πιστοποιητικά της γλωσσομάθειας. Δείγμα δε της ανοργανωσιάς είναι ότι η ξενόγλωσση εκπαίδευση δεν συμπεριλαμβάνεται στο εθνικό απολυτήριο και αυτό νομίζω ότι είναι πολύ μεγάλο έλλειμμα για το εθνικό απολυτήριο, εφόσον μιλάτε, κύριε Υπουργέ, συνέχεια για την αναβάθμιση των νέων, για την αναβάθμιση της κοινωνίας κ.ο.κ. 

Υπάρχει μια σύγχυση όσον αφορά το πιστοποιητικό γλωσσομάθειας η οποία επιτείνεται πάρα πολύ με τις ασάφειες και τις αποσπασματικές ρυθμίσεις που φέρνει το πιστοποιητικό γλωσσομάθειας. 

'Οσον αφορά τη δημόσια και ιδιωτική ξενόγλωσση εκπαίδευση εισάγετε τον όρο -το είπαμε και στην επιτροπή, το είπαν και οι προηγούμενοι ομιλητές- "πλήρης γνώσης" , ενώ στο τεύχος προκηρύξεως του ΑΣΕΠ υπάρχει ο όρος "αρίστη γνώση" και περιλαμβάνονται τα προσόντα που πρέπει να έχουν οι υποψήφιοι που θα δώσουν εξετάσεις μέσω ΑΣΕΠ. Εδώ θα πρέπει, κύριε Υπουργέ, να μας πείτε τι θα γίνει με το προσοντολόγιο του ΑΣΕΠ που καθορίζει για τους υποψήφιους διαφορετικά κριτήρια ως προς την έννοια της αρίστης γνώσης; 

Επίσης στο νέο νόμο για πλήρη γνώση παραλείπονται οι τριτοετείς φοιτητές των ξενόγλωσσων τμημάτων των πανεπιστημίων που έχουν ήδη επάρκεια διδασκαλίας. Τι θα γίνει; Θα συνυπάρχουν τρεις διαφορετικές απόψεις, για την άριστη, την πλήρη γνώση και επαρκή γνώση της γλώσσας; Εάν είναι το ίδιο, πώς θα ευθυγραμμισθεί το προσοντολόγιο του ΑΣΕΠ με αυτό του Υπουργείου Εθνικής Παιδείας για την επάρκεια της διδασκαλίας και με το νέο νόμο τον οποίο πάμε να ψηφίσουμε; Εξηγήστε μας παρακαλώ, γιατί δεν μπορεί να μας αναγκάζετε να βλέπουμε αποσπασματικά το νέο νόμο. 

Εάν, λοιπόν, πρόκειται να αλλάξουν οι όροι της επάρκειας διδασκαλίας όπως προβλέπει ο νόμος 2545/40 θα πρέπει να μας το δηλώσετε τώρα για να ξέρουμε και εμείς τι θα ψηφίσουμε και τι θα γίνει με το παρόν νομοσχέδιο και να γνωρίζουν οι ενδιαφερόμενοι πολίτες, οι μαθητές και οι γονείς τι θα γίνει. 

Με το παρόν νομοσχέδιο φαίνεται πως διαμορφώνονται τρία επίπεδα. Πλήρης γνώση, άριστη γνώση, επαρκής γνώση. 

Το άλλο κρίσιμο σημείο είναι η ισοτιμία του κρατικού πιστοποιητικού με αυτό που δίνουν οι ξένες πρεσβείες. Χωρίς ισοτίμηση δεν νομίζουμε, κύριε Υπουργέ, ότι υπάρχει νόημα ύπαρξης του κρατικού πιστοποιητικού γλωσσομάθειας. Και πάνω απ'όλα αυτό το κρατικό πιστοποιητικό γλωσσομάθειας τι θα λέει επάνω; Θα λέει Υπουργείο Εθνικής Παιδείας; Πανεπιστήμιο αγγλικής, γαλλικής, γερμανικής γλώσσας; Τι θα λέει; Το πρόβλημα, λοιπόν, είναι υπαρκτό. Ο τίτλος είναι κρατικός και όχι πανεπιστημιακός; Τι θα είναι; 

Εκείνο δε που έχει πολύ μεγάλη σημασία, κύριε Υπουργέ, είναι οι εξετάσεις. Θα πρέπει, λοιπόν, να δώσετε πολύ μεγάλη σημασία στην εγκυρότητα της πιστοποίησης και στο αδιάβλητο των εξετάσεων. Εάν δεν τηρηθούν οι προϋποθέσεις που αναφέρονται στην ποιότητα των εξετάσεων και στη σύνθεση της επιτροπής εξετάσεων και των άλλων επιτροπών, νομίζω ότι θα αμφισβητηθεί η επικράτηση και λόγω της ανταγωνιστικής λειτουργίας αυτού του πιστοποιητικού με τα διεθνή. Eνώ είναι κρατικό, επιβάλλεται παράβολο. Θα έπρεπε να συμμετέχουν δωρεάν και να απαλλάσσονται από το παράβολο που πλήρωναν στα ξένα πανεπιστήμια για το πιστοποιητικό γλωσσομάθειας. 

Κατεβάζετε λοιπόν το επίπεδο πριν ξεκινήσει αυτό με τη χρησιμοποίηση δημοσίων υπαλλήλων, όπως προβλέπεται στο νομοσχέδιο, για τη βαθμολόγηση, χωρίς παιδαγωγική πείρα. Ενώ σε άλλες περιπτώσεις λέτε ότι οι διορισμένοι καθηγητές πρέπει να έχουν παιδαγωγική πείρα και επειδή δεν κάνουν στα τμήματά τους παιδαγωγικά πρέπει να περάσουν από επιμόρφωση και από διαγωνισμό, αντίθετα εδώ πέρα βλέπουμε ότι για τη βαθμολόγηση δεν θα υπάρχει αυτή η παιδαγωγική πείρα σε αυτούς που θα βαθμολογούν. 

Επίσης, κύριε Υπουργέ, υπάρχει πρόβλημα με το ΔΙΚΑΤΣΑ που θα αδυνατεί να γνωρίζει τα νόμιμα πανεπιστήμια και αν οι σπουδές έγιναν εξ ολοκλήρου στο εξωτερικό ή στην Ελλάδα. Νομίζω ότι αυτό είναι ένα πολύ σοβαρό πρόβλημα. Θα αναφερθώ σε αυτό και στα άρθρα. 

Στα ΤΕΕ λείπουν δυόμισι χιλιάδες καθηγητές και το πρόβλημα θα είναι έντονο. Επίσης βρίσκεται η λύση της μεταφοράς αθροιστικά των μη πληρωθέντων θέσεων του ΑΣΕΠ στον επόμενο διαγωνισμό. 

Παρά το νόμο του '97 για περιορισμό των αποσπάσεων στο 10% ζητάτε να συνεχισθεί το καθεστώς για να μπορείτε να πραγματοποιείτε αποσπάσεις, πιθανόν ρουσφετολογικές και να εκτρέφετε διάφορες συναλλαγές. Κομματικά σας στελέχη, κύριε Υπουργέ, αποσπώνται στην κεντρική υπηρεσία χωρίς ιδιαίτερα προσόντα και για μη ορισμένο χρόνο, απλώς για να τους διευκολύνετε. 

Στο σημείο αυτό θα σας αναφέρω μερικά στοιχεία -θα σας τα πω και στη συζήτηση στα άρθρα- πόσοι εκπαιδευτικοί αποσπάσθηκαν στο Υπουργείο Παιδείας. Από στοιχεία του '97 στις νομαρχίες αποσπάσθηκαν διακόσιοι δέκα, στην κεντρική υπηρεσία και σε οργανισμούς πεντακόσιοι ογδόντα, στα αρχεία του κράτους εξήντα εννέα, στις δημόσιες βιβλιοθήκες τριάντα τέσσερις για να ασκήσουν διοικητικά καθήκοντα. Κύριε Υπουργέ, ογδόντα επτά αποσπάσεις μόνο έγιναν σε Βουλευτές, που μας είπατε στην επιτροπή, τι θα κάνετε και σεις οι Βουλευτές εάν δεν έχετε καθηγητές. 

Εμείς στην Επιτροπή Μορφωτικών Υποθέσεων, δικαιολογούμαστε για απόσπαση καθηγητών, όπως και οι άλλοι Βουλευτές, αλλά περισσότερο εμείς. 

'Αρα, λοιπόν, κύριε Υπουργέ, όσον αφορά τις αποσπάσεις θα πρέπει αυτό να το κοιτάξετε και να το ρυθμίσετε διότι υπάρχουν πάρα πολλά προβλήματα στα σχολεία που ξεκινάει η καινούρια σχολική χρονιά. Και αν θυμάσθε, πέρυσι είχατε πει και ο κύριος Υφυπουργός το είχε πει ότι λόγω των αδειών των εγκύων γυναικών, υπάρχουν οκτώ χιλιάδες κενά σε σχολεία έτσι ώστε να παρακωλύεται το εκπαιδευτικό έργο στα σχολεία. 

Δεν γίνεται επιμόρφωση των καθηγητών. 'Εγινε πέρυσι για τέσσερις μέρες και φέτος δεν έγινε καμία. 'Ηδη αυτήν τη στιγμή υπάρχουν πάρα πολλά προβλήματα για την επιμόρφωση. 

'Οσον αφορά, κύριε Υπουργέ, τα βιβλία. Με τον τρόπο που μέχρι τώρα γράφονται και μοιράζονται δωρεάν τα βιβλία, υπάρχει ένα σοβαρό πρόβλημα. Οι άνθρωποι που συνεργάζονται με τον ΟΕΔΒ αυτήν τη στιγμή είναι πάρα πολλοί, περίπου οκτώ χιλιάδες και πεντακόσιες μικρομεσαίες επιχειρήσεις. Πέρυσι, επειδή δεν προλαβαίνατε να τυπώσετε τα βιβλία, δώσατε σε κάποιους ιδιωτικούς εκδοτικούς οίκους να τυπώσουν τα βιβλία των ΤΕΕ. Και φέτος το ίδιο κάνετε, χωρίς να δώσετε πολλές εξηγήσεις σε αυτούς τους ανθρώπους. Με αυτόν τον τρόπο θα οδηγήσετε σε ανεργία κάποιους από αυτούς τους ανθρώπους που εργάζονται στον Οργανισμό Εκδόσεων Διδακτικών Βιβλίων. 

'Αρα, κύριε Υπουργέ, υπάρχει σοβαρό πρόβλημα και πρέπει να το δείτε. Θα πρέπει να δείτε τι θα γίνει με αυτούς τους εργαζόμενους. 

'Οσον αφορά τώρα τους καθηγητές της ιδιωτικής εκπαίδευσης και την κατάργηση των παραγράφων 7 και 8 της επετηρίδας του διορισμού των εκπαιδευτικών μέχρι το 2002. Υπάρχει το πρόβλημα της απορρόφησης στα δημόσια σχολεία των καθηγητών του ιδιωτικού τομέα, που είτε λήγει η εργασιακή τους σχέση είτε κλείνουν κάποια τμήματα ιδιωτικών σχολείων ή ολόκληρες σχολικές μονάδες. Φυσικά αυτοί δεν 

Σελίδα 672 
Η σελίδα σε PDF 


Σελίδα 673
Η σελίδα σε PDF 

ανωτέρω επίπεδα, όπως περιγράφονται στις παραγράφους 1 και 2 του άρθρου αυτού, μπορούν να αποτελέσουν αντικείμενο διαλόγου μεταξύ της οικείας πρωτοβάθμιας συνδικαλιστικής οργάνωσης των υπαλλήλων του χώρου εργασίας και του αρμόδιου για το χώρο εργασίας οργάνου που εκπροσωπεί το Δημόσιο. 

'Αρθρο 5

Διαδικασία Διαπραγματεύσεων

1. Τα προς διαπραγμάτευση ζητήματα κοινοποιούνται εγγράφως από την ενδιαφερόμενη πλευρά στην άλλη και στο Υπουργείο Εσωτερικών, Δημόσιας Διοίκησης και Αποκέντρωσης, το αργότερο μέχρι την 1η Μαΐου κάθε έτους. Στο Υπουργείο Εσωτερικών, Δημόσιας Διοίκησης και Αποκέντρωσης γνωστοποιούνται συγχρόνως τα εξουσιοδοτημένα για τη διαπραγμάτευση πρόσωπα. Οι δύο πλευρές οφείλουν να προσέλθουν σε διαπραγματεύσεις το αργότερο μέχρι τις 20 Μαΐου του ίδιου έτους, στο κατάστημα του Υπουργείου Εσωτερικών, Δημόσιας Διοίκησης και Αποκέντρωσης. Οι διαπραγματεύσεις ολοκληρώνονται: α) μέχρι τις 15 Ιουνίου, προκειμένου για τα ζητήματα που μπορούν να αποτελέσουν αντικείμενο σύναψης συλλογικών συμβάσεων, σύμφωνα με την παρ. 1 του άρθρου 4, και η σχετική γενική συλλογική σύμβαση υπογράφεται το αργότερο μέχρι τις 30 Ιουνίου, β) για τα θέματα που χρειάζονται ειδικότερη αντιμετώπιση και μπορούν να αποτελέσουν αντικείμενο διαπραγμάτευσης, σύμφωνα με την παρ. 2 του παραπάνω άρθρου, οι διαπραγματεύσεις ολοκληρώνονται μέχρι τις 5 Αυγούστου και η σχετική συλλογική σύμβαση υπογράφεται το αργότερο μέχρι τις 20 Αυγούστου. Εφόσον οι διαπραγματεύσεις αποτύχουν, τα μέρη ζητούν τις υπηρεσίες του Μεσολαβητή, σύμφωνα με τις διατάξεις του άρθρου 10. Μέχρι τις 10 Σεπτεμβρίου ολοκληρώνονται οι διαπραγματεύσεις και των δύο επιπέδων (των παρ. 1 και 2 του άρθρου 4) μετά από μεσολάβηση και υπογράφονται οι σχετικές συλλογικές συμβάσεις. Μετά την εκπνοή της ως άνω προθεσμίας δεν είναι δυνατή η υπογραφή οποιασδήποτε συλλογικής σύμβασης. Οι εκπρόσωποι του Δημοσίου ορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης. 

2. Οι διαπραγματεύσεις διεξάγονται καλόπιστα και με πρόθεση να επιλυθούν τα υποβληθέντα ζητήματα. Τα μέρη οφείλουν να αιτιολογούν τις προτάσεις και τις αντιπροτάσεις τους. 

3. Η πλευρά των εργαζομένων δικαιούται να αξιώσει από την άλλη πλευρά πλήρη και ακριβή πληροφόρηση για τη διευκόλυνση των διαπραγματεύσεων των υπό συζήτηση θεμάτων. 

4. Κατά τις διαπραγματεύσεις τηρούνται πρακτικά, τα οποία υπογράφονται από τους αντιπροσώπους των μερών, κατατίθενται και φυλάσσονται στην αρμόδια υπηρεσία του Υπουργείου Εσωτερικών, Δημόσιας Διοίκησης και Αποκέντρωσης. 

'Αρθρο 6

Διαδικασία υπογραφής και καταχώρισης

της Συλλογικής Σύμβασης Εργασίας

1. Η συλλογική σύμβαση εργασίας καταρτίζεται εγγράφως σε τρία πρωτότυπα, τα οποία υπογράφονται από τα μέρη. 

2. Στη συλλογική σύμβαση εργασίας πρέπει να αναφέρονται η συνδικαλιστική οργάνωση που έχει συμβληθεί, οι εκπρόσωποί της, η χρονολογία της κατάρτισης και η έκταση της εφαρμογής της. 

3. Το ένα από τα πρωτότυπα κατατίθεται αμέσως από τον εξουσιοδοτημένο αντιπρόσωπο των συμβαλλόμενων μερών στην αρμόδια για τα θέματα προσωπικού της δημόσιας διοίκησης υπηρεσία του Υπουργείου Εσωτερικών, Δημόσιας Διοίκησης και Αποκέντρωσης. Ο αρμόδιος υπάλληλος συντάσσει πράξη κατάθεσης επάνω στο πρωτότυπο έγγραφο, η οποία υπογράφεται από αυτόν και τον καταθέτη. 

4. Στην παραπάνω υπηρεσία τηρείται ειδικό βιβλίο συλλογικών συμβάσεων εργασίας, όπου καταγράφονται όλα τα βασικά στοιχεία της συλλογικής σύμβασης και οι τυχόν καταγγελίες των συλλογικών συμβάσεων. Οι συλλογικές συμβάσεις καταχωρίζονται στο βιβλίο αυτό την ίδια ημέρα που κατατίθενται. 

5. Στην ίδια υπηρεσία τηρείται γενικό μητρώο, στο οποίο καταχωρίζονται όλες οι συλλογικές συμβάσεις κατά είδος. Τα κείμενα όλων των παραπάνω συλλογικών συμβάσεων εργασίας δημοσιεύονται στην Εφημερίδα της Κυβερνήσεως. 

6. Με απόφαση του Υπουργού Εσωτερικών, Δημόσιας Διοίκησης και Αποκέντρωσης ρυθμίζεται κάθε λεπτομέρεια σχετικά με την εφαρμογή των διατάξεων του παρόντος άρθρου. 

'Αρθρο 7

Χρόνος ισχύος της Συλλογικής

Σύμβασης Εργασίας

1. Οι συλλογικές συμβάσεις εργασίας συνάπτονται για ορισμένο ή αόριστο χρόνο. 

2. Η ισχύς της συλλογικής σύμβασης εργασίας αρχίζει από την ημέρα της δημοσίευσής της στην Εφημερίδα της Κυβερνήσεως και λήγει με την πάροδο του χρόνου που συμφωνήθηκε ή με καταγγελία, σύμφωνα με τις διατάξεις του νόμου αυτού. Μέχρι την υπογραφή και δημοσίευση νέας συλλογικής σύμβασης εφαρμόζεται εκείνη που καταγγέλθηκε. 

3. Τα συμβαλλόμενα μέρη μπορούν να ορίσουν για τη συλλογική σύμβαση εργασίας αναδρομική ισχύ έως την ημέρα της λήξης ή δημοσίευσης της καταγγελίας της προηγούμενης συλλογικής σύμβασης εργασίας, από την οποία αρχίζει να υπολογίζεται η διάρκειά της και, σε περίπτωση που δεν υπάρχει προηγούμενη συλλογική σύμβαση εργασίας, από την έναρξη των διαπραγματεύσεων. 

'Αρθρο 8

Συρροή περισσότερων Συλλογικών Συμβάσεων

Εάν περισσότερες ισχύουσες συλλογικές συμβάσεις εργασίας ρυθμίζουν κατά διάφορο τρόπο όμοια θέματα, εφαρμόζεται η πιο ευνοϊκή για τον υπάλληλο. 

'Αρθρο 9

Καταγγελία Συλλογικής Σύμβασης

1. Συλλογική σύμβαση εργασίας αόριστης διάρκειας μπορεί να καταγγελθεί ύστερα από την παρέλευση ενός (1) έτους από την έναρξη της ισχύος της. 

2. Συλλογική σύμβαση εργασίας μπορεί να καταγγελθεί πριν από την πάροδο ενός (1) έτους ή πριν τη λήξη της, αν έχουν μεταβληθεί σημαντικά οι συνθήκες που υπήρχαν κατά την υπογραφή της. 

3. Η καταγγελία γίνεται με έγγραφο, που επιδίδεται με δικαστικό επιμελητή, από εκείνον που καταγγέλλει στον αντισυμβαλλόμενό του, καθώς και στην αρμόδια υπηρεσία του Υπουργείου Εσωτερικών, Δημόσιας Διοίκησης και Αποκέντρωσης, για να καταχωρισθεί στο περιθώριο του γενικού μητρώου που προβλέπεται στο άρθρο 6. Η υπηρεσία φροντίζει αμέσως για τη δημοσίευση της καταγγελίας στην Εφημερίδα της Κυβερνήσεως, εφόσον διαπιστώσει την επίδοσή της και στο αντισυμβαλλόμενο μέρος. 

4. Στο έγγραφο της καταγγελίας αναφέρονται συνοπτικά οι λόγοι της καταγγελίας και τα προς διαπραγμάτευση θέματα. Ως προς τη διαδικασία διαπραγμάτευσης των θεμάτων ισχύουν οι προθεσμίες και τα οριζόμενα στις διατάξεις του άρθρου 5 του νόμου αυτού. 

'Αρθρο 10

Μεσολάβηση

1. Αν οι διαπραγματεύσεις για την κατάρτιση συλλογικών συμβάσεων αποτύχουν, τα ενδιαφερόμενα μέρη μπορούν να ζητήσουν τις υπηρεσίες Μεσολαβητή. 

2. Η διαδικασία της μεσολάβησης αρχίζει με την κατάθεση σχετικής αίτησης από τα ενδιαφερόμενα μέρη, που υποβάλλεται από κοινού ή χωριστά μέσα σε προθεσμία πέντε (5) ημερών από την ολοκλήρωση των διαπραγματεύσεων που κατέληξαν σε διαφωνία. Η αίτηση, που υποβάλλεται χωριστά, κοινοποιείται και στο άλλο μέρος. Στην αίτηση αναφέρονται τα στοιχεία των μερών και των οριζόμενων εκπροσώπων τους, τα αιτήματα, οι λόγοι που τα δικαιολογούν ή οι λόγοι που καθιστούν αδύνατη την ικανοποίησή τους, οι τυχόν εναλλακτικές προτάσεις και αντιπροτάσεις και οποιοδήποτε στοιχείο το οποίο διευκολύνει τις διαπραγματεύσεις. 

3. Ο Μεσολαβητής καλεί τα μέρη σε συζητήσεις, ακούει τις απόψεις των μερών κατ' ιδίαν, εξετάζει πρόσωπα ή επιχειρεί οποιαδήποτε έρευνα σχετικά με τα θέματα που του υποβάλλονται. 

4. Τα διαπραγματευόμενα μέρη, καθώς και κάθε αρμόδια υπηρεσία, εφόσον ο Μεσολαβητής ζητήσει τη συνδρομή τους, έχουν υποχρέωση να του δώσουν κάθε πληροφορία και να τον βοηθήσουν στο έργο του. 

5. α. Αν τα μέρη δεν καταλήξουν σε συμφωνία μέσα σε προθεσμία δέκα (10) ημερολογιακών ημερών, ο Μεσολαβητής έχει δικαίωμα να υποβάλει σε αυτά δική του πρόταση. 

β. Αν τα μέρη δεν γνωστοποιήσουν την αποδοχή της πρότασης του Μεσολαβητή μέσα σε δέκα (10) ημέρες από την κοινοποίησή της, θεωρείται ότι την απέρριψαν. Η αποδοχή ή η απόρριψη της πρότασης κοινοποιείται από το Μεσολαβητή στο άλλο μέρος. 

γ. Εφόσον η πρόταση γίνεται δεκτή, καλούνται από το Μεσολαβητή τα μέρη να την υπογράψουν, οπότε αυτή εξομοιώνεται με συλλογική σύμβαση εργασίας και εφαρμόζονται αντίστοιχα όλες οι σχετικές διατάξεις του Κεφαλαίου αυτού. 

'Αρθρο 11

'Oργανο Μεσολάβησης

1. Με απόφαση του Υπουργού Εσωτερικών, Δημόσιας Διοίκησης και Αποκέντρωσης τον Ιανουάριο κάθε δεύτερου έτους καταρτίζεται ονομαστική κατάσταση στην οποία περιλαμβάνονται: 

α. Ο Πρόεδρος και οι αντιπρόεδροι του Νομικού Συμβουλίου του Κράτους και 

β. Τρεις (3) καθηγητές ή αναπληρωτές καθηγητές νομικών τμημάτων των ανωτάτων εκπαιδευτικών ιδρυμάτων, που ορίζονται από τον Υπουργό Εσωτερικών, Δημόσιας Διοίκησης και Αποκέντρωσης, από τρεις (3) προτεινόμενους από τον Πρόεδρο του κάθε νομικού τμήματος. 

Σε κάθε περίπτωση που κατατίθεται αίτηση για μεσολάβηση, σύμφωνα με τα οριζόμενα στο προηγούμενο άρθρο, μετά από δημόσια κλήρωση που διεξάγεται στο Υπουργείο Εσωτερικών, Δημόσιας Διοίκησης και Αποκέντρωσης ορίζεται με απόφαση του Υπουργού Εσωτερικών, Δημόσιας Διοίκησης και Αποκέντρωσης ένας από τους συμπεριλαμβανομένους στην παραπάνω ονομαστική κατάσταση ως Μεσολαβητής για τη συγκεκριμένη μεσολάβηση. 

Με την ίδια απόφαση ορίζεται υπάλληλος του Υπουργείου Εσωτερικών, Δημόσιας Διοίκησης και Αποκέντρωσης κατηγορίας ΠΕ, ως γραμματέας για την υποβοήθηση του έργου του Μεσολαβητή. 

Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται η αποζημίωση των Μεσολαβητών και με απόφαση του Υπουργού Εσωτερικών, Δημόσιας Διοίκησης και Αποκέντρωσης καθορίζεται ο τρόπος διεξαγωγής της δημόσιας κλήρωσης, καθώς και κάθε άλλη σχετική λεπτομέρεια. 

2. Με προεδρικό διάταγμα, που εκδίδεται μετά από πρόταση του Υπουργού Εσωτερικών, Δημόσιας Διοίκησης και Αποκέντρωσης, μπορεί να συνιστάται Σώμα Μεσολαβητών, του οποίου τα κατά την παράγραφο 1 πρόσωπα αποτελούν τη Διοικούσα Επιτροπή, η οποία θα καταρτίζει, κατ' έτος, κατάλογο Μεσολαβητών, τους οποίους θα ορίζει κατά περίπτωση, ανάλογα με τα εισαγόμενα προς μεσολάβηση θέματα. Με το ίδιο διάταγμα ρυθμίζονται τα θέματα λειτουργίας, το ύψος της αποζημίωσης της Διοικούσας Επιτροπής, καθώς και κάθε άλλο σχετικό θέμα και λεπτομέρεια για την εφαρμογή της παρούσας παραγράφου. Τα μέλη της Διοικούσας Επιτροπής μπορεί να ορίζονται Μεσολαβητές. 

3. Από τη σύσταση του Σώματος Μεσολαβητών παύει η εφαρμογή της παραγράφου 1 του άρθρου αυτού. 

'Αρθρο 12

Συλλογικές Συμβάσεις Εργασίας ειδικών

κατηγοριών υπαλλήλων

1. Δεν υπάγονται στις διατάξεις του παρόντος Κεφαλαίου: 

α. οι διπλωματικοί υπάλληλοι, 

β. οι γιατροί του Εθνικού Συστήματος Υγείας και 

γ. οι υπάλληλοι της Βουλής. 

2. Με προεδρικά διατάγματα, που εκδίδονται μετά από πρόταση του Υπουργού Εσωτερικών, Δημόσιας Διοίκησης και Αποκέντρωσης και του οικείου υπουργού, μετά από σύμφωνη γνώμη της αντιπροσωπευτικότερης οικείας συνδικαλιστικής οργάνωσης, μπορεί να επεκτείνεται η εφαρμογή των διατάξεων του παρόντος για τους υπαλλήλους των αναφερόμενων στην παράγραφο 1 του άρθρου αυτού κλάδων, πλην των υπαλλήλων της Βουλής, για τους οποίους η επέκταση γίνεται με τον Κανονισμό της Βουλής. Με τα προεδρικά αυτά διατάγματα ή τον Κανονισμό της Βουλής, αντίστοιχα, είναι δυνατόν: 

α. να ρυθμίζεται διαφορετικά η εκπροσώπηση στο πρώτο και δεύτερο επίπεδο διαπραγματεύσεων και το όργανο που ορίζει κατά περίπτωση τους εκπροσώπους του Δημοσίου και 

β. η επέκταση να περιλαμβάνει το σύνολο ή ορισμένα από τα αναφερόμενα ζητήματα συλλογικών συμβάσεων του άρθρου 3. 

'Αρθρο 13

Συλλογικές συμφωνίες

1. Συλλογική διαπραγμάτευση για ρύθμιση ζητημάτων των όρων και συνθηκών απασχόλησης των υπαλλήλων, που δεν ρυθμίζονται σύμφωνα με τα προβλεπόμενα στο άρθρο 3 του παρόντος λόγω συνταγματικών περιορισμών (όπως ιδίως είναι ζητήματα μισθών, συντάξεων, σύστασης οργανικών θέσεων, προσόντων, τρόπου διορισμού κ.λπ.), μπορεί να καταλήγει σε συλλογική συμφωνία. 

2. Η συμφωνία αυτή δεν αποτελεί συλλογική σύμβαση εργασίας, συνεπάγεται όμως για το Δημόσιο ή ν.π.δ.δ. ή ο.τ.α.: α) είτε την έκδοση κανονιστικών πράξεων, εφόσον τα θέματα της συμφωνίας μπορεί να ρυθμιστούν κανονιστικώς βάσει υπάρχουσας σχετικής εξουσιοδότησης νόμου, β) είτε την προώθηση σχετικής νομοθετικής ρύθμισης των θεμάτων της συμφωνίας. Αντικείμενο του περιεχομένου της συμφωνίας μπορεί να αποτελεί και ο χρόνος υλοποίησης της δέσμευσης για έκδοση κανονιστικών πράξεων ή προώθησης νομοθετικών ρυθμίσεων, κατά περίπτωση. 

3. Οι διαπραγματεύσεις για ρύθμιση ζητημάτων με συλλογικές συμφωνίες διεξάγονται σύμφωνα με τα οριζόμενα στις παραγράφους 1 και 2 του άρθρου 4. 

4. Η διαδικασία διαπραγμάτευσης των συλλογικών συμφωνιών διεξάγεται χωριστά εκ παραλλήλου με αυτή των συλλογικών συμβάσεων και ακολουθεί τα ίδια ακριβώς στάδια, όπως ορίζονται στην παρ. 1 του άρθρου 5. 

5. Οι διατάξεις του άρθρου 6, πλην του δεύτερου εδαφίου της παρ. 5 αυτού και των άρθρων 10, 11 και 12 εφαρμόζονται αναλόγως και για τις συλλογικές συμφωνίες. 

KΕΦΑΛΑΙΟ Β'

ΔΙΟΡΙΣΜΟΣ ΣΕ ΜΟΝΙΜΕΣ ΘΕΣΕΙΣ

ΠΡΟΣΩΠΙΚΟΥ ΜΕ ΣΧΕΣΗ ΕΡΓΑΣΙΑΣ

ΙΔΙΩΤΙΚΟΥ ΔΙΚΑΙΟΥ ΑΟΡΙΣΤΟΥ ΧΡΟΝΟΥ

ΤΟΥ ΔΗΜΟΣΙΟΥ, ΤΩΝ Ν.Π.Δ.Δ. ΚΑΙ Ο.Τ.Α.

'Αρθρο 14

Μετατροπή θέσεων

Οργανικές θέσεις προσωπικού πλήρους απασχόλησης με σχέση εργασίας ιδιωτικού δικαίου αορίστου χρόνου, που υπηρετεί κατά τη δημοσίευση του νόμου αυτού στο Δημόσιο, στα ν.π.δ.δ. και στους ο.τ.α. (α' και β' βαθμίδας), μετατρέπονται σε οργανικές θέσεις μόνιμων υπαλλήλων, στις οποίες διορίζεται το προσωπικό αυτό, υπό τους όρους και τις προϋποθέσεις των επόμενων άρθρων του Κεφαλαίου αυτού. 

'Αρθρο 15

Διορισμός - 'Oροι και προϋποθέσεις

1. Για τον κατά το προηγούμενο άρθρο διορισμό απαιτούνται: 

α. Αίτηση μέσα σε ανατρεπτική προθεσμία τριών (3) μηνών από τη δημοσίευση του νόμου αυτού. 

β. Τα προβλεπόμενα από την κείμενη νομοθεσία γενικά προσόντα διορισμού, εκτός από το ανώτατο όριο ηλικίας. 

γ. Τα ειδικά τυπικά προσόντα του κλάδου, σε θέσεις του οποίου διορίζονται. 

2. Οι θέσεις που μετατρέπονται, εντάσσονται σε υφιστάμενους κλάδους αντίστοιχης ή παρεμφερούς ειδικότητας ή, αν δεν υπάρχουν, σε συνιστώμενους κλάδους αντίστοιχης ειδικότητας. Η αντιστοιχία του κλάδου βρίσκεται κατά τα οριζόμενα στην παράγραφο 1 του επόμενου άρθρου. 

3. Οι θέσεις που κατά την προηγούμενη παράγραφο εντάσσονται σε υφιστάμενους ή συνιστώμενους κλάδους, διαβαθμίζονται ως ακολούθως: 

α. Στους βαθμούς Δ' έως και Α' για τις κατηγορίες ΠΕ, ΤΕ και ΔΕ και στους βαθμούς Ε' έως και Β' για την κατηγορία ΥΕ, προκειμένου για δημόσιες υπηρεσίες και ν.π.δ.δ., των οποίων το προσωπικό υπάγεται στις διατάξεις του Υπαλληλικού Κώδικα. 

β. Στους βαθμούς, από τον εισαγωγικό μέχρι και τον τελευταίο ενιαίο με αυτόν βαθμό, προκειμένου για δημόσιες υπηρεσίες και ν.π.δ.δ., το προσωπικό των οποίων δεν υπάγεται στις διατάξεις του Υπαλληλικού Κώδικα, καθώς και για τους ο.τ.α., σύμφωνα με τις ισχύουσες κατά περίπτωση διατάξεις. 

4. Η μετατροπή των οργανικών θέσεων, η ένταξή τους σε κλάδους ή η σύσταση κλάδων γίνεται με την πράξη διορισμού του προσωπικού που υπηρετεί στις μετατρεπόμενες θέσεις. Η πράξη διορισμού μπορεί να είναι ενιαία για όλο το διοριζόμενο προσωπικό κάθε φορέα ή ενιαία κατά κλάδο ή κλάδους προσωπικού και εκδίδεται μέσα σε επτά (7) μήνες από τη δημοσίευση του νόμου αυτού. 

'Αρθρο 16

Κατάταξη διοριζομένων

1. Η κατάταξη των διοριζόμενων υπαλλήλων σε κατηγορίες και κλάδους γίνεται με την πράξη διορισμού τους, ως ακολούθως: 

α. 'Oσοι έχουν πτυχίο ή δίπλωμα Α.Ε.Ι. ή Τ.Ε.Ι. κατατάσσονται σε θέσεις κατηγορίας ΠΕ ή ΤΕ, αντίστοιχα, με εξαίρεση εκείνους που έχουν υποχρέωση, βάσει ρητής διάταξης, παραμονής για ορισμένο χρόνο στη θέση που κατέχουν, οι οποίοι κατατάσσονται σύμφωνα με τις διατάξεις των περιπτώσεων γ' ή δ' της παρούσας παραγράφου. Στην περίπτωση αυτή η κατάταξή τους με βάση το πτυχίο ή δίπλωμα Α.Ε.Ι. ή Τ.Ε.Ι. γίνεται μέσα σε έξι (6) μήνες από τη συμπλήρωση του χρόνου της ως άνω υποχρέωσής τους. 

β. 'Oσοι έχουν απολυτήριο τίτλο ή πτυχίο δευτεροβάθμιας εκπαίδευσης και ασκούν τα καθήκοντα κλάδου δευτεροβάθμιας εκπαίδευσης για τα οποία προσλήφθηκαν, κατατάσσονται σε θέσεις αντίστοιχου κλάδου δευτεροβάθμιας εκπαίδευσης. 

γ. 'Oσοι ασκούν καθήκοντα κλάδου τεχνικών ειδικοτήτων κατηγορίας δευτεροβάθμιας εκπαίδευσης κατατάσσονται σε θέσεις κλάδων της κατηγορίας αυτής, εφόσον έχουν τουλάχιστον απολυτήριο τριταξίου γυμνασίου ή ενδεικτικό τρίτης τάξεως εξαταξίου γυμνασίου ή απολυτήριο ή πτυχίο κατώτερης τεχνικής σχολής. 

δ. Οι λοιποί κατατάσσονται σε θέσεις της κατηγορίας υποχρεωτικής εκπαίδευσης. 'Oσοι από αυτούς κατέχουν απολυτήριο τίτλο λυκείου ή εξαταξίου γυμνασίου μετατάσσονται περαιτέρω στην κατηγορία δευτεροβάθμιας εκπαίδευσης, σύμφωνα με τις κείμενες διατάξεις μετά τη συμπλήρωση οκταετούς υπηρεσίας από την αρχική πρόσληψή τους. 

2. Η κατάταξη γίνεται στον εισαγωγικό βαθμό της οικείας κατηγορίας ή σε ανώτερο βαθμό, εφόσον ο υπάλληλος έχει χρόνο υπηρεσίας, συνεχούς ή διακεκομμένης, ίσο με αυτόν που απαιτείται από τις οικείες διατάξεις για την προαγωγή του έως τον ανώτερο βαθμό, σύμφωνα με τη διαβάθμιση των θέσεων όπως ορίζεται στην παρ. 3 του άρθρου 15. Ο χρόνος αυτός πρέπει να έχει διανυθεί με τα τυπικά προσόντα της κατηγορίας στην οποία κατατάσσεται ο υπάλληλος ή με τα προσόντα που προβλέπονται για την κατάταξή του στην παρ. 1 του άρθρου αυτού. Κατ' εξαίρεση, προκειμένου για προσωπικό που τμήμα της υπηρεσίας του έχει διανυθεί πριν από την απόκτηση των τυπικών προσόντων που προβλέπονται για την κατηγορία που κατατάσσεται, η κατάταξη μπορεί να γίνει, με αίτηση του ενδιαφερομένου, στο βαθμό που θα κατατασσόταν στην κατώτερη κατηγορία με βάση το χρόνο της συνολικής υπηρεσίας του. 

3. Ο χρόνος που πλεονάζει στο βαθμό κατάταξης λογίζεται ότι έχει διανυθεί στο βαθμό αυτόν για όλες τις συνέπειες, εκτός από το δικαίωμα αναδρομικής λήψης διαφοράς αποδοχών. 'Oσοι κατατάσσονται στο Β' βαθμό, δεν μπορούν να κριθούν για τον Α' βαθμό, εάν δεν συμπληρώσουν διετή υπηρεσία από την κατάταξή τους στο Β' βαθμό, ανεξάρτητα από τυχόν πλεονάζοντα χρόνο. 

4. Οι διοριζόμενοι λαμβάνουν τις αποδοχές της νέας θέσης τους από την ημερομηνία που δημοσιεύεται στην Εφημερίδα της Κυβερνήσεως η πράξη διορισμού και κατάταξής τους. 

5. Οι διοριζόμενοι, ανεξάρτητα από το βαθμό στον οποίο κατατάσσονται, εφόσον δεν έχουν συμπληρώσει διετή συνεχή υπηρεσία, διανύουν δοκιμαστική υπηρεσία κατά το άρθρο 40 του Υπαλληλικού Κώδικα. Για τη συμπλήρωση του χρόνου δοκιμαστικής υπηρεσίας στη μόνιμη θέση υπολογίζεται και ο χρόνος υπηρεσίας τους με σχέση εργασίας ιδιωτικού δικαίου αορίστου χρόνου στην υπηρεσία που διορίζονται. 

'Αρθρο 17

Μετατάξεις διοριζομένων

1. Υπάλληλοι που κατατάσσονται σύμφωνα με την παρ. 1 του άρθρου 16 με βάση το πτυχίο ή δίπλωμα τριτοβάθμιας εκπαίδευσης σε συνιστώμενο κλάδο, εφόσον το τυπικό τους προσόν δεν ανταποκρίνεται στις ανάγκες της υπηρεσίας τους, μέσα σε έξι (6) μήνες από την κατάταξή τους, μετατάσσονται υποχρεωτικώς σε κλάδους υπηρεσιών του Δημοσίου ή ν.π.δ.δ. ή ο.τ.α., για το διορισμό στους οποίους προβλέπεται το τυπικό προσόν που κατέχουν. 

2. Η μετάταξη γίνεται με κοινή απόφαση των οικείων Υπουργών μετά από σύμφωνη γνώμη των αρμόδιων υπηρεσιακών συμβουλίων. Προκειμένου για μετάταξη σε ν.π.δ.δ. ή ο.τ.α. απαιτείται και γνώμη του συμβουλίου διοίκησής τους. 

3. Οι υπαγόμενοι στην παράγραφο 1 ασκούν μέχρι τη μετάταξή τους τα καθήκοντα που ασκούσαν κατά τη δημοσίευση του νόμου αυτού. 

4. Αντί για μετάταξη μπορεί ο υπάλληλος, μετά από σχετική αίτησή του και σύμφωνη γνώμη του υπηρεσιακού συμβουλίου να καταταγεί σε διοικητικό κλάδο της υπηρεσίας του, αντίστοιχο της βαθμίδας του τίτλου σπουδών του, εφόσον ασκούσε τα καθήκοντα του κλάδου αυτού επί ένα (1) τουλάχιστον έτος πριν από τη δημοσίευση του νόμου αυτού. 

'Αρθρο 18

Εξαιρέσεις - Ειδικές ρυθμίσεις

1. Δεν υπάγεται στις διατάξεις του νόμου αυτού το παρακάτω προσωπικό με σχέση εργασίας ιδιωτικού δικαίου αορίστου χρόνου: 

α. το ειδικό επιστημονικό προσωπικό κατά το άρθρο 103 παρ. 3 του Συντάγματος, με εξαίρεση την περίπτωση διορισμού σε θέσεις υφιστάμενων κλάδων, 

β. το προσωπικό της Προεδρίας της Δημοκρατίας, οι ειδικοί σύμβουλοι και οι ειδικοί συνεργάτες των Πολιτικών Γραφείων του Πρωθυπουργού, των μελών της Κυβέρνησης, των Υφυπουργών, Γενικών και Ειδικών Γραμματέων, Γενικών Γραμματέων Περιφερειών, Νομαρχών, καθώς και οι ειδικοί σύμβουλοι, οι ειδικοί συνεργάτες και οι επιστημονικοί συνεργάτες και γενικοί γραμματείς δήμων (ν. 1299/1982 άρθρο 52β, ν. 1558/ 1985 άρθρο 30, ΠΥΣ 88/1985 άρθρο 3, ν. 1943/1991 άρθρο 71, π.δ. 93/1983, ν. 1622/1986 άρθρο 65, ν. 1416/1984 άρθρο 67), 

γ. το εκπαιδευτικό ή διδακτικό προσωπικό του Υπουργείου Εθνικής Παιδείας και Θρησκευμάτων και των ο.τ.α., 

δ. οι νομικοί σύμβουλοι, οι δικαστικοί σύμβουλοι, οι διευθυντές δικαστικού, οι προϊστάμενοι δικαστικού και οι δικηγόροι, 

ε. όσοι έχουν προσληφθεί στα γραφεία τύπου και δημοσίων σχέσεων του άρθρου 8 παρ. 4 του ν.1288/1982 (ΦΕΚ 120 Α'), καθώς και οι δημοσιογράφοι, 

στ. οι χειριστές αεροπλάνων και ελικοπτέρων, οι διερευνητές ατυχημάτων και οι επιθεωρητές πτήσης της Υπηρεσίας Πολιτικής Αεροπορίας του Υπουργείου Μεταφορών και Επικοινωνιών, 

ζ. το ιατρικό προσωπικό των φορέων που απαρτίζουν το Εθνικό Σύστημα Υγείας (Ε.Σ.Υ.), 

η. το καλλιτεχνικό προσωπικό, 

θ. το προσωπικό της Εθνικής Υπηρεσίας Πληροφοριών (Ε.Υ.Π.), 

ι. το εργατικό προσωπικό (επόπτες, αρχιεργάτες, λιμενεργάτες, εργάτες και φύλακες φορτηγίδων) των λιμένων της χώρας, 

ια. το προσωπικό των νομικών προσώπων δημοσίου δικαίου που υπάγονται στην παρ. 1 του άρθρου 1 του ν.2414/1996 (ΦΕΚ 135 Α'), 

ιβ. το προσωπικό με σχέση εργασίας ιδιωτικού δικαίου αορίστου χρόνου που υπηρετεί στην εξωτερική υπηρεσία του Υπουργείου Εξωτερικών. 

2. Οι διατάξεις του παρόντος Κεφαλαίου εφαρμόζονται αναλόγως και για το προσωπικό με σύμβαση εργασίας ιδιωτικού δικαίου αορίστου χρόνου του Οργανισμού Γεωργικών Ασφαλίσεων (Ο.Γ.Α.). 

3. Επιφυλασσομένων των διατάξεων της παρ. 1 του παρόντος, υπάλληλοι με σχέση εργασίας ιδιωτικού δικαίου αορίστου χρόνου δημοσίων υπηρεσιών, που είναι αποσπασμένοι σε υπουργεία για χρονικό διάστημα μεγαλύτερο των δύο (2) συνεχών ετών, κατά τη δημοσίευση του παρόντος, μπορεί με αίτησή τους να ζητήσουν το διορισμό τους με τις διατάξεις του παρόντος Κεφαλαίου και σε μόνιμη θέση της υπηρεσίας που υπηρετούν με απόσπαση. Επί του αιτήματος αποφασίζει η οικεία υπηρεσία σύμφωνα με τις ανάγκες της. 

4. Οργανικές θέσεις ή συνιστώμενες προσωποπαγείς οργανικές θέσεις με σχέση εργασίας ιδιωτικού δικαίου αορίστου χρόνου στο Υπουργείο Εθνικής Οικονομίας, τον Ο.Α.Ε.Δ., τις Νομαρχιακές Αυτοδιοικήσεις και τις Γενικές Γραμματείες Περιφέρειας, στις οποίες προσλαμβάνεται, σύμφωνα με το άρθρο 13 του ν. 2628/1998 (ΦΕΚ 151 Α'), το με σχέση εργασίας ιδιωτικού δικαίου αορίστου χρόνου προσωπικό του καταργηθέντος Ελληνικού Κέντρου Παραγωγικότητας, μετατρέπονται, μετά την ολοκλήρωση των προσλήψεων, σε οργανικές θέσεις μόνιμων υπαλλήλων, στις οποίες διορίζεται το ανωτέρω προσωπικό, με τους όρους και προϋποθέσεις των άρθρων 14 έως 18 του παρόντος. Οι προθεσμίες των παραγράφων 1 και 4 του άρθρου 15 αρχίζουν από την έκδοση των πράξεων πρόσληψης του ανωτέρω προσωπικού. 

ΚΕΦΑΛΑΙΟ Γ'

ΛΟΙΠΕΣ ΔΙΑΤΑΞΕΙΣ

'Αρθρο 19

Θέματα Εθνικού Κέντρου Δημόσιας Διοίκησης

1. Η παρ. 7 του άρθρου 22 του ν. 1388/1983 (ΦΕΚ 113 Α'), όπως αντικαταστάθηκε με την παρ. 2 της αριθ. ΔΙΔΑΔ/Φ.12/1/8410/7.4.1989 υπουργικής απόφασης, που κυρώθηκε με το άρθρο 8 του ν. 1878/1990 (ΦΕΚ 33 Α') αντικαθίσταται ως εξής: 

"7. Οι απόφοιτοι του Τμήματος Τοπικής Αυτοδιοίκησης και Περιφερειακής Ανάπτυξης της Εθνικής Σχολής Δημόσιας Διοίκησης για τη δημιουργία στελεχών περιφερειακής ανάπτυξης και τοπικής αυτοδιοίκησης διορίζονται στο Υπουργείο Εσωτερικών, Δημόσιας Διοίκησης και Αποκέντρωσης, στις Περιφέρειες και στους ο.τ.α. α' και β' βαθμίδας. Οι απόφοιτοι διορίζονται σε κενές θέσεις διοικητικών κλάδων ή, εφόσον είναι κάτοχοι πτυχίου θετικών ή τεχνικών επιστημών, σε κλάδους αντίστοιχων προσόντων και, αν δεν υπάρχουν κενές θέσεις, σε προσωποπαγείς θέσεις που συνιστώνται με την απόφαση διορισμού τους. Με απόφαση του Υπουργού Εσωτερικών, Δημόσιας Διοίκησης και Αποκέντρωσης καθορίζεται η διαδικασία κατανομής των αποφοίτων στους ανωτέρω φορείς, με βάση τη σειρά αποφοίτησης σε συνδυασμό και με τη δήλωση προτίμησης." 

2. α. Η παρ. 1 του άρθρου 33 του ν. 1943/1991 (ΦΕΚ 50 Α'), όπως αντικαταστάθηκε με το άρθρο 13 παρ. 1 του ν. 2527/1997 (ΦΕΚ 206 Α'), αντικαθίσταται ως ακολούθως: 

"1. Η εισαγωγική εκπαίδευση του προσωπικού των δημόσιων υπηρεσιών, των ν.π.δ.δ. και των ο.τ.α. α' και β' βαθμίδας, πλην των υπαλλήλων της κατηγορίας ΥΕ, γίνεται μέσα στο πρώτο οκτάμηνο από το διορισμό και η συμμετοχή σε αυτήν είναι υποχρεωτική. Οι οικείες υπηρεσίες αμέσως μετά το διορισμό κοινοποιούν στο Εθνικό Κέντρο Δημόσιας Διοίκησης (Ε.Κ.Δ.Δ.) κατάλογο των διορισθέντων και γνωστοποιούν σε αυτούς την υποχρέωσή τους να παρακολουθήσουν τα προγράμματα εισαγωγικής εκπαίδευσης στο παραπάνω χρονικό όριο." 

β. Στην παρ. 2 του άρθρου 51 του ν. 1943/1991 προστίθεται το ακόλουθο εδάφιο: 

"Στην έννοια του κατά το πρώτο εδάφιο εκπαιδευτικού προγράμματος περιλαμβάνονται η εισηγητική διδασκαλία, ατομική και συλλογική, ο σχεδιασμός εκπαιδευτικών και ερευνητικών προγραμμάτων, ο σχεδιασμός μαθημάτων, σεμιναρίων, ημερίδων και επιστημονικών συναντήσεων, η προετοιμασία σημειώσεων και εκπαιδευτικού υλικού, η εποπτεία εκπόνησης εργασιών, η παρακολούθηση και αξιολόγηση της πρακτικής άσκησης σπουδαστών και επιμορφουμένων και η συμμετοχή σε επιτροπές υποστήριξης της τελικής εργασίας των σπουδαστών της Εθνικής Σχολής Δημόσιας Διοίκησης." 

3. Στο τέλος της παρ. 3 του άρθρου 79 του ν. 2683/1999 προστίθεται το ακόλουθο εδάφιο: 

"Ο χρόνος φοίτησης στην Εθνική Σχολή Δημόσιας Διοίκησης προσμετράται ως πλεονάζων στο Β' βαθμό. Για τους αριστούχους της Σχολής προσμετράται ένα (1) επιπλέον έτος στον ίδιο βαθμό." 

4. Η τρίτη περίοδος της παρ. 2 του άρθρου 12 του ν. 2527/1997 καταργείται. 

5. α. Στο τελευταίο εδάφιο της παραγράφου 2 του άρθρου 14 του ν. 2527/1997 προστίθεται η φράση "ή με ανάθεση καθηκόντων σε υπαλλήλους του Ε.Κ.Δ.Δ. που έχουν τα απαιτούμενα προσόντα, με απόφαση του Δ.Σ. του Ε.Κ.Δ.Δ. ύστερα από εισήγηση του Γενικού Γραμματέα αυτού." 

β. Στο τέλος της παραγράφου 3 του άρθρου 14 του ν. 2527/1997 προστίθεται το ακόλουθο εδάφιο: "Τα καθήκοντα των θέσεων του ειδικού επιστημονικού προσωπικού που προβλέπονται στο άρθρο 14 του ν. 2527/ 1997 δεν είναι ασυμβίβαστα με τη δικηγορία." 

6. Το μόνιμο προσωπικό των Περιφερειακών Ινστιτούτων του Εθνικού Κέντρου Δημόσιας Διοίκησης (Ε.Κ.Δ.Δ.) το οποίο κατά τη δημοσίευση του νόμου αυτού υπηρετεί με διάθεση στις Περιφέρειες, μετατάσσεται στην οικεία Περιφέρεια, με αντίστοιχη μεταφορά της θέσης του σε αυτήν, εφόσον υποβάλει σχετική αίτηση μέσα σε αποκλειστική προθεσμία εξήντα (60) ημερών από την επομένη της δημοσίευσης του παρόντος νόμου. Η μετάταξη διενεργείται με απόφαση του Υπουργού Εσωτερικών, Δημόσιας Διοίκησης και Αποκέντρωσης, που εκδίδεται μετά από γνώμη του υπηρεσιακού συμβουλίου της οικείας Περιφέρειας. 

'Αρθρο 20

Ρυθμίσεις του συστήματος προσλήψεων, θεμάτων του Ανώτατου Συμβουλίου Επιλογής Προσωπικού (Α.Σ.Ε.Π.) και άλλων συναφών με προσλήψεις θεμάτων 

1. α. Η παρ. 1 του άρθρου 4 του ν. 2190/1994, όπως αυτή συμπληρώθηκε με την παρ. 7 του άρθρου 1 του ν. 2349/1995 (ΦΕΚ 224 Α'), αντικαθίσταται ως εξής: 

"1. Το Α.Σ.Ε.Π. συγκροτείται από είκοσι ένα (21) μέλη με την ακόλουθη διαβάθμιση: 

Πρόεδρος 

Αντιπρόεδροι (θέσεις δύο) 

Σύμβουλοι (θέσεις δεκαοκτώ)." 

β. Τα εδάφια πέμπτο και έκτο της παρ. 2 του άρθρου 4 του ν. 2190/1994 που προβλέπουν τη δυνατότητα παράλληλης απασχόλησης μελών του Α.Σ.Ε.Π. καταργούνται. Τυχόν υφιστάμενες κατά τη δημοσίευση του παρόντος παράλληλες απασχολήσεις μελών του Α.Σ.Ε.Π. συνεχίζουν να διέπονται από τις υφιστάμενες, κατά την έναρξη ισχύος της παρούσας παραγράφου, διατάξεις. 

γ. Στο τέλος της παρ. 2 του άρθρου 4 του ν. 2190/1994 προστίθεται το ακόλουθο εδάφιο: 

"Ο αριθμός των μελών του Α.Σ.Ε.Π. τα οποία κατά το χρόνο διορισμού τους έχουν υπερβεί το 67ο έτος της ηλικίας τους, δεν μπορεί να υπερβαίνει το ένα δεύτερο (1/2) του συνολικού αριθμού των μελών του Συμβουλίου." 

δ. Στο τέλος της παρ. 3 του άρθρου 4 του ν. 2190/1994 προστίθεται εδάφιο που έχει ως εξής: 

"Εάν ο επιλεγόμενος από την Ολομέλεια του Συμβουλίου κατά τα οριζόμενα στις προηγούμενες διατάξεις της παρούσας παραγράφου είναι εν ενεργεία υπάλληλος ή λειτουργός της παραγράφου 2 του παρόντος άρθρου, η πλήρωση της αντίστοιχης θέσης γίνεται με ανάθεση καθηκόντων για χρόνο ίσο με μία θητεία. Η ανάθεση γίνεται με προεδρικό διάταγμα που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης και του οικείου Υπουργού. Ο χρόνος ασκήσεως καθηκόντων μέλους του Α.Σ.Ε.Π. θεωρείται για κάθε συνέπεια ότι διανύεται στη θέση της υπηρεσίας από την οποία προέρχονται. Κατά τη διάρκεια της θητείας τους λαμβάνουν μόνο τις αποδοχές που καθορίζονται σύμφωνα με την παράγραφο 6 του παρόντος άρθρου. 'Oπου από τις οικείες διατάξεις απαιτείται αξιολόγηση για την εξέλιξή τους στην υπηρεσία από την οποία προέρχονται, αυτή γίνεται με έκθεση του Προέδρου του Α.Σ.Ε.Π.. Με απόφαση του Υπουργού Εσωτερικών, Δημόσιας Διοίκησης και Αποκέντρωσης, μετά από γνώμη της Ολομέλειας του Α.Σ.Ε.Π., ρυθμίζονται οι λεπτομέρειες και κάθε συναφές θέμα για την εφαρμογή της παρούσας διάταξης." 

ε. Η παρ. 4 του άρθρου 4 του ν. 2190/1994 αντικαθίσταται ως εξής: 

"4. Ο Πρόεδρος και οι Αντιπρόεδροι εκλέγονται από την Ολομέλεια για μία πλήρη ή μέχρι του επιτρεπόμενου ορίου ηλικίας θητεία. Η Ολομέλεια εκλέγει τον Πρόεδρο από τα μέλη του Συμβουλίου που έχουν διατελέσει δικαστικοί λειτουργοί, έναν εκ των Αντιπροέδρων από τα μέλη που έχουν διατελέσει δικαστικοί λειτουργοί και έναν από τα υπόλοιπα μέλη του Συμβουλίου. Η εκλογή Προέδρου ή Αντιπροέδρου γίνεται πριν τη λόγω ορίου ηλικίας ή λήξεως της θητείας αποχώρηση του Προέδρου ή Αντιπροέδρου. Ο αποχωρών Πρόεδρος ή Αντιπρόεδρος μετέχει στην Ολομέλεια για την εκλογή νέου Προέδρου ή Αντιπροέδρου. Οι τοποθετήσεις στις θέσεις του Προέδρου και των Αντιπροέδρων γίνονται με προεδρικό διάταγμα που εκδίδεται με πρόταση του Υπουργού Εσωτερικών, Δημόσιας Διοίκησης και Αποκέντρωσης." 

2. Το άρθρο 6 του ν. 2190/1994 όπως τροποποιήθηκε και συμπληρώθηκε με τα άρθρα 4 και 7 του ν. 2527/1997 αντικαθίσταται ως εξής: 

"'Αρθρο 6

Λειτουργία

1. Οι αρμοδιότητες του Α.Σ.Ε.Π. κατανέμονται στην Ολομέλεια, σε Ελάσσονες συνθέσεις της Ολομέλειας, σε Τμήματα και σε Μονομελείς συνθέσεις. Η τοποθέτηση των Αντιπροέδρων και των Συμβούλων στις Ελάσσονες συνθέσεις της Ολομέλειας, στα Τμήματα και στις Μονομελείς συνθέσεις γίνεται με απόφαση του Προέδρου του Α.Σ.Ε.Π.. 

2. Στο Α.Σ.Ε.Π. συνιστώνται πέντε (5) τουλάχιστον Τμήματα, καθένα από τα οποία συγκροτείται από τρεις (3) Συμβούλους. 

3. Με τον Κανονισμό Λειτουργίας του Α.Σ.Ε.Π. που εκδίδεται με απόφαση του Υπουργού Εσωτερικών, Δημόσιας Διοίκησης και Αποκέντρωσης μετά από πρόταση της Ολομέλειας και δημοσιεύεται στην Εφημερίδα της Κυβερνήσεως καθορίζεται κάθε ζήτημα σχετικό με τη συγκρότηση των Τμημάτων, της Ολομέλειας και των Ελασσόνων συνθέσεών της, ο τρόπος λήψεως των αποφάσεων και τήρησης των πρακτικών, τα ζητήματα της απαρτίας τους και κάθε αναγκαία λεπτομέρεια για την εφαρμογή του παρόντος άρθρου. 

Με τον ίδιο Κανονισμό κατανέμονται οι αρμοδιότητες του Α.Σ.Ε.Π. στην Ολομέλεια, στις Ελάσσονες συνθέσεις της, στα Τμήματα και στις Μονομελείς συνθέσεις και μπορεί να συνιστώνται και άλλα Τμήματα και να καθορίζονται οι αρμοδιότητές τους. 

Με τον Κανονισμό επίσης, καθορίζεται η αρμοδιότητα των Μονομελών συνθέσεων σχετικά με τις προσλήψεις προσωπικού του άρθρου 21, από τους φορείς της παρ. 1 του άρθρου 14 του παρόντος και τους φορείς της παρ. 3 του άρθρου 1 του ν. 2527/1997. 

Με απόφαση του Υπουργού Εσωτερικών, Δημόσιας Διοίκησης και Αποκέντρωσης, η οποία εκδίδεται μετά από γνώμη της Ολομέλειας, καθορίζεται η έδρα των Τμημάτων ή και των Μονομελών συνθέσεων. Σε κάθε περίπτωση ο Πρόεδρος του Α.Σ.Ε.Π. μπορεί να αναθέσει το χειρισμό υποθέσεως σε άλλο Τμήμα από εκείνο στο οποίο υπάγεται, κατά τις διατάξεις του Κανονισμού, προκειμένου να επιτευχθεί ταχύτερη διεκπεραίωση της υπόθεσης ή να αποφευχθεί επιβάρυνση του κατ' αρχήν αρμόδιου Τμήματος." 

3 α. Στην παράγραφο 4 του άρθρου 7 του ν. 2190/1994 η φράση "εφόσον οι διοριζόμενοι ή μετατασσόμενοι δεν έχουν υπερβεί το 40ό έτος της ηλικίας τους" αντικαθίσταται από τη φράση "εφόσον οι διοριζόμενοι ή μετατασσόμενοι δεν έχουν υπερβεί το 45ο έτος της ηλικίας τους." 

β. Στο άρθρο 7 του ν. 2190/1994 προστίθενται παράγραφοι 6 και 7 ως εξής: 

" 6. Στους υπαλλήλους της Γραμματείας του Α.Σ.Ε.Π., στους οποίους περιλαμβάνονται και οι αποσπώμενοι σε αυτήν υπάλληλοι, καταβάλλεται η ειδική πρόσθετη αμοιβή που καθορίζεται με την, κατ' εξουσιοδότηση του δευτέρου εδαφίου της παρ. 6 του άρθρου 5 του ν. 2477/1997, εκδιδόμενη κάθε φορά κοινή υπουργική απόφαση. Σε περίπτωση που οι ανωτέρω υπάλληλοι λαμβάνουν από την υπηρεσία τους ειδικές πρόσθετες απολαβές, υποχρεούνται να επιλέξουν με δήλωσή τους προς το Α.Σ.Ε.Π., που κοινοποιείται και στην υπηρεσία από την οποία είναι αποσπασμένοι, την ειδική πρόσθετη αμοιβή της παρούσας παραγράφου ή τις ειδικές πρόσθετες απολαβές που προβλέπονται στην οργανική τους θέση. 

7. Οι υπάλληλοι που αποσπώνται στη Γραμματεία του Α.Σ.Ε.Π. λαμβάνουν από την υπηρεσία τους το μισθό και όλες τις τυχόν επιπλέον τακτικές αποδοχές, καθώς και τα κάθε είδους τακτικά επιδόματα, όπως και τις ειδικές αποζημιώσεις και απολαβές της οργανικής τους θέσης, που καταβάλλονται παγίως και που εξακολουθούν να καταβάλλονται από την υπηρεσία από την οποία αποσπώνται, με την επιφύλαξη των διατάξεων της παρ. 2 του άρθρου 10 του ν. 2470/1997." 

4. Στην παρ. 2 του άρθρου 14 του ν. 2190/1994 προστίθενται περιπτώσεις κ' και κα' ως εξής: 

"κ. Το προσωπικό που προσλαμβάνεται για αντιμετώπιση κατεπειγουσών ή εποχικών ή πρόσκαιρων αναγκών, με σύμβαση εργασίας ορισμένου χρόνου της οποίας η διάρκεια δεν υπερβαίνει τους δύο (2) μήνες μέσα σε συνολικό διάστημα δώδεκα (12) μηνών. Ο υπολογισμός του δωδεκαμήνου γίνεται σύμφωνα με την παρ. 2 του άρθρου 21 του παρόντος νόμου. Παράταση ή σύναψη νέας σύμβασης μέσα στο ανωτέρω δωδεκάμηνο διάστημα ή μετατροπή της σύμβασης σε αορίστου χρόνου είναι αυτοδικαίως άκυρες. Ο φορέας που διενεργεί την πρόσληψη αποστέλλει τον πίνακα των προσληπτέων κάθε φορά στο Α.Σ.Ε.Π., καθώς και όλους τους πίνακες προσληπτέων κάθε έτους, το αργότερο μέχρι την 31η Ιανουαρίου του επόμενου έτους. Το Α.Σ.Ε.Π. διενεργεί έλεγχο για τη συνδρομή των όρων πρόσληψης της παρούσας περίπτωσης. Εάν κατά τον έλεγχο διαπιστωθεί ότι απασχολείται ή απασχολήθηκε προσωπικό κατά παράβαση των ανωτέρω διατάξεων, εφαρμόζεται η παρ. 15 του άρθρου 21 του ν. 2190/1994, όπως συμπληρώθηκε με την παρ. 7 του άρθρου 5 του ν. 2527/1997. 

κα. Το προσωπικό που προσλαμβάνεται σε εκτέλεση ειδικού προγράμματος απασχόλησης, που προκηρύσσεται και επιδοτείται από τον Ο.Α.Ε.Δ.. Η πρόσληψη του ανωτέρω προσωπικού διενεργείται σύμφωνα με τους όρους, τη διαδικασία και τα κριτήρια που καθορίζονται στα προγράμματα αυτά." 

5. Στην παρ. 3 του άρθρου 15 του ν. 2190/1994 προστίθενται εδάφια που έχουν ως εξής: 

"Για προσωπικό κλάδων των οποίων η κύρια εργασία συνδέεται άμεσα με την ασφάλεια ζωής προσώπων, όπως ο κλάδος ελεγκτών εναέριας κυκλοφορίας, η οικεία υπηρεσία μπορεί, για τη διακρίβωση του δείκτη νοημοσύνης, της αντίληψης, της ετοιμότητας αντιμετώπισης συνήθων ή έκτακτων καταστάσεων, των σχετικών αντιδράσεων και γενικώς των απαραίτητων ικανοτήτων και δεξιοτήτων των υποψηφίων, να ζητήσει, εκτός από τη λοιπή εξεταστέα ύλη: α) γραπτή για τα θέματα αυτά εξέταση των υποψηφίων ή β) εξέτασή τους με τη βοήθεια ηλεκτρονικού υπολογιστή ή άλλων κατάλληλων συσκευών ή γ) και τα δύο. Μπορεί επίσης να ζητήσει να γίνει συνέντευξη με τους υποψηφίους. Για το αίτημα της υπηρεσίας αποφασίζει το Α.Σ.Ε.Π.. Τα προαναφερόμενα πρέπει να προβλέπονται στη σχετική προκήρυξη. Η συνέντευξη ενεργείται από τριμελή τουλάχιστον επιτροπή, στην οποία μετέχουν ένα μέλος του Α.Σ.Ε.Π. ή πρώην μέλος του Α.Σ.Ε.Π. και ειδικοί επιστήμονες ή τεχνικοί, λειτουργεί δε ως υποεπιτροπή της Κεντρικής Επιτροπής Διαγωνισμού. Η επιτροπή συγκροτείται από τον Πρόεδρο του Α.Σ.Ε.Π., ο οποίος ορίζει και τον Πρόεδρό της. Η επιτροπή καλεί σε συνέντευξη τους υποψηφίους που, στην περίπτωση του πρώτου εδαφίου, έχουν πετύχει, κατά τη σειρά επιτυχίας τους και μέχρι τον αριθμό των προς πλήρωση θέσεων. Η Κεντρική Επιτροπή, με βάση την εισήγηση της επιτροπής μπορεί, βάσει της συνέντευξης, να αποκλείει, με αιτιολογημένη απόφασή της από το διορισμό στη συγκεκριμένη υπηρεσία, επιτυχόντα στο διαγωνισμό υποψήφιο. Στην περίπτωση αυτήν καλεί τον επόμενο στη σειρά βαθμολογίας υποψήφιο και ούτω καθ' εξής μέχρις ότου καλυφθούν όλες οι θέσεις που έχουν προκηρυχθεί." 

6. Οι πέντε πρώτες περίοδοι της παρ. 5 του άρθρου 16 του ν. 2190/1994, όπως αυτή αντικαταστάθηκε με την παρ. 4 του άρθρου 2 του ν. 2527/1997, αντικαθίστανται ως εξής: 

"5. Κάθε υποψήφιος για θέσεις της ίδιας προκήρυξης δικαιούται να υποβάλει αίτηση σε μία μόνο νομαρχία και για θέσεις μιας μόνο κατηγορίας προσωπικού (ΠΕ, ΤΕ και ΔΕ) που είναι κατανεμημένες στη νομαρχία αυτήν. Στην αίτησή του ο υποψήφιος δηλώνει και τη σειρά προτίμησης των θέσεων, κατά κλάδο ή ειδικότητα και φορέα (υπηρεσία ή νομικό πρόσωπο), στις οποίες επιθυμεί να διορισθεί. Οι προτιμήσεις περιορίζονται μέχρι δέκα (10) κλάδους ή ειδικότητες του αυτού ή διαφορετικών φορέων. Οι πέραν των δέκα προτιμήσεις κλάδων ή ειδικοτήτων δεν λαμβάνονται υπόψη. Αν ο υποψήφιος δεν δηλώσει προτιμήσεις, θεωρείται ότι έχει δηλώσει θέσεις των δέκα (10) πρώτων κλάδων ή ειδικοτήτων του αυτού ή διαφορετικών φορέων με τη σειρά που οι κλάδοι ή ειδικότητες και οι φορείς αναγράφονται στην προκήρυξη. Αν ο υποψήφιος δηλώσει θέσεις περισσότερων νομαρχιών, η αίτησή του γίνεται δεκτή μόνο για θέσεις της νομαρχίας στην οποία υποβλήθηκε." 

7. Στην παρ. 6 του άρθρου 16 του ν. 2190/1994, όπως αυτή αντικαταστάθηκε με την παρ. 4 του άρθρου 2 του ν. 2527/1997, προστίθενται τα ακόλουθα εδάφια: 

"Πιστοποιητικά και δικαιολογητικά γενικώς τα οποία, σύμφωνα με την προκήρυξη, πρέπει να συνυποβάλλονται με την αίτηση του υποψηφίου, δεν γίνονται δεκτά μετά τη λήξη της προθεσμίας υποβολής των αιτήσεων, ανεξάρτητα από το λόγο της μη εμπρόθεσμης υποβολής τους. Στην κατά το προηγούμενο εδάφιο απαγόρευση αποδοχής εκπρόθεσμων πιστοποιητικών ή δικαιολογητικών περιλαμβάνονται και αυτά που είναι συμπληρωματικά ή διευκρινιστικά εκείνων που έχουν κατατεθεί εμπροθέσμως. Υποψήφιος, ο οποίος στην αίτησή του διαλαμβάνει ψευδή ή ανακριβή στοιχεία που επηρεάζουν την κατάταξή του στον πίνακα σειράς προτεραιότητας ή δεν συμπληρώνει όλα τα στοιχεία της αίτησης που είναι απαραίτητα για τον καθορισμό της σειράς προτεραιότητάς του στον οικείο πίνακα, αποβάλλεται από τη διαδικασία με απόφαση της οικείας Κεντρικής Επιτροπής." 

8. α. Στις Επιτροπές που προβλέπονται στην παρ. 1 του άρθρου 17, την παρ. 2 του άρθρου 18, όπως αυτό αντικαταστάθηκε με το άρθρο 3 του ν. 2527/1997 και την παρ. 2 του άρθρου 19 του ν. 2190/1994, όπως αυτό αντικαταστάθηκε με το άρθρο 4 του ν. 2527/1997, μπορεί να συμμετέχουν και πρώην μέλη του Α.Σ.Ε.Π. ή ομότιμοι καθηγητές Α.Ε.Ι. ή ερευνητές ερευνητικών κέντρων, ιδρυμάτων ή ινστιτούτων εν ενεργεία ή συνταξιούχοι. 

β. Τα τέσσερα πρώτα εδάφια της παρ. 8 του άρθρου 17 του ν. 2190/1994, όπως αυτή αντικαταστάθηκε με την παρ. 8 του άρθρου 2 του ν. 2527/1997, αντικαθίστανται ως εξής: 

"8. Αν μεταξύ των επιτυχόντων περιλαμβάνονται υποψήφιοι που είναι μόνιμοι κάτοικοι νομού της Θράκης (Ξάνθης, Ροδόπης, 'Eβρου) ή των Νομών Δράμας, Καστοριάς και Φλώρινας ή νησιών του Αιγαίου, πλην της Κρήτης ή των νησιών Κυθήρων, Αντικυθήρων, Ιθάκης, Παξών, Οθωνών, Ερείκουσας και Μαθρακίου ή παραμεθόριων περιοχών των Νομών Θεσπρωτίας, Ιωαννίνων, Πέλλας, Κιλκίς και Σερρών, όπως οι περιοχές αυτές καθορίζονται με απόφαση του Υπουργού Εσωτερικών, Δημόσιας Διοίκησης και Αποκέντρωσης και δηλώνουν ότι δέχονται να υπηρετήσουν σε υπηρεσίες του Δημοσίου ή των νομικών προσώπων της παρ. 1 του άρθρου 14 των οποίων θέσεις προκηρύχθηκαν, στον αντίστοιχο νομό ή νησί ή παραμεθόρια περιοχή επί δεκαετία τουλάχιστον, προστίθενται στο συνολικό βαθμό τον οποίο έλαβαν τριάντα τοις εκατό (30/100) αυτού. Αν μεταξύ των επιτυχόντων για πλήρωση θέσεων νομών περιλαμβάνονται υποψήφιοι που είναι μόνιμοι κάτοικοι και δημότες δήμου ή κοινότητας του ίδιου νομού και δηλώνουν ότι δέχονται να υπηρετήσουν σε υπηρεσίες του Δημοσίου ή των νομικών προσώπων της παρ. 1 του άρθρου 14 των οποίων οι θέσεις προκηρύχθηκαν στον αντίστοιχο νομό, επί πενταετία τουλάχιστον, προστίθενται στο συνολικό βαθμό τον οποίο έλαβαν δέκα τοις εκατό (10/100) αυτού. 

Η διάταξη του προηγούμενου εδαφίου δεν ισχύει για την περιοχή της ενιαίας Νομαρχιακής Αυτοδιοίκησης Αθηνών - Πειραιώς και της Νομαρχιακής Αυτοδιοίκησης Θεσσαλονίκης, με εξαίρεση θέσεις στους δήμους ή τις κοινότητες των νησιών που περιλαμβάνονται στην περιοχή της ενιαίας Νομαρχιακής Αυτοδιοίκησης Αθηνών - Πειραιώς, οπότε εφαρμόζονται μόνο για τους κατοίκους και δημότες των αντίστοιχων δήμων και κοινοτήτων. Η απόδειξη της μόνιμης κατοικίας γίνεται με βεβαίωση του οικείου δήμου ή κοινότητας, σύμφωνα με την παρ. 5 του άρθρου 4 του ν. 2647/1998 (ΦΕΚ 237 Α')." 

γ. Στην παρ. 12 του άρθρου 17 του ν. 2190/1994 προστίθενται τα ακόλουθα εδάφια: 

"Οι υπηρεσίες και τα νομικά πρόσωπα στις οποίες διατίθενται από το Α.Σ.Ε.Π. υποψήφιοι για διορισμό, σε περίπτωση διαπίστωσης κωλύματος διορισμού συγκεκριμένου υποψηφίου ή σε περίπτωση μη αποδοχής του διορισμού από μέρους του διατεθέντος υποψηφίου, γνωστοποιούν τούτο αμέσως στο Α.Σ.Ε.Π., προκειμένου να προβεί στην αντικατάστασή του. Σε κάθε περίπτωση δεν γίνεται δεκτό αίτημα του φορέα για αντικατάσταση, μετά τη συμπλήρωση έξι (6) μηνών από την αποστολή των πινάκων διοριστέων στο φορέα αυτόν." 

δ. Ως νομοί και νησιά για την εφαρμογή της περίπτωσης α' του εδαφίου Α' της παρ. 4 και του εδαφίου δ' της παραγράφου 6, του άρθρου 18 του ν. 2190/1994, όπως αντικαταστάθηκε με το άρθρο 3 του ν. 2527/1997, νοούνται οι νομοί, τα νησιά και οι περιοχές του πρώτου εδαφίου της παρ. 8 του άρθρου 17 του ν. 2190/1994, όπως κάθε φορά καθορίζονται. 

9. α. Στην παρ. 7 του άρθρου 18 του ν. 2190/1994, όπως αντικαταστάθηκε με το άρθρο 3 του ν. 2527/1997, προστίθενται εδάφια που έχουν ως εξής: 

"Στις περιπτώσεις πρόσληψης προσωπικού των κατηγοριών ΠΕ, ΤΕ και ΔΕ, κατά το παρόν άρθρο, ο οικείος φορέας μπορεί να ζητήσει από το Α.Σ.Ε.Π. επιπροσθέτως τη διενέργεια: 

α) πρακτικής δοκιμασίας ή β) εξέτασης των υποψηφίων με τη βοήθεια ηλεκτρονικού υπολογιστή ή άλλων κατάλληλων συσκευών ή γ) και των δύο. Για το αίτημα αποφασίζει το Α.Σ.Ε.Π.. Τα ανωτέρω πρέπει να προβλέπονται στη σχετική προκήρυξη. Η δοκιμασία ή η εξέταση διεξάγεται από ειδική τριμελή τουλάχιστον επιτροπή, στην οποία μετέχουν ένα μέλος του Α.Σ.Ε.Π. ή πρώην μέλος του Α.Σ.Ε.Π. και ειδικοί επιστήμονες ή τεχνικοί, λειτουργεί δε ως υποεπιτροπή της Κεντρικής Επιτροπής. Η συγκρότηση της επιτροπής γίνεται από τον Πρόεδρο του Α.Σ.Ε.Π., ο οποίος ορίζει και τον Πρόεδρό της. Η Επιτροπή υποβάλλει τα αποτελέσματα της πρακτικής δοκιμασίας και εξέτασης στην Κεντρική Επιτροπή, η οποία με αιτιολογημένη απόφασή της αποκλείει τους υποψηφίους που δεν έχουν την απαιτούμενη καταλληλότητα για τη συγκεκριμένη θέση. Η δοκιμασία ή η εξέταση γίνεται μετά την κατάρτιση του αρχικού πίνακα προτεραιότητας μεταξύ όσων περιλαμβάνονται στον πίνακα αυτόν κατά τη σειρά που είναι καταχωρισμένοι, μέχρις ότου καλυφθούν όλες οι θέσεις που έχουν προκηρυχθεί." 

β. Το τελευταίο εδάφιο της παρ. 9 του άρθρου 18 του ν. 2190/1994, όπως αντικαταστάθηκε με το άρθρο 3 του ν. 2527/1997, αντικαθίσταται ως εξής: 

"Οι διατάξεις της παρ. 10, πλην του τελευταίου εδαφίου αυτής και των παραγράφων 11-18 του άρθρου 17, εφαρμόζονται αναλόγως και στη διαδικασία του παρόντος άρθρου." 

10. α. Στο άρθρο 18 του ν. 2190/1994, όπως αυτό αντικαταστάθηκε με το άρθρο 3 του ν. 2527/1997, προστίθενται παράγραφοι 16 και 17 που έχουν ως εξής: 

"16. Η πλήρωση οργανικών θέσεων προσωπικού με σύμβαση εργασίας ιδιωτικού δικαίου ορισμένου χρόνου ή η πρόσληψη προσωπικού με σύμβαση εργασίας ιδιωτικού δικαίου ορισμένου χρόνου διάρκειας μεγαλύτερης του έτους, όπου τέτοιες συμβάσεις προβλέπονται ρητώς, γίνεται σε κάθε περίπτωση με τη διαδικασία και τα κριτήρια του άρθρου αυτού, εκτός αν πρόκειται για θέσεις ή προσλήψεις ειδικού επιστημονικού προσωπικού, οπότε εφαρμόζεται το άρθρο 19 του νόμου αυτού. 

17. Οι κατέχοντες θέσεις νοσηλευτικού προσωπικού, τεχνολόγων ιατρικών εργαστηρίων, παρασκευαστών, ραδιολογίας - ακτινολογίας και χειριστών εμφανιστών σε νοσοκομεία, κέντρα υγείας, κέντρα ψυχικής υγείας και το Ε.Κ.Α.Β., απαγορεύεται να συμμετέχουν σε νέες διαδικασίες πρόσληψης για κατάληψη θέσης του ίδιου κλάδου πριν την παρέλευση τριετίας από το διορισμό τους." 

β. Η πρόσληψη προσωπικού που εμπίπτει στην παρ. 16 του άρθρου 18 του ν. 2190/1994 από τους φορείς που υπάγονται στην παρ. 3 του άρθρου 1 του ν. 2527/1997, γίνεται σύμφωνα με τα οριζόμενα στην τελευταία αυτή παράγραφο, με επιφύλαξη των εξαιρέσεων του άρθρου 14 του ν. 2190/1994, όπως ισχύει. 

11. α. Στο πρώτο εδάφιο της παρ. 2 του άρθρου 19 του ν. 2190/1994, όπως αντικαταστάθηκε με το άρθρο 4 του ν. 2527/1997, η φράση "από πενταμελή Επιτροπή που συγκροτείται κάθε φορά με απόφαση της Ολομέλειας του Α.Σ.Ε.Π." αντικαθίσταται με τη φράση "από τριμελή ή πενταμελή Επιτροπή που συγκροτείται κάθε φορά με απόφαση του Προέδρου του Α.Σ.Ε.Π.". 

Η ισχύς της παρούσας διάταξης αρχίζει από 1.3.1999. 

β. Η παρ. 3 του άρθρου 19 του ν. 2190/1994, όπως αντικαταστάθηκε με την παρ.1 του άρθρου 4 του ν. 2527/1997, αντικαθίσταται ως εξής: 

"3. Η Επιτροπή Επιλογής αποτελείται από δύο (2) μέλη ή διατελέσαντα μέλη του Α.Σ.Ε.Π., από τα οποία το ένα ορίζεται Πρόεδρος, δύο (2) οποιασδήποτε βαθμίδας καθηγητές ή ομότιμους καθηγητές Α.Ε.Ι. του αντίστοιχου αντικειμένου και έναν (1) ειδικό επιστήμονα ως εκπρόσωπο της οικείας υπηρεσίας ή νομικού προσώπου της παρ. 1 του άρθρου 14 του παρόντος. 'Oταν η Επιτροπή είναι τριμελής, αποτελείται από ένα (1) μέλος ή πρώην μέλος του Α.Σ.Ε.Π. που ορίζεται Πρόεδρος αυτής, έναν (1) οποιασδήποτε βαθμίδας καθηγητή ή ομότιμο καθηγητή Α.Ε.Ι. του αντίστοιχου αντικειμένου και έναν (1) ειδικό επιστήμονα ως εκπρόσωπο της οικείας υπηρεσίας ή νομικού προσώπου. 'Eνα από τα μέλη της Επιτροπής ορίζεται εισηγητής με απόφαση του Προέδρου της. Με όμοια απόφαση ορίζονται μέχρι τρεις (3) βοηθοί του εισηγητή από υπαλλήλους με οποιαδήποτε σχέση εργασίας του Α.Σ.Ε.Π. ή άλλων υπηρεσιών ή νομικών προσώπων της παρ. 1 του άρθρου 14, κατόχους πτυχίου ή διπλώματος Α.Ε.Ι., καθώς και από προσωπικό ερευνητικών προγραμμάτων Α.Ε.Ι. ή ερευνητικών κέντρων ή ινστιτούτων, που κατέχει πτυχίο Α.Ε.Ι.. Ο Γραμματέας της Επιτροπής ορίζεται με τον αναπληρωτή του με απόφαση του Προέδρου της από υπαλλήλους κατηγορίας ΠΕ ή ΤΕ του Α.Σ.Ε.Π. ή του Υπουργείου Εσωτερικών, Δημόσιας Διοίκησης και Αποκέντρωσης." 

Η ισχύς της παρούσας διάταξης αρχίζει από 1.3.1999. 

γ. Η περίπτωση β' της παρ. 4 του άρθρου 19 του ν. 2190/1994, όπως αντικαταστάθηκε με το άρθρο 4 του ν. 2527/1997, αντικαθίσταται ως ακολούθως: 

"β. Από τον Πρόεδρο του Α.Σ.Ε.Π. καθόσον αφορά στους καθηγητές Α.Ε.Ι. και τους ερευνητές με βάση πίνακα που αποστέλλεται από τους πρυτάνεις των Α.Ε.Ι. και τους προέδρους των ερευνητικών κέντρων, ιδρυμάτων ή ινστιτούτων και περιλαμβάνει τους, κατά γνωστικό αντικείμενο, εν ενεργεία και ομότιμους καθηγητές και ερευνητές, αντιστοίχως. Αν οι ανωτέρω δεν αποστείλουν το σχετικό πίνακα μέσα σε ένα (1) μήνα από την περιέλευση σε αυτούς του αιτήματος του Προέδρου του Α.Σ.Ε.Π., ορίζονται από τον Πρόεδρο του Α.Σ.Ε.Π., μετά από δήλωση των οικείων καθηγητών ή ερευνητών, ότι αποδέχονται τον ορισμό τους ως μελών της Επιτροπής της παραγράφου 3." 

δ. Στο άρθρο 19 του ν. 2190/1994, όπως αντικαταστάθηκε με το άρθρο 4 του ν. 2527/1997, προστίθεται παράγραφος 8 που έχει ως εξής: 

"8. 'Oταν για την πρόσληψη ειδικού επιστημονικού προσωπικού ορίζεται ως πρόσθετο προσόν ορισμένη εμπειρία, το ανώτατο όριο ηλικίας πρόσληψης μπορεί να καθορίζεται στην προκήρυξη, με πρόταση του οικείου φορέα, αυξημένο κατά τα έτη της απαιτούμενης εμπειρίας και πάντως όχι πέραν των πέντε (5) ετών." 

ε. Στην παρ. 3 του άρθρου 4 του ν. 2527/1997 προστίθεται εδάφιο δεύτερο, που έχει ως εξής: 

"Για την πρόσληψη ειδικού επιστημονικού προσωπικού από τους φορείς αυτούς, το ανώτατο όριο ηλικίας πρόσληψης είναι το καθοριζόμενο από τον κανονισμό τους και εάν δεν υπάρχει κανονισμός, το καθοριζόμενο από τον οικείο φορέα στην προκήρυξη." 

12. α. Το τελευταίο εδάφιο της παρ. 2 του άρθρου 21 του ν. 2190/1994, που προστέθηκε με την παρ. 1 του άρθρου 5 του ν. 2527/1997, αντικαθίσταται ως εξής: 

"Ο υπολογισμός του κατά το πρώτο εδάφιο δωδεκαμήνου γίνεται με αφετηρία το τέλος της απασχόλησης για την οποία ο υποψήφιος πρόκειται να προσληφθεί και προς τα πίσω." 

β. Στην παρ. 3 του άρθρου 21 του ν. 2190/1994 μετά τις λέξεις "ή για την εκπλήρωση υποχρεώσεων από συμβάσεις με διεθνείς οργανισμούς" προστίθενται οι λέξεις "ή από συμβάσεις έργου διάρκειας έως πέντε (5) ετών για την εκμετάλλευση εστιατορίων, αναψυκτηρίων και γενικώς χώρων αναψυχής." 

γ. Στο τέλος της παρ. 3 του άρθρου 21 του ν. 2190/1994 προστίθεται εδάφιο που έχει ως εξής: 

"Κατ' εξαίρεση, επίσης, η διάρκεια της σύμβασης εργασίας ορισμένου χρόνου για περιοδική απασχόληση προσωπικού σχολείων και εκπαιδευτηρίων του Δημοσίου και των λοιπών φορέων του άρθρου 14 παρ. 1, πέραν του εκπαιδευτικού ή διδακτικού προσωπικού, μπορεί να είναι ίση με την αντίστοιχη σχολική περίοδο, σύμφωνα με το πρόγραμμα του οικείου σχολείου ή εκπαιδευτηρίου, αποκλειόμενης σε κάθε περίπτωση της αναγνώρισής τους ως συμβάσεων αορίστου χρόνου." 

δ. Η παρ. 9 του άρθρου 21 του ν. 2190/1994, όπως αντικαταστάθηκε με την παρ. 3 του άρθρου 5 του ν. 2527/1997, αντικαθίσταται ως εξής: 

"9. Η ανακοίνωση κοινοποιείται στο Α.Σ.Ε.Π.. Ανακοίνωση που αφορά πρόσληψη προσωπικού με διάρκεια απασχόλησης μεγαλύτερη των τεσσάρων (4) μηνών, εγκρίνεται ή τροποποιείται μέσα σε δέκα (10) εργάσιμες ημέρες από την περιέλευση του αντίστοιχου σχεδίου στο Α.Σ.Ε.Π.. Εάν η προθεσμία των δέκα (10) ημερών παρέλθει άπρακτη, τεκμαίρεται η σύμφωνη γνώμη του Α.Σ.Ε.Π.. 

Μετά την κοινοποίηση της ανακοίνωσης στο Α.Σ.Ε.Π., όσον αφορά την ανακοίνωση για πρόσληψη προσωπικού με διάρκεια απασχόλησης μικρότερη των τεσσάρων (4) μηνών ή μετά την έγκριση ή τροποποίηση της ανακοίνωσης από το Α.Σ.Ε.Π. ή την πάροδο της ως άνω προθεσμίας των δέκα (10) ημερών, όσον αφορά την ανακοίνωση για πρόσληψη προσωπικού με διάρκεια απασχόλησης μεγαλύτερη των τεσσάρων (4) μηνών, η ανακοίνωση αναρτάται στο κατάστημα της οικείας υπηρεσίας και στο κατάστημα του δήμου ή της κοινότητας στην οποία αυτή εδρεύει. Για κάθε ανάρτηση συντάσσεται πρακτικό που υπογράφεται από τον ενεργούντα την ανάρτηση και έναν ακόμη υπάλληλο της υπηρεσίας ή του δήμου ή της κοινότητας. Περίληψη της ανακοίνωσης δημοσιεύεται σε δύο (2) τουλάχιστον ημερήσιες ή εβδομαδιαίες τοπικές εφημερίδες της έδρας του νομού, εφόσον εκδίδονται. Στην περίληψη αναφέρονται υποχρεωτικώς τα στοιχεία της παραγράφου 8 και τα όρια ηλικίας της παρ. 6." 

ε. Μετά το πρώτο εδάφιο της περιπτώσεως α' της παρ.11 του άρθρου 21 του ν. 2190/1994, όπως αντικαταστάθηκε με την παρ. 16 του άρθρου 1 του ν. 2247/1994, προστίθεται εδάφιο που έχει ως εξής: 

"'Οταν πρόκειται για υπηρεσίες που παρέχονται από τους φορείς που διενεργούν την πρόσληψη, σε ολόκληρο το νομό, η προτίμηση του προηγούμενου εδαφίου ισχύει για τους μόνιμους κατοίκους του νομού, ανεξαρτήτως του δήμου ή της κοινότητας, στον οποίο έχει την έδρα του ο φορέας που διενεργεί την πρόσληψη." 

13. α. Στην παρ. 18 του άρθρου 21 του ν. 2190/1994 που προστέθηκε με την παρ. 8 του άρθρου 5 του ν. 2527/1997, η φράση "που δεν θα υπερβαίνει συνολικά για κάθε απασχολούμενο τους τρεις (3) μήνες κατ' έτος" αντικαθίσταται με τη φράση "που δεν θα υπερβαίνει συνολικά για κάθε απασχολούμενο τους έξι (6) μήνες κατ' έτος." 

β. Στο άρθρο 21 του ν. 2190/1994, όπως ισχύει, προστίθεται παράγραφος 21 που έχει ως εξής: 

"21. Οι κατά το παρόν άρθρο καταρτιζόμενοι πίνακες κατάταξης υποψηφίων, πλην του προσωπικού της παρ. 3, μπορεί να ισχύουν επί μία διετία ή και τριετία από την κατάρτισή τους, εφόσον αυτό αναφέρεται ρητώς στη σχετική ανακοίνωση πρόσληψης προσωπικού. Η πρόσληψη του εκάστοτε αναγκαίου προσωπικού κατά τη διάρκεια της διετίας ή τριετίας γίνεται από τους παραπάνω πίνακες με τη σειρά που οι υποψήφιοι περιλαμβάνονται σε αυτούς. Η ιδιότητα του ανέργου και η μη υπέρβαση του ορίου απασχόλησης των οκτώ (8) μηνών ανά δωδεκάμηνο, καθώς και τα προσόντα πρόσληψης ελέγχονται κατά την πρόσληψη και όχι κατά την κατάρτιση του πίνακα κατάταξης των υποψηφίων. Τα όρια ηλικίας πρέπει να συντρέχουν τόσο κατά την κατάρτιση του πίνακα όσο και κατά την πρόσληψη. Προσωπικό το οποίο έχει αποδεδειγμένα αξιολογηθεί από προηγούμενη απασχόλησή του ως ακατάλληλο, δεν προσλαμβάνεται εκ νέου και διαγράφεται από τον οικείο πίνακα. Διαγράφεται, επίσης, από τον οικείο πίνακα ο υποψήφιος που δεν αποδέχεται ρητώς ή σιωπηρώς την πρόσληψή του." 

γ. Τα εδάφια δεύτερο, τρίτο και τέταρτο της παρ. 18 του άρθρου 21 του ν. 2190/1994, η οποία προστέθηκε με την παρ. 8 του άρθρου 5 του ν. 2527/1997, καταργούνται. 

14. Η διάταξη της παρ. 7 περίπτωση δ' του άρθρου πρώτου του ν. 2602/1998 (ΦΕΚ 83 Α') δεν θίγεται από τις διατάξεις της προηγούμενης παραγράφου. Οι διατάξεις των περιπτώσεων γ' και ε' της ίδιας παραγράφου καταργούνται. 

15. α) Στο τέλος της παρ. 2 του άρθρου 1 του ν. 2527/1997 προστίθεται, από τότε που ίσχυσε, η φράση: "καθώς και στους νόμους 1960/1991 (άρθρο 4), 2081/ 1992 (άρθρο 28 εδ. γ') και 2372/1996." 

β) Στο τέλος της παρ. 3 του άρθρου 1 του ν. 2527/1997 προστίθεται το ακόλουθο εδάφιο: 

"Η πρόσληψη από τους ανωτέρω φορείς προσωπικού με σύμβαση εργασίας ιδιωτικού δικαίου ορισμένου χρόνου για την αντιμετώπιση εποχικών ή άλλων περιοδικών ή πρόσκαιρων αναγκών γίνεται με τη διαδικασία και τα κριτήρια του άρθρου 21 του ν. 2190/1994." 

16. Η περίπτωση β' της παρ. 5 του άρθρου 5 του ν. 2527/1997 καταργείται. 

17. Στο τέλος της παρ. 4 του άρθρου 28 του ν. 2190/1994 προστίθεται το ακόλουθο εδάφιο: 

"Στην έννοια των κατά το πρώτο εδάφιο υπηρεσιακών μεταβολών περιλαμβάνεται και η πρόσληψη προσωπικού κατά το άρθρο 21 για την αντιμετώπιση ιδιαιτέρως επειγουσών και σοβαρών αναγκών της υπηρεσίας κατά το εδάφιο πρώτο της παρούσας παραγράφου." 

18. α. Η παρ. 13 του άρθρου 17 του ν. 1586/1986 (ΦΕΚ 37 Α'), όπως αντικαταστάθηκε με την παρ. 9 του άρθρου 18 του ν. 2503/1997 (ΦΕΚ 107 Α'), καταργείται. 

β. Στην παρ. 14 του άρθρου 3 του ν. 2527/1997 προστίθεται τελευταίο εδάφιο που έχει ως εξής: 

"Η κατά το πρώτο εδάφιο βαθμολογική αντιστοιχία εξευρίσκεται βάσει των στοιχείων με τα οποία καθορίζεται ο βαθμός του τίτλου σπουδών του αντίστοιχου ελληνικού Α.Ε.Ι., τα οποία υποχρεούται να προσκομίζει ο αιτών τη βαθμολογική αντιστοιχία." 

19. Το τρίτο και τέταρτο εδάφιο της παρ. 14 του άρθρου 2 του ν. 2349/1995 (ΦΕΚ 224 Α') αντικαθίστανται ως εξής: 

"'Oπου δεν λειτουργούν γραφεία διάθεσης τευχών της Εφημερίδας της Κυβερνήσεως του Εθνικού Τυπογραφείου, ο Νομάρχης ορίζει με απόφασή του υπόλογο διαχειριστή υπάλληλο της Νομαρχιακής Αυτοδιοίκησης ή δημόσιο υπάλληλο που είναι αποσπασμένος στη Νομαρχιακή Αυτοδιοίκηση, έναν ή περισσότερους, από τους υπηρετούντες στην έδρα της Νομαρχιακής Αυτοδιοίκησης ή Νομαρχιακού Διαμερίσματος ενιαίας Νομαρχιακής Αυτοδιοίκησης, για τη διάθεση του ανωτέρω τεύχους και την είσπραξη του αντιτίμου. 'Oπου λειτουργούν επαρχεία ορίζεται κατά το προηγούμενο εδάφιο ίδιος υπόλογος από τον οικείο έπαρχο." 

20. Διατάξεις νόμων, διαταγμάτων ή άλλων κανονιστικών πράξεων, κανονισμών ή οργανισμών δημοσίων υπηρεσιών, πολιτικών ή στρατιωτικών και σωμάτων ασφαλείας και λοιπών φορέων του δημόσιου τομέα του άρθρου 14 παρ. 1 του ν. 2190/1994, όπως αντικαταστάθηκε με την παρ. 1 του άρθρου 1 του ν. 2527/1997, που προβλέπουν πρόσληψη συγγενικών προσώπων υπαλλήλων τους, με εξαίρεση την περίπτωση θανάτου κατά την εκτέλεση του καθήκοντος και εξαιτίας αυτού, ή προσαύξηση της βαθμολογίας ή άλλου είδους πριμοδότηση ή ευνοϊκή μεταχείριση των αυτών προσώπων για εισαγωγή τους σε σχολές ή σχολεία, των οποίων οι απόφοιτοι προβλέπεται να διορίζονται στον ίδιο ή άλλο φορέα, καταργούνται. Καταργούνται επίσης όμοιες προβλέψεις σε συλλογικές συμβάσεις που αφορούν τους ανωτέρω φορείς. Η διάταξη της παραγράφου αυτής ισχύει και για τους φορείς που υπάγονται στην παρ. 3 του άρθρου 1 του ν. 2527/1997, καθώς και σε δημόσια νομικά πρόσωπα ιδιωτικού δικαίου που δεν υπάγονται στο σύστημα προσλήψεων του ν. 2190/1994. 

21. Σύζυγος ή τα τέκνα Ελλήνων πολιτών, οι οποίοι φονεύονται ή καθίστανται πλήρως ανίκανοι για εργασία συνεπεία τρομοκρατικής πράξης, είτε αυτή στρεφόταν έναντίον τους είτε εναντίον άλλων, προσλαμβάνονται στο Δημόσιο και στα νομικά πρόσωπα της παρ. 1 του άρθρου 14 του ν. 2190/1994, όπως αυτή αντικαταστάθηκε με την παρ. 1 του άρθρου 1 του ν. 2527/1997, καθώς και στους φορείς της παρ. 3 του άρθρου 1 του ν. 2527/1997, καθ' υπέρβαση του προβλεπόμενου από την προκήρυξη αριθμού θέσεων, εφόσον: α) επιτύχουν σε γραπτό διαγωνισμό ή β) καταταγούν σε πίνακα προτεραιότητας, σε σειρά πέραν του αριθμού των διοριστέων. Αν δεν υπάρχει κενή θέση ο υποψήφιος διορίζεται σε προσωποπαγή θέση που συνιστάται με την απόφαση διορισμού στον φορέα που έχει δηλώσει ως πρώτη προτίμηση και καταλαμβάνει την πρώτη θέση του οικείου κλάδου ή ειδικότητας που θα κενωθεί στο φορέα αυτόν, οπότε καταργείται αυτοδικαίως η προσωποπαγής θέση. 

Οι διατάξεις της παρούσας παραγράφου εφαρμόζονται αναλόγως και για το μεγαλύτερο σε ηλικία ορφανό τέκνο και από τους δύο γονείς, του οποίου αδελφός ή αδελφή τελεί υπό επιτροπεία κατά το χρόνο δημοσίευσης της προκήρυξης. 

22. Επιλαχόντες του πανελλήνιου γραπτού διαγωνισμού του Α.Σ.Ε.Π. έτους 1995, οι οποίοι υπέβαλαν αίτηση διορισμού τους, κατ' εφαρμογή της διάταξης της παρ. 11 του άρθρου 2 του ν. 2349/1995 (ΦΕΚ 224 Α') και δεν διορίσθηκαν, διορίζονται σε κενές θέσεις φορέων του άρθρου 14 του ν. 2190/1994 για τις οποίες κατέχουν τα τυπικά προσόντα διορισμού με εξαίρεση το ανώτατο όριο ηλικίας, οι οποίες εγκρίνονται κατά νομαρχία με πράξη της τριμελούς επιτροπής εγκρίσεως προσλήψεων (ΠΥΣ 55/1998, ΦΕΚ 252 Α' και άρθρο 1 παρ. 51 του ν. 2412/1996, ΦΕΚ 123 Α'). Η πλήρωση των εγκρινόμενων θέσεων κατά νομαρχία και φορέα γίνεται από το Α.Σ.Ε.Π., βάσει πανελλήνιου πίνακα που περιλαμβάνει τους ανωτέρω επιλαχόντες κατά φθίνουσα σειρά βαθμολογίας. Η διάθεση των διοριστέων γίνεται βάσει της σειράς βαθμολογίας και δήλωσης προτίμησης, στην οποία κάθε επιλαχών μπορεί να περιλαμβάνει όλες τις νομαρχίες και όλους τους φορείς σε κάθε νομαρχία για τους οποίους εγκρίθηκαν οι θέσεις. Αξιώσεις αποζημιώσεως κάθε μορφής που θεμελιώνονται στις διατάξεις του άρθρου 2 παρ. 11 του ν. 2349/1995 παραγράφονται και εκκρεμείς δίκες για τις αξιώσεις αυτές καταργούνται. Στις ρυθμίσεις της παρούσας παραγράφου υπάγονται και οι επιλαχόντες του ανωτέρω διαγωνισμού υπέρ των οποίων έχει εκδοθεί απόφαση του Συμβουλίου της Επικρατείας ή Διοικητικού Εφετείου, καθώς και όσοι δεν υπέβαλαν αίτηση διορισμού επειδή δεν προκηρύχθηκαν, κατά τις διατάξεις της παρ. 11 του άρθρου 2 του ν. 2349/1995, θέσεις του κλάδου ή της ειδικότητας για τον οποίο ήταν επιλαχόντες. 

23. Στο τέλος της παρ. 2 του άρθρου 24 του ν. 2716/1999 (ΦΕΚ 96 Α') προστίθεται, από την έναρξη ισχύος του, εδάφιο που έχει ως εξής: 

"Η ανωτέρω διαδικασία πρόσληψης νοσηλευτικού προσωπικού, τεχνολόγων ιατρικών εργαστηρίων, παρασκευαστών, ραδιολογίας - ακτινολογίας και χειριστών - εμφανιστών της παρούσας παραγράφου, εφαρμόζεται σε κάθε περίπτωση πρόσληψης, ανεξάρτητα από το έτος κατά το οποίο κενώθηκε ή συστάθηκε η θέση." 

24. Οι διατάξεις του άρθρου αυτού εντάσσονται στην προβλεπόμενη από το άρθρο 22 του ν. 2527/1997 κω- δικοποίηση. 

'Αρθρο 21

Ρυθμίσεις θεμάτων προσωπικού

1. Στις διατάξεις του άρθρου 37 του ν. 1759/1988 και της παρ. 1 του άρθρου 27 του ν. 2190/1994 υπάγεται με τους όρους και τις προϋποθέσεις που ορίζονται σε αυτές και το προσωπικό που είχε προσληφθεί από το Ι.Κ.Α., σύμφωνα με τις διατάξεις της παρ. 3 του άρθρου 2 του ν. 1057/1980, ανεξάρτητα από την εγκυρότητα της αρχικής σύμβασης πρόσληψης ή της μετέπειτα παράτασης ή ανανέωσής της. 

2. Για την κατάταξη σε οργανικές θέσεις με σύμβαση εργασίας ιδιωτικού δικαίου αορίστου χρόνου, σύμφωνα με το άρθρο 10 του ν. 2266/1994, αρκεί για τους υπα- γόμενους στην παρ. 1 του ίδιου άρθρου, η ύπαρξη σχέσης εργασίας με την έννοια της πραγματικής απασχόλησης και για τους υπαγόμενους στην παρ. 4, η παροχή στην πραγματικότητα εξαρτημένης εργασίας και η εξυπηρέτηση πάγιων και διαρκών αναγκών της υπηρεσίας, ανεξάρτητα του αν για τη σύναψη των συμβάσεων έργου δεν είχαν τηρηθεί οι προϋποθέσεις του άρθρου 15 του ν. 1735/1987 ή άλλων ειδικών διατάξεων. Γνώμη του υπηρεσιακού συμβουλίου για την κατάταξη απαιτείται μόνον εκεί όπου ο νόμος το αναφέρει ρητά. Η διάταξη της παρούσας παραγράφου ισχύει από την έναρξη ισχύος του ν. 2266/1994 (ΦΕΚ 218 Α'). 

3. Οι διατάξεις της παρ. 25 του άρθρου 14 του ν. 2266/1994 για πρόσληψη σε ασφαλιστικά ταμεία αρμοδιότητας του Υπουργείου Εργασίας και Κοινωνικών Ασφαλίσεων, εφαρμόζονται από τότε που ίσχυσαν σε κάθε περίπτωση απολυθέντων με το άρθρο 44 του ν. 1882/1990, υπό την προϋπόθεση ότι μετά την απόλυσή τους δεν είχαν καταλάβει άλλη θέση τακτικού προσωπικού ή με σύμβαση εργασίας αορίστου χρόνου. Οι ανωτέρω προσλαμβανόμενοι καταλαμβάνουν θέσεις κλάδων ή ειδικοτήτων κατ' εκτίμηση των αναγκών της υπηρεσίας, σε συνδυασμό με τα τυπικά τους προσόντα και την ειδικότητα που είχαν στον προηγούμενο φορέα απασχόλησής τους. Η νομιμότητα πρόσληψης στο Ι.Κ.Α., κατά τις διατάξεις της παρ. 25 του άρθρου 14 του ν. 2266/1994, δεν επηρεάζεται από την έλλειψη κατανομής των οργανικών θέσεων στις επί μέρους υπηρεσίες του Ι.Κ.Α., εφόσον οι θέσεις αυτές υπάρχουν στους οικείους κλάδους. 

4. Στις περιπτώσεις κατά τις οποίες προβλέπεται ρη- τώς ότι για το διορισμό σε συγκεκριμένο κλάδο ή ειδικότητα οποιασδήποτε κατηγορίας αντί του οικείου τίτλου σπουδών αρκεί συγκεκριμένη εμπειρία ή αντί του οικείου τίτλου σπουδών αρκεί τίτλος σπουδών άλλης ειδικότητας και ορισμένη ειδίκευση ή εμπειρία στην ειδικότητα της θέσης, τα προσόντα αυτά ισχύουν και για την κάλυψη των θέσεων με μετάταξη κατά τις κεί- μενες διατάξεις. Μετατάξεις που έχουν γίνει στο παρελθόν και είναι σύμφωνες με τις διατάξεις της παρούσας παραγράφου είναι νόμιμες. 

5. α. Το προσωπικό με σύμβαση εργασίας ιδιωτικού δικαίου αορίστου χρόνου του Δημοσίου, των ν.π.δ.δ. και των ο.τ.α. α' και β' βαθμίδας, καθώς και οι μόνιμοι υπάλληλοι των ίδιων φορέων, οι οποίοι κατά τη μονι μοποίησή τους διατήρησαν το ασφαλιστικό καθεστώς του Ι.Κ.Α., απολύονται αυτοδικαίως από την υπηρεσία, από την ημερομηνία έκδοσης της απόφασης συνταξιοδότησής τους από τον οικείο φορέα κύριας ασφάλισης, εφόσον έχουν συμπληρώσει τριακονταπενταετή συντάξιμη υπηρεσία. Η σχετική διαπιστωτική πράξη απόλυσης εκδίδεται το αργότερο μέσα σε ένα (1) μήνα. 

β. Οι διατάξεις της παραγράφου αυτής ισχύουν και για όσους από τους ανωτέρω υπαλλήλους έχουν ήδη συνταξιοδοτηθεί και εξακολουθούν να υπηρετούν. Η αυτοδίκαιη απόλυση των υπαλλήλων αυτών επέρχεται με την πάροδο μηνός από τη δημοσίευση του νόμου αυτού. 

6. Με προεδρικά διατάγματα, που εκδίδονται με πρόταση του Υπουργού Εσωτερικών, Δημόσιας Διοίκησης και Αποκέντρωσης, ορίζονται κατά κλάδους και ειδικότητες τα προσόντα διορισμού μόνιμου ή με σχέση εργασίας ιδιωτικού δικαίου αορίστου χρόνου προσωπικού, σε θέσεις δημοσίων υπηρεσιών, ν.π.δ.δ., συμπεριλαμβανομένων και των ο.τ.α. α' και β' βαθμίδας και των λοιπών φορέων του άρθρου 14 παρ. 1 του ν. 2190/1994 και της παρ. 3 του άρθρου 1 του ν. 2527/ 1997, όπως ισχύουν κάθε φορά. Με τα διατάγματα αυτά μπορεί να καθορίζονται το δίπλωμα επαγγελματικής κατάρτισης των Ι.Ε.Κ. ως προσόν διορισμού σε θέσεις κλάδων ή ειδικοτήτων κατηγορίας Δευτεροβάθμιας Εκπαίδευσης (ΔΕ), καθώς και πρόσθετα προσόντα, όπως ιδίως η γνώση ξένης γλώσσας σε επίπεδο άριστο ή κατώτερο του αρίστου, σε ορισμένους κλάδους ή ειδικότητες και η γνώση χειρισμού ηλεκτρονικού υπολογιστή για όλους ή ορισμένους μόνο κλάδους ή ειδικότητες των κατηγοριών Πανεπιστημιακής Εκπαίδευσης (ΠΕ), Τεχνολογικής Εκπαίδευσης (ΤΕ) και Δευτεροβάθμιας Εκπαίδευσης (ΔΕ). Πρόσθετα προσόντα μπορεί επίσης να ορίζονται για συγκεκριμένους κλάδους ή ειδικότητες με τους οικείους οργανισμούς ή κανονισμούς. Με τα ανωτέρω διατάγματα μπορεί να ορίζεται ότι τα προσόντα πρόσληψης προσωπικού με σχέση εργασίας ιδιωτικού δικαίου σε φορείς της παρ. 3 του άρθρου 1 του ν. 2527/1997 μπορεί να καθορίζονται με τους οικείους κανονισμούς. 

7. Η παρ. 7 του άρθρου 15 του ν. 2527/1997 (ΦΕΚ 206 Α') αντικαθίσταται ως εξής: 

"7. Οι υπάλληλοι που περατώνουν επιτυχώς το πρόγραμμα προαγωγικής εκπαίδευσης προηγούνται των λοιπών υπαλλήλων του κλάδου τους κατά την προαγωγή στο βαθμό του Διευθυντή και μεταξύ τους κατά τη σειρά αποφοίτησης, υπό την προϋπόθεση ότι κατέχουν σε υψηλό βαθμό και τα λοιπά απαιτούμενα κατά νόμο προσόντα, σύμφωνα με το ισχύον κάθε φορά σύστημα αξιολόγησης." 

8. Στην παρ. 6 του άρθρου 1 του ν. 2477/1997 (ΦΕΚ 59 Α'), όπως προστέθηκε με την παρ. 4 του άρθρου 23 του ν. 2527/1997 (ΦΕΚ 206 Α') προστίθεται εδάφιο ως εξής: 

"Η έναρξη λειτουργίας της Αρχής ολοκληρώνεται με τη δημοσίευση του προεδρικού διατάγματος για τον κανονισμό λειτουργίας της Αρχής και στελέχωση των υπηρεσιών της, που ανακοινώνεται από το Συνήγορο του Πολίτη στον Υπουργό Εσωτερικών, Δημόσιας Διοίκησης και Αποκέντρωσης." 

9. Στο τέλος της παρ. 4 του άρθρου 5 του ν. 2477/1997 προστίθενται εδάφια ως εξής: 

"Στους υπαλλήλους που μπορούν να αποσπασθούν σύμφωνα με τις διατάξεις του παρόντος άρθρου ή και σύμφωνα με τις διατάξεις των παραγράφων 3, 4 και 5 του άρθρου 8 του ν. 2623/1998 (ΦΕΚ 139 Α') στο Συνήγορο του Πολίτη περιλαμβάνονται μέχρι και τρεις (3) εκπαιδευτικοί. Οι προβλεπόμενες από τις ανωτέρω διατάξεις αποσπάσεις διενεργούνται κατά παρέκκλιση κάθε γενικής ή ειδικής διάταξης, με επιφύλαξη μόνο των διατάξεων που επιβάλλουν υποχρέωση παραμονής των υπαλλήλων για ορισμένο χρονικό διάστημα σε υπηρεσίες παραμεθόριων περιοχών, στις οποίες διορίστηκαν ή μετατάχθηκαν. 

10. Για την εφαρμογή του άρθρου 82 παρ. 2 και του άρθρου δεύτερου παρ. 3 (Μεταβατικές διατάξεις) του ν. 2683/1999 (ΦΕΚ 19 Α'/9.2.1999), η υπηρεσία των αποσπασμένων Επιθεωρητών - Ελεγκτών στο Σώμα Επιθεωρητών - Ελεγκτών Δημόσιας Διοίκησης του ν. 2477/1997, καθώς και η προϋπηρεσία αυτών στο Σώμα Ελεγκτών Δημόσιας Διοίκησης των νόμων 1735/1987, 1892/1990, 1943/1991 και 2266/1994, λογίζεται ως υπηρεσία προϊσταμένου τμήματος. Η θητεία των Επιθεωρητών - Ελεγκτών στο Σ.Ε.Ε.Δ.Δ. συνεκτιμάται ως επιπλέον προσόν κατά τις κρίσεις αυτών για την προαγωγή ή την κατάληψη θέσεων ανώτερης ιεραρχικής βαθμίδας στις υπηρεσίες που ανήκουν οργανικά. Οι διατάξεις της παρούσας παραγράφου εφαρμόζονται και για τα λοιπά σώματα επιθεωρητών του Δημοσίου, καθώς και για τους διατελέσαντες επιθεωρητές σε τέτοια σώματα. 

11. Οι διατάξεις της παρ. 22 του άρθρου 9 του ν. 2266/1994 (ΦΕΚ 218 Α'), για την καταβολή στους μετατασσόμενους σε παραμεθόριες περιοχές όλων των προβλεπόμενων από τις ισχύουσες διατάξεις για μεταθέσεις εξόδων και αποζημιώσεων, καθώς και εφάπαξ οικονομικής ενίσχυσης, εξακολουθούν να ισχύουν και μετά την ισχύ του ν. 2470/1997 (ΦΕΚ 40 Α'). 

12. Η προβλεπόμενη από την παρ. 13 του άρθρου 26 του ν. 2085/1992 (ΦΕΚ 170 Α') απόσπαση μέχρι δύο (2) υπαλλήλων στο Ευρωπαϊκό Ινστιτούτο Δημόσιας Διοίκησης που εδρεύει στο Μάαστριχτ της Ολλανδίας, μπορεί να παρατείνεται για ένα (1) έτος από τη λήξη της, με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του οικείου Υπουργού. 

13. Στις περιπτώσεις κατά τις οποίες για την κάλυψη αναγκών των ο.τ.α. απαιτείται η πρόσληψη υπαλλήλων ειδικοτήτων που δεν προβλέπονται από τις διατάξεις των προεδρικών διαταγμάτων 37α/1987 (ΦΕΚ 11 Α'/4.12.1987) και 22/1990 (ΦΕΚ 7 Α'/22.1.1990) η ονομασία του κλάδου είναι αντίστοιχη της κατηγορίας και της ειδικότητας του απαιτούμενου τίτλου σπουδών. 

14. Μόνιμοι υπάλληλοι του Ι.Κ.Α. του Κλάδου ΤΕ Τεχνολογικών Εφαρμογών, που ασκούν καθήκοντα Κλάδου Διοικητικού-Λογιστικού για χρονικό διάστημα μεγαλύτερο των οκτώ (8) ετών, μπορούν να μεταταγούν, με απόφαση του οικείου Υπηρεσιακού Συμβουλίου, σε κενές οργανικές θέσεις του Κλάδου ΤΕ Διοικητικού-Λογιστικού, εφόσον υποβάλουν σχετική αίτηση εντός δύο (2) μηνών από την έναρξη ισχύος του παρόντος. 

15. Ο χρόνος άσκησης καθηκόντων σε θέσεις διορισμένου Νομάρχη κατά τις διατάξεις του ν. 1235/1982 ή Γενικού Γραμματέα Περιφέρειας κατά τις διατάξεις των νόμων 1622/1986 και 2503/1997 ή Γενικού Γραμματέα Υπουργείου ή Γενικού Γραμματέα προϊσταμένου Γενικής Γραμματείας ή Ειδικού Γραμματέα κατά τις διατάξεις του ν. 1558/1985, υπαλλήλων και λειτουργών κατηγορίας ΠΕ του δημόσιου τομέα, όπως αυτός είχε οριοθετηθεί πριν από την ισχύ του άρθρου 51 παρ. 1 του ν. 1892/1990, με τις διατάξεις της παρ. 1 του άρθρου 1 του ν. 1256/1982 (ΦΕΚ 65 Α'), συνυπολογίζεται ως χρόνος άσκησης καθηκόντων προϊσταμένου τμήματος ή καθηκόντων υποδιευθυντή ή καθηκόντων διευθυντή, όπου κατά τις οικείες διατάξεις ή κανονισμούς απαιτείται ως προϋπόθεση για την εξέλιξή τους στο βαθμό του υποδιευθυντή, του διευθυντή ή του γενικού διευθυντή, αντίστοιχα. Ο υπολογισμός του ανωτέρω χρόνου γίνεται μία μόνο φορά κατ' επιλογή του ενδιαφερομένου. 

16. Οι Γενικοί Διευθυντές των αυτοτελών δημόσιων υπηρεσιών και των ανεξάρτητων διοικητικών αρχών εξομοιούνται με Γενικούς Διευθυντές κεντρικών υπηρεσιών Υπουργείων. 

17. Ο χρόνος διάρκειας των υφιστάμενων κατά την έναρξη ισχύος του ν. 2683/1999 αποσπάσεων μόνιμων διοικητικών υπαλλήλων στο Νομικό Συμβούλιο του Κράτους είναι ο ανώτατος προβλεπόμενος με την παρ. 4 του άρθρου 68 του ανωτέρω νόμου, υπολογιζόμενος από την έναρξη της απόσπασης. 

18. Για την εφαρμογή του άρθρου 108 παρ. 4 περίπτωση α' του ν. 2594/1998, θεωρείται ότι έχουν συμπληρώσει δωδεκαετή συνεχή υπηρεσία στην αλλοδαπή και όσοι από τους υπαλλήλους του κλάδου Διοικητικών Γραμματέων που υπηρετούν σε προσωποπαγείς θέσεις κατείχαν στο παρελθόν μη προσωποπαγείς θέσεις. 

19. Οι διατάξεις του τελευταίου εδαφίου της παρ. 5 του άρθρου δεύτερου του ν. 2683/1999 έχουν εφαρμογή και σε όσους συμπληρώνουν μέχρι 31.12.1999 τριακονταπενταετή πραγματική και συντάξιμη υπηρεσία. 

'Αρθρο 22

Μετατάξεις σε Νομαρχιακές Αυτοδιοικήσεις

1. Οι κενές θέσεις των Νομαρχιακών Αυτοδιοικήσεων καλύπτονται με μετάταξη υπαλλήλων των πρώην νομαρχιακών υπηρεσιών των Υπουργείων, των οποίων οι αρμοδιότητες περιήλθαν στις Νομαρχιακές Αυτοδιοικήσεις και οι οποίοι υπηρετούν με απόσπαση σε αυτές, σύμφωνα με τις διατάξεις της παρ. 3 του άρθρου 39 του ν. 2218/1994 (ΦΕΚ 90 Α'), όπως έχουν τροποποιηθεί με τις διατάξεις της παρ. 8 του άρθρου 6 του ν. 2240/1994 (ΦΕΚ 153 Α'). Οι μετατάξεις διενεργούνται με απόφαση του Υπουργού Εσωτερικών, Δημόσιας Διοίκησης και Αποκέντρωσης και του καθ' ύλην αρμόδιου Yπουργού, στην υπηρεσία του οποίου ανήκουν οργανικά οι υπάλληλοι, χωρίς γνώμη υπηρεσιακού συμβουλίου, μετά από αίτησή τους, η οποία κατατίθεται στη Νομαρχιακή Αυτοδιοίκηση που υπηρετούν μέσα σε αποκλειστική προθεσμία ενός (1) μηνός από την έναρξη ισχύος του παρόντος. 

2. Οι θέσεις των Νομαρχιακών Αυτοδιοικήσεων που παραμένουν κενές μετά από τις μετατάξεις της προηγούμενης παραγράφου καλύπτονται με μετάταξη υπαλλήλων του ίδιου κλάδου του οικείου Υπουργείου σε αριθμό ίσο με τον αριθμό των δημοσίων υπαλλήλων που είναι αυτοδικαίως αποσπασμένοι στις Νομαρχιακές Αυτοδιοικήσεις και δεν μετατάγηκαν σύμφωνα με την προηγούμενη παράγραφο. Η μετάταξη γίνεται ύστερα από απόφαση του υπηρεσιακού συμβουλίου του Υπουργείου. Το υπηρεσιακό συμβούλιο λαμβάνει κατά προτεραιότητα υπόψη σχετική αίτηση υπαλλήλου και συνεκτιμά την ειδική εμπειρία του κάθε υπαλλήλου από υπηρεσία του σε πρώην περιφερειακές ή νομαρχιακές υπηρεσίες Υπουργείων και σε Νομαρχιακές Αυτοδιοικήσεις, καθώς και τα λοιπά στοιχεία του προσωπικού του μητρώου. Τα υπηρεσιακά συμβούλια ολοκληρώνουν τις μετατάξεις της παρούσας παραγράφου μέσα σε προθεσμία δύο (2) μηνών από τη λήξη της προθεσμίας της προηγούμενης παραγράφου. 

3. Ο Νομάρχης κατά την τοποθέτηση των υπαλλήλων που μετατάσσονται, σύμφωνα με τις προηγούμενες παραγράφους, συνεκτιμά τις ανάγκες της Νομαρχιακής Αυτοδιοίκησης, καθώς και την προϋπηρεσία του υπαλλήλου στη θέση που κατείχε πριν τη μετάταξή του. 

4. Η υφιστάμενη αυτοδίκαιη απόσπαση όσων από τους αναφερόμενους στην παράγραφο 1 υπαλλήλων δεν μεταταγούν στις Νομαρχιακές Αυτοδιοικήσεις αίρεται αυτοδικαίως από την ημερομηνία κάλυψης της αντίστοιχης θέσης της Ν.Α. με μετάταξη άλλου Υπαλλήλου και τοποθετούνται στην Κεντρική Υπηρεσία του Υπουργείου στο οποίο ανήκουν οργανικά. 

5. Οι μετατασσόμενοι διατηρούν σε κάθε περίπτωση ως προσωπική διαφορά τα τυχόν επιδόματα που ελάμβαναν κατά τη μετάταξή τους από την υπηρεσία στην οποία ανήκουν οργανικά ή άλλες επιπλέον τακτικές απολαβές. 

6. Το έκτο εδάφιο της παρ. 4 του άρθρου 18 του ν. 2539/1997 (ΦΕΚ 244 Α') αντικαθίσταται ως εξής: 

"Το προσωπικό της παραγράφου 1 δύναται μέσα σε έξι (6) μήνες από την έγκριση του Ο.Ε.Υ. των νέων ο.τ.α. να υποβάλει αίτηση μετάταξης σε άλλον ο.τ.α. ή Νομαρχιακή Αυτοδιοίκηση ή δημόσια υπηρεσία, συμπεριλαμβανομένων και των Γραμματειών των δικαστηρίων, ή Περιφέρεια ή νομικά πρόσωπα δημοσίου δικαίου." 

7. α) Για λόγους συνυπηρέτησης συζύγων και για σοβαρούς λόγους υγείας των ίδιων ή των μελών της οικογένειάς τους, που διαπιστώνονται από κρατικά νοσηλευτικά ιδρύματα, επιτρέπεται η απόσπαση υπαλλήλων των Νομαρχιακών Αυτοδιοικήσεων σε άλλες Νομαρχιακές Αυτοδιοικήσεις. Η απόσπαση γίνεται με κοινή απόφαση των οικείων Νομαρχών, ύστερα από αίτηση του υπαλλήλου και για χρονικό διάστημα μέχρι δύο (2) ετών. 

β) Το εδάφιο γ' της παρ. 2 του άρθρου 19 του ν. 2344/1995, με την παρέλευση δύο (2) μηνών από την έναρξη ισχύος του παρόντος νόμου, παύει να ισχύει. 

'Αρθρο 23

Μετατάξεις αποσπασμένων υπαλλήλων

1. Μόνιμοι υπάλληλοι Υπουργείων και νομικών προσώπων δημοσίου δικαίου που είναι αποσπασμένοι, κατά τη δημοσίευση του παρόντος, σε υπηρεσίες άλλων Υπουργείων ή νομικών προσώπων δημοσίου δικαίου τουλάχιστον δύο (2) συνολικά έτη κατά το χρόνο υποβολής της αίτησης, μετατάσσονται με αίτησή τους σε κενή θέση κλάδου της υπηρεσίας του Υπουργείου ή του ν.π.δ.δ. που είναι αποσπασμένοι. 

Η μετάταξη γίνεται με κοινή απόφαση των οικείων Υπουργών ύστερα από γνώμη του υπηρεσιακού συμβουλίου της υπηρεσίας στην οποία μετατάσσονται. 'Oταν η μετάταξη γίνεται σε νομικό πρόσωπο δημοσίου δικαίου απαιτείται και γνώμη του διοικούντος το νομικό πρόσωπο συλλογικού οργάνου. Η σχετική αίτηση υποβάλλεται μέσα σε αποκλειστική προθεσμία δύο (2) μηνών από τη δημοσίευση του παρόντος. Αν δεν υπάρχει κενή θέση, η μετάταξη γίνεται σε προσωποπαγή θέση και ο μεταταγείς καταλαμβάνει την πρώτη θέση του βαθμού του που θα κενωθεί, οπότε καταργείται αυτοδικαίως η προσωποπαγής θέση. 

2. Οι διατάξεις του παρόντος άρθρου εφαρμόζονται αναλόγως και για μεταφορά με την ίδια σχέση εργασίας προσωπικού με σύμβαση εργασίας ιδιωτικού δικαίου αορίστου χρόνου του Δημοσίου ή ν.π.δ.δ.. 

3. Για το μεταφερόμενο προσωπικό οι διατάξεις του Κεφαλαίου Β' του παρόντος νόμου ισχύουν από την πάροδο τριών (3) μηνών από τη δημοσίευση του παρόντος, υπό την επιφύλαξη της παρ. 1 του άρθρου 18 του παρόντος. Οι θέσεις που κατέχουν οι μετατασσόμενοι ή μεταφερόμενοι καταργούνται αυτοδικαίως από τη δημοσίευση της πράξης μετάταξης ή μεταφοράς. 

4. Οι διατάξεις του παρόντος άρθρου εφαρμόζονται και για τους αποσπασμένους σε δήμους ή κοινότητες, καθώς και στις Νομαρχιακές Αυτοδιοικήσεις, εφόσον στην τελευταία αυτή περίπτωση οι αποσπασμένοι υπάλληλοι δεν υπάγονται στις ρυθμίσεις των διατάξεων του προηγούμενου άρθρου. Η απαιτούμενη κατά την παράγραφο 1 του παρόντος άρθρου διάρκεια της αποσπάσεως στους φορείς της παρούσας παραγράφου ορίζεται σε ένα (1) έτος. 

Ειδικά για τους ο.τ.α. α' και β' βαθμίδας, με εξαίρεση τους ο.τ.α. που βρίσκονται στην ενιαία Νομαρχιακή Αυτοδιοίκηση Αθηνών - Πειραιώς και τη Νομαρχιακή Αυτοδιοίκηση Θεσσαλονίκης, οι διατάξεις της παρούσας παραγράφου εφαρμόζονται και για όσους έχουν αποσπασθεί σε αυτούς από ν.π.ι.δ. του δημόσιου τομέα, όπως αυτός καθορίζεται από τις διατάξεις του ν. 1256/1982, εφαρμοζομένων των διατάξεων του ν. 2515/1997. 

5. Ειδικά για τους αποσπασμένους στην Κεντρική Υπηρεσία του Υπουργείου Υγείας και Πρόνοιας, οι διατάξεις των προηγούμενων παραγράφων εφαρμόζονται και για όσους έχουν αποσπασθεί σε αυτήν από ν.π.ι.δ. του δημόσιου τομέα, όπως αυτός καθορίζεται από τις διατάξεις του ν. 1256/1982, εφαρμοζομένων των διατάξεων της παρ. 3 του άρθρου 20 του ν. 2515/1997. 

6. Από την εφαρμογή του παρόντος άρθρου εξαιρούνται: 

α) οι υπηρετούντες με απόσπαση στην κεντρική υπηρεσία του Υπουργείου Υγείας και Πρόνοιας, οι οποίοι εμπίπτουν στις διατάξεις της παρ. 4 του άρθρου 6 του ν. 2469/1997 (ΦΕΚ 38 Α'), 

β) το αποσπασμένο από την Ε.Υ.Π. προσωπικό, 

γ) το αποσπασμένο από το Υπουργείο Εθνικής Παιδείας και Θρησκευμάτων, πάσης φύσεως εκπαιδευτικό προσωπικό και 

δ) οι αποσπασμένοι στα γραφεία Υπουργών, Υφυπουργών, Γενικών και Ειδικών Γραμματέων Υπουργείων, καθώς και οι αποσπασμένοι στο Υπουργείο Εσωτερικών, Δημόσιας Διοίκησης και Αποκέντρωσης για διάθεση σε γραφεία βουλευτών του Ελληνικού Κοινοβουλίου, Ελλήνων βουλευτών του Ευρωπαϊκού Κοινοβουλίου, καθώς και στα γραφεία των κομμάτων που εκπροσωπούνται στη Βουλή. 

'Αρθρο 24

Ρυθμίσεις θεμάτων του Σώματος Επιθεωρητών -

Ελεγκτών Δημόσιας Διοίκησης

1. Η τελευταία περίοδος της παρ. 1 του άρθρου 6 του ν. 2477/1997 αντικαθίσταται ως εξής: 

"Το Σ.Ε.Ε.Δ.Δ. δεν επιλαμβάνεται θεμάτων που εμπίπτουν στην αρμοδιότητα των ανεξάρτητων διοικητικών αρχών, της Οικονομικής Επιθεώρησης του Υπουργείου Οικονομικών, καθώς και θεμάτων που αφορούν την υπηρεσιακή κατάσταση των υπαλλήλων." 

2. Μετά την παράγραφο 1 του άρθρου 6 του ν. 2477/1997 προστίθεται παράγραφος 2, ως εξής: 

"2. Η κατά τόπον αρμοδιότητα του Σ.Ε.Ε.Δ.Δ. εκτείνεται σε όλη την Επικράτεια. Με απόφαση του Υπουργού Εσωτερικών, Δημόσιας Διοίκησης και Αποκέντρωσης, που δημοσιεύεται στην Εφημερίδα της Κυβερνήσεως, μπορεί να συνιστώνται Περιφερειακά Γραφεία του Σ.Ε.Ε.Δ.Δ.. Με την ίδια απόφαση αυτή καθορίζεται και η κατά τόπον αρμοδιότητα κάθε Περιφε-ρειακού Γραφείου. Με απόφαση του Υπουργού Εσωτερικών, Δημόσιας Διοίκησης και Αποκέντρωσης, που δεν δημοσιεύεται στην Εφημερίδα της Κυβερνήσεως, ορίζεται ο χρόνος έναρξης λειτουργίας των Περιφερειακών Γραφείων. Στα Περιφερειακά Γραφεία προΐστανται Επιθεωρητές - Ελεγκτές που ορίζονται από το Γενικό Επιθεωρητή του Σώματος. Οι Προϊστάμενοι υποβάλλουν στον Υπουργό Εσωτερικών, Δημόσιας Διοίκησης και Αποκέντρωσης και στο Γενικό Επιθεωρητή του Σ.Ε.Ε.Δ.Δ. εξαμηνιαίες εκθέσεις για την πορεία και την αποτελεσματικότητα του ελεγκτικού έργου στο χώρο ευθύνης τους και προτείνουν μέτρα για την επίλυση των προβλημάτων, τα οποία έχουν εντοπισθεί από τους ελέγχους που έχουν διενεργηθεί, καθώς και μέτρα για τη βελτίωση γενικά της επιθεώρησης." 

3. Οι παράγραφοι 2, 3, 4 και 5 του άρθρου 6 του ν. 2477/1997 αντικαθίστανται από παραγράφους 3 έως και 12, ως εξής: 

"3. Για τη συγκρότηση Σ.Ε.Ε.Δ.Δ. συνιστώνται οι παρακάτω οργανικές θέσεις: 

α) Μία (1) θέση Γενικού Επιθεωρητή. 

β) Ογδόντα (80) θέσεις Επιθεωρητών - Ελεγκτών. 

γ) Τριάντα (30) θέσεις Βοηθών Επιθεωρητών - Ελεγκτών. 

Οι θέσεις των Επιθεωρητών - Ελεγκτών και των Βοηθών Επιθεωρητών - Ελεγκτών μπορεί να αυξάνονται με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών. 

4. Η πλήρωση της θέσης του Γενικού Επιθεωρητή γίνεται με απόσπαση, κατά παρέκκλιση από τις κείμενες διατάξεις, μόνιμου υπαλλήλου του Δημοσίου με βαθμό Διευθυντή κατηγορίας ΠΕ που έχει τα τυπικά προσόντα προκειμένου να προαχθεί στο βαθμό του Γενικού Διευθυντή, ο οποίος έχει διακριθεί για την επαγγελματική του κατάρτιση, την υπηρεσιακή επίδοση και το ήθος του. Ο Γενικός Επιθεωρητής επιλέγεται από το Ειδικό Υπηρεσιακό Συμβούλιο του άρθρου 158 παρ. 1 περίπτ. α' του Υπαλληλικού Κώδικα. 

Η πλήρωση των θέσεων των Επιθεωρητών - Ελεγκτών γίνεται με απόσπαση κατά παρέκκλιση από τις κείμενες διατάξεις, μόνιμων υπαλλήλων του Δημοσίου, ν.π.δ.δ. και ο.τ.α. α' και β' βαθμού, κατηγορίας ΠΕ με βαθμό Α' ή αποφοίτων της Εθνικής Σχολής Δημόσιας Διοίκησης με διετή τουλάχιστον υπηρεσία, οι οποίοι έχουν διακριθεί για την επαγγελματική τους κατάρτιση, την υπηρεσιακή επίδοση και το ήθος τους. 

Η πλήρωση των θέσεων των Βοηθών Επιθεωρητών - Ελεγκτών γίνεται με απόσπαση, κατά παρέκκλιση από τις κείμενες διατάξεις, μόνιμων υπαλλήλων του Δημοσίου, ν.π.δ.δ. και ο.τ.α. α' και β' βαθμού, κατηγορίας ΠΕ με βαθμό Α' ή Β' ή αποφοίτων της Εθνικής Σχολής Δημόσιας Διοίκησης, οι οποίοι έχουν διακριθεί για την επαγγελματική τους κατάρτιση, την υπηρεσιακή επίδοση και το ήθος τους. 

Οι αποσπάσεις των ανωτέρω διενεργούνται για αποκλειστική απασχόληση, με απόφαση του Υπουργού Εσωτερικών, Δημόσιας Διοίκησης και Αποκέντρωσης ύστερα από, ιδιαίτερη για κάθε περίπτωση, δημόσια πρόσκληση για υποβολή υποψηφιοτήτων. Η πρόσκληση δημοσιεύεται σε δύο (2) τουλάχιστον ημερήσιες εφημερίδες ευρείας κυκλοφορίας και κοινοποιείται σε όλες τις υπηρεσίες και τους φορείς που υπάγονται στην αρμοδιότητα του Σ.Ε.Ε.Δ.Δ.. 

Με την πρόσκληση μπορεί να καθορίζονται για ορισμένο αριθμό θέσεων Επιθεωρητών - Ελεγκτών και Βοηθών Επιθεωρητών - Ελεγκτών συγκεκριμένοι κλάδοι και ειδικότητες. 

Σε θέσεις Επιθεωρητών - Ελεγκτών και Βοηθών Επιθεωρητών - Ελεγκτών αποσπώνται υπάλληλοι, εφόσον δεν έχουν υπερβεί το 55ο και το 50ό έτος της ηλικίας τους, αντίστοιχα. 

Η επιλογή των υπαλλήλων σε θέσεις Επιθεωρητών - Ελεγκτών και Βοηθών Επιθεωρητών - Ελεγκτών γίνεται μετά από προηγούμενη συνέντευξη ενώπιον τριμελούς επιτροπής, η οποία συγκροτείται με απόφαση του Υπουργού Εσωτερικών, Δημόσιας Διοίκησης και Αποκέντρωσης. Η επιτροπή αξιολογεί τα τυπικά και ουσιαστικά προσόντα των υποψηφίων και διαμορφώνει γνώμη για την προσωπικότητα και την ικανότητα άσκησης των καθηκόντων Επιθεωρητή - Ελεγκτή και Βοηθού Επιθεωρητή - Ελεγκτή. 

Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών καθορίζεται η αμοιβή των μελών της επιτροπής. 

5. Η απόσπαση του Γενικού Επιθεωρητή, των Επιθεωρητών - Ελεγκτών και των Βοηθών Επιθεωρητών - Ελεγκτών στο Σ.Ε.Ε.Δ.Δ. διαρκεί τρία (3) έτη, μπορεί να παρατείνεται μία ή περισσότερες φορές και είναι υποχρεωτική για την υπηρεσία του υπαλλήλου. Ο χρόνος της απόσπασης λογίζεται για κάθε συνέπεια ως χρόνος συνεχούς και πραγματικής υπηρεσίας στην οργανική θέση του υπαλλήλου. Ανάκληση της απόσπασης μπορεί να γίνει μόνο για σπουδαίο λόγο, ύστερα από αίτηση του αποσπασμένου και αποδοχή της από τον Υπουργό Εσωτερικών, Δημόσιας Διοίκησης και Αποκέντρωσης ή για λόγους ακαταλληλότητας ή αδυναμίας εκπλήρωσης των καθηκόντων του, ύστερα από εισήγηση του Γενικού Επιθεωρητή. 

6. Οι αποδοχές των μελών του Σ.Ε.Ε.Δ.Δ. καθορίζονται ως εξής: α) ο Γενικός Επιθεωρητής λαμβάνει τις κάθε είδους αποδοχές, επιδόματα ή προσαυξήσεις που προβλέπονται για τους Γενικούς Διευθυντές κεντρικών υπηρεσιών Υπουργείων, β) οι Επιθεωρητές - Ελεγκτές και οι Βοηθοί Επιθεωρητές - Ελεγκτές λαμβάνουν το μισθό και όλες τις επιπλέον τακτικές αποδοχές, καθώς και όλα ανεξαιρέτως τα επιδόματα και οποιεσδήποτε λοιπές απολαβές της οργανικής τους θέσης. Στο Γενικό Επιθεωρητή, στους Επιθεωρητές - Ελεγκτές και στους Βοηθούς Επιθεωρητές - Ελεγκτές καταβάλλεται επιπλέον ειδική πρόσθετη αποζημίωση, που καθορίζεται κατά παρέκκλιση από τις κείμενες διατάξεις με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών και καταβάλλεται από τον προϋπολογισμό του Υπουργείου Εσωτερικών, Δημόσιας Διοίκησης και Αποκέντρωσης. 

7. Η καταβολή των δαπανών μετακίνησης, ημερήσιας αποζημίωσης και διανυκτέρευσης των Επιθεωρητών - Ελεγκτών και των Βοηθών Επιθεωρητών - Ελεγκτών γίνεται με χρηματικά εντάλματα προπληρωμής από τον προϋπολογισμό του Υπουργείου Εσωτερικών, Δημόσιας Διοίκησης και Αποκέντρωσης. 

8. Κατά την πρώτη εφαρμογή του παρόντος: α) στη θέση του Γενικού Επιθεωρητή του Σ.Ε.Ε.Δ.Δ. κατατάσσεται αυτοδικαίως ο επιλεγείς και αποσπασθείς σε αυτό Γενικός Επιθεωρητής, β) στις θέσεις Επιθεωρητών - Ελεγκτών ή Βοηθών Επιθεωρητών - Ελεγκτών κατατάσσονται, μετά από αίτησή τους, οι αποσπασμένοι και υπηρετούντες ήδη στο Σ.Ε.Ε.Δ.Δ. Επιθεωρητές - Ελεγκτές, αφού κριθούν από την επιτροπή της παραγράφου 4 του παρόντος άρθρου. Με απόφαση του Υπουργού Εσωτερικών, Δημόσιας Διοίκησης και Αποκέντρωσης, μετά από εισήγηση της επιτροπής της παραγράφου 4, ανακαλείται η απόσπαση όσων κρίθηκαν ότι δεν έχουν τα τυπικά και ουσιαστικά προσόντα για την άσκηση καθηκόντων Επιθεωρητή - Ελεγκτή ή Βοηθού Επιθεωρητή - Ελεγκτή, με εξαίρεση το όριο ηλικίας της παραγράφου 4 του παρόντος άρθρου. 

9. Ο Γενικός Επιθεωρητής, οι Επιθεωρητές - Ελεγκτές και οι Βοηθοί Επιθεωρητές - Ελεγκτές, εφόσον διώκονται για πράξεις ή παραλείψεις στις οποίες προέβησαν κατά την εκτέλεση των καθηκόντων τους μπορούν να παρίστανται ενώπιον των ποινικών δικαστηρίων με μέλος του Νομικού Συμβουλίου του Κράτους (Ν.Σ.Κ.), υπό την προϋπόθεση ότι θα εγκριθεί η αίτησή τους από τον Πρόεδρο του Ν.Σ.Κ.. 

10. Οι Επιθεωρητές - Ελεγκτές και οι Βοηθοί Επιθεωρητές - Ελεγκτές τηρούν το απόρρητο των πληροφοριών και στοιχείων που περιήλθαν σε γνώση τους κατά την άσκηση των καθηκόντων τους και μετά την αποχώρησή τους από αυτό. Η υποχρέωση τήρησης του απορρήτου και του καθήκοντος εχεμύθειας αφορά και το προσωπικό της Γραμματείας του Σ.Ε.Ε.Δ.Δ.. 

11. Παραβιάσεις του απορρήτου ή του καθήκοντος εχεμύθειας, καθώς και η από βαριά αμέλεια μη στάθμιση στοιχείων επιβαρυντικών για την υπηρεσία που επιθεωρείται ή τη Διοίκηση και τους υπαλλήλους της συνιστούν σοβαρό λόγο για την ανάκληση της απόσπασης του Επιθεωρητή - Ελεγκτή ή του Βοηθού Επιθεωρητή - Ελεγκτή. 

12. Οι Επιθεωρητές - Ελεγκτές και οι Βοηθοί Επιθεωρητές - Ελεγκτές εφοδιάζονται για όλη τη διάρκεια της θητείας τους με υπηρεσιακή ταυτότητα, που αποδεικνύει την ιδιότητά τους." 

4. Η τελευταία περίοδος της παρ. 1 του άρθρου 7 του ν. 2477/1997 καταργείται. Στις παραγράφους 1 και 2 του άρθρου 7 του ν. 2477/1997, μετά τις λέξεις "Επιθεωρητών - Ελεγκτών", "Επιθεωρητές - Ελεγκτές" και "Επιθεωρητή - Ελεγκτή" προστίθενται οι λέξεις "και Βοηθών Επιθεωρητών - Ελεγκτών", "και Βοηθοί Επιθεωρητές - Ελεγκτές" και "και Βοηθού Επιθεωρητή - Ελεγκτή", αντίστοιχα. 

5. Στο άρθρο 7 του ν. 2477/1997 προστίθεται παράγραφος 3 ως εξής: 

"3. Ο Γενικός Επιθεωρητής του Σ.Ε.Ε.Δ.Δ. επικουρείται από δύο (2) Βοηθούς Γενικού Επιθεωρητή, που ορίζει ο ίδιος από τους Επιθεωρητές - Ελεγκτές. Οι Βοηθοί Γενικού Επιθεωρητή ορίζονται, με απόφαση του Γενικού Επιθεωρητή, ως συντονιστές τομέων δράσης του Σ.Ε.Ε.Δ.Δ. και εξουσιοδοτούνται από αυτόν, παράλληλα με το έργο της επιθεώρησης, να προβαίνουν σε ενέργειες που αφορούν τις ελεγκτικές διαδικασίες και την παρακολούθηση της πορείας του ελεγκτικού έργου, καθώς και να υπογράφουν, με εντολή του, διάφορα έγγραφα. Ο Γενικός Επιθεωρητής ορίζει έναν από τους Βοηθούς Γενικού Επιθεωρητή να τον αναπληρώνει, όταν απουσιάζει ή κωλύεται για οποιονδήποτε λόγο." 

6. Στην παρ. 3 του άρθρου 8 του ν. 2477/1997 προστίθεται εδάφιο που έχει ως εξής: 

"Οι Βοηθοί Επιθεωρητές - Ελεγκτές υποβοηθούν το έργο των Επιθεωρητών - Ελεγκτών και μετέχουν με Επιθεωρητές - Ελεγκτές σε επιθεώρηση, έλεγχο ή έρευνα, παρακολουθούν την πορεία υλοποίησης των προτάσεων που περιέχονται στις εκθέσεις επιθεώρησης και ελέγχου, καθώς και της διενέργειας ένορκων διοικητικών εξετάσεων (Ε.Δ.Ε.) ή εισαγγελικών ερευνών, αλληλογραφούν για το σκοπό αυτόν με τις αρμόδιες υπηρεσίες, μετέχουν στη διενέργεια Ε.Δ.Ε., συντάσσουν συνθετικές εκθέσεις επιθεωρήσεων και ελέγχων σε ομοειδείς φορείς και ασκούν όποια άλλα καθήκοντα ανατίθενται σε αυτούς από το Γενικό Επιθεωρητή." 

7. Το προτελευταίο εδάφιο της παρ. 4 του άρθρου 8 του ν. 2477/1997 αντικαθίσταται ως εξής: 

"Αν κατά τον έλεγχο διαπιστωθεί μη σύννομη ή αντιδεοντολογική συμπεριφορά λειτουργού ή υπαλλήλου ή μέλους διοίκησης νομικού προσώπου, η έκθεση του Επιθεωρητή - Ελεγκτή διαβιβάζεται από το Γενικό Επιθεωρητή του Σ.Ε.Ε.Δ.Δ. στο αρμόδιο όργανο, με πρόταση για την άσκηση πειθαρχικού ελέγχου κατά του υπαιτίου ή τη λήψη άλλων μέτρων, αν ο υπαίτιος δεν υπόκειται σε πειθαρχικό έλεγχο. Σε κάθε περίπτωση ο Γενικός Επιθεωρητής μπορεί να προκαλέσει τη διενέργεια ένορκης διοικητικής εξέτασης το πόρισμα της οποίας, πλήρως τεκμηριωμένο, γνωστοποιείται αμέσως στο Γενικό Επιθεωρητή. Η άσκηση πειθαρχικής δίωξης και η ενέργεια ένορκης διοικητικής εξέτασης αποτελούν δέσμια διοικητική ενέργεια για τα αρμόδια όργανα. Η ένορκη διοικητική εξέταση ενεργείται από Επιθεωρητές - Ελεγκτές ή και Βοηθούς Επιθεωρητές - Ελεγκτές του Σ.Ε.Ε.Δ.Δ., που προτείνονται από το Γενικό Επιθεωρητή και ένα μόνιμο δημόσιο υπάλληλο με βαθμό τουλάχιστον Α' της ελεγχόμενης υπηρεσίας ή του Υπουργείου που την εποπτεύει ή και άλλου Υπουργείου. Η ένορκη διοικητική εξέταση διενεργείται σύμφωνα με τις διατάξεις που διέπουν τον οικείο φορέα. Αν δεν προβλέπονται ειδικές διατάξεις, εφαρμόζονται αναλόγως οι σχετικές διατάξεις του Υπαλληλικού Κώδικα." 

8. Οι παράγραφοι 5, 6 και 7 του άρθρου 8 του ν. 2477/1997 αντικαθίστανται ως εξής: 

"5. Μετά το πέρας της επιθεώρησης, του ελέγχου ή της έρευνας, ο Επιθεωρητής - Ελεγκτής υποβάλλει στο Γενικό Επιθεωρητή τεκμηριωμένη έκθεση, στην οποία εκθέτει με σαφήνεια και πληρότητα τις διαπιστώσεις και τα συμπεράσματα του ελέγχου και προτείνει λύσεις ή διατυπώνει βελτιωτικές προτάσεις. Αν κατά την κρίση του Επιθεωρητή - Ελεγκτή διαπιστώνεται παράνομη συμπεριφορά ή άλλες παραβάσεις, που επισύρουν διοικητικές ή ποινικές ευθύνες, καταγράφονται σε ειδικό κεφάλαιο της έκθεσης, με πρόταση για την άσκηση πειθαρχικής δίωξης ή, αν τα πραγματικά περιστατικά στοιχειοθετούν αξιόποινες πράξεις, με πρόταση για την αποστολή της έκθεσης στον αρμόδιο Εισαγγελέα. Ο Γενικός Επιθεωρητής γνωστοποιεί το πόρισμα στους καθ' ύλην αρμόδιους Υπουργούς και στις υπηρεσίες που έγινε η επιθεώρηση, ο έλεγχος ή η έρευνα. 

6. Οι υπηρεσίες υποχρεούνται το ταχύτερο δυνατόν να αναφέρουν στο Γενικό Επιθεωρητή και στον Υπουργό Εσωτερικών, Δημόσιας Διοίκησης και Αποκέντρωσης τις ενέργειες στις οποίες προέβησαν. Το αρμόδιο ή εποπτεύον Υπουργείο έχει την ευθύνη υλοποίησης των προτάσεων που περιέχονται στην έκθεση επιθεώρησης ή ελέγχου. Οι αρχές και τα όργανα των αρμόδιων Υπουργείων ή άλλων φορέων του δημόσιου τομέα, που είναι αποδέκτες των εκθέσεων, εφόσον από την επιθεώρηση ή τον έλεγχο προκύπτει ανάγκη λήψης μέτρων που εμπίπτουν στην αρμοδιότητα και το πλαίσιο ευθύνης τους και κυρίως ανάγκη παρεμβάσεων με νομοθετικές ή άλλες κανονιστικές, διοικητικές και οργανωτικές ρυθμίσεις, υποχρεούνται να πληροφορούν τον Υπουργό Εσωτερικών, Δημόσιας Διοίκησης και Αποκέντρωσης και το Γενικό Επιθεωρητή του Σ.Ε.Ε.Δ.Δ. για τα μέτρα που έλαβαν ή προτίθενται να λάβουν. 

7. Στο Σ.Ε.Ε.Δ.Δ. λειτουργεί Γραμματεία για την υποστήριξη του έργου της επιθεώρησης και του ελέγχου, ως οργανική μονάδα επιπέδου Διεύθυνσης, της οποίας προΐσταται μόνιμος υπάλληλος με βαθμό Διευθυντή του Υπουργείου Εσωτερικών, Δημόσιας Διοίκησης και Αποκέντρωσης. Η οργάνωση της Γραμματείας, η κατανομή αρμοδιοτήτων μεταξύ των υπηρεσιών της, η στελέχωση και η σύνθεσή της σε προσωπικό και κάθε αναγκαία λεπτομέρεια καθορίζονται με προεδρικό διάταγμα, που εκδίδεται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών, ύστερα από εισήγηση του Γενικού Επιθεωρητή του Σ.Ε.Ε.Δ.Δ.. Η στελέχωση της Γραμματείας γίνεται με μετακίνηση υπαλλήλων του Υπουργείου Εσωτερικών, Δημόσιας Διοίκησης και Αποκέντρωσης ή με απόσπαση υπαλλήλων υπηρεσιών και φορέων που υπάγονται στην αρμοδιότητα του Σ.Ε.Ε.Δ.Δ.. 

Η απόσπαση των ανωτέρω υπαλλήλων διενεργείται με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του οικείου Υπουργού, χωρίς γνώμη υπηρεσιακού ή άλλου συμβουλίου, κατά παρέκκλιση από τις κείμενες γενικές και ειδικές διατά- ξεις. Η διάρκεια της απόσπασης ορίζεται τριετής, μπορεί να ανανεώνεται και είναι υποχρεωτική για την υπηρεσία του υπαλλήλου. 

Οι αποσπώμενοι υπάλληλοι λαμβάνουν το μισθό και όλες τις τυχόν επιπλέον τακτικές αποδοχές, καθώς και όλα ανεξαιρέτως τα επιδόματα και οποιεσδήποτε λοιπές απολαβές της οργανικής τους θέσης, τα οποία εξακολουθούν να καταβάλλονται από την υπηρεσία από την οποία αποσπώνται, με την επιφύλαξη της παρ. 2 του άρθρου 10 του ν. 2470/1997. Οι κατά τα ανωτέρω αποσπώμενοι, καθώς και οι μετακινούμενοι από το Υπουργείο Εσωτερικών, Δημόσιας Διοίκησης και Αποκέντρωσης υπάλληλοι, λαμβάνουν ειδική πρόσθετη αμοιβή που ορίζεται με την απόφαση της παρ. 6 του άρθρου 6 του παρόντος νόμου και καταβάλλεται από τον προϋπολογισμό του Υπουργείου Εσωτερικών, Δημόσιας Διοίκησης και Αποκέντρωσης." 

'Αρθρο 25

Ρυθμίσεις θεμάτων Δημοτικού και Κοινοτικού

Κώδικα και Κώδικα Νομαρχιακής Αυτοδιοίκησης

1. Το άρθρο 35 του π.δ. 410/1995 (ΦΕΚ 231 Α') αντι- καθίσταται ως εξής: 

"'Αρθρο 35

Προγραμματικές Συμβάσεις

1. Για τη μελέτη και εκτέλεση έργων και προγραμμάτων ανάπτυξης μιας περιοχής και για την παροχή υπηρεσιών κάθε είδους, οι Οργανισμοί Τοπικής Αυτοδιοίκησης, οι Νομαρχιακές Αυτοδιοικήσεις και τα Νομαρχιακά Διαμερίσματα των Ενιαίων Νομαρχιακών Αυτοδιοικήσεων, οι σύνδεσμοι Δήμων και Κοινοτήτων, οι Τ.Ε.Δ.Κ., η Ε.Ν.Α.Ε., η Κ.Ε.Δ.Κ.Ε., τα Ν.Π.Δ.Δ., τα οποία συνιστούν ή στα οποία συμμετέχουν οι προαναφερόμενοι οργανισμοί και φορείς, οι δημοτικές επιχειρήσεις ύδρευσης και αποχέτευσης, τα δημοτικά και κοινοτικά ιδρύματα μπορούν να συνάπτουν προγραμματικές συμβάσεις με το Δημόσιο, μεταξύ τους ή και με φορείς του δημόσιου τομέα της παρ. 6 του άρθρου 1 του ν. 1256/1982, μεμονωμένα ή από κοινού. 

Στις προγραμματικές συμβάσεις που μετέχει το Δημόσιο, αυτό μπορεί να εκπροσωπείται και από το Γενικό Γραμματέα της Περιφέρειας, στην οποία υλοποιείται η προγραμματική σύμβαση. 

Στις προγραμματικές συμβάσεις επιτρέπεται και η συμμετοχή επιχειρήσεων των Οργανισμών Τοπικής Αυτοδιοίκησης, των Νομαρχιακών Αυτοδιοικήσεων, των Περιφερειακών Ταμείων των επιμελητηρίων και των επιστημονικών φορέων δημοσίου δικαίου, των συνεταιρισμών και των ενώσεων συνεταιρισμών και των εργοδοτικών και εργατοϋπαλληλικών ενώσεων. 

2. Στις προγραμματικές συμβάσεις απαραίτητα ορίζονται το αντικείμενο της σύμβασης, ο σκοπός και το περιεχόμενο των μελετών, των έργων, των προγραμμάτων ή των υπηρεσιών που αυτή αφορά, ο προϋπολογισμός τους, τα δικαιώματα και οι υποχρεώσεις των συμβαλλομένων, το χρονοδιάγραμμα εκτέλεσης της σύμβασης, οι πόροι από τους οποίους θα καλυφθούν οι αναλαμβανόμενες οικονομικές υποχρεώσεις και η διάρκεια της σύμβασης. Επίσης ορίζεται το όργανο παρακολούθησης της εφαρμογής της και οι αρμοδιότητές του, καθώς και ρήτρες σε βάρος του συμβαλλόμενου που παραβαίνει τους όρους της προγραμματικής σύμβασης. 

Με την προγραμματική σύμβαση επίσης ορίζεται ο συμβαλλόμενος ή ο τρίτος στον οποίο μπορεί να ανατεθεί η διαχείριση, εκμετάλλευση και συντήρηση των έργων του προγράμματος μετά την ολοκλήρωσή του, εφόσον προβλέπεται στάδιο διαχείρισης, εκμετάλλευσης και συντήρησής τους. 

3. Οι συμβαλλόμενοι φορείς για την εκτέλεση των προγραμματικών συμβάσεων μπορεί να χρηματοδοτούνται από το Πρόγραμμα Δημοσίων Επενδύσεων, τον Τακτικό Κρατικό Προϋπολογισμό, από προγράμματα και πρωτοβουλίες της Ευρωπαϊκής 'Eνωσης ή άλλα εθνικά ή περιφερειακά προγράμματα και από τους προϋπολογισμούς των συμβαλλόμενων φορέων. Είναι δυνατή η χρηματοδότηση των συμβαλλομένων και από φορείς του δημόσιου τομέα που δεν μετέχουν στην προγραμματική σύμβαση. 

4. Για την υλοποίηση των προγραμματικών συμβάσεων και στα πλαίσια των συμφωνούμενων δικαιωμάτων και υποχρεώσεων των συμβαλλόμενων οργανισμών και φορέων, επιτρέπεται η απασχόληση προσωπικού του ενός συμβαλλομένου στον άλλον, καθώς και η παραχώρηση της χρήσης ακινήτων, εγκαταστάσεων, μηχανημάτων και μέσων." 

2. Στο άρθρο 173 του π.δ. 410/1995 προστίθεται παράγραφος 7, ως εξής: 

"7. Οι δήμαρχοι, οι αντιδήμαρχοι και οι πρόεδροι των κοινοτήτων της παρ. 7 του άρθρου 298 του παρόντος υποχρεούνται να επιλέξουν τις αποδοχές της θέσης από την οποία προέρχονται ή τα έξοδα παράστασης της θέσης στην οποία υπηρετούν. Η παρούσα διάταξη εφαρμόζεται για τους δημάρχους, τους αντιδημάρχους και τους προέδρους των κοινοτήτων που θα εκλεγούν κατά τις επόμενες δημοτικές και κοινοτικές εκλογές και εφεξής." 

3. Η παρ. 3 του άρθρου 298 του π.δ. 410/1995 αντικαθίσταται ως εξής: 

"3. Η παραπάνω άδεια χορηγείται με πλήρεις αποδοχές και θεωρείται χρόνος πραγματικής υπηρεσίας για όλα τα δικαιώματα που απορρέουν από την υπαλληλική, εργασιακή και ασφαλιστική τους σχέση." 

4. Στο τέλος της παρ. 5 του άρθρου 298 του π.δ. 410/1995 προστίθεται εδάφιο που έχει ως εξής: 

"Χορηγείται επίσης επιπλέον άδεια εξήντα (60) ημερών το χρόνο στα μέλη του Διοικητικού ή του Εποπτικού Συμβουλίου της Κ.Ε.Δ.Κ.Ε., που έχουν την ιδιότητα της παρ. 1 του παρόντος άρθρου." 

5. Η παρ. 7 του άρθρου 298 του π.δ. 410/1995, όπως συμπληρώθηκε με το άρθρο 28 του ν. 2539/1997 (ΦΕΚ 244 Α'), αντικαθίσταται ως εξής: 

"7. Στους δημάρχους όλων των δήμων, στους προέδρους των κοινοτήτων άνω των δύο χιλιάδων (2.000) κατοίκων, καθώς και στους αντιδημάρχους δήμων άνω των ογδόντα χιλιάδων (80.000) κατοίκων, που είναι δημόσιοι υπάλληλοι ή υπάλληλοι φορέων του δημόσιου τομέα, όπως αυτός είχε οριοθετηθεί με το άρθρο 1 παρ. 6 του ν. 1256/1982, χορηγείται από την υπηρεσία τους η παραπάνω ειδική άδεια του άρθρου αυτού για όλο το διάστημα που ασκούν τα καθήκοντά τους." 

6. Στην παρ. 3 του άρθρου 2 του ν. 2685/1999 (ΦΕΚ 35 Α') προστίθεται εδάφιο που έχει ως εξής: 

"Προκειμένου για υπαλλήλους που υπηρετούν στους ο.τ.α. α' και β' βαθμού, αντί των ως άνω κοινών υπουργικών αποφάσεων εκδίδεται αντίστοιχα απόφαση του αρμόδιου Γενικού Γραμματέα Περιφέρειας." 

7. Η διαπίστωση της ανάγκης για υπερωριακή απασχόληση και η καθιέρωση εργασίας με αμοιβή για την εφαρμογή των παραγράφων 1 και 2 του άρθρου 18 του ν. 2470/1997, όπως αντικαταστάθηκαν με το άρθρο 15 του ν. 2592/1998, προκειμένου για το προσωπικό που υπηρετεί στις Νομαρχιακές Αυτοδιοικήσεις και τα Νομαρχιακά Διαμερίσματα, γίνεται με απόφαση του οικείου Νομάρχη ή, προκειμένου για το προσωπικό της Κεντρικής Υπηρεσίας της ενιαίας Νομαρχιακής Αυτοδιοίκησης, με απόφαση του οικείου Προέδρου. 

8. Στην παράγραφο 2 του άρθρου 113 του π.δ. 30/1996 (ΦΕΚ 21 Α') προστίθεται εδάφιο που έχει ως εξής: 

"Σε όσα από τα ανωτέρω πρόσωπα είναι και μέλη του Διοικητικού ή του Εποπτικού Συμβουλίου της Ε.Ν.Α.Ε. χορηγείται επιπλέον άδεια εξήντα (60) ημερών το χρόνο." 

9. Η προθεσμία που προβλέπεται στην παρ. 1 του άρθρου 106 του ν. 2362/1995 (ΦΕΚ 247 Α'), όπως παρατάθηκε με την παρ. 11 του άρθρου 11 του ν. 2503/1997, παρατείνεται για ένα (1) ακόμη έτος. 

10. Η προθεσμία της παρ. 40 του άρθρου 15 του ν. 2503/1997, όπως παρατάθηκε με την παρ. 18 του άρθρου 25 του ν. 2539/1997, παρατείνεται δύο (2) μήνες από την έναρξη ισχύος του παρόντος νόμου. 

'Αρθρο 26

Ρυθμίσεις ειδικών θεμάτων

1. α. Στο άρθρο 9 του ν. 301/1976 (ΦΕΚ 91 Α') "Περί της εις την Εφημερίδα της Κυβερνήσεως δημοσιευομένης ύλης και ρυθμίσεως θεμάτων αναφερομένων εις την έκδοσιν και κυκλοφορίαν ταύτης" προστίθεται παράγραφος 4, που έχει ως εξής: 

"4. Απαγορεύεται η αναπαραγωγή και η διάθεση, με οποιονδήποτε τεχνικό ή ηλεκτρονικό τρόπο, των Φύλλων της Εφημερίδας της Κυβερνήσεως από οποιονδήποτε τρίτο, εκτός του Δημοσίου, με σκοπό το κέρδος. Η διαπίστωση της παράβασης της διάταξης αυτής γίνεται με αιτιολογημένη πράξη του προϊσταμένου του Εθνικού Τυπογραφείου και επιβάλλεται με αυτήν υποχρεωτικά σε βάρος του παραβάτη πρόστιμο πέντε εκατομμυρίων (5.000.000) δραχμών. Σε περίπτωση κάθε περαιτέρω υποτροπής επιβάλλεται πρόστιμο μέχρι πενήντα εκατομμυρίων (50.000.000) δραχμών. Το παραπάνω πρόστιμο βεβαιώνεται και εισπράττεται σύμφωνα με τις διατάξεις του Κώδικα Εισπράξεως Δημοσίων Εσόδων. Η πράξη επιβολής προστίμου δεν ανακαλείται." 

β. Η παρ. 4 του άρθρου 10 του ν. 301/1976 αντικαθίσταται ως εξής: 

"4. Με όμοια απόφαση ρυθμίζεται κάθε θέμα που αφορά την έντυπη και ηλεκτρονική κυκλοφορία, πώληση και διάθεση των Φύλλων της Εφημερίδας της Κυβερνήσεως και την παροχή σχετικών πληροφοριών στους πολίτες, στους εγγραφόμενους συνδρομητές και στις δημόσιες αρχές, καθώς και η εκάστοτε καθοριζόμενη τιμολόγηση των προσφερόμενων ειδών και υπηρεσιών. 

Η τιμολόγηση των ως άνω ειδών και υπηρεσιών ενεργείται μετά από γνώμη τριμελούς επιτροπής από υπαλλήλους του Εθνικού Τυπογραφείου με βαθμό Διευθυντή, η οποία συγκροτείται με απόφαση του Υπουργού Εσωτερικών, Δημόσιας Διοίκησης και Αποκέντρωσης. Η ίδια επιτροπή γνωμοδοτεί και για τον καθορισμό της τιμής πώλησης κάθε άλλου εντύπου που εκτυπώνεται από το Εθνικό Τυπογραφείο και διατίθεται στο κοινό προς πώληση." 

2. Απαγορεύεται σε οποιοδήποτε φυσικό ή νομικό πρόσωπο η χρήση του τίτλου "Συνήγορος του Πολίτη" ή τίτλου παρεμφερούς που μπορεί να δημιουργήσει στο κοινό σύγχυση σε σχέση με το ως άνω όργανο. 

3. Στην παρ. 1 του άρθρου 22 του ν. 2190/1994 μετά τις λέξεις "απευθείας διοριζόμενων γενικών διευθυντών" προστίθενται οι λέξεις "ή διευθυνόντων συμβούλων". 

4. Στο τέλος του άρθρου 18 του ν. 2527/1997 προστίθεται το ακόλουθο εδάφιο: 

"Με την πράξη διορισμού των τακτικών μελών του Διοικητικού Συμβουλίου του Κέντρου Ερευνών για Θέματα Ισότητας ορίζονται και ισάριθμα αναπληρωματικά μέλη." 

5. Το Υπουργείο Εσωτερικών, Δημόσιας Διοίκησης και Αποκέντρωσης καταβάλλει από το έτος 1999 στο Ευρωπαϊκό Ινστιτούτο Δημόσιας Διοίκησης, που εδρεύει στο Μάαστριχτ της Ολλανδίας, το ποσό της εισφοράς της Ελλάδας βάσει της από 21 Μαρτίου 1995 συμφωνίας συνεργασίας, όπως αυτό καθορίζεται εκάστοτε. 

6. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Εξωτερικών και Οικονομικών επιτρέπεται η δωρεάν διάθεση σε ομοσπονδίες ελληνικών κοινοτήτων, ελληνικές κοινότητες και σε συλλόγους Ελλήνων εγκατεστημένων σε χώρες των δημοκρατιών της πρώην Σοβιετικής 'Eνωσης, καθώς και σε δήμους και κοινότητες της Δημοκρατίας της Αλβανίας στους οποίους κατοικούν 'Ελληνες το γένος, καθώς και σε ελληνικές κοινότητες και παροικίες ξένων, ιδίως μη ανεπτυγμένων οικονομικώς χωρών, κάθε είδους τροχοφόρων οχημάτων, που ανήκουν στο Δημόσιο, σε οργανισμούς τοπικής αυτοδιοίκησης (α' και β' βαθμίδας) και λοιπά νομικά πρόσωπα δημοσίου δικαίου. Αν η κυριότητα των παραπάνω τροχοφόρων ανήκει σε οργανισμούς τοπικής αυτοδιοίκησης και λοιπά νομικά πρόσωπα δημοσίου δικαίου, για τη διάθεση απαιτείται και η προηγούμενη σύμφωνη γνώμη του ανώτατου συλλογικού οργάνου διοίκησής τους. Μετά την υπογραφή της κοινής υπουργικής απόφασης της παραγράφου αυτής για την έγκριση της δωρεάν διάθεσης τροχοφόρων οχημάτων, οι φορείς που έχουν στην κυριότητά τους τα εν λόγω οχήματα, σε συνεργασία με τη Γενική Γραμματεία Απόδημου Ελληνισμού, προβαίνουν στις απαραίτητες τελωνειακές διαδικασίες εξαγωγής των επιλεγέντων προς το σκοπό αυτόν οχημάτων, με μόνα δικαιολογητικά σχετική βεβαίωση των στοιχείων του προς εξαγωγή οχήματος και την κοινή απόφαση των συναρμόδιων Υπουργών. Για τα ανάριθμα αυτοκίνητα εφαρμογή έχει η αριθμ. Δ. 567/21/18.4.1996 απόφαση του Υπουργού Οικονομικών (ΦΕΚ 524 Β'/3.7.1996). 

7. Στο άρθρο 6 του ν. 2225/1994 (ΦEK 121 A'/ 20.7.1994) προστίθεται παράγραφος 5 που έχει ως εξής: 

"5. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομικών μπορεί να καθορίζεται μηνιαία ή κατά συνεδρίαση αποζημίωση, σύμφωνα με τις διατάξεις του άρθρου 19 του ν. 2470/1997 (ΦΕΚ 40 Α'), για τον Πρόεδρο, τα μέλη και το γραμματέα της Εθνικής Επιτροπής Προστασίας του Απορρήτου των Επικοινωνιών, που προβλέπεται από τις διατάξεις του άρθρου 1 του ν. 2225/1994, καθώς και τους Ειδικούς Τεχνικούς Συμβούλους που ορίζονται από τους εκπροσώπους των κομμάτων, σύμφωνα με τις ίδιες διατάξεις." 

8. Η διοργάνωση του 25ου Παγκόσμιου Συνεδρίου Διοικητικών Επιστημών στην Ελλάδα το έτος 2001 από το Ελληνικό Ινστιτούτο Διοικητικών Επιστημών μπορεί, με πρόταση του Υπουργού Εσωτερικών, Δημόσιας Διοίκησης και Αποκέντρωσης, ύστερα από αίτημα του ανωτέρω Ινστιτούτου, να εντάσσεται, σύμφωνα με τις διατάξεις της παρ. 1 του άρθρου 26 του ν. 1262/1982, όπως αντικαταστάθηκε με την παρ. 1 του άρθρου 18 του ν. 2515/1997 (ΦΕΚ 154 Α'), ως έργο επιχορηγούμενο από το Πρόγραμμα Δημοσίων Επενδύσεων και υλοποιούμενο από το Ινστιτούτο. 

'Αρθρο 27

Συνδικαλιστικά δικαιώματα πολιτικού προσωπικού

της Εθνικής Υπηρεσίας Πληροφοριών (Ε.Υ.Π.)

1. Στο ν.1264/1982 (ΦΕΚ 79 Α'), όπως ισχύει, προστίθεται άρθρο 30 Β που έχει ως εξής: 

"'Αρθρο 30 Β

Συνδικαλιστικά δικαιώματα πολιτικού

προσωπικού Ε.Υ.Π.

1. Ο νόμος αυτός, όπως ισχύει σήμερα, εκτός από τις διατάξεις των άρθρων 2, 3, 11 παρ.1 περίοδος δεύτερη και παρ. 2, 12, 13 παρ. 2, 14 παρ. 3 έως και 10, 15, 16 παρ. 7 έως και 9, 18, 19 έως και 22, 23 παρ. 1 και 2, 24, 26, 27 και 30 παρ. 1, 3, 5, 7, 8 και 9, εφαρμόζεται ανάλογα με τις ειδικές ρυθμίσεις που προβλέπονται στις επόμενες παραγράφους του παρόντος άρθρου, στο μόνιμο πολιτικό προσωπικό και στο ειδικό επιστημονικό προσωπικό με σχέση εργασίας ιδιωτικού δικαίου της Εθνικής Υπηρεσίας Πληροφοριών (Ε.Υ.Π.). 

2. Με την επιφύλαξη της διάταξης του άρθρου 281 του Αστικού Κώδικα, η άσκηση των συνδικαλιστικών δικαιωμάτων των υπαλλήλων της παρ. 1 δεν επιτρέπεται να υπερβαίνει τα όρια που προσδιορίζονται από τις ιδιομορφίες, την αποστολή και ιδιαίτερα τον εθνικό, κοινωνικό και υπερκομματικό χαρακτήρα της Ε.Υ.Π.. 

3. Οι υπάλληλοι της παρ. 1 του παρόντος δεν επιτρέπεται να είναι μέλη πρωτοβάθμιας οργάνωσης, της οποίας μέλη της υπάγονται οργανικά σε άλλη υπηρεσία του Δημοσίου ή ν.π.δ.δ.. Δευτεροβάθμια συνδικαλιστική οργάνωσή τους επιτρέπεται να είναι μόνον η ομοσπονδία των σωματείων που όλα τα μέλη τους υπάγονται οργανικά στην Ε.Υ.Π.. 

4. Η εκλογή των οργάνων στις πρωτοβάθμιες και τη δευτεροβάθμια συνδικαλιστική οργάνωση γίνεται από ενιαίο ψηφοδέλτιο, στο οποίο περιλαμβάνονται όλοι οι υποψήφιοι. Κάθε εκλογέας μπορεί να θέσει αριθμό σταυρών ίσο με τον αριθμό των εδρών του Διοικητικού Συμβουλίου ή της Ελεγκτικής Επιτροπής. Εκλέγονται κατά σειρά οι υποψήφιοι που συγκέντρωσαν τους περισσότερους σταυρούς προτίμησης, έως ότου συμπληρωθεί ο αριθμός των εδρών του Διοικητικού Συμβουλίου ή της Ελεγκτικής Επιτροπής. 

5. Οι αντιπρόσωποι της δευτεροβάθμιας οργάνωσης στην τριτοβάθμια οργάνωση, έχουν δικαίωμα να εκλέγονται στα όργανα διοίκησης και στα όργανα που υποκαθιστούν τις συνελεύσεις της τριτοβάθμιας οργάνωσης, μόνον εφόσον οι εκλογές έγιναν από ενιαίο ψηφοδέλτιο και σύμφωνα με την ανωτέρω διαδικασία. 

6. Με απόφαση του Υπουργού Εσωτερικών, Δημόσιας Διοίκησης και Αποκέντρωσης, μετά από εισήγηση του Διοικητή της Ε.Υ.Π., καθορίζονται: 

α) Η Αρχή ή η Δημόσια Υπηρεσία στην οποία καταχωρούνται και ο τρόπος καταχωρίσεως των στοιχείων του άρθρου 2 του παρόντος, καθώς και οι έννομες συνέπειες των εγγραφών. 

β) Η Αρχή ή η Δημόσια Υπηρεσία στην οποία τηρείται ο φάκελος της παρ. 2 του άρθρου 2 του παρόντος, τα στοιχεία που περιέχονται σε αυτόν, καθώς και οι προϋποθέσεις υπό τις οποίες χορηγούνται σε συγκεκριμένα πρόσωπα αντίγραφα των εγγράφων και βεβαιώσεις για τα καταχωρηθέντα στοιχεία. 

γ) Τα τηρούμενα από τις πρωτοβάθμιες και τη δευτεροβάθμια συνδικαλιστική οργάνωση των υπαλλήλων της παρ. 1 βιβλία, ο τρόπος θεώρησής τους, τα στοιχεία που εγγράφονται σε αυτά και οι προϋποθέσεις υπό τις οποίες παρέχεται σε συγκεκριμένα πρόσωπα πληροφόρηση για τα στοιχεία των εγγραφών. 

δ) Η Αρχή ή η Δημόσια Υπηρεσία στην οποία κατατίθενται και ο τρόπος φυλάξεως από αυτήν, των προβλεπόμενων από τις διατάξεις του άρθρου 13 παρ. 2 του παρόντος και των παραγράφων 2 έως και 4 του άρθρου 6 του ν.δ. 6341/1964 στοιχείων. 

ε) Κάθε αναγκαία λεπτομέρεια για τη ρύθμιση των ανωτέρω θεμάτων. 

7. Οι πρωτοβάθμιες και η δευτεροβάθμια συνδικαλιστική οργάνωση του παρόντος άρθρου, καθώς και τα μέλη τους απαγορεύεται: 

α) Να κηρύσσουν ή να συμμετέχουν σε απεργίες, καθώς και σε κάθε είδους εκδηλώσεις πολιτικών ή συνδικαλιστικών φορέων ή πολιτικών προσώπων ή να ασκούν προπαγάνδα υπέρ ή κατά αυτών. Εξαιρούνται τα συνέδρια και οι πολιτιστικές εκδηλώσεις που οργανώνονται από τις ίδιες τις πρωτοβάθμιες ή τη δευτεροβάθμια συνδικαλιστική οργάνωση. 

β) Να αναμειγνύονται με οποιονδήποτε τρόπο σε θέματα διοίκησης της υπηρεσίας τους. 

8. Η θητεία των Διοικητικών Συμβουλίων, των Ελεγκτικών Επιτροπών και των αντιπροσώπων στις πρωτοβάθμιες και στη δευτεροβάθμια οργάνωση των υπαλλήλων της παρ. 1 του παρόντος λήγουν αυτοδικαίως με την πάροδο τεσσάρων (4) μηνών από την έναρξη ισχύος του παρόντος άρθρου. Μέσα στην ανωτέρω προθεσμία οι συνελεύσεις των μελών των πρωτοβάθμιων συνδικαλιστικών οργανώσεων των υπαλλήλων της παρ. 1 του παρόντος άρθρου οφείλουν να εκλέξουν εφορευτική επιτροπή και στη συνέχεια να προχωρήσουν στην εκλογή Διοικητικών Συμβουλίων, Ελεγκτικών Επιτροπών και Αντιπροσώπων, σύμφωνα με τη διαδικασία που ορίζεται στην παρ. 4 του παρόντος άρθρου. Μετά την πάροδο της ανωτέρω προθεσμίας μόνον οι συνδικαλιστικές οργανώσεις, των οποίων τα όργανα εκλέχθηκαν σύμφωνα με την ανωτέρω διαδικασία, εκπροσωπούν τα συμφέροντα των υπαλλήλων της Ε.Υ.Π.. 

9. Υπάλληλοι της Ε.Υ.Π. οι οποίοι, κατά την έναρξη ισχύος του παρόντος άρθρου, έχουν εκλεγεί στα όργανα διοίκησης ή στα όργανα που υποκαθιστούν τις συνελεύσεις τριτοβάθμιας οργάνωσης χωρίς τη διαδικασία της παρ. 4 του παρόντος, μετατάσσονται υποχρεωτικώς σε υπηρεσίες του Δημοσίου ή σε ν.π.δ.δ., με την ίδια σχέση εργασίας, εκτός και αν μέσα σε προθεσμία δύο (2) μηνών από την έναρξη ισχύος του παρόντος άρθρου δηλώσουν με έγγραφό τους, που επιδίδεται στην τριτοβάθμια συνδικαλιστική οργάνωση στην οποία έχουν εκλεγεί και κοινοποιείται στην Ε.Υ.Π., ότι παραιτούνται από τη θέση στην οποία έχουν εκλεγεί. Η μετάταξη διενεργείται με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου Υπουργού, εφαρμοζομένης αναλόγως της παρ. 2 του άρθρου 10 του ν. 1645/1986." 

2. Στην παρ. 1 του άρθρου 30 του ν. 1264/1982 μετά τη φράση "στους έμμισθους πολιτικούς υπαλλήλους του Δημοσίου" προστίθεται η φράση "με εξαίρεση τους υπαλλήλους της Εθνικής Υπηρεσίας Πληροφοριών (Ε.Υ.Π.)". 

3. Η παρ. 2 του άρθρ. 10 του ν. 1645/1986 αντικαθίσταται ως εξής: 

"2. Κατά παρέκκλιση κάθε γενικής ή ειδικής διάταξης, το προσωπικό που πλεονάζει με την κάθε φορά αναδιάρθρωση της Ε.Υ.Π. μετατάσσεται σε κενές ή συνιστώμενες με την πράξη μετάταξης προσωρινές θέσεις άλλων υπηρεσιών του Δημοσίου, ν.π.δ.δ., και ο.τ.α. α' και β' βαθμίδας, με βάση τα τυπικά και ουσιαστικά του προσόντα και τις ανάγκες της δημόσιας διοίκησης, με κοινές αποφάσεις του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου Υπουργού. 

Με όμοιες αποφάσεις, ύστερα από γνώμη του Υπηρεσιακού Συμβουλίου της Ε.Υ.Π., μπορεί να μετατάσσεται σε κενές ή συνιστώμενες με την πράξη της μετάταξης προσωρινές θέσεις άλλων υπηρεσιών του Δημοσίου, ν.π.δ.δ. και ο.τ.α. α' και β' βαθμίδας, προσωπικό του οποίου η παραμονή στην Ε.Υ.Π. δεν εξυπηρετεί το συμφέρον της δημόσιας αυτής υπηρεσίας. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εργασίας και Κοινωνικών Ασφαλίσεων ρυθμίζονται, αν απαιτείται, τα θέματα που αφορούν την ασφάλιση των μετατασσομένων σε υφιστάμενα ταμεία πρόνοιας, αρωγής ή επικουρικής ασφάλισης, τον καθορισμό του χρόνου ασφάλισης, καθώς και κάθε σχετική λεπτομέρεια." 

4. Στο άρθρο 10 του ν. 1645/1986 προστίθεται παράγραφος 3 ως εξής: 

"3. Από τις διατάξεις του Υπαλληλικού Κώδικα (ν. 2683/1999), εξαιρείται το πολιτικό προσωπικό της Ε.Υ.Π.. Με τα προεδρικά διατάγματα της παρ. 1 του άρθρου 4 του ν. 1645/1986 μπορεί να προβλέπεται και η επέκταση εφαρμογής, με τις τυχόν απαιτούμενες προσαρμογές που προσιδιάζουν στην ειδική φύση της δημόσιας αυτής υπηρεσίας, συγκεκριμένων διατάξεων του Υπαλληλικού Κώδικα και στο πολιτικό προσωπικό της Ε.Υ.Π.. 

Μέχρι την ως άνω επέκταση και προσαρμογή εφαρμόζονται οι διατάξεις που ίσχυαν μέχρι την έναρξη ισχύος του ν. 2683/1999." 

5. Στο άρθρο 12 του ν. 1645/1986 (ΦΕΚ 132 Α') προστίθεται παράγραφος 4 ως εξής: 

"4. Κατά παρέκκλιση από κάθε γενική ή ειδική διάταξη, απόσπαση του πάσης φύσεως προσωπικού από την Ε.Υ.Π. απαγορεύεται. 

Υφιστάμενες αποσπάσεις λήγουν αυτοδικαίως τρεις (3) μήνες από την έναρξη ισχύος της παρούσας διάταξης. 

Υπάλληλοι της Ε.Υ.Π., οι οποίοι κατά την έναρξη ισχύος της παρούσας διάταξης υπηρετούν με απόσπαση, μπορεί να μετατάσσονται σε άλλες υπηρεσίες του Δημοσίου, σε ν.π.δ.δ. και σε ο.τ.α. α' και β' βαθμίδας, εφόσον υποβάλουν σχετική αίτηση στην Ε.Υ.Π. μέσα σε αποκλειστική προθεσμία ενός (1) μηνός από την έναρξη ισχύος της παρούσας διάταξης. Η μετάταξη διενεργείται σε κενές οργανικές ή συνιστώμενες με την πράξη της μετάταξης προσωρινές θέσεις με κοινή απόφαση του Υπουργού Εσωτερικών, Δημόσιας Διοίκησης και Αποκέντρωσης και του αρμόδιου Υπουργού, μετά από εισήγηση του Διοικητή της Ε.Υ.Π.." 

'Αρθρο 28

Δημοτικά και Νομαρχιακά Λιμενικά

Ταμεία και Γραφεία

1. Με προεδρικά διατάγματα, που εκδίδονται με πρόταση των Υπουργών Εσωτερικών, Δημόσιας Διοίκησης και Αποκέντρωσης και Εμπορικής Ναυτιλίας και μετά από σύμφωνη γνώμη του Δημοτικού ή Νομαρχιακού Συμβουλίου, μπορούν να μεταφέρονται σε δήμους ή νομαρχιακές αυτοδιοικήσεις, αρμοδιότητες υφιστάμενων κατά τη δημοσίευση του παρόντος Λιμενικών Ταμείων. Με όμοια προεδρικά διατάγματα μπορούν να καταργούνται υφιστάμενα Λιμενικά Ταμεία. 

2. Οι μεταφερόμενες αρμοδιότητες ασκούνται από δημοτικά ή νομαρχιακά νομικά πρόσωπα δημοσίου δικαίου ή ειδικές δημοτικές ή νομαρχιακές υπηρεσίες της παραγράφου 6 που συνιστώνται, με τα ανωτέρω προεδρικά διατάγματα, στους αντίστοιχους δήμους ή νομαρχιακές αυτοδιοικήσεις, αποκλειστικά γι' αυτόν το σκοπό. Τα νομικά αυτά πρόσωπα λειτουργούν σύμφωνα με τις διατάξεις του π.δ. 410/1996 (ΦΕΚ 231 Α'), που διέπουν τα δημοτικά νομικά πρόσωπα δημοσίου δικαίου και εκείνες του π.δ. 30/1996 (ΦΕΚ 21 Α'), που αφορούν τα αντίστοιχα νομικά πρόσωπα δημοσίου δικαίου της νομαρχιακής αυτοδιοίκησης. Ο αριθμός των μελών του Διοικητικού Συμβουλίου των ανωτέρω νομικών προσώπων δημοσίου δικαίου ορίζεται σε επτά (7), μεταξύ των οποίων περιλαμβάνεται πάντοτε ο προϊστάμενος της οικείας Λιμενικής Αρχής. 

Τα νομικά αυτά πρόσωπα φέρουν την επωνυμία "Λιμενικό Ταμείο...", όπου τη λέξη "Ταμείο" ακολουθεί το όνομα του οικείου δήμου ή νομαρχιακής αυτοδιοίκησης που το συνιστά. 

3. Με κοινές αποφάσεις των Υπουργών Εσωτερικών, Δημόσιας Διοίκησης και Αποκέντρωσης και Εμπορικής Ναυτιλίας καθορίζονται: 

α. Η γεωγραφική περιοχή ευθύνης του κάθε Λιμενικού Ταμείου και 

β. Οι αντίστοιχοι πόροι, οι οποίοι αποτελούν ειδικά έσοδα και διατίθενται αποκλειστικά για την προμήθεια και λειτουργία του μηχανολογικού τους εξοπλισμού και για τη διενέργεια κάθε αναγκαίας παρέμβασης στο λιμάνι και τη γύρω χερσαία περιοχή που συνδέεται λειτουργικά με αυτό ή το επηρεάζει ή επηρεάζεται άμεσα ή έμμεσα από αυτό. 

. Σε περίπτωση κατά την οποία η γεωγραφική περιοχή ευθύνης του Δημοτικού Λιμενικού Ταμείου εκτείνεται και σε λιμάνια που βρίσκονται εκτός των διοικητικών ορίων του δήμου, μετέχει στο Διοικητικό Συμβούλιο του συνιστώμενου Δημοτικού Λιμενικού Ταμείου και ένας εκπρόσωπος από τον κάθε ο.τ.α. στην περιφέρεια του οποίου βρίσκεται το αντίστοιχο λιμάνι. Το σύνολο των εκπροσώπων αυτών αποτελεί πάντοτε τη μειοψηφία των μελών του Συμβουλίου, περιοριζόμενου, προς τούτο, του αριθμού τους, με αφαίρεση εκπροσώπων των πληθυσμιακά μικρότερων ο.τ.α.. 

5. Με τη διαδικασία της παραγράφου 1 μπορεί να συσταθεί Νομαρχιακό Λιμενικό Ταμείο, του οποίου η γεωγραφική περιοχή ευθύνης θα καλύπτει λιμάνια του αντίστοιχου νομού, τα οποία είτε δεν είχαν ενταχθεί στα καταργούμενα Λιμενικά Ταμεία είτε δεν περιλαμβάνονται στα συνιστώμενα νέα δημοτικά λιμενικά ταμεία. 

6. Με τα προεδρικά διατάγματα της παραγράφου 1 μπορεί να μεταφέρονται ορισμένες αρμοδιότητες, με τους αντίστοιχους πόρους, Λιμενικών Ταμείων που δεν καταργούνται, σε συνιστώμενες, με τα ίδια διατάγματα, αυτοτελείς υπηρεσίες των δήμων ή των νομαρχιακών αυτοδιοικήσεων, υπό την ονομασία "Λιμενικό Γραφείο...", όπου τη λέξη "Γραφείο" ακολουθεί το όνομα του οικείου δήμου ή νομαρχιακής αυτοδιοίκησης. 

7. Τα Δημοτικά ή Νομαρχιακά Λιμενικά Ταμεία και οι δήμοι ή οι νομαρχιακές αυτοδιοικήσεις στην περίπτωση της προηγούμενης παραγράφου, με τη δημοσίευση των οικείων διαταγμάτων υπεισέρχονται, αυτοδικαίως, σε όλα τα κινητά και ακίνητα περιουσιακά στοιχεία, πόρους, δικαιώματα, εν γένει, και υποχρεώσεις των Λιμενικών Ταμείων που καταργούνται ή και των αντίστοιχων αρμοδιοτήτων που μεταφέρονται. 

Στο περιθώριο των βιβλίων μεταγραφών σημειώνεται, προκειμένου για ακίνητα, η μεταβολή που επέρχεται με το νόμο αυτόν. 

Εκκρεμείς δίκες συνεχίζονται, κατά περίπτωση, στο όνομα των Δημοτικών ή Νομαρχιακών Λιμενικών Ταμείων ή των δήμων και των νομαρχιακών αυτοδιοικήσεων στην περίπτωση των Δημοτικών ή Νομαρχιακών Λιμενικών Γραφείων. 

8. Το προσωπικό που υπηρετεί κατά το χρόνο της κατάργησης του Λιμενικού Ταμείου μεταφέρεται στο Δημοτικό ή Νομαρχιακό Λιμενικό Ταμείο και εντάσσεται σε αυτό με την ίδια σχέση με την οποία υπηρετούσε στο καταργούμενο Λιμενικό Ταμείο. Η ένταξη γίνεται με απόφαση του αρμόδιου υπηρεσιακού συμβουλίου προσωπικού του οργανισμού τοπικής αυτοδιοίκησης πρώτης ή δεύτερης βαθμίδας σε ανάλογες και αντίστοιχες θέσεις που προβλέπονται υποχρεωτικά στον οργανισμό εσωτερικής Υπηρεσίας του συνιστώμενου Δημοτικού ή Νομαρχιακού Λιμενικού Ταμείου. 

9. Στις περιπτώσεις της παραγράφου 6 μπορούν να καταργούνται θέσεις προσωπικού που λόγω της μεταφοράς ορισμένων αρμοδιοτήτων πλεονάζουν. Το προσωπικό που κατέχει τις θέσεις αυτές μεταφέρεται στα Λιμενικά Ταμεία ή Λιμενικά Γραφεία των δήμων και των νομαρχιακών αυτοδιοικήσεων. 

Για το προσωπικό αυτό εφαρμόζονται οι διατάξεις των παραγράφων 8 και 9 του παρόντος. 

10. Οι αρμοδιότητες που αφορούν στα ζητήματα: 

α. εθνικής ασφάλειας, στρατιωτικής χρησιμοποίησης των λιμανιών, 

β. χορήγησης αδειών που έχουν σχέση με την προστασία του θαλάσσιου περιβάλλοντος, σύμφωνα με τα προβλεπόμενα από τις διατάξεις του ν. 1650/1986 και τη λοιπή περί θαλάσσιου περιβάλλοντος νομοθεσία και 

γ. ασφαλούς κατάπλου και απόπλου των πλοίων, καθηκόντων της λιμενικής αστυνομίας και δικαστικής ανακριτικής δικαιοδοσίας των λιμενικών οργάνων, ασκούνται σύμφωνα με τις ισχύουσες διατάξεις και δεν θίγονται από τις διατάξεις του άρθρου αυτού. 

11. Οι αρμοδιότητες των Υπουργείων Εθνικής Οικονομίας και Εμπορικής Ναυτιλίας που αφορούν: 

α. στην ενιαία τιμολογιακή πολιτική, την πολιτική τελών και δικαιωμάτων των λιμένων της χώρας και 

β. στην εθνική πολιτική για τα λιμενικά έργα δεν θίγονται από τις διατάξεις του παρόντος. 

12. Για την παραχώρηση χρήσης χώρων στα λιμάνια αρμοδιότητας των συνιστώμενων ν.π.δ.δ. απαιτείται η σύμφωνη γνώμη του Γενικού Γραμματέα Περιφέρειας και για την εκτέλεση λιμενικών έργων που σχετίζονται με την εξυπηρέτηση πλοίων, φορτίων και επιβατών, απαιτείται η σύμφωνη γνώμη του Υπουργού Εμπορικής Ναυτιλίας. 

13. Οι διατάξεις περί φορτοεκφορτώσεως στα λιμάνια της Χώρας εξακολουθούν να ισχύουν και δεν θίγονται από τις διατάξεις του παρόντος. 

14. Μετά τη συντέλεση της διαδικασίας σύστασης των Δημοτικών και Νομαρχιακών Λιμενικών Ταμείων, καθώς και της μεταφοράς αρμοδιοτήτων στα Λιμενικά Γραφεία των δήμων και των νομαρχιακών αυτοδιοικήσεων, όπου στην ισχύουσα νομοθεσία αναφέρεται "Λιμενικά Ταμεία" νοούνται τα ανωτέρω δημοτικά ή νομαρχιακά νομικά πρόσωπα και Λιμενικά Γραφεία και όπου αναφέρεται "Λιμενική Επιτροπή" νοείται εφεξής το Διοικητικό Συμβούλιο του Δημοτικού ή Νομαρχιακού Λιμενικού Ταμείου ή η Δημαρχιακή ή Νομαρχιακή Επιτροπή του οικείου δήμου ή νομαρχιακής αυτοδιοίκησης στις περιπτώσεις σύστασης Δημοτικού ή Νομαρχιακού Λιμενικού Γραφείου, αντίστοιχα. 

15. Με κοινές αποφάσεις των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Εμπορικής Ναυτιλίας μπορεί να ρυθμίζεται κάθε αναγκαία λεπτομέρεια για την άσκηση διοίκησης και διαχείρισης των λιμανιών από τα συνιστώμενα, κατά τις ρυθμίσεις του παρόντος, Δημοτικά και Νομαρχιακά Λιμενικά Ταμεία, καθώς και τα Λιμενικά Γραφεία των δήμων και των νομαρχιακών αυτοδιοικήσεων. 

16. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης, Οικονομικών και Εμπορικής Ναυτιλίας συνιστάται ειδικός λογαριασμός στο Περιφερειακό Ταμείο Ανάπτυξης κάθε Περιφέρειας, στο χώρο της οποίας λειτουργούν Δημοτικά ή Νομαρχιακά Λιμενικά Ταμεία ή Γραφεία. Ο λογαριασμός αυτός φέρει τον τίτλο "Λογαριασμός Λιμενικών Ταμείων". Στο Λογαριασμό αυτόν κατατίθεται ετησίως ποσοστό προσδιοριζόμενο μεταξύ 10% και 30% των εσόδων όλων των Λιμενικών Ταμείων που βρίσκονται εντός των διοικητικών ορίων της Περιφέρειας και προέρχονται από την εκμετάλλευση και λειτουργία των λιμένων ευθύνης τους. Ο προσδιορισμός του ποσοστού γίνεται με την απόφαση του πρώτου εδαφίου. 

Οι λεπτομέρειες λειτουργίας του Λογαριασμού και τα κριτήρια κατανομής των εσόδων ρυθμίζονται με την ίδια υπουργική απόφαση. Σκοπός του Λογαριασμού είναι η ενίσχυση των Λιμενικών Ταμείων της Περιφέρειας που στερούνται επαρκών πόρων. Αρμόδιος για τη διαχείριση του Ειδικού Λογαριασμού είναι ο Γενικός Γραμματέας της Περιφέρειας. 

17. Το άρθρο 33 του π.δ. 410/1995 και η παρ. 6 του άρθρου 10 του ν. 2503/1997 καταργούνται. 

'Αρθρο 29

Ρύθμιση θεμάτων Κώδικα Κατάστασης

Δημοσίων Πολιτικών Υπαλλήλων και θεμάτων

δήμων και κοινοτήτων

1. Στην παρ. 1 του άρθρου 83 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ., που κυρώθηκε με το ν. 2683/1999 (ΦΕΚ 19 Α'/9.2.1999) προστίθεται εδάφιο ως εξής: 

"Για το σχηματισμό της κρίσης του το υπηρεσιακό συμβούλιο λαμβάνει υπόψη του τις εκθέσεις ουσιαστικών προσόντων της τελευταίας οκταετίας". 

2. O τρόπος και η διαδικασία αναπλήρωσης προϊσταμένων οργανικών μονάδων των δημοσίων υπηρεσιών και των νομικών προσώπων δημοσίου δικαίου διέπεται αποκλειστικά από το άρθρο 97 του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ.. 

3. Οι διατεθέντες από τον πανελλήνιο γραπτό διαγωνισμό 

της 21 - 22.2.1998 και από την προκήρυξη πλήρωσης θέσεων με σειρά προτεραιότητας αριθ. 1/1998 (ΦΕΚ 6/τ.προκηρύξεων Α.Σ.Ε.Π./5.3.1998) σε δημόσιες υπηρεσίες, ν.π.δ.δ. και ο.τ α. α' και β' βαθμίδας, των οποίων δεν ολοκληρώθηκε ο διορισμός επειδή δεν είχε υποβληθεί από τον οικείο φορέα σχετικό αίτημα για πλήρωση θέσεων αντίστοιχου κλάδου και ειδικότητας ή διαπιστώθηκε μετά την προκήρυξη ότι δεν υφίσταται στον οικείο φορέα η ειδικότητα για την οποία προκηρύχθηκε η θέση, διορίζονται σε κενές θέσεις δημοσίων υπηρεσιών, ν.π.δ.δ., ο.τ.α. α' και β' βαθμίδας και ν.π.ι.δ. της παρ. 1 του άρθρου 14 του ν. 2190/1994, όπως ισχύει, της αντίστοιχης Νομαρχίας ή γειτνιαζουσών Νομαρχιών. Κατάσταση εγκεκριμένων θέσεων αποστέλλεται στο Α.Σ.Ε.Π. από το Υπουργείο Εσωτερικών, Δημόσιας Διοίκησης και Αποκέντρωσης. Οι ενδιαφερόμενοι υποβάλλουν στο Α.Σ.Ε.Π. δήλωση διορισμού τους μετά από σχετική ειδοποίησή τους που γίνεται εντός δέκα (10) ημερών το αργότερο από την περιέλευση στο Α.Σ.Ε.Π. της κατάστασης του προηγούμενου εδαφίου, η οποία ανακοινώνεται στους ενδιαφερόμενους. 

4. Υπάλληλοι Κατηγορίας ΤΕ που θεμελίωναν δικαίωμα για μετάταξη στη Κατηγορία ΠΕ μέχρι την έναρξη ισχύος του Κώδικα Κατάστασης Δημοσίων Πολιτικών Διοικητικών Υπαλλήλων και Υπαλλήλων Ν.Π.Δ.Δ. (10.4.1999) με τις προϋποθέσεις του άρθρου 156 του π.δ. 611/1977, μπορούν να μεταταγούν στην κατηγορία ΠΕ μετά από γνώμη του οικείου υπηρεσιακού συμβουλίου, με τη διαδικασία που προβλέπεται από τις διατάξεις του άρθρου 71 του ν. 2683/1999. 

5. Στο άρθρο 55 του ν. 2218/1994 (ΦΕΚ 90 Α') προ- στίθεται παράγραφος 4, που έχει ως εξής: 

"4. Οι πόροι από κάθε πηγή του Ταμείου, καθώς και οι μεταβιβαζόμενες κάθε φορά πιστώσεις προς διαχείριση, που προβλέπονται στο άρθρο 53 παρ. 2, κατατίθενται έντοκα σε λογαριασμούς που ορίζει το Διοικητικό Συμβούλιο του Ταμείου, στην Τράπεζα της Ελλάδος ή στο Ταμείο Παρακαταθηκών και Δανείων. Με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Εθνικής Οικονομίας καθορίζεται η χρήση των εσόδων από τους τόκους." 

6. Στην παρ. 2 του άρθρου 9 του ν. 301/1976 (ΦΕΚ 91 Α') μετά τις λέξεις "εγγραφόμενους ετήσιους" προστίθενται οι λέξεις "ή άλλους". 

7. Η παρ. 1 του άρθρου 13 του ν. 2539/1997 τροποποιείται ως εξής: 

"1. Για την πραγματοποίηση των υποδομών και την υποστήριξη της οργάνωσης και λειτουργίας των δήμων και κοινοτήτων του άρθρου 1, παράγραφοι 1 έως 4, 5 εδάφιο 1 Α, 6 έως 18, 19 εδάφιο Α, 20 έως 51 του παρόντος νόμου και των δήμων και κοινοτήτων των νήσων που υπάγονται στη Νομαρχιακή Αυτοδιοίκηση Πειραιώς, καθώς και για την πραγματοποίηση των αναγκαίων δημόσιων επενδύσεων τοπικής ανάπτυξης, καταρτίζεται ως ειδικό αναπτυξιακό πρόγραμμα του άρθρου 71 παράγραφος 4 του ν. 1622/1986 (ΦΕΚ 92 Α') το Ειδικό Πρόγραμμα Τοπικής Αυτοδιοίκησης (Ε.Π.Τ.Α.)." 

8. Στην παρ. 3 του άρθρου 13 του ν. 2539/1997 προστίθεται περίπτωση στ' που έχει ως εξής: 

"στ. Το υποπρόγραμμα 6 για τη χρηματοδότηση της Τεχνικής Στήριξης του Ειδικού Προγράμματος Τοπικής Αυτοδιοίκησης". 

9. Το πρώτο εδάφιο της παρ. 5 του άρθρου 13 του ν. 2539/1997 (ΦΕΚ 244 Α'), όπως αντικαταστάθηκε με την παρ. 2 του άρθρου 31 του ν. 2685/1999 (ΦΕΚ 35 Α'), αντικαθίσταται ως εξής: 

"5. Με κοινές αποφάσεις των Υπουργών Εθνικής Οικονομίας, Εσωτερικών, Δημόσιας Διοίκησης και Αποκέντρωσης και του κατά περίπτωση αρμόδιου Υπουργού, τα ποσά με τα οποία χρηματοδοτούνται τα έργα των υποπρογραμμάτων 4 και 5 από 1ης Ιανουαρίου του έτους 2000 εγγράφονται στις Συλλογικές Αποφάσεις 'Eργων Περιφέρειας (Σ.Α.Ε.Π.). Για το υποπρόγραμμα 3 εφαρμόζονται οι διατάξεις του άρθρου 4 παρ. 2 του ν. 2503/1997 (ΦΕΚ 107 Α')." 

10. Για την έκδοση του προεδρικού διατάγματος που προβλέπεται από το δεύτερο εδάφιο του άρθρου τέταρτου του ν. 2683/1999, ορίζεται νέα προθεσμία έκδοσης αυτού, η οποία λήγει έξι (6) μήνες μετά την έναρξη ισχύος του παρόντος νόμου. 

11. Η παρ. 7 του άρθρου 14 του ν. 2273/1994 εφαρμόζεται αναλόγως και για την κάλυψη επειγουσών, απρόβλεπτων και ειδικών αναγκών των δήμων και κοινοτήτων, καθώς και για τη μίσθωση ή την προμήθεια μηχανημάτων και εν γένει εξοπλισμού αυτών. Το αναφερόμενο στην ανωτέρω παράγραφο ποσοστό για τις εν λόγω δαπάνες δεν μπορεί να υπερβαίνει ετησίως το 60% των συνολικών εσόδων του λογαριασμού του άρθρου 68 του ν. 3033/1954. 

12. Στο τέλος του πρώτου εδαφίου της περίπτωσης ε' της παρ. 1 του άρθρου 2 του ν. 252/1976 (ΦΕΚ 19 Α'), όπως τροποποιήθηκε από την παρ. 1 του άρθρου 19 του ν. 2503/1997 (ΦΕΚ 107 Α'), προστίθεται εδάφιο, ως ακολούθως: 

"Προκειμένου για νεοσύστατους δήμους του ν. 2539/ 1997 (ΦΕΚ 244 Α') με πληθυσμό μέχρι είκοσι χιλιάδες (20.000) κατοίκους, επιτρέπεται η μεταβίβαση κατά κυριότητα κάθε είδους τροχοφόρων που ανήκουν στο Δημόσιο στα 3/10 της τιμής κοστολόγησης μέχρι 30 Σεπτεμβρίου του έτους 2002. Η μειωμένη τιμή επιτρέπεται για ένα αυτοκίνητο από κάθε κατηγορία ετησίως και για τα επιβατικά μέχρι πέντε θέσεων και κυβισμό μέχρι 1600 c.c.". 

'Αρθρο 30

1. 'Οσοι ολοκλήρωσαν το "Πρόγραμμα κατάρτισης και απόκτησης επαγγελματικής εμπειρίας ανέργων επιστημόνων αποφοίτων Α.Ε.Ι. και Τ.Ε.Ι. σε θέματα Τοπικής Αυτοδιοίκησης και Τοπικής Ανάπτυξης", που υλοποιήθηκε από τα Υπουργεία Εσωτερικών, Δημόσιας Διοίκησης και Αποκέντρωσης και Εργασίας και Κοινωνικών Ασφαλίσεων, την Κεντρική 'Ενωση Δήμων και Κοινοτήτων Ελλάδος (Κ.Ε.Δ.Κ.Ε.), τον Οργανισμό Απασχόλησης Εργατικού Δυναμικού (Ο.Α.Ε.Δ.) και την Ελληνική Εταιρεία Τοπικής Ανάπτυξης και Αυτοδιοίκησης (Ε.Ε.Τ.Α.Α.), σε εκτέλεση της από 27.4.1998, μεταξύ τους προγραμματικής σύμβασης, καταλαμβάνουν με απόφαση του Δημοτικού Συμβουλίου και χωρίς ουδεμία επιβάρυνση του Κρατικού Προϋπολογισμού, κενές θέσεις μόνιμου προσωπικού του Οργανισμού Εσωτερικής Υπηρεσίας του δήμου στον οποίο πραγματοποίησαν την κατάρτιση, του κλάδου ή της ειδικότητας στην οποία καταρτίστηκαν, εφόσον: 

α) κατέχουν τα προβλεπόμενα από την κείμενη νομοθεσία γενικά προσόντα διορισμού, 

β) υποβάλλουν αίτηση στον οικείο δήμο μέχρι 30.11.1999. 

2. Αν δεν υπάρχουν κενές θέσεις του κλάδου ή της ειδικότητας στην οποία καταρτίστηκαν, καταλαμβάνουν κενές θέσεις κλάδου ή ειδικότητας συναφούς με τα τυπικά τους προσόντα. 

'Αρθρο 31

1. Οι διατάξεις των νόμων για τα Ληξιαρχεία και τις ληξιαρχικές πράξεις δεν θίγουν το ειδικό καθεστώς του Αγίου 'Ορους. 

2. Με την επιφύλαξη των διατάξεων των άρθρων 94, 95 και 40 του Καταστατικού Χάρτη του Αγίου 'Ορους (ν.δ. της 10/16 Σεπτεμβρίου 1926) οι ληξιαρχικές πράξεις θανάτου των αποβιούντων στο 'Αγιο 'Ορος ή εκτός αυτού μοναχών (μοναστηριακών και εξαρτηματικών) συντάσσονται από τις Μοναστηριακές Αρχές στα μοναχολόγια των οποίων είναι γραμμένοι και επικυρώνεται το γνήσιο της υπογραφής των Μοναστηριακών Αρχών από την Ιερά Επιστασία. Το μοναχολόγιο επέχει θέση ληξιαρχικού βιβλίου. 

3. Οι ληξιαρχικές πράξεις θανάτου των λαϊκών, αυτών μεν που διαμένουν και αποβιώνουν στις Καρυές συντάσσονται από την Ιερή Επιστασία, αυτών δε που διαμένουν και αποβιώνουν σε άλλο μέρος του Αγίου 'Ορους συντάσσονται από τη Μοναστηριακή Αρχή στην περιφέρεια της οποίας έχει συμβεί το γεγονός και επικυρώνεται το γνήσιο της υπογραφής από την Ιερή Επιστασία. 

4. Οι ληξιαρχικές πράξεις θανάτων των απολελυμένων μοναχών (Καβιωτών) που διαμένουν στο 'Αγιο 'Ορος συντάσσονται από τη Μοναστηριακή Αρχή στην περιφέρεια της οποίας έχει συμβεί το γεγονός και επικυρώνεται το γνήσιο της υπογραφής από την Ιερή Επιστασία. 

5. Καθήκοντα ληξιάρχου, για μεν τους θανάτους που συμβαίνουν στην περιφέρεια κάθε Ιεράς Μονής ασκεί η Μοναστηριακή Αρχή, για δε τους θανάτους των λαϊκών που συμβαίνουν στις Καρυές, Η Ιερή Επιστασία. 

6. 'Οσον αφορά τους θανάτους μοναχών, οι κατά την προηγούμενη παράγραφο εκτελούντες χρέη ληξιάρχου χορηγούν και την οικεία άδεια ταφής, αφού προηγουμένως βεβαιωθούν εξ ιδίας αντιλήψεως για το θάνατο, όσον αφορά δε τους θανάτους των λαϊκών, η άδεια ταφής χορηγείται μετά από έγγραφη πιστοποίηση του θανάτου, από τον ιατρό που νοσήλευσε τον θανόντα ή αν δεν υπάρχει τέτοιος ιατρός, από τον ιατροδικαστή ή τον ιατρό πραγματογνώμονα που ορίζεται από την οικεία αστυνομική αρχή. Σε αδυναμία ορισμού τέτοιου ιατρού, η πιστοποίηση του θανάτου γίνεται από την οικεία αστυνομική αρχή. 

'Αρθρο 32

'Eναρξη ισχύος

Οι διατάξεις του νόμου αυτού ισχύουν από τη δημοσίευσή του στην Εφημερίδα της Κυβερνήσεως, πλην των διατάξεων του Κεφαλαίου Α', που ισχύουν από 1.1.2000 και των διατάξεων για τις οποίες ορίζεται διαφορετικά.] 

ΠΡΟΕΔΡΕΥΩΝ (Παναγιώτης Ν. Κρητικός): Παρακαλώ το Τμήμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Ν. Κρητικός): Συνεπώς παρεσχέθη η ζητηθείσα εξουσιοδότηση. 

Επανερχόμεθα στη συζήτηση του νομοσχεδίου του Υπουργείου Παιδείας. 

'Εχουν μιλήσει οι εισηγητές και οι ειδικοί αγορητές. 

Το λόγο έχει ο κύριος Υπουργός. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κυρίες και κύριοι συνάδελφοι, είμαστε η μόνη χώρα στην Ευρώπη που μέχρι σήμερα δεν έχει κρατική πιστοποίηση γλωσσομάθειας. 'Εχουμε καθυστερήσει πολύ. Οι πιέσεις στο παρελθόν ήταν γνωστές. Η προέλευσή τους ήταν γνωστή. Νομίζω ότι σήμερα μπορούμε να είμαστε όλοι ικανοποιημένοι διότι επιτέλους κάνουμε αυτό το βήμα με το οποίο η χώρα μας θα αποκτήσει ένα θεσμό κρατικής πιστοποίησης γλωσσομάθειας. 

Αυτό το πιστοποιητικό θα δώσει το επίπεδο της γλωσσομάθειας, το μέσο της γλωσσομάθειας στη χρήση και άλλων πιστοποιητικών. Στο παρελθόν, στη χώρα μας και μέχρι σήμερα, χρησιμοποιούμε πιστοποιητικά γλωσσομάθειας από ινστιτούτα ή κέντρα άλλων χωρών. Αυτά τα πιστοποιητικά σύμφωνα με διεθνείς συμβάσεις που έχουμε υπογράψει θα εξακολουθήσουν να υπάρχουν και θα συνυπάρχουν με το επίσημο κρατικό πιστοποιητικό γλωσσομάθειας. 

( Στο σημείο αυτό την Προεδρική 'Εδρα καταλαμβάνει ο Δ' Αντιπρόεδρος της Βουλής κ. ΝΙΚΟΛΑΟΣ ΚΑΤΣΑΡΟΣ ) 

Το νομοσχέδιο αυτό δεν ασχολείται ούτε με το θέμα των σπουδών σε ξένες γλώσσες ούτε με το θέμα των επαγγελματικών δικαιωμάτων αυτών που έχουν σπουδάσει ξένες γλώσσες. Ασχολείται μόνο με το θέμα της πιστοποίησης γλωσσομάθειας. Προτείνουμε να υπάρχουν δυο επίπεδα πιστοποίησης, το επίπεδο Ι και το επίπεδο ΙΙ. Το επίπεδο καλής γνώσης ξένης γλώσσας και το επίπεδο άριστης γνώσης. Θα τροποποιήσουμε την πρώτη παράγραφο του πρώτου άρθρου. Αύριο, θα σας δώσουμε το κείμενο. 

Το διαβάζω για να το έχετε υπόψη σας, έτσι που η παράγραφος 2 θα αναδιατυπωθεί ως εξής: Το πιστοποιητικό γλωσσομάθειας πιστοποιεί γνώση ξένης γλώσσας σε δύο επίπεδα, Ι και ΙΙ. Το πιστοποιητικό επιπέδου Ι πιστοποιεί καλή γνώση της ξένης γλώσσας, ενώ το πιστοποιητικό επιπέδου ΙΙ πιστοποιεί αρίστη γνώση αυτής. 

Τώρα έγινε συζήτηση και στην επιτροπή και εδώ αν θα πρέπει να βάλουμε και ένα τρίτο επίπεδο, κατώτερο, γνώσης ξένης γλώσσας. Προτείνω, σε αυτό το στάδιο, να μην προχωρήσουμε σε αυτό το βήμα. Μπορούμε να συζητήσουμε αύριο στην κατ'άρθρο συζήτηση το θέμα αυτό, γιατί πιστεύω ότι το απολυτήριο στη δευτεροβάθμια εκπαίδευση εμπεριέχει την αξιολόγηση του μαθητή σε στοιχειώδεις γνώσεις της ξένης γλώσσας. 'Ισως αυτό είναι το κατώτερο επίπεδο το οποίο ζητούμε. 

Είπα ότι το πιστοποιητικό αυτό δεν δημιουργεί αυτό καθ'αυτό επαγγελματικά δικαιώματα, αλλά θα πρέπει να μην υστερεί από ορισμένα δικαιώματα που δίνονται σε κατόχους πιστοποιητικών γλωσσομάθειας άλλων κέντρων, ξένων, αυτών π.χ. που παίρνουν Lower ή Proficiency ή κάτι άλλο. Γι'αυτό, προτείνουμε να προσθέσουμε στο άρθρο 1 μία άλλη παράγραφο την οποία σας διαβάζω: 'Οπου στις κείμενες διατάξεις καθορίζονται για τις προσλήψεις προσωπικού στο δημόσιο και ευρύτερο δημόσιο τομέα τα αποδεικτικά γνώσης ξένης γλώσσας, προστίθενται αντίστοιχα και τα πιστοποιητικά γλωσσομάθειας επιπέδων Ι και ΙΙ του παρόντος νόμου. 

'Ετσι όπου στις κείμενες διατάξεις αναφέρονται δικαιώματα για πρόσληψη στο δημόσιο ή για διδασκαλία ξένης γλώσσας κατόχων του Profi ciency π.χ., θα πρέπει να διαβάζουμε παράλληλα και των κατόχων των κρατικών πιστοποιητικών γλωσσομάθειας. 

Προχωρώ λέγοντας ότι το πιστοποιητικό γνώσης ξένης γλώσσας επιπέδου ΙΙ, του ανώτερου δηλαδή, αποτελεί προσόν για χορήγηση επάρκειας διδασκαλίας της οικείας ξένης γλώσσας στα φροντιστήρια, τα οποία τα μετονομάζουμε με αυτόν το νόμο σε Κέντρα ξένων γλωσσών. 

Θέλω να εξηγήσω αυτήν τη διάταξη. Θα πρέπει σε άλλο νομοσχέδιο να ασχοληθούμε με το θέμα της διδασκαλίας των ξένων γλωσσών και των προσόντων που πρέπει να έχουν οι καθηγητές για την αναβάθμιση της διδασκαλίας αυτής. Σήμερα, οι κείμενες διατάξεις προβλέπουν, όταν δεν υπάρχει επάρκεια καθηγητών ξένων γλωσσών αποφοίτων πανεπιστημίου, να μπορούν να διδάξουν και οι κάτοχοι πιστοποιητικών γλωσσομάθειας που έχουν το Proficiency ή άλλα πιστοποιητικά αντίστοιχα. Σε αυτήν την περίπτωση, εκεί που αναγνωρίζονται αυτά τα δικαιώματα σε αυτά τα πιστοποιητικά, δικαιούνται και οι κάτοχοι του κρατικού πιστοποιητικού να έχουν τα ίδια δικαιώματα. Οι εξετάσεις βέβαια για το πρώτο και δεύτερο πτυχίο είναι χωριστές. 'Οπως το είχαμε τονίσει και στην Επιτροπή Μορφωτικών Υποθέσεων θα προτείνουμε συγκεκριμένη διατύπωση στο άρθρο 2 για να είναι ξεκάθαρο. Για να επικρατήσει το κρατικό πιστοποιητικό και για να γίνει το κυρίαρχο πιστοποιητικό στον τόπο μας θα πρέπει να έχουμε μία επιτροπή εξετάσεων υψηλοτάτου επιπέδου, αδιάβλητο διαγωνισμό και τεχνική στήριξη. 

Πιστεύω ότι το Υπουργείο Παιδείας, με τις γενικές εξετάσεις, έχει αποκτήσει ήδη μεγάλη εμπειρία να αντιμετωπίζει αυτά τα θέματα και οι συγκεκριμένες διατάξεις που προτείνουμε στα επόμενα άρθρα κατοχυρώνουν το αδιάβλητο των εξετάσεων, το υψηλό επίπεδο του περιεχομένου των εξετάσεων και την τεχνική στήριξη από το Υπουργείο Παιδείας, το οποίο θα αποκτήσει ειδική τεχνική υπηρεσία, για να αντιμετωπίσει τα προβλήματα που προκύπτουν απ' αυτήν τη διαδικασία. 

Κύριοι Βουλευτές, το άρθρο 6 αφορά διατάξεις που τακτοποιούν ή ερμηνεύουν ορισμένα θέματα που έχουν έναν επείγοντα χαρακτήρα και σημαντικό για την ομαλή λειτουργία του εκπαιδευτικού συστήματος. Νομίζω πως υπάρχουν ακόμα ορισμένα σημεία τα οποία δεν έχουν γίνει σαφή στους συναδέλφους και θέλω να δώσω κάποιες εξηγήσεις. 

Πρώτα απ'όλα, όσον αφορά το θέμα των αποσπάσεων, το εκπαιδευτικό σύστημα έχει το διοικητικό του κορμό και τους εκπαιδευτικούς. Αυτά τα συστήματα δεν είναι απομονωμένα το ένα από το άλλο. Δεν μπορείς να ασκήσεις διοίκηση της εκπαίδευσης χωρίς να έχεις και τη συμμετοχή των εκπαιδευ-τικών στις διοικητικές αποφάσεις που αφορούν στη διαχείριση της εκπαίδευσης. 'Ετσι, λοιπόν, όχι τώρα, πάντοτε, στην Ελλάδα, αλλά και σε πολλές άλλες χώρες η διοίκηση του Υπουργείου Παιδείας, η στελέχωση οργανισμών, όπως είναι το Παιδαγωγικό Ινστιτούτο και άλλα κέντρα μελετών, γίνεται όχι μόνο από διοικητικούς υπαλλήλους, αλλά από αποσπασμένους, εν ενεργεία εκπαιδευτικούς, που με την εμπειρία τους και με την πρακτική τους εμπλουτίζουν τη γνώση της διοίκησης και βοηθούν στο να βγαίνουν διοικητικές αποφάσεις που είναι κοντά στην εκπαιδευτική πραγματικότητα. 

Σκεφθείτε, κυρίες και κύριοι συνάδελφοι, τι θα γινόταν αν είχαμε μία γραφειοκρατία διοικητική, μόνιμη, απομονωμένη από την εκπαιδευτική πραγματικότητα της σχολικής μονάδας, η οποία θα έβγαζε εγκυκλίους, θα ερμήνευε τους νόμους χωρίς να έχει την εμπειρία της πραγματικότητας της σχολικής μονάδας. Πολύ σωστά η πολιτεία, πάντοτε, είχε την πρακτική της ανακύκλωσης εκπαιδευτικών και ένα ποσοστό που κυμαίνεται στο 40% ή 50% ή 60%, που αποτελείται όχι από μόνιμους διοικητικούς υπαλλήλους, αλλά από αποσπασμένους, συνήθως για μία διετία ή τριετία, εν ενεργεία εκπαιδευτικούς, που στελεχώνουν τις διευθύνσεις και βοηθούν στη διοικητική λειτουργία του Υπουργείου, αλλά και στην έρευνα οργανισμών όπως το Παιδαγωγικό Ινστιτούτο. 

Πώς γίνονται αυτές οι αποσπάσεις; Γίνονται από υπηρεσιακά συμβούλια, βάσει συγκεκριμένων κριτηρίων. Τα ονόματα αυτών που αποσπώνται στις υπηρεσίες δημοσιεύονται. Οι αποσπάσεις αυτές, για το επόμενο σχολικό, έτος ήδη έχουν αποφασιστεί από τις υπηρεσίες και περιμένουμε τη νομοθετική ρύθμιση για να έχουμε την εξουσιοδότηση να γίνουν οι αποσπάσεις και να πάνε οι νέοι καθηγητές ή δάσκαλοι που διορίζουμε στα κενά που δημιουργούνται τώρα στις σχολικές μονάδες για να έχουμε ομαλή λειτουργία την επόμενη σχολική χρονιά. 

Ο αριθμός των αποσπάσεων, που έχει γίνει τα τελευταία χρόνια -τα τελευταία τρία χρόνια που τουλάχιστον εγώ γνωρίζω- είναι μειούμενος. 'Εχουμε μειώσει σημαντικά τις αποσπάσεις των εκπαιδευτικών σε οργανισμούς, όπως τα πανεπιστήμια, το Παιδαγωγικό Ινστιτούτο, παρά το γεγονός ότι ο φόρτος εργασίας και μελέτης για τα εκπαιδευτικά ζητήματα σ' αυτούς τους οργανισμούς έχει αυξηθεί. Δεν υπάρχει, λοιπόν, κανένα μυστήριο, δεν υπάρχει καμία ασάφεια γύρω απ' αυτήν τη διάταξη. 

Θα παρακαλούσα τους συναδέλφους να δουν τα χαρακτηριστικά αυτών των αποσπάσεων, τη λειτουργία των επιτροπών και να συμφωνήσουν μαζί μας και να ψηφίσουμε ομόφωνα αυτήν τη διάταξη. 

Σχετικά τώρα με το θέμα των εκπαιδευτικών στα ελληνικά εκπαιδευτήρια. 

Εμείς, κύριε Κουναλάκη, δεν υποκύψαμε σε πιέσεις. Και δεν το συνηθίζω να το κάνω αυτό. Και μακάρι να μου μοιάσετε, να μην υποχωρείτε. Εμείς είπαμε κάτι άλλο: ότι, εφόσον δεν υπάρχει ομοφωνία -εμείς νομίζαμε ότι υπήρχε ομοφωνία-, είμαστε διατεθειμένοι να μην προχωρήσουμε στην ψήφιση αυτών των διατάξεων τώρα, να κάνουμε διάλογο, ο οποίος ήδη έχει αρχίσει και στο επόμενο νομοσχέδιο να καταθέσουμε διατάξεις οι οποίες θα είναι συμφωνημένες, γιατί πιστεύω ότι όλες οι πλευρές δεν είναι μακριά από μία συμφωνημένη λύση. Και αυτό θα είναι καλύτερο. Δεν επείγει άλλωστε να το ψηφίσουμε αυτό το θέμα σήμερα. 

Υπάρχει όμως ένα ζήτημα, όταν αφαιρέσαμε τις παλαιές παραγράφους 7 και 8 ίσως το παρακάναμε και διαγράψαμε και μία παράγραφο την οποία πρέπει να αποκαταστήσουμε. Θα σας τη διαβάσω. 

'Ετσι μετά την παράγραφο 13 να προσθέσουμε μία νέα παράγραφο 14 στο άρθρο 6 ως εξής: "Οι διατάξεις του άρθρου 62 του ν. 1566/85 εφαρμόζονται και μετά το έτος 2002 για τους εκπαιδευτικούς που υπηρετούν κατά την έναρξη ισχύος του παρόντος νόμου ή προσλαμβάνονται στα ιδιωτικά σχολεία πρωτοβάθμιας και δευτεροβάθμιας εκπαίδευσης μέχρι και το σχολικό έτος 2001-2002 εφόσον έχουν διοριστεί στη δημόσια εκπαίδευση από τους οικείους πίνακες διορισθέντων οι σύγχρονοί τους κατά τη λήψη του πτυχίου που αποτελεί προσόν διορισμού". Καλύπτουμε, λοιπόν, και αυτό το θέμα. 

Μένει μια άλλη επίμαχη διάταξη -και εκεί νομίζω ότι υπάρχει παρεξήγηση- για τον ΟΕΔΒ. Πρώτα απ' όλα, πού το βρήκατε ότι ο οργανισμός έχει οκτώ χιλιάδες εργαζόμενους; Δεν έχω τα ακριβή στοιχεία, αλλά πιστεύω ότι ο Οργανισμός δεν έχει πάνω από διακόσιους εργαζόμενους. Ο οργανισμός αυτός δεν είναι οργανισμός παραγωγής βιβλίων, είναι διαχειριστικός. 'Εχει το δικαίωμα να κάνει διαγωνισμούς ή αναθέσεις κατευθείαν σε ιδιώτες, σε τυπογραφεία και να τυπώνει βιβλία τα οποία γράφονται από το Παιδαγωγικό Ινστιτούτο, από το ΚΕΕ και διατίθενται στην πρωτοβάθμια και δευτεροβάθμια εκπαίδευση. Το θέμα της δωρεάν εκπαίδευσης δεν έχει να κάνει τίποτα με τον Οργανισμό 'Εκδοσης Διδακτικών Βιβλίων ούτε και με αυτήν τη διάταξη, έχει να κάνει με το Σύνταγμα. Δεν αλλάζει αυτό. Και είναι σταθερή η θέση της Κυβέρνησης πάνω σ' αυτό το θέμα. 'Αλλωστε, η συνταγματική αυτή κατοχύρωση έχει κατοχυρωθεί και με επεξήγηση από το Συμβούλιο της Επικρατείας και η δωρεάν παιδεία καλύπτει πάντοτε τα συγγράμματα στην πρωτοβάθμια και δευτεροβάθμια εκπαίδευση. 

Διαβάζει, λοιπόν, λάθος "πίσω από τα γράμματα" το Κομμουνιστικό Κόμμα Ελλάδας όταν νομίζει ότι με αυτήν τη διάταξη εμείς επιχειρούμε την κατάργηση της δωρεάν παιδείας. Εμείς επιχειρούμε την αναβάθμιση της δωρεάν παιδείας. Νοσταλγοί του παρελθόντος θέλουν την υποβάθμιση και τον αφανισμό της δημόσιας παιδείας και την αναβάθμιση της ιδιωτικής παιδείας. Να το σκεφθείτε αυτό! 

Αυτό το οποίο ζητούμε με αυτήν τη ρύθμιση είναι να έχουμε μία ευελιξία. Στο παρελθόν ο Οργανισμός 'Εκδοσης Διδακτικών Βιβλίων έβγαζε ένα, δύο καινούρια βιβλία το χρόνο και υπήρχαν πολλές χρονιές που δεν έβγαινε κανένα καινούριο βιβλίο. Αυτήν τη σχολική χρονιά έχουμε βγάλει ενενήντα εννιά καινούρια βιβλία για το λύκειο και τριακόσια έντεκα καινούρια βιβλία για τα ΤΕΕ. Ο Οργανισμός δεν έχει τη δυνατότητα να διαχειριστεί την προμήθεια και τη διακίνηση αυτών των βιβλίων. Ζητούμε, λοιπόν, την ευελιξία να μπορέσουμε με παράλληλες διαδικασίες να στείλουμε τα βιβλία εγκαίρως στα σχολεία. 'Οταν το Κέντρο Εκπαιδευτικής 'Ερευνας συγγράφει εκατόν πενήντα βιβλία βοηθήματα για τους καθηγητές και τα διαθέτει, δεν έχουμε νομική κάλυψη για να πληρώσουμε το Κέντρο Εκπαιδευτικής 'Ερευνας ή το Παιδαγωγικό Ινστιτούτο για τα έξοδά του. Χρειαζόμαστε διαδικασίες οι οποίες προβλέπονται σ' αυτήν την παράγραφο. Και αυτό είναι όλο. Εάν λοιπόν θέλουμε να πάνε τα βιβλία εγκαίρως στα σχολεία, είναι απαραίτητο να έχουμε μία ευελιξία. Θα πρέπει επιτέλους να το καταλάβουμε ότι η αναβάθμιση του δημόσιου τομέα σημαίνει ότι ο δημόσιος τομέας πρέπει να έχει κάποια ευελιξία στις κινήσεις του, στις διαδικασίες του για να μπορεί να αντιμετωπίσει τις προκλήσεις που έχει. Και αυτό είναι όλο. 

Κύριοι συνάδελφοι, στη συζήτηση επί των άρθρων θα απαντήσουμε σε σχόλια που έγιναν από τους συναδέλφους και θα κάνουμε και συγκεκριμένες προτάσεις για βελτιώσεις. 

Ευχαριστώ. 

(Χειροκροτήματα από την πτέρυγα του ΠΑΣΟΚ) 

ΠΡΟΕΔΡΕΥΩΝ (Νικόλαος Κατσαρός): Η Κοινοβουλευτική Εκπρόσωπος της Νέας Δημοκρατίας κ. Μπενάκη έχει το λόγο. 

ΑΝΝΑ ΜΠΕΝΑΚΗ-ΨΑΡΟΥΔΑ: Κυρίες και κύριοι συνάδελφοι, όποιος θα διάβασε στις εφημερίδες ότι σήμερα συζητείται νομοσχέδιο του Υπουργείου Παιδείας, ασφαλώς θα περίμενε ότι συζητείται ένα νομοσχέδιο που θα δίνει κάποιες απαντήσεις και κάποιες λύσεις στα φλέγοντα θέματα που αντιμετωπίζει σήμερα η παιδεία και ιδιαίτερα η μέση εκπαίδευση. Θα περίμενε απαντήσεις για το πρόβλημα των επαναληπτικών εξετάσεων, θα περίμενε απαντήσεις για την πορεία της μεταρρύθμισης την επόμενη χρονιά, θα ήθελε να ακούσει ποιες θα είναι οι διορθωτικές παρεμβάσεις του Υπουργείου Παιδείας για τις οποίες έχει μιλήσει πάρα πολλές φορές στην τρέχουσα μεταρρύθμιση και βεβαίως θα ήθελε να γνωρίζει αν και υπό ποιες προϋποθέσεις θα αρχίσει αυτήν τη φορά η σχολική χρονιά και αν υπάρχουν ελπίδες να μπούμε στο σχολικό χρόνο με ομαλότητα και ειρηνικό πνεύμα. 

Διαβάζοντας, λοιπόν, ότι έρχεται ένα νομοσχέδιο για το κρατικό πιστοποιητικό γλωσσομάθειας, ασφαλώς θα είπαν όσοι το είδαν "άλλα λόγια να αγαπιόμαστε!". Εδώ η παιδεία καίγεται και το Υπουργείο Παιδείας φέρνει ένα νομοσχέδιο που έπρεπε από πολύ καιρό να είχε έλθει, να είχε έλθει ενδεχομένως υπό διαφορετική μορφή και έρχεται ακριβώς να απασχολήσει και τη Βουλή και το κοινό με ένα θέμα που αυτήν τη στιγμή δεν είναι το φλέγον. Αυτά για τη γενική στάση του Υπουργείου Παιδείας. 

'Ερχομαι τώρα να εξετάσω και να δω και εγώ μαζί σας, όπως όλοι θα το κάνουμε σ' αυτήν την Αίθουσα, κατά πόσο το νομοσχέδιο αυτό και στο κύριο μέρος του που είναι το πιστοποιητικό γλωσσομάθειας, αλλά και στο παρακλάδι του που είναι οι λοιπές διατάξεις και έχουν πολύ ουσία, ανταποκρίνεται στις προσδοκίες έστω και γι' αυτά τα θέματα. 

Το κρατικό πιστοποιητικό γλωσσομάθειας είναι ένα αίτημα χρόνων πολλών. Δεν θυμάμαι σε πόσες γενικές συνελεύσεις της Οργάνωσης PALSO έχω λάβει μέρος, όπου ζητείται το κρατικό πιστοποιητικό γλωσσομάθειας. Κάποιος εκπρόσωπος του Υπουργείου Παιδείας έλεγε ότι ερχόταν και όλο αυτό το νομοσχέδιο και το πιστοποιητικό δεν ερχόταν. 

Αντίθετα, είχαν έρθει κάποιες άλλες ιδέες του κ. Παπανδρέου, ο οποίος ίδρυε δημόσια φροντιστήρια ή εκπαιδευτήρια, δεν θυμάμαι πώς τα έλεγε, κρατικών γλωσσών, που θα έθεταν στο περιθώριο και σιγά-σιγά θα οδηγούσαν στην αφάνεια την ιδιωτική πρωτοβουλία. Βέβαια αυτό δεν έγινε και όλα όσα είπε... 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Κέντρα ευρωπαϊκών γλωσσών. 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι, δεν ξέρω αν ήσασταν Υφυπουργός τότε, κύριε Ανθόπουλε, αλλά εκεί, έτσι όπως προβλεπόταν η ρύθμιση, δεν εξασφάλιζε τον ελεύθερο ανταγωνισμό. Δηλαδή να υπάρχουν και τα δημόσια, για να πηγαίνουν και τα παιδιά που θέλουν να πάνε στα δημόσια, αλλά να υπάρχουν και τα ιδιωτικά για τα παιδιά που θέλουν να πάνε στα ιδιωτικά, να λειτουργούν επί ίσοις όροις και τα καλύτερα να επιβιώνουν. 'Ηταν ένας θεσμός, που απέβλεπε στην εξαφάνιση των ιδιωτικών φροντιστηρίων. 

Εν πάση περιπτώσει, αυτό δεν έγινε. Είπατε ότι θα το κάνετε κι εσείς. να το κάνετε, φτάνει να εξασφαλίζετε τους κανόνες του ανταγωνισμού. Αλλά το κρατικό πιστοποιητικό δεν ερχόταν. Τελικά ήρθε τώρα και ήρθε, κατά την άποψή μας, κατά τρόπο τελείως ανώριμο και πρόχειρο. 

Παρ' όλο που αυτό είναι μία μομφή, που τη λέμε σε όλα τα νομοσχέδια, εδώ νομίζω ότι επιβεβαιώνεται και επιβεβαιώθηκε από την τοποθέτηση του κυρίου Υπουργού ακριβώς τώρα στο άρθρο 1, όπου θέτει μέσα υπό τύπον διορθώσεως ή συμπληρώσεως σημαντικότατες ρυθμίσεις, οι οποίες αφορούν την ουσία του νομοσχεδίου και έχουν μεγάλες επιπτώσεις επί του θέματος. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Μου επιτρέπετε μία διακοπή; 

ΑΝΝΑ ΜΠΕΝΑΚΗ-ΨΑΡΟΥΔΑ: Βεβαίως, κύριε Υπουργέ. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): 'Οσον αφορά την προχειρότητα, αυτό είναι δικό σας θέμα να το κρίνετε, αλλά στην Επιτροπή Μορφωτικών Υποθέσεων οι συνάδελφοι Βουλευτές κι εσείς προσωπικά μου ζητήσατε να εξετάσουμε κάποιες τροποποιήσεις. 

Εγώ απήντησα για το αποτέλεσμα των συζητήσεων και του διαλόγου, που έγινε στην Επιτροπή Μορφωτικών Υποθέσεων και πιστεύω ότι είναι καλό, όταν στη Βουλή των Ελλήνων, ως αποτέλεσμα διαλόγου που έγινε στην Επιτροπή Μορφωτικών Υποθέσεων, η Κυβέρνηση αποδέχεται ρυθμίσεις, που είναι προϊόν γενικότερης συναίνεσης. 

ΑΝΝΑ ΜΠΕΝΑΚΗ-ΨΑΡΟΥΔΑ: Δεν σας μέμφομαι γι' αυτό, κύριε Υπουργέ, γιατί φέρνετε τώρα βελτιώσεις του νομοσχεδίου. Απλώς επισημαίνω -και αυτό είναι μία κριτική που σας κάνω- ότι θεμελιώδη θέματα για τη ρύθμιση της λειτουργίας αυτού του πιστοποιητικού, που έπρεπε οίκοθεν να είχατε αντιληφθεί και να είχατε επιλύσει, περιμένατε να έρθουν στην Διαρκή Επιτροπή και να τεθούν από τους συναδέλφους. 

Και καλό είναι που τα φέρνετε, αλλά αυτό δεν μου στερεί το δικαίωμα να πω ότι το νομοσχέδιο ήρθε πρόχειρα και αμελέτητα και πάνω στη συζήτηση διαμορφώνεται σωστά. Καλώς κάνετε και το διαμορφώνετε σωστά και αυτό το επαινώ, αλλά ταυτόχρονα επισημαίνω ότι αυτή η στάση σας υποδηλώνει ότι το θέμα δεν είχε μελετηθεί, γιατί δεν είναι αμελητέο ζήτημα, κύριοι συνάδελφοι, ποιο θα είναι το επαγγελματικό αντίκρυσμα αυτού του πιστοποιητικού δύο ειδών, το οποίο δίνεται τώρα σε επίπεδο ένα και σε επίπεδο δύο. 

Κάποιος συνάδελφος ρώτησε "τι θα είναι; 'Ενα πιστοποιητικό για να το κορνιζάρουν;". Δεν έχει σχέση με επαγγελματικά δικαιώματα αυτό που σας λέω, γιατί όντως στο θέμα των επαγγελματικών δικαιωμάτων έχετε μία πολύ μεγάλη αδυναμία. Τίποτα δεν κατοχυρώνεται επαγγελματικά σ' αυτό το Υπουργείο. 

Δημιουργείτε πτυχία επί πτυχίων, πιστοποιητικά επί πιστοποιητικών και επαγγελματικά δικαιώματα δεν δίνετε. Τα μισά επαγγελματικά δικαιώματα στα ΤΕΙ είναι ακόμη στον αέρα και είναι μπαλάκι μεταξύ Πολυτεχνείου, Τεχνικού Επιλετηρίου, ΤΕΙ και αντιστοίχων συνδικαλιστικών οργανώσεων. Επαγγελματικά δικαιώματα στα ΙΕΚ δεν υπάρχουν. Συνεπώς, υπάρχει μία αδυναμία του Υπουργείου εκεί. 

Εδώ όμως δεν επρόκειτο stricto sensu για επαγγελματικά δικαιώματα, αλλά επρόκειτο για την επισήμανση της σημασίας αυτού του πιστοποιητικού κρατικής γλωσσομάθειας στην εν γένει λειτουργία του δημόσιου τομέα. 'Ηρθατε τώρα και είπατε -δεν την παρακολούθησα τη διάταξη, θα περιμένουμε να τη δούμε γραπτή, για να πάρουμε θέση- ότι πλέον όπου προβλέπεται γνώση ξένης γλώσσας ως προσόν για την πρόσληψη στον ευρύτερο δημόσιο τομέα, θα περιλαμβάνεται και το κρατικό πιστοποιητικό γλωσσομάθειας. 

Αλλά εδώ δημιουργούνται πάρα πολλά ζητήματα. Υπάρχουν ήδη κείμενες διατάξεις, οι οποίες ζητούν και μάλιστα με διαβαθμίσεις πιστοποιητικό σε επίπεδο PROFICIENCY ή πιστοποιητικό γλωσσομάθειας σε επίπεδο LOWER. Αυτά τα αναφέρουν οι διατάξεις. 

Τώρα με τη διάταξη που προτείνετε, αυτομάτως προστίθεται σ' αυτές τις ισχύουσες διατάξεις και το πιστοποιητικό κρατικής γλωσσομάθειας; Και σε ποιο επίπεδο; Σε επίπεδο PROFICIENCY, σε επίπεδο LOWER ή είναι κάποιο άλλο τρίτο πιστοποιητικό, του οποίου τη βαθμολόγηση μέσα σ' αυτήν τη σκάλα ακόμη δεν την ξέρουμε; 

Θα βρείτε κάποιον τρόπο να δώσετε μία λύση, φαντάζομαι, είναι πολύ δύσκολο, αλλά εν πάση περιπτώσει, είναι κάτι το οποίο θα έπρεπε να σας είχε απασχολήσει και να το είχατε μελετήσει σε βάθος, να μας το φέρετε εδώ έτοιμο να το συζητήσουμε και όχι να τίθεται το θέμα στην Διαρκή Επιτροπή, να αποκτάτε συνείδηση του προβλήματος από τις τοποθετήσεις των Βουλευτών και τώρα να μας φέρνετε μία ρύθμιση για την αντιμετώπιση του θέματος, που δεν την πολυκαταλάβαμε, προς αυτήν την κατεύθυνση πάντως, και που περιμένουμε να τη δούμε, ώστε αύριο να τη μελετήσουμε καλύτερα. Διευκρινίσατε δε ότι θα γίνονται δύο ξεχωριστές εξετάσεις για τα δύο επίπεδα. Νομίζω ότι αυτό πρέπει να το γράψετε και στη διάταξη, για να φαίνεται. 

'Ολα αυτά δίνουν την αίσθηση ότι το Υπουργείο που είχε ξεκινήσει, όπως είπε και ο συνάδελφος, με το μεγαλεπήβολο σχέδιο να δημιουργήσει κάποιον οργανισμό για την οργάνωση αυτού του κρατικού πιστοποιητικού, τελικά κατέληξε να μας φέρει ορισμένες διατάξεις, όπου -τι να σας πω, κύριε Υπουργέ;- εμένα μου μοιάζει ότι αυτό το κρατικό πιστοποιητικό οργανώνεται ως ένα πάρεργο του Υπουργείου Παιδείας. Απονέμεται από το Υπουργείο Παιδείας. 

Θα μπορούσε να υπάρχει ένας οργανισμός ή ένα ίδρυμα, που θα κάνει αυτήν τη δουλειά και θα ήταν εξοπλισμένο και στελεχωμένο με ανθρώπους, που θα μπορούν να εμβαθύνουν σ' αυτό το πρόβλημα και διαρκώς να επεξεργάζονται καινούριες λύσεις. Αντί να μας φέρνετε λοιπόν έναν κάποιο φορέα, ο οποίος θα είναι εξειδικευμένος γι' αυτήν τη δουλειά, που είναι πάρα πολύ σημαντική, φέρνεται μία ρύθμιση και εκείνο που προβλέπεται, είναι μία επταμελής κεντρική εξεταστική επιτροπή παρά τω Υπουργείω Παιδείας. 

Υπάρχουν βέβαια και άλλες ατέλειες, που δείχνουν ότι δεν είναι μελετημένο το θέμα, αλλά υπό την πίεση του "θα έρθει, θα έρθει" ήρθε τελικά, αλλά ήρθε όπως ήρθε. Λέτε ότι θα είναι μία φορά το χρόνο οι εξετάσεις. Υπάρχει ένα πρόβλημα, μπορεί να είναι και περισσότερες; Αυτά τα αναφέρω σαν παραδείγματα. Θα τα δούμε. 

'Επειτα αναφέρετε ότι δεν χρειάζονται αυτό το πτυχίο εκείνοι που έχουν πάρει μεταπτυχιακούς τίτλους, διδακτορικά κλπ. σε αναγνωρισμένο ίδρυμα τριτοβάθμιας εκπαίδευσης της αλλοδαπής, δηλαδή, είναι π.χ. γιατροί. Αν αυτό είναι ένα πιστοποιητικό του κατά πόσο ξέρουν ή δεν ξέρουν π.χ. γερμανικά αυτοί που σπούδασαν στη Γερμανία και πήραν το πτυχίο, εντάξει. 

Αλλά αν είναι, όπως λέτε εσείς τώρα ενώ στην επιτροπή είχατε πει διαφορετικά πράγματα, ένα πτυχίο που θα δίνει το δικαίωμα διδασκαλίας ξένης γλώσσας στα φροντιστήρια τότε τι θα πείτε; Ο γιατρός που σπούδαζε στη Γερμανία έχει και την ικανότητα και την πιστοποίηση διδασκαλίας της ξένης γλώσσας; Μέγα πρόβλημα. 

Το θέτω, για να σας δείξω, κύριε Υπουργέ, ότι δεν ξέρω αν μέχρι αύριο έχετε τον καιρό να τα μελετήσετε όλα αυτά τα θέματα σε βάθος και να τα διατυπώσετε και με τη βοήθειά μας, γιατί σας είπαμε ότι το ψηφίζουμε το νομοσχέδιο επί της αρχής, ακριβώς διότι επιτέλους εισάγει το κρατικό πιστοποιητικό. Δεν ξέρω αν μέχρι αύριο υπάρχει ο καιρός να διατυπώσετε πιο σωστές διατάξεις, που να πηγαίνουν περισσότερο σε βάθος. 

Επίσης συμφωνούμε απολύτως με το ότι πρέπει να είναι αδιάβλητες οι εξετάσεις, πρέπει να είναι εκείνοι που θα τις κάνουν υψηλού επιπέδου και πρέπει επίσης και ο τρόπος εξέτασης να είναι υψηλού επιπέδου για να υπάρχει αντίκρισμα. 

Τώρα, το νομοσχέδιο χρησιμοποιείται και για να έρθουν και ορισμένες άλλες διατάξεις που αφορούν την παιδεία -αναφέρω στο άρθρο 6, λοιπές διατάξεις- οι οποίες έχουν πάρα πολλά προβλήματα. 

Πρώτα απ' όλα, στην παράγραφο 2 λέτε ότι οι κενές θέσεις που δεν πληρώθηκαν από το ΑΣΕΠ, μεταφέρονται στην επόμενη χρονιά. Αυτό σημαίνει δηλαδή, ότι δεν καλύπτονται, ούτε από την επετηρίδα -γιατί θα έπρεπε να φέρετε ειδική διάταξη- ούτε από τον κατάλογο των αναπληρωτών, αλλά πηγαίνουν στον επόμενο διαγωνισμό του ΑΣΕΠ; Νομίζω ότι είναι μια αυστηρή ρύθμιση και ίσως θα έπρεπε να την επανεξετάσετε. 

Επίσης, με την παράγραφο 3 μειώσατε το χρόνο ισχύος του πίνακα των επιτυχόντων στο διαγωνισμό του ΑΣΕΠ. Τουλάχιστον εγώ έτσι το καταλαβαίνω. Διότι, ενώ αυτός ο πίνακας με την προηγούμενη ρύθμιση θα ίσχυε μέχρι το τέλος του 2000, τώρα μειώνεται αυτός ο χρόνος και νομίζω ότι αυτό είναι μια αδικία, γι' αυτούς τους πρώτους που είχαν τον ηρωισμό να συμμετάσχουν στο διαγωνισμό του ΑΣΕΠ, να υποστούν όλα όσα υπέστησαν και πέτυχαν. Ξαφνικά τους περικόπτετε την ισχύ αυτού του πίνακα κατά ένα εξάμηνο τουλάχιστον, αν δεν κάνω λάθος. Αυτό είναι μια αδικία, την οποία θα πρέπει να την εξετάσετε. 

'Ερχομαι επίσης στη διάταξη για τις αποσπάσεις. Εγώ συμφωνώ μαζί σας, κύριε Υπουργέ, ότι το Υπουργείο δεν μπορεί να λειτουργήσει χωρίς απεσπασμένους εκπαιδευτικούς. 'Οτι η ύπαρξη των απεσπασμένων εκπαιδευτικών στα διάφορα όργανα του Υπουργείου είναι σωστή, είναι χρήσιμη, διότι φέρνουν από την πράξη τα προβλήματα και τις λύσεις τους. Αλλά το θέμα δεν είναι να υπάρχουν ή να μην υπάρχουν απεσπασμένοι, είναι πώς γίνονται αυτές οι αποσπάσεις και με ποια κριτήρια. Λέτε ότι γίνονται με τις αποφάσεις των υπηρεσιακών συμβουλίων των ενδιαφερομένων φορέων. Να δεχθώ ότι θα είναι αντικειμενικά αυτά τα κριτήρια και δίκαια; 'Οτι δεν θα δούμε αυτά τα φαινόμενα, διοριζόμενοι στις παραμεθόριες περιοχές να έρχονται με αδιόρατα κριτήρια απεσπασμένοι στην κεντρική υπηρεσία; Να ευχηθώ να μη ξανακούσουμε κάτι παρατράγουδα που έγιναν σε τελευταίες αποσπάσεις που μας απασχόλησαν και στον κοινοβουλευτικό έλεγχο και δεν θέλω να τις ξαναφέρω για συζήτηση; Εκείνο, όμως, που μου κάνει εντύπωση, είναι πρώτον ότι αυτή έρχεται, ως μια διάταξη αορίστου διαρκείας, ως μια πάγια διάταξη -την είχατε ξαναφέρει, θυμάστε, σε άλλο νομοσχέδιο- και λόγω των αντιδράσεών μας την περιορίσαμε μόνο στο τρέχον νομίζω σχολικό έτος. Και συμφωνήσαμε να ισχύσει έτσι για ένα χρόνο, προκειμένου να μην παραλύσει το Υπουργείο και οι άλλες υπηρεσίες. Τώρα, χωρίς να αλλάξει καθόλου η διάταξη έρχεται, ως πάγια διάταξη. Νομίζω ότι αυτό δεν είναι σωστό και κυρίως θεωρώ μειονέκτημα, ότι δεν έχουν κανένα λόγο σ' αυτές τις αποσπάσεις τα υπηρεσιακά συμβούλια των ίδιων των εκπαιδευτικών της δημοτικής και της μέσης εκπαίδευσης, δηλαδή, εκείνα τα υπηρεσιακά συμβούλια που εκτιμούν τις ανάγκες των σχολείων, από τα οποία προέρχονται και τοποθετούνται οι εκπαιδευτικοί στην κεντρική υπηρεσία. Αυτά δεν έχουν λόγο. Τουλάχιστον βάλτε μια γνωμοδότησή τους, τα ελέγχετε κατά πάσα πιθανότητα και αυτά -ο κάθε Υπουργός τα ελέγχει- αλλά τουλάχιστον δεν πρέπει οι εκπαιδευτικοί που δίνουν τους εκπαιδευτικούς από τα σχολεία στην κεντρική υπηρεσία να έχουν ένα λόγο και να δώσουν μια γνωμοδότηση; 

Τώρα ερχόμαστε στα θέματα των ιδιωτικών εκπαιδευτικών. Ευτυχώς αποσύρατε αυτήν την απαράδεκτη διάταξη, σύμφωνα με την οποία οι ιδιοκτήτες των ιδιωτικών σχολείων που προσφέρουν πλέον μέγα έργο -εσείς το κάνατε αυτό, εσείς το προκαλέσατε να προσφέρουν μεγάλες υπηρεσίες και αναντικατάστατες στην ελληνική παιδεία, λόγω της υποβάθμισης της δημόσιας εκπαίδευσης- ήσαν υποχρεωμένοι να επιλέγουν τους εκπαιδευτικούς τους οποίους ήθελαν, μόνο μέσω του διαγωνισμού του ΑΣΕΠ και μόνο μεταξύ των επιτυχόντων. 

Αυτή ήταν μια απαράδεκτη διάταξη για μια ελεύθερη οικονομία που δέχεται την ιδιωτική εκπαίδευση. Αν δεν την θέλετε, πείτε ότι την καταργείτε τέλος πάντων, για να ξέρουν και εκείνοι πού βαδίζουν. Θα μας πείτε βέβαια ότι υπάρχουν οι διατάξεις που ορίζουν ότι με τους ίδιους όρους προσλαμβάνονται, και οι ιδιωτικοί εκπαιδευτικοί, αλλά μετά την κατάργηση της επετηρίδας και την εισαγωγή του διαγωνισμού, το "με τους ίδιους όρους", θα δούμε αν περνάει, αν εφαρμόζεται και πώς εφαρμόζεται. Καλώς κάνατε λοιπόν που την αποσύρατε. 

Βέβαια μετά αφαιρέσατε και την άλλη διάταξη, η οποία προέβλεπε την συνέχιση της εφαρμογής του θεσμού του νόμου 1566, δηλαδή, οι απολυόμενοι εκπαιδευτικοί, λόγω κατάργησης του σχολείου ή τμήματος, να μπορούν να διορίζονται στη δημόσια εκπαίδευση. Δεν κατάλαβα γιατί την αποσύρατε, εμείς δεν ζητήσαμε απόσυρση, κανείς δεν ζήτησε νομίζω απόσυρση αυτής της διάταξης. Την αποσύρατε και τώρα την επαναφέρετε με έναν τρόπο διαφορετικό από εκείνον που την είχατε. Δεν κατάλαβα γιατί δεν επαναφέρετε την παράγραφο 8, όπως την είχατε; Να σας πω ποια είναι η απορία μου, μπορεί να κάνω λάθος, κύριε Υπουργέ, και να μου εξηγήσετε γιατί δεν έρχεται η παλιά διάταξη, αλλά έρχεται καινούρια. Δεν είναι σωστό αυτοί που υπηρετούν στην ιδιωτική εκπαίδευση και είχαν μέχρι το 2000 το προνόμιο να τοποθετούνται υπό τους όρους τους γνωστούς στη δημόσια εκπαίδευση, ξαφνικά να το χάσουν αυτό το προνόμιο από δω και πέρα. Αλλά εδώ λέτε στην καινούρια διάταξη, ότι αυτό θα ισχύει, όχι μόνο για τους εκπαιδευτικούς που υπηρετούν τώρα με τη δημοσίευση του παρόντος, αλλά το επεκτείνετε μέχρι το 2002 που ισχύει βέβαια η επετηρίδα. Αλλά τι νόημα έχει αυτό; Στην παλιά σας διάταξη το είχατε μέχρι το 2000 και αυτό είναι λογικό. Δηλαδή να έχουν αυτό το προνόμιο αυτοί που διορίζονται τώρα, που είναι διορισμένοι και που διορίζονται το πολύ μέχρι το 2000. Αυτοί που θα διοριστούν και όταν θα διοριστούν μετά το 2000 θα ξέρουν ότι δεν το έχουν το προνόμιο, δηλαδή δεν τους θίγουμε τίποτε. Γιατί λοιπόν να το αποκτήσουν; Αυτό είναι ένα ερώτημα δικό μου και το κυριότερο: Είχατε μια προϋπηρεσία τουλάχιστον δύο διδακτικών ετών, την οποία τη βγάλατε αν κατάλαβα στη νέα διάταξη. Δεν είναι μια διασφάλιση; Δηλαδή θα διοριστεί κάποιος στις 29 Δεκεμβρίου του 2002 και θα έχει αυτό το προνόμιο εσαεί, το οποίο θα φθάσει δεν ξέρουμε, δέκα, είκοσι, τριάντα χρόνια, έτσι δεν είναι; 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Θα έχει προϋπηρεσία τριάντα ετών. 

ΑΝΝΑ ΜΠΕΝΑΚΗ-ΨΑΡΟΥΔΑ: Απολύεται μετά. 'Οχι απολύεται το 2030. 

ΙΩΑΝΝΗΣ ΑΝΘΟΠΟΥΛΟΣ (Υφυπουργός Εθνικής Παιδείας και Θρησκευμάτων): Μπορώ να σας δώσω μια διευκρίνιση; 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι, θα ήθελα να μου τη δώσετε εάν το επιτρέπει το Προεδρείο. 

ΠΡΟΕΔΡΕΥΩΝ (Νικόλαος Κατσαρός): Κύριε Υπουργέ, τελειώνει η κ. Μπενάκη, οπότε είναι καλύτερα να δώσετε μετά τη διευκρίνιση που θέλετε για να έχετε και κάποια άνεση. 

ΑΝΝΑ ΜΠΕΝΑΚΗ-ΨΑΡΟΥΔΑ: Εν πάση περιπτώσει, αυτή είναι η απορία μου κύριε Υπουργέ. Εγώ το βρίσκω λογικό να ισχύει γι' αυτούς που υπηρετούν τώρα που θα ψηφιστεί αυτός ο νόμος. 

'Ερχομαι τώρα στο θέμα των σχολικών βιβλίων. Σωστά, ο ΟΕΔΒ δεν μπορεί να ανταποκριθεί. Δεν μπορεί να βγάλει όλα αυτά τα βιβλία που προστίθενται, γιατί είναι τριών ειδών βιβλία που ανήκουν σε κάθε μάθημα και είναι πολύ περισσότερες οι ανάγκες. Και καλώς βγαίνουν τόσα πολλά βιβλία, καλώς δίδεται δικαίωμα επιλογής και καλώς είναι να δοθεί αυτό το δικαίωμα και σε ιδιώτες, ώστε να βοηθηθεί ο ΟΕΔΒ, αλλά δεν πρέπει να βγει τελείως έξω ο ΟΕΔΒ. Πώς άραγε θα πάρουν οι ιδιώτες εκτυπωτές και εκδότες αυτό το δικαίωμα; Ξέρετε, κύριοι συνάδελφοι, πώς έγινε, γιατί δεν το έχει προβλέψει το Υπουργείο να το προλάβει αυτό το παρατράγουδο που θα σας πω τώρα. 

Επιλέγονται ορισμένες συγγραφικές ομάδες, για να συγγράψουν τα βιβλία που προκηρύσσει το Υπουργείο Παιδείας και μέσα στην κάθε συγγραφική ομάδα υπάρχει και κάποιος εκδότης. Ενώ δεν είναι συγγραφέας, δεν είναι εκπαιδευτικός, ενώ δεν είναι δεν ξέρω τι, μπαίνει στη συγγραφική ομάδα. Ο Λιβάνης, ο Γκούτεμπεργκ, ο Κυριακίδης, δεν ξερω και ποιοι άλλοι, είναι πέντε έξι εκδοτικοί οίκοι που έχουν ειδικευθεί στα σχολικά βιβλία. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Στο διαγωνισμό εννοείτε. 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι. 'Οταν επιλεγεί αυτό το βιβλίο τι θα γίνει, θα δοθεί σ' αυτόν η εκτύπωση; Δεν πρέπει η εκτύπωση να δοθεί μέσω ΟΕΔΒ και μέσω διαγωνισμού ανεξάρτητα του αν μετέχει; 'Η μήπως θα έπρεπε να είχατε βγάλει από τις συγγραφικές ομάδες τη δυνατότητα να μετέχει και εκδότης; Αυτό θα ήταν πιο αδιάβλητο. 

Τώρα τι θα γίνει, θα παίρνει ο τάδε ιδιώτης, που είναι μέσα στη συγγραφική ομάδα, την εκτύπωση του βιβλίου και μετά αν θα τον επιλέξει ή όχι, θα αποφασίσει η σχολική εφορία, διότι εκείνη θα παίρνει τα χρήματα. Και καλό είναι να μπορεί η σχολική εφορία, αλλά στην τσέπη τίνος θα πάνε αυτά τα χρήματα; Θα πάνε στον εκδότη, ο οποίος μπήκε κατ' αυτόν τον τρόπο. Επίσης δεν ξέρω τι θα γίνει με αυτές τις σχολικές εφορίες, κύριε Υπουργέ, και με τους εκδότες στο στάδιο της επιλογής των βιβλίων. Αυτά είναι πολύ μεγάλα προβλήματα που δεν τα αντιμετωπίσατε. Δημιουργούνται από το γεγονός ότι έχουμε δωρεάν εκπαίδευση, και αυτήν την έχουμε, και πρέπει να την έχουμε γιατί είναι κατοχυρωμένη από το Σύνταγμα. Αλλά όταν υπάρχει δωρεάν εκπαίδευση πρέπει να υπάρχει και ένας οργανισμός σχολικών βιβλίων. Η παρεμβολή των ιδιωτικών φορέων δημιουργεί κάποια προβλήματα τα οποία πρέπει να τα προλάβουμε. Και τα προλαβαίνουμε μόνο με την κατοχύρωση του δημόσιου διαγωνισμού. 

Κύριοι συνάδελφοι, τελειώνω. Τα υπόλοιπα θα τα πω με τα άρθρα. 'Οπως σας είπα και πριν, η Νέα Δημοκρατία ψηφίζει το νομοσχέδιο για το κρατικό πιστοποιητικό γλωσσομάθειας, είμαστε διατεθειμένοι να κάνουμε βελτιώσεις και την περαιτέρω κριτική μας θα τη διατυπώσουμε στα άρθρα. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Νικόλαος Κατσαρός): Ο Κοινοβουλευτικός Εκπρόσωπος του ΠΑ.ΣΟ.Κ. κ. Γεωργακόπουλος έχει το λόγο. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, παρακολουθώντας τη συζήτηση από την αρχή διαπίστωσα ότι κύρια η Νέα Δημοκρατία διαφωνεί συμφωνώντας και συμφωνεί διαφωνώντας, γιατί ουσιαστικά δεν υπάρχει διαφωνία επί του νομοσχεδίου, ψηφίζεται επί της αρχής και πιστεύω ότι μετά τη βελτίωση η οποία θα γίνει, θα ψηφιστεί και στα άρθρα από τη μεγάλη πλειοψηφία της Βουλής. Αυτό είναι πάρα πολύ θετικό. Είναι θετικό γιατί ένας θεσμός ο οποίος έλειπε από τη χώρα μας, με αποτέλεσμα να προσφεύγουν τα Ελληνόπουλα σε διαδικασίες ξένων εκπαιδευτικών ιδρυμάτων, διαδικασίες που είχαν τα ξένα ινστιτούτα, τα οποία δραστηριοποιούνται στη χώρα, για να πάρουν αυτό το πιστοποιητικό πληρότητας της ξένης γλώσσας με αντίστοιχη δαπάνη και εκροή συναλλάγματος που πολλές φορές θα έλεγα ότι μπορεί να είχε και μια σκοπιμότητα από τους ξένους οι οποίοι έκαναν εδώ τις εξετάσεις αυτές για να δώσουν αυτήν την πληρότητα και ιδιαίτερα της αγγλικής γλώσσας η οποία έχει κυριολεκτικά κυριαρχήσει στα Ελληνόπουλα και παγκοσμίως. 

Βεβαίως, με τις τροποποιήσεις τις οποίες έκανε ο κύριος Υπουργός δίδονται ορισμένες βασικές απαντήσεις το τι θα είναι το πιστοποιητικό τύπου Α, το πιστοποιητικό τύπου Β. Ειπώθηκε και για το πιστοποιητικό τύπου Γ, το τρίτο επίπεδο όπως είπατε, κύριε Υπουργέ. Θα έλεγα καλό είναι να το δείτε αυτό, έτσι ώστε αύριο που θα συζητήσουμε τα άρθρα ίσως να χρειαστεί να το νομοθετήσουμε ώστε να μη μένει αυτό το κενό το οποίο δίδουν σήμερα τα ξένα ινστιτούτα, αλλά δεν θα το δίνει το Υπουργείο Παιδείας ως κρατικό πιστοποιητικό. Αυτό θα είναι πιστεύω θετικό. 

Επίσης δεν κατάλαβα από την αρχή τη διαφωνία της Κοινοβουλευτικής Εκπροσώπου της Νέας Δημοκρατίας η οποία ούτε λίγο ούτε πολύ είπε ότι εδώ περίμενε σήμερα να συζητήσουμε το νομοσχέδιο για το τι θα γίνει στην παιδεία το Σεπτέμβρη για τις εξετάσεις και για άλλα θέματα. Αυτά νομίζω τα έχουν λύσει άλλα νομοσχέδια ή αν χρειαστεί τροποποιήσεις, θα έρθουν σε κάποια άλλη φάση. Σήμερα συζητούμε το συγκεκριμένο νομοσχέδιο. Αν χρειάζονται απαντήσεις σ' αυτά, μπορεί να παρακολουθήσει τις συνεντεύξεις του κυρίου Υπουργού ή όταν θα υπάρχει κοινοβουλευτικός έλεγχος, όπως έχει γίνει στο παρελθόν, να συζητηθούν όλα τα θέματα παιδείας έτσι ώστε να πάρουν τις συγκεκριμένες απαντήσεις. Αλλά δεν νομίζω ότι σήμερα επί του σχεδίου νόμου που συζητούμε θα έπρεπε να δοθούν τέτοιες απαντήσεις παρ' ότι επιχειρήθηκε όχι τόσο από τη Νέα Δημοκρατία όσο από τα μικρότερα κόμματα, τα οποία ούτε λίγο ούτε πολύ θεώρησαν σκόπιμο να κάνουν μια επερώτηση, θα έλεγα, σήμερα στην Κυβέρνηση για το γενικότερο εκπαιδευτικό σύστημα. Εγώ πιστεύω ότι δεν θα παρασυρθώ στις απαντήσεις αυτές. 

Επίσης δεν κατάλαβα από τη Νέα Δημοκρατία, που ούτε λίγο ούτε πολύ εμέμφθη τον Υπουργό γιατί δίνει απαντήσεις στα ερωτήματα τα οποία έβαλε το Τμήμα. Και λέω ότι δεν το κατάλαβα, γιατί πιστεύω ότι η Βουλή νομοθετεί, δεν νομοθετούν ούτε οι τεχνοκράτες του Υπουργείου ούτε η Κυβέρνηση αλλά η Βουλή. Και αν οι Boυλευτές βουλεύονται διαφορετικά, η Κυβέρνηση είναι υποχρεωμένη να αποδεχθεί την άποψη της Βουλής. Και αυτό έκανε ο Υπουργός. Από τη μια μεριά λέμε ότι στη Βουλή μας φέρνουν έτοιμη τροφή και χρειάζεται μόνο να την επικυρώσουμε και όταν ο Υπουργός δέχεται τις απόψεις μας και τροποποιεί το νόμο σύμφωνα με τις απόψεις της Βουλής, λέμε ότι ήταν πρόχειρο το νομοσχέδιο, δεν το είχε μελετήσει και το έφερε εδώ και αναγκάζεται να το αλλάξει. Μακάρι να είχαμε τη δυνατότητα και θα έλεγα επιβάλλεται πολλές φορές να αλλάζουν τα νομοσχέδια όταν έρχονται στη Βουλή και να μη φεύγουν όπως εδώ έρχονται από το Υπουργείο. Εγώ χαίρομαι ιδιαίτερα όταν ο εκάστοτε Υπουργός της οποιασδήποτε κυβέρνησης έχει την ευελιξία να ακούει τους Βουλευτές που είναι μια συσσωρευμένη εμπειρία τριακοσίων ανθρώπων και να αλλάζει πολλές φορές το νομοσχέδιο προς την κατεύθυνση την οποία η Βουλή του λέει και όχι να επιμένει πολλές φορές κακώς, γιατί έχει αποδειχθεί αυτό στην πράξη, όσα λέμε εδώ, μετά από λίγο καιρό αν δεν τα έχει αποδεχθεί ο Υπουργός, σε πρώτη φάση να έρχεται και να τροποποιεί το νόμο γιατί η πραγματικότητα είναι διαφορετική. Αυτό δεν νομίζω ότι ήταν θέμα μομφής του Υπουργού. 

'Ενα άλλο θέμα είναι ότι αυτό το πιστοποιητικό πληρότητας της ξένης γλώσσας έλειπε πράγματι από την ελληνική πολιτεία. Δεν ήταν δυνατόν, δηλαδή, την πληρότητα μιας ξένης γλώσσας να τη δίνουν όλοι οι άλλοι εκτός από την ελληνική πολιτεία. Και όπως είπατε χαρακτηριστικά, ήταν ένα αίτημα πάγιο των φροντιστών και των ινστιτούτων των ξένων γλωσσών τα οποία δραστηριοποιούνται στη χώρα μας και πιστεύω ότι γι' αυτό συμβάλλουν και συμμετέχουν σε όλη αυτήν τη διαδικασία οι ίδιοι αυτοί οι καθηγητές. 

Τώρα για το θέμα το οποίο βάλατε, ότι, αν ένας γιατρός ο οποίος εκπαιδεύθηκε στο εξωτερικό έχει τη δυνατότητα να διδάξει και τη γλώσσα, θα έλεγα ότι αύριο επί των άρθρων θα πρέπει ο Υπουργός να το δει αυτό, μήπως θα πρέπει να δίνει εξετάσεις για το επίπεδο της γλώσσας. 'Οχι απλώς να του αναγνωρίζουμε τη γνώση, αλλά όταν πρόκειται να διδάξει για να πάρει το δικαίωμα διδασκαλίας, να έχει δώσει εξετάσεις, έτσι ώστε να πάρει το πιστοποιητικό πληρότητας της διδασκαλίας της γλώσσας πλέον και όχι της γνώσης της γλώσσας. 

Για το αδιάβλητο πιστεύω ότι η εμπειρία του Υπουργείου Παιδείας, η οποία είναι μια συσσωρευμένη εμπειρία περίπου τριάντα πέντε ετών από το 1963 και μετά που άρχισαν οι γενικές εξετάσεις για τα πανεπιστήμια είναι αρκετά σημαντική, έτσι ώστε αν χρησιμοποιηθεί με τις ίδιες ασφαλιστικές δικλείδες με τον ίδιο τρόπο να κατοχυρώνεται το αδιάβλητο και να περιβληθεί με ένα κύρος η επιτροπή η οποία θα κάνει αυτήν τη διαδικασία για την πληρότητα των ξένων γλωσσών. Γιατί, αλίμονο αν θεσμοθετήσουμε καινούριους θεσμούς και ουσιαστικά τους αφήσουμε να διαβληθούν από τα μέσα. Τότε δεν χρειάζεται κανένας λόγος να το κάνουμε. Ας το αφήσουμε καλύτερα όπως είναι, γιατί, εφόσον θα έχουν το δικαίωμα να προσφεύγουν και στη μια και στην άλλη περίπτωση, δηλαδή και το ένα πιστοποιητικό που θα δίνει το Υπουργείο Παιδείας και το άλλο πιστοποιητικό που θα δίνουν τα ξένα ινστιτούτα, θα έχει την ίδια βαρύτητα, θα συνεχίσουμε να τους οδηγούμε προς τα εκεί και χωρίς να αλλάξει τίποτε ουσιαστικό. 

Τώρα για το θέμα των σχολικών βιβλίων, μια και ειπώθηκε, εγώ δεν κατάλαβα τη σφοδρότητα με την οποία επετέθηκε το ΚΚΕ, ότι καταργείται ουσιαστικά ούτε λίγο ούτε πολύ η δωρεάν παιδεία με τη διάταξη αυτή. Τη διάβασα, την ξαναδιάβασα και βεβαίως άκουσα και τους άλλους συναδέλφους και τον κύριο Υπουργό και δεν έχει καμία σχέση με τη δωρεάν παιδεία. Γιατί ουσιαστικά η ευελιξία του Υπουργείου Παιδείας αυξάνεται, για να εκδίδονται γρήγορα τα σχολικά βιβλία και να γίνεται η διανομή τους γρήγορα στις σχολικές μονάδες, έτσι ώστε να μη φθάνει ο Δεκέμβρης και να έρχεσαι εδώ με ερωτήσεις και επερωτήσεις, που βομβαρδίζατε πέρσι τον Υπουργό, γιατί δεν έχουν πάρει τα σχολικά βιβλία. Αυτό ήταν ένα πρόβλημα. Γιατί ο Οργανισμός Εκδόσεως Σχολικών Βιβλίων δεν είχε τη δυνατότητα να ανταποκριθεί στο νέο όγκο ο οποίος έχει παρουσιαστεί για τα σχολικά βιβλία. 

'Οσον αφορά τον εκδότη που συμμετέχει στις επιτροπές που έβαλε η κ. Μπενάκη, θα έλεγα ότι είναι απαραίτητο ο εκδότης να συμμετέχει στην επιτροπή, γιατί ο εκδότης συμβουλεύει την επιτροπή για το πώς θα πρέπει να εκδοθεί το βιβλίο. Αν θέλετε, βέβαια, να βάλουμε μια διάταξη, που να μην μπορεί ο εκδότης να πάρει στο διαγωνισμό το συγκεκριμένο βιβλίο. 

ΑΝΝΑ ΜΠΕΝΑΚΗ-ΨΑΡΟΥΔΑ: Δεν θα μπει κανένας τότε... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Αν δεν μπει κανένας, δικό τους το πρόβλημα. Αλλά το να μην μπορεί να πάρει το συγκεκριμένο βιβλίο στην επιτροπή όπου συμμετέχει και όχι να μη μετέχει ο εκδότης, όπως είπατε, νομίζω ότι είναι καλύτερα. Γιατί νομίζω ότι ένας εκδότης είναι καλός σύμβουλος για να εκδοθεί άρτια ένα βιβλίο. Δεν είναι μόνο το κείμενο που θα έχει ένα βιβλίο, αλλά είναι και η παρουσία που θα πρέπει να έχει το βιβλίο, έτσι ώστε να είναι από διδακτικής και εκπαιδευτικής απόψεως άρτιο. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Τότε δεν θα συμμετέχει στο διαγωνισμό... 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Λυπάμαι πάρα πολύ, αλλά, αν ισχυρίζεσθε ότι δεν πρέπει όποιος μετέχει σε μια επιτροπή να μην πάρει μέρος στο διαγωνισμό, τότε βεβαίως δεν θα συμμετάσχει κανένας. Συμφωνώ να μην μπορεί να πάρει το συγκεκριμένο βιβλίο, αλλά να μπορεί να συμμετέχει σε διαγωνισμούς που θα έχουν σχέση με τα άλλα βιβλία. Εγώ βάζω μια πρόταση, έτσι ώστε να ξεπεραστεί αυτό το οποίο λέτε εσείς, ότι ουσιαστικά ο εκδότης καθοδηγεί την επιτροπή ή οτιδήποτε άλλο για να πάρει το βιβλίο το οποίο συμμετέχει στην επιτροπή. 

Τώρα, κύριε Υπουργέ, δυστυχώς, θα επανέλθω σε ένα θέμα που επανέρχομαι πάντοτε ότι συζητιέται νομοσχέδιο του Υπουργείου Παιδείας, στο θέμα του Νομού Ηλείας. Λυπάμαι που το λέω, αλλά παρ' ότι έχουμε μπει στον 21ο αιώνα, έχουν γίνει αλλεπάλληλες παραστάσεις, έχουν σταλεί υπομνήματα, έχουν γίνει συγκεντρώσεις, έχουν γίνει διαμαρτυρίες κλπ., αλλά δυστυχώς όλοι οι Υπουργοί Παιδείας κωφεύουν στο να ιδρυθεί μια σχολή ανώτερη ή ανώτατη στο Νομό Ηλείας. Δεν ξέρω γιατί έχουμε μπει σ' αυτό το εμπάργκο. Ο λαός της Ηλείας νιώθει ότι είναι κάτω από ένα εμπάργκο και ότι δεν πρόκειται να ιδρυθεί σχολή στην Ηλεία, αφ' ενός μεν γιατί υπάρχει το Πανεπιστήμιο Πατρών από τη μια μεριά, από την άλλη είναι τα ΤΕΙ της Καλαμάτας και το ΤΕΙ της Τρίπολης και η Ηλεία μένει εκεί κυριολεκτικά απομονωμένη. 

Είναι μια διαμαρτυρία εντονότατη του λαού της Ηλείας, σας την έχω μεταφέρει και κατ'ιδίαν και αναγκάζομαι να το κάνω και δημόσια, γιατί δεν μπορεί να συνεχιστεί άλλο. 

Επίσης θα σας πω και ένα άλλο θέμα. Υπάρχουν κάποια σεμινάρια που γίνονται για την αναβάθμιση των δασκάλων, που ήταν διετούς εκπαίδευσης και γίνονται τετραετούς. Αυτά γίνονται σε όλους τους άλλους νομούς, εκτός από το Νομό της Ηλείας. Τι έχουμε τέλος πάντων; Σας ζητώ να μας πείτε γιατί δεν γίνονται και στο Νομό της Ηλείας, έτσι ώστε οι δάσκαλοι να μην αναγκάζονται να φεύγουν από τον Πύργο και να πηγαίνουν στην Πάτρα, εκατό χιλιόμετρα μακριά. 

Θα σας παρακαλούσα ιδιαίτερα να δώσετε μια προσοχή και μια βαρύτητα στα θέματα αυτά, γιατί ειλικρινά σας λέω ότι είναι από τα θέματα τα οποία ο λαός της Ηλείας δίνει πολύ βάρος και πολύ μεγάλη σημασία. 

Λυπάμαι αν πήρα την ευκαιρία συζητώντας επί του νομοσχεδίου ως Κοινοβουλευτικός Εκπρόσωπος, αλλά αναγκάστηκα να το κάνω από το βάρος και την πίεση και την αγανάκτηση των συμπολιτών μου. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Ο κ. Κουρουμπλής έχει το λόγο. 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Επιτέλους, κύριε Πρόεδρε, ήρθε η σειρά των πληβείων! 

Κύριοι συνάδελφοι, το υπό συζήτηση σχέδιο νόμου, κατά την προσωπική μου εκτίμηση, είναι σχέδιο που έχει μια ιδιαίτερη σημασία, αφού άπτεται, θα έλεγα, και της κυριαρχίας μας ως κράτος, ως συντεταγμένης πολιτείας. Διότι, η διαιώνιση του υπάρχοντος καθεστώτος στην πιστοποίηση των ξένων γλωσσών εκτιμώ ότι ήταν και είναι ένα κατάλοιπο αποικιοκρατίας και θα τολμούσα να πω και ένας τρόπος επιρροής κάποιων εθνοτήτων που μέσα από τη γλώσσα και τον τρόπο παροχής αυτών των πιστοποιητικών προχωρούσαν και σε μια μορφή επιρροής στην ελληνική κοινωνία. Και νομίζω ότι ήταν ώριμες οι συνθήκες, αργήσαμε, θα έλεγα, να φέρουμε μια σειρά διατάξεων που πραγματικά συμπληρώνουν και ολοκληρώνουν το θεσμικό πλαίσιο μιας σύγχρονης πολιτείας, που θέλει με τον τρόπο αυτό να διασφαλίσει την αξιοπρέπειά της και την αξιοπιστία της. Και νομίζω ότι όλοι θα πρέπει να συμβάλουμε με τον τρόπο μας, ώστε αυτό το πλαίσιο πραγματικά να αποτυπώνει τη συλλογική και συνολική βούληση του Εθνικού Κοινοβουλίου, γιατί πραγματικά είναι μια υπόθεση για την οποία όλοι ενδιαφερόμαστε και όλοι πονούμε. 

Κύριε Υπουργέ, η διαβάθμιση σε δύο επίπεδα δημιουργεί έναν προβληματισμό, μήπως αφήνουμε πάλι ένα κενό σε ένα πιστοποιητικό τρίτης κατηγορίας που θα καλύπτει τη στοιχειώδη γνώση. Και επειδή τα υπάρχοντα ινστιτούτα εκδίδουν πλήθος πιστοποιητικά, μήπως με αυτό το θεσμικό πλαίσιο που θεσπίζουμε δεν ολοκληρώνουμε την προσπάθεια που θέλουμε να κάνουμε και αφήνουμε κενά που θα χρησιμοποιήσουν αυτοί που μέχρι σήμερα ήθελαν να διαιωνίζεται αυτό το καθεστώς. 

'Ενα τρίτο σημείο θετικό είναι ότι υπολογίζεται πως πάνω από είκοσι δισεκατομμύρια (20.000.000.000) δραχμές ξοδεύονταν από τους 'Ελληνες πολίτες προκειμένου να μεταβούν στο εξωτερικό για να δώσουν διάφορες εξετάσεις και να αποκτήσουν αυτού του είδους τα πιστοποιητικά. Θεωρώ ότι οι διατάξεις που υποχρεώνουν ή εξασφαλίζουν τους όρους και τις προσλήψεις ώστε τα πιστοποιητικά αυτά να είναι απαραίτητα και ισότιμα με τα μέχρι σήμερα πιστοποιητικά που εκδιδόντουσαν θα δώσει τη δυνατότητα κατοχύρωσης αυτών των πιστοποιητικών στην ελληνική κοινωνία. 

Ωστόσο, κύριε Υπουργέ, θα έλεγα ότι θα πρέπει να υπάρξει μέριμνα σε όλα τα επίπεδα, είτε αυτό έχει να κάνει με προσλήψεις είτε έχει να κάνει ακόμα κα με σχολές. Παραδείγματος χάρη ζητούν γλώσσα στις σχολές τουριστικών επαγγελμάτων. Θα πρέπει λοιπόν σε όλες τις διαδικασίες που έχει να κάνει με το δημόσιο τομέα να προβλέπεται η κατοχύρωση και η χρησιμοποίηση των πιστοποιητικών αυτών. 

Σε ό,τι αφορά τα βιβλία, νομίζω ότι την ιστορία είναι χρήσιμο να τη γνωρίζουν όλοι. Αυτή η παράταξη από το Γεώργιο Παπανδρέου μέχρι σήμερα είναι η παράταξη που κατοχύρωσε τη δωρεάν παιδεία και έδωσε τη δυνατότητα σε όλους τους 'Ελληνες προσπέλασης στη γνώση. Χρήσιμο βέβαια είναι ότι μιλάμε γι'αυτήν τη δωρεάν παιδεία και για το δημόσιο σχολείο να το εμπιστευόμαστε λίγο περισσότερο. 

Ορισμένες άλλες παρατηρήσεις ήθελα να κάνω, κύριε Υπουργέ. 

Σε ό,τι αφορά τα βιβλία, θα ήθελα να πω ότι η ιστορία του ποντιακού λαού, μια από τις πιο χρυσές σελίδες της ιστορίας του ακριτικού ποντιακού ελληνισμού, δεν περιλαμβάνεται στο βαθμό που θα έπρεπε στα σχολικά βιβλία που διδάσκονται στα γυμνάσια και λύκεια. Είναι ένα ώριμο αίτημα, το οποίο πρέπει να λυθεί και να αναδειχθεί. 

Και κάτι ακόμα. Επίσης θα έπρεπε να δοθεί λίγο περισσότερη προσοχή στα βιβλία. Αναφέρομαι σε ένα περιστατικό, που εκτός του ότι είναι αντιαισθητικό, είναι αδόκιμο, αντιεπιστημονικό και αναπόδεικτο το επιχείρημα ή ο τρόπος με τον οποίον αποτυπώνεται σε ένα βιβλίο της Φυσικής της Β' γυμνασίου όπου παρουσιάζει έναν πολίτη τυφλό και από κάτω λέγει "μη παραγωγικός". 

Καλό είναι να το δείτε. Διότι εάν το δείτε, νομίζω ότι και ο ίδιος θα αντιδράσετε. 

Κάτι ακόμα, κύριε Υπουργέ, σε ό,τι αφορά τις ιδιωτικές σχολές. Σας φέρνω ένα παράδειγμα με την ευκαιρία του σημερινού νομοσχεδίου, που πρέπει να το λάβετε υπόψη σας. Με βάση τις διαδικασίες του νόμου Πεπονή, ο βαθμός απολυτηρίου είναι βασικό στοιχείο για να προσληφθεί κάποιος σε μια δημόσια υπηρεσία. 'Εχουμε τις κρατικές και τις ιδιωτικές σχολές νοσηλευτών. 'Ολες οι ιδιωτικές, δίνουν βαθμούς 18 και 19. Ο μέσος βαθμός των κρατικών σχολών είναι 15. Υπάρχει λοιπόν μία άνιση μεταχείριση όσον αφορά τις κρατικές σχολές. Θα ήθελα λοιπόν να το δείτε, διότι στην πράξη υπάρχει μία αδικία σε βάρος των φοιτούντων στις κρατικές σχολές νοσηλευτών. Δεν ξέρω αυτό αν συμβαίνει και σε άλλες ιδιωτικές σχολές, των οποίων τα πτυχία χρησιμοποιούνται για την πρόσληψη στο δημόσιο τομέα. 

Με αυτές τις σκέψεις, κυρίες και κύριοι συνάδελφοι, θεωρώ ότι θα πρέπει και ο Υπουργός, όπως ήδη κατέδειξε με τις παρεμβάσεις του και με αποδοχή ορισμένων προτάσεων που έγιναν στην επιτροπή, αλλά και όλοι μας να συμβάλουμε μέσα από ένα γόνιμο και παραγωγικό διάλογο, ώστε αυτό το σχέδιο νόμου να πετύχει, έστω και αν η αξιότιμη Κοινοβουλευτική Εκπρόσωπος της Νεας Δημοκρατίας, καθ' όλα αξιότιμη, κ. Μπενάκη, που είχα την τιμή να την έχω και καθηγήτρια στο πανεπιστήμιο, το θεώρησε κάπως δευτερεύουσας σημασίας. Προσωπικά εκτιμώ ότι είναι ιδιαίτερης, πρωτεύουσας, σημασίας, διότι έχει να κάνει με την κυριαρχία μας ως κράτους, ως συντεταγμένη πολιτεία. Ευχαριστώ. 

ΠΡΟΕΔΡΕΥΩΝ (Νικόλαος Κατσαρός): Κύριε Κουρουμπλή, χρησιμοποιήσατε στην αρχή τη φράση "επιτέλους, ήρθε και η σειρά των πληβείων". 

ΠΑΝΑΓΙΩΤΗΣ ΚΟΥΡΟΥΜΠΛΗΣ: Ναι, κύριε Πρόεδρε. 

ΠΡΟΕΔΡΕΥΩΝ (Νικόλαος Κατσαρός): Το Προεδρείο δεν διακρίνει τους συναδέλφους σε πατρίκιους και πληβείους. Εφαρμόζει τον Κανονισμό. Και σύμφωνα με τον Κανονισμό αυτή είναι η σειρά. Τώρα, αν τον Κανονισμό αυτόν κατά πλειοψηφία τον εψήφισαν οι πληβείοι, βεβαίως δεν φταίει το Προεδρείο γι' αυτό! 

Ο κ. Στεφανής έχει το λόγο. 

ΚΩΝΣΤΑΝΤΙΝΟΣ ΣΤΕΦΑΝΗΣ: Κύριε Πρόεδρε, θα ήθελα να κάνω και εγώ μερικές παρατηρήσεις σ' αυτό το νομοσχέδιο. Θεωρώ ότι είναι ένα πολύ σημαντικό νομοσχέδιο. Και είναι σημαντικό διότι κατ' αρχήν επικυρώνει την εθνική ανάγκη - και επάρκεια- πιστοποίησης της γλωσσομάθειας. Δηλαδή και η Ελλάδα ως χώρα είναι σε θέση να πιστοποιεί την γλωσσομάθεια των πολιτών της, κάτι που γίνεται σε όλες τις άλλες ευρωπαϊκές χώρες. 

Επίσης είναι ένα νομοσχέδιο το οποίο θα χρησιμεύσει πολλαπλώς, ιδιαίτερα μετά τις προσθήκες και τις τροποποιήσεις που έκανε ο κύριος Υπουργός. Τουλάχιστον αποκαθιστά ένα βαθμό ισοτιμίας με τις πιστοποιήσεις που παρέχονται από τα ινστιτούτα των διαφόρων άλλων χωρών. 

'Οσον αφορά την πιστοποίηση αυτή καθ' εαυτή άκουσα να λέγονται από συναδέλφους μερικά πράγματα. Πρόκειται ουσιαστικά για τη θεσμοποίηση της διαδικασίας πιστοποίησης. Δεν αναφέρεται στους μηχανισμούς παραγωγής, γνώσης στη γλωσσομάθεια. Αποσκοπεί στον έλεγχο της γλωσσομάθειας και μόνο. Αποτελεί, σύμφωνα και με τις τροποποιήσεις που έκανε ο κύριος Υπουργός, μια αναγκαία, αλλά όχι επαρκή, προϋπόθεση για κάποια επαγγελματική κατοχύρωση. Ευτυχώς δεν είναι συνωνυμη με την επαγγελματική κατοχύρωση. Ελπίζω το Υπουργείο Παιδείας να διαμορφώσει μία γενικότερη πολιτική, που να προωθεί εκείνους τους μηχανισμούς παραγωγής γνώσης, ελέγχου γνώσης, πιστοποίησης της γνώσης, αλλά όχι τους μηχανισμούς κατοχύρωσης επαγγελματικών δικαιωμάτων. 

Για την αποδοτικότητα του κρατικού πιστοποιητικού γλωσσομάθειας πρέπει να αναγνωρίσουμε ορισμένους περιοριστικούς όρους. Και οι περιοριστικοί αυτοί όροι είναι αρκετά ισχυροί, διότι είναι συνταγματικά κατοχυρωμένοι με τις διάφορες διμερείς μορφωτικές συμφωνίες που έχουν γίνει και κατά κάποιον τρόπο κατοχυρώνουν τη συνύπαρξη και την συλλειτουργία άλλων μη κρατικών μηχανισμών πιστοποίησης. Αυτό εχει μεγάλη σημασία, διότι ναι μεν με το νομοσχέδιο αυτό εξασφαλίζεται το αδιάβλητο -εγώ πιστεύω ότι το αδιάβλητο κατοχυρώνεται όπως κατοχυρώνεται σε σημαντικό βαθμό η αξιοπιστία- τίθεται όμως το θέμα της αποδοτικότητας όταν εξ ανάγκης θα λειτουργεί μέσα σε ένα συναγωνιστικό περιβάλλον. 

Εδώ θα ήθελα να κάνω μία παρένθεση, κύριε Υπουργέ, σχετικά με το άρθρο 1 και την τροποποίηση που κάνατε για το "πλήρης". Ευτυχώς απαλείψατε το "πλήρους" και το "επαρκούς" και το αντικαταστήσατε με το επίπεδο Ι και επίπεδο ΙΙ. 'Ισως και το "αρίστης" να επιδέχεται κάποια τροποποίηση. Το άριστο, ειδικά στην ελληνική γλώσσα, σημαίνει το όλως εξαιρετικό, το τέλειο. Μήπως θα μπορούσε να αντικατασταθεί αυτός ο όρος με το "προχωρημένη" ενδεχομένως; Αυτό ήταν μία παρένθεση. 

'Οσον αφορά την αποδοτικότητα. Θα δημιουργηθούν αναμφισβήτητα προβλήματα τη στιγμή που θα συλλειτουργεί με τα άλλα πιστοποιητικά, τα προερχόμενα από άλλες πηγές, διότι όσο ανεβαίνει το επίπεδο της εγκυρότητας και εγκυρότητα σημαίνει αυστηρότητα ελέγχου τόσο θα μειώνεται η προσέλευση. 'Οσο δεν κατεβαίνει η εγκυρότητα, τόσο θα αυξάνεται η προσέλευση. Το θέμα πού και πώς θα προκύψει η ισορροπία, είναι ένα πάρα πολύ λεπτό θέμα, που νομίζω ότι δεν είναι δυνατόν να προβλεφθεί, αλλά κατά κάποιον τρόπο θα πιστοποιηθεί στο μέλλον μετά την εφαρμογή και τότε ενδεχομένως ίσως χρειασθούν κάποιες τροποποιήσεις. Πάντως είναι ένα θέμα ενύπαρκτο μέσα στην ίδια τη διαδικασία της πιστοποίησης. 'Οσο πιο αυστηρή είναι τόσο πιο έγκυρη είναι, αλλά συγκριτικά με τις άλλες διαδικασίες πιστοποίησης τόσο λιγότερη ελκυστική. 

Τίθεται γι' αυτό το λόγο και το ερώτημα της διαφοροποίησης. Υπάρχει τρόπος να διαφοροποιηθεί αυτό το πιστοποιητικό από τα άλλα πιστοποιητικά; Είχα πει και στην επιτροπή, κύριε Υπουργέ, μήπως υπάρχει κάποια δυνατότητα, μια και πρόκειται για νομοσχέδιο για γλωσσομάθεια, να περιληφθεί και ελληνομάθεια. Δηλαδή, τουλάχιστον για τους 'Ελληνες πολίτες, θα θεωρούσα ότι η ελληνομάθεια αποτελεί προκαταρκτικό, βασικό και αναγκαίο όρο θα έλεγα, κατοχής μιας ξένης γλώσσας. Και αν αυτό δεν είναι δυνατόν, μήπως στις εξετάσεις, όπως είχα προτείνει και στην επιτροπή, θα μπορούσε η αντίστοιχη βαθμολογία στην ξένη γλώσσα στο λύκειο, να αποτελέσει έναν συνυπολογιζόμενο συντελεστή; Και όχι μόνο η απόδοση στη συγκεκριμένη γλώσσα, αλλά ενδεχομένως και η απόδοση στην έκθεση φερ' ειπείν; Κάτι τέτοιο ενδεχομένως θα συνέδεε περισσότερο το κρατικό πιστοποιητικό με τη δημόσια εκπαίδευση και θα το διαφοροποιούσε σε κάποιο βαθμό από τα άλλα πιστοποιητικά. Αλλά πάλι ίσως τεθεί το θέμα στο κατά πόσο υπάρχει η νομική δυνατότητα διαφορετικής μεταχείρισης αυτού του πιστοποιητικού από τα άλλα πιστοποιητικά. 

Γενικά ο προβληματισμός είναι αυτό το κρατικό πιστοποιητικό ποιος το αγοράζει. Η εσωτερική αγορά εν γένει, (η δημόσια και ιδιωτική) και η εξωτερική. 

Η εξωτερική συνεπάγεται την ανάγκη οπωσδήποτε συμφωνίας αποδοχής αυτού του πιστοποιητικού από τις ξένες χώρες, με εκείνες τουλάχιστον που έχουμε τις μορφωτικές σχέσεις. 

'Οσον αφορά την εσωτερική αγορά, το μόνο που μπορεί να γίνει είναι κάποιου είδους διάκρισης του κρατικού πιστοποιητικού για αξιοποίηση στο δημόσιο τομέα. Γιατί στον ιδιωτικό τομέα κανένας δεν μπορεί να υποχρεώσει κανέναν να αποδεχθεί αυτό το πιστοποιητικό και να μην αποδεχθεί τα άλλα. 

Τέλος, μία παρατήρηση σχετικά με αυτό το οποίο έχει διατυπωθεί ως επιφύλαξη και από την κ. Μπενάκη. Η αυτόματη πιστοποίηση γλωσσομάθειας με την παραμονή κάπου για λόγους σπουδών στο εξωτερικό. Ο ένας χρόνος έστω και με συνοδό ακαδημαϊκό τίτλο τουλάχιστον εκπαιδεύσεως σε εξειδικευμένες περιοχές γνώσης νομίζω ότι οπωσδήποτε δεν αποτελεί απόδειξη γλωσσομάθειας. Αυτό θα πρέπει να απαλειφθεί. 

Αυτές, κύριε Υπουργέ, είναι μερικές γενικές σκέψεις, τις οποίες θα ήθελα να λάβετε υπόψη. 

Ευχαριστώ πολύ. 

ΠΡΟΕΔΡΕΥΩΝ (Νικόλαος Κατσαρός): Η κ. Μαρία Κωνσταντοπούλου έχει το λόγο. 

ΜΑΡΙΑ ΚΩΝΣΤΑΝΤΟΠΟΥΛΟΥ: Κύριε Πρόεδρε, με το νομοσχέδιο που έχουμε μπροστά μας καθιερώνεται ένα ελληνικό κρατικό πιστοποιητικό γλωσσομάθειας, για να πιστοποιεί τη γνώση ξένης γλώσσας. 

Θα γίνονται εξετάσεις. Αυτοί που θα συμμετέχουν στις εξετάσεις θα πληρώνουν ένα παράβολο, που υποτίθεται ότι θα καλύπτει πλήρως το κόστος συμμετοχής τους. Θα δημιουργηθεί, χωρίς να αυξηθούν οι οργανικές θέσεις, μια αυτοτελής διεύθυνση στο Υπουργείο Παιδείας, η οποία θα ασχολείται με τη διοικητική στήριξη και την οικονομική διαχείριση του έργου. Αυτό σημαίνει υποθέτω ότι υπάρχει πλεονάζον προσωπικό στο Υπουργείο Παιδείας. 

Προβλέπεται επίσης μια πολυτελής εξεταστική δομή. Επταμελής κεντρική εξεταστική επιτροπή. Τριμελείς επιτροπές σε κάθε εξεταστικό κέντρο. Βαθμολογικό κέντρο. Βαθμολογική επιτροπή. Βαθμολογητές. Αναβαθμολογητές. Συντονιστές των εξεταστών κλπ. 

Η ιδέα της καθιέρωσης ελληνικού πιστοποιητικού γλωσσομάθειας περιέχεται στο πρόγραμμα της Νέας Δημοκρατίας και έτσι δεν προβάλλεται αντίρρηση επί της αρχής του νομοσχεδίου. 

'Ομως τόσο το εξωτερικό περιβάλλον, που έχει διαμορφωθεί, όσο και οι λεπτομερείς διατάξεις εφαρμογής του θεσμού είναι τέτοιες, που κατά τη γνώμη μου τουλάχιστον καθιστούν το πιστοποιητικό αυτό θνησιγενή θεσμό. Και θα εξηγήσω αργότερα γιατί. 

Κατά την προσφιλή τακτική της Κυβέρνησης προσαρτώνται επίσης στο νομοσχέδιο και οι άλλες διατάξεις -οι πονηρές διατάξεις, όπως είπε και ο εισηγητής της Αξιωματικής Αντιπολίτευσης- που αρχικά τουλάχιστον η έκταση και η σημασία τους ήταν εξίσου μεγάλη, αν όχι μεγαλύτερη με αυτήν του κυρίως νομοσχεδίου. Μερικές από αυτές τις διατάξεις, εκείνες που προκαλούσαν τη μεγαλύτερη αναστάτωση κυρίως στα ιδιωτικά εκπαιδευτήρια, έχουν αποσυρθεί. Δεν έχει όμως βελτιωθεί η διατύπωση μιας από αυτές που παρέμεινε και που θα μπορούσε να δημιουργήσει ανωμαλία στη λειτουργία τους. 

Δημιουργούμε λοιπόν, ένα νέο πιστοποιητικό. Και όπως παραδέχτηκε ο κύριος Υπουργός, δεν καλύπτει κάποιο κενό. Υπάρχουν ήδη πιστοποιητικά γλωσσομάθειας τα οποία τα δίνουν, τουλάχιστον για τις πιο σημαντικές ξένες γλώσσες, κρατικά ινστιτούτα των χωρών που ομιλούν τη γλώσσα αυτήν και τα οποία μάλιστα είναι διεθνούς ακτινοβολίας. Δεν έρχεται να τα αντικαταστήσει το νέο πιστοποιητικό. Γιατί υπάρχουν διεθνείς συμβάσεις τις οποίες έχει υπογράψει η χώρα μας και δεν μπορούμε να αντικαταστήσουμε αυτά τα πιστοποιητικά. 

'Αρα, έρχεται το νέο πιστοποιητικό να ανταγωνιστεί αυτά τα πιστοποιητικά. Και τι λέει η επιστήμη του μάρκετινγκ; 'Οταν προωθείται ένα νέο προϊόν μέσα σε μια αγορά, πώς θα ανταγωνιστεί τα υπάρχοντα; 'Η θα πρέπει να είναι καλύτερο ή θα πρέπει να είναι φθηνότερο. Καλύτερο; Είναι δυνατόν να είναι αυτό το πιστοποιητικό καλύτερο; Φθηνότερο; Είναι δυνατόν να είναι φθηνότερο; 

Σε ένα παιδί το οποίο θέλει να πάει να σπουδάσει στο εξωτερικό, στη Γερμανία για παράδειγμα, θα του ζητηθεί να πάρει πιστοποιητικό από το Ινστιτούτο Γκαίτε. Θα δεχθεί το γερμανικό πανεπιστήμιο το δικό μας πιστοποιητικό; 

Ακόμη και ένας 'Ελληνας δημόσιος υπάλληλος, αν έχει τη δυνατότητα να πάρει είτε το κρατικό πιστοποιητικό γερμανομάθειας ας πούμε, είτε του Ινστιτούτου Γκαίτε -αν τα δύο αυτά θα είναι ισότιμα- γιατί να προτιμήσει το ελληνικό, τη στιγμή που με το γερμανικό θα μπορέσει να συμμετάσχει ενδεχομένως με καλύτερους όρους σε ένα πρόγραμμα κατάρτισης ή σε ένα πρόγραμμα ανταλλαγών με τη ξένη χώρα ή να συμμετάσχει σε μια αποστολή, σε κάτι που να έχει σχέση με τη συνεργασία με οργανισμούς στην ξένη χώρα; Και μέσα σε μια παγκοσμιοποιούμενη οικονομία αυτά τα πράγματα θα γίνονται καθημερινά. 

Οι δυνατότητες, λοιπόν, επιτυχίας αυτού του θεσμού μέσα σε ένα ανταγωνιστικό περιβάλλον είναι πάρα πολύ περιορισμένες. 

Για να δούμε, όμως, θα μπορούσαμε εμείς να κάνουμε αυτό το πιστοποιητικό τόσο καλό, ώστε να πείσουμε τους ξένους να το αναγνωρίσουν και αυτοί; Εγώ πιστεύω ότι εδώ υπάρχει ένα πάρα πολύ σοβαρό μειονέκτημα στο θεσμό αυτόν όπως εμφανίζεται. Και αυτό είναι ο αποχωρισμός της εξέτασης από την εκπαιδευτική διαδικασία. Θα πείτε ότι και τα ξένα ινστιτούτα εξετάσεις κάνουν. Σίγουρα εξετάσεις κάνουν. Αλλά αυτές οι εξετάσεις έχουν προέλθει από την εκπαιδευτική διαδικασία και αποτελούν το επιστέγασμά της. Δουλεύουν και στην εκπαίδευση και κάνουν και εξετάσεις. Το να χωρίσουμε την εκπαίδευση από τις εξετάσεις οδηγεί σε τραγικά αποτελέσματα. Και τα βλέπουμε κάθε μέρα και μένουμε κατάπληκτοι. 

Είδατε την αποτυχία στο ΑΣΕΠ. Γιατί; Γιατί δεν έχει καμία σχέση η εκπαιδευτική διαδικασία με τις εξετάσεις. 

Βλέπουμε την αποτυχία στις εξετάσεις που γίνονται για πρόσκληση στο δημόσιο. Σε τι οφείλεται; Στο ότι δεν υπάρχει εκπαιδευτική διαδικασία που να οδηγεί σε αυτές τις εξετάσεις. 

Εάν, όμως, τεθεί μία εξέταση και παραμείνει το εξεταστικό σύστημα σταθερό, θα δημιουργηθούν τα φροντιστήρια τα οποία θα βοηθήσουν τους υποψήφιους να πετύχουν. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Οι υποψήφιοι στο ΑΣΕΠ είναι πτυχιούχοι του πανεπιστημίου σας. 

ΜΑΡΙΑ ΚΩΝΣΤΑΝΤΟΠΟΥΛΟΥ: Αφήστε το σύστημα του ΑΣΕΠ σταθερό και θα δείτε ότι θα δημιουργηθούν τα φροντιστήρια που θα προετοιμάσουν τους υποψηφίους και θα εκσφενδονισθούν στα ύψη τα ποσοστά επιτυχίας. 

Δεν είναι σωστό, λοιπόν, να ξεχωρίζουμε την εξέταση από την εκπαιδευτική διαδικασία, κάτι που γίνεται εδώ. Και αυτό θα μπορούσε να διορθωθεί πώς: Να διορθωθεί με το να συνδέσουμε αυτήν την κεντρική επιτροπή η οποία αιωρείται, έτσι στον αέρα υπό τη σκέπη του Υπουργείου Παιδείας, με κάποια από τα πανεπιστημιακά τμήματα που διδάσκουν τις ξένες γλώσσες. Γιατί αυτά τα τμήματα είναι λόγω του αντικειμένου τους τα αρμοδιότερα να παρακολουθούν τις εξελίξεις στο διεθνή χώρο. Αν κοιτάξει κανένας στο διαδίκτυο τα ιστόπεδα των ξένων ινστιτούτων, του Βritich Council, του Ινστιτούτου Γκαίτε κλπ. θα δει τη δουλειά που γίνεται, την έρευνα που γίνεται. Οι εξετάσεις που κάνουν αυτοί δεν είναι "καλημέρα σας, απαντήστε στα θέματα αυτά". Βασίζονται σε δουλειά υποδομής τρομερή, την οποία δεν μπορούμε να την επαναλάβουμε εμείς, δεν έχουμε τα κονδύλια. Αυτοί παίρνουν τεράστια κονδύλια από τις κυβερνήσεις τους, που θεωρούν -και σωστά- ότι η διάδοση της γλώσσας τους είναι το μεγαλύτερο όπλο για την πολιτιστική τους ακτινοβολία. Εμείς δεν έχουμε μέσα να το κάνουμε. Μπορούμε να τους αντιγράφουμε, να τους παρακολουθούμε. 'Ομως, πρέπει να έχουμε ένα όργανο που θα το κάνει αυτό. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Δεν μπορεί να αφήσουμε μια δυστυχισμένη κεντρική επιτροπή αβοήθητη να καθορίζει το εξεταστικό σύστημα. Νομίζω ότι είναι σφάλμα αυτό, πολύ μεγάλο σφάλμα. Πρέπει κάπως να το διορθώσετε, αν θέλετε να έχει μία επιτυχία ο θεσμός. Βέβαια ούτε και αυτό θα εξασφαλίσει πλήρως την επιτυχία, αλλά κάτι μπορεί να κάνει. 

Το δεύτερο σημείο είναι η ανάγκη να εξασφαλίσουμε το αδιάβλητο των εξετάσεων, το οποίο για να εξασφαλιστεί πρέπει κάπως να γίνουν αντικειμενικές αυτές οι εξετάσεις. Δηλαδή να γίνονται όσο το δυνατόν πιο αυτόματες. Τη χρήση και την κατανόηση του γραπτού λόγου και την κατανόηση του προφορικού λόγου μπορούμε να την εξετάσουμε αντικειμενικά, αυτόματα και να τη βαθμολογήσουμε ακαριαία μέσω του ηλεκτρονικού υπολογιστή. Τη χρήση του προφορικού λόγου δεν μπορούμε να τη βαθμολογήσουμε αυτόματα. Μπορούμε, βέβαια, να μαγνητοφωνήσουμε τις συζητήσεις και να τις διορθώσει κάποιος εξεταστής που να μην έχει σχέση με τον εξεταζόμενο. Για να πεισθεί δηλαδή κάποιος ότι οι εξετάσεις είναι αδιάβλητες, θα πρέπει να μην υπάρχει επαφή του εξεταζόμενου με τον εξεταστή. Αυτό το εξασφαλίζουν τα ξένα ινστιτούτα: δεν υπάρχει επαφή- ο εξεταστής, ο βαθμολογητής δεν έχει καμία σχέση με τον εξεταζόμενο. Αυτό, ειδικά στην Ελλάδα, όπου αμφισβητούμε τα πάντα όσον αφορά την αμεροληψία των κρίσεων, θα έπρεπε να γίνει οπωσδήποτε. 

Εδώ το πολυτελές σύστημα εξετάσεων δεν εξασφαλίζει την αμεροληψία. Πιστεύω, δηλαδή, ότι ουσιαστικά δεν μπορεί να ανταγωνιστεί αυτό το πτυχίο τα πτυχία που δίνουν τα ξένα ινστιτούτα. Από την άποψη του κόστους μπορεί να τα ανταγωνιστεί; Το κόστος είναι ο κόπος που καταβάλλει κανείς για να αποκτήσει το πιστοποιητικό. Εδώ ζητούμε και υψηλότερους βαθμούς απ' αυτούς που ζητούνται στο Proficiency ή στο Lower. Επομένως η πιθανότητά του νέου πιστοποιητικού να ανταγωνιστεί τα ξένα πιστοποιητικά είναι πάρα πολύ μικρή εάν δεν είναι μηδενική. Το εγχώριο πιστοποιητικό δεν νομίζω ότι θα έχει δυνατότητες να αποκτηθεί ευκολότερα, δεδομένου ότι τα ξένα πιστοποιητικά μπορεί κανείς να τα πάρει πολλές φορές το χρόνο, να λάβει μέρος στις εξετάσεις πολλές φορές το χρόνο, ενώ για το ελληνικό θα διεξάγονται εξετάσεις μόνο μια φορά το χρόνο. 

Ούτε μπορεί κανείς να βασιστεί στο χαμηλότερο εξέταστρο, διότι φαντάζομαι ότι κανένας 'Ελληνας γονιός δεν θα υπολόγιζε τις τριάντα χιλιάδες, τις σαράντα χιλιάδες παραπάνω, που θα έπρεπε να δώσει για να αποκτήσει το παιδί του ένα πιστοποιητικό με υψηλό γόητρο. 

Γιατί λοιπόν θεσμοθετεί η Κυβέρνηση τώρα αυτό το πιστοποιητικό; Εγώ πιστεύω ότι το μυστικό βρίσκονται σε εκείνα τα δύο δισεκατομμύρια δραχμές που αναφέρονται στην εισηγητική έκθεση. Είναι τα εξέταστρα τα οποία το Υπουργείο θέλει να πάρει από το στόμα των ξένων ινστιτούτων για να τα μοιράσει σε κάποιους φίλους του τους οποίους θα βάλει στην εξεταστική δομή την οποία δημιουργεί. Προεκλογικό έτος είναι, λογικό είναι να θέλουμε να έχουμε τέτοιους μπουναμάδες και να τους μοιράζουμε δεξιά και αριστερά. 

(Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού) 

Το ίδιο γίνεται και με τις διατάξεις του άρθρου 6, τις οποίες δεν έχω καιρό να εξετάσω τώρα, γιατί ακούω το κουδούνι να χτυπά, αλλά νομίζω ότι και αυτές έχουν έντονα προεκλογικό χαρακτήρα. Επομένως πιστεύω ότι το νομοσχέδιο αυτό δεν θα επιτύχει τίποτε μακροχρόνια παρά μόνο θα προσφέρει κάποια προεκλογικά οφέλη. Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Παπαφιλίππου έχει το λόγο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Κυρίες και κύριοι συνάδελφοι, ο εισηγητής της Πλειοψηφίας, ο συνάδελφος κ. Μπεντενιώτης, μας ομίλησε για υψηλού κύρους Κρατικό Πιστοποιητικό Γλωσσομάθειας και ανταγωνιστικό στην αγορά. Εγώ όταν τον άκουσα, μου γεννήθηκε μια έντονη απορία, πώς θα γίνει αυτό εάν δεν προσδιοριστεί σε τι στοχεύει. 

Ο κύριος Υπουργός στην ομιλία του διόρθωσε ορισμένα πράγματα προσθέτοντας άλλες απορίες και ήθελα να τα συσχετίσω με αυτά τα οποία μας είπε ο εισηγητής της Νέας Δημοκρατίας ο κ. Σκανδαλάκης περί κάποιας προχειρότητας, με την οποία συντάχθηκε αυτό το σχέδιο νόμου που συζητάμε, που πράγματι εγώ διεπίστωσα, με τις παρεμβάσεις του κυρίου Υπουργού κατά την ομιλία του, όπου μας τροποποίησε τα βασικότερα απ' όλα, αυτά τα στάδια τα οποία άλλαξε και προσέθεσε άλλο ένα. Και μας είπε ότι αύριο θα μας διατυπώσει και το τρίτο στάδιο, το τρίτο επίπεδο. 

Κύριοι συνάδελφοι, είπε ορισμένα σοβαρά πράγματα η κ. Κωνσταντοπούλου που μόλις κατέβηκε από το Βήμα. Και εγώ πιστεύω ότι δεν είναι δυνατόν να δίδονται τέτοια πιστοποιητικά και μάλιστα υψηλού κύρους, κρατικά, εάν δεν προβλέπεται η χρονική διάρκεια και η ύλη που διδάσκονται αυτοί οι οποίοι έρχονται για να πάρουν ένα τέτοιο πιστοποιητικό. 

Βεβαίως υπάρχει η περίπτωση των αυτοδιδάκτων, αλλά αυτή αποτελεί μια εξαίρεση στο σύνολο. Δεν είναι το σύνολο. Και θα μπορούσε κανείς ειδικώς για τους αυτοδίδακτους να έχει μια πιο αυστηρή διαδικασία, προκειμένου να εξισώσει τις δύο αυτές περιπτώσεις. 

Είπε ο κ. Μπεντενιώτης ότι πρόκειται για ένα νόμο-πλαίσιο που δεν βλέπω όμως να υπάρχουν προεδρικά διατάγματα. Δεν προβλέπεται τίποτε, κύριε συνάδελφε. Πώς αυτός ο νόμος-πλαίσιο θα μπορέσει να συμπληρωθεί, όταν δεν προβλέπεται τίποτε, καμία απολύτως συμπλήρωση. Διότι όταν έχουμε ένα πλαίσιο νόμου προβλέπονται και ορισμένα προεδρικά διατάγματα τα οποία θα διευκρινίσουν, θα προσθέσουν και βεβαίως θα ολοκληρώσουν αυτό το σχέδιο νόμου. Συνεπώς δεν υπάρχει κάτι τέτοιο. 

Εδώ θα έλεγε κανείς ότι πρέπει να επιδιώξουμε μία εξίσωση, κύριε Υπουργέ, αυτών των πιστοποιητικών που παίρνουν απ' αυτά τα ινστιτούτα με βάση τις διακρατικές συμβάσεις. Να επιδιώξουμε να έχουμε τα αντίστοιχα αν μη τι άλλο, για να μπορέσει να υπάρξει αυτός ο ανταγωνισμός και να υπάρξει κάποιο αποτέλεσμα. 

Εάν κανείς προχωρήσει σ' αυτές τις σκέψεις, θα δει ότι εδώ εξισώνονται άλλα πράγματα. Τι λέει το νομοσχέδιο στο άρθρο 1 στην παράγραφο 4; Λέει ότι οι κάτοχοι των τίτλων θεωρείται ότι διαθέτουν το πιστοποιητικό πλήρους γνώσης της οικείας ξένης γλώσσας. Ποιων τίτλων; Πτυχίο των τμημάτων ξένων γλωσσών Ανωτάτων Εκπαιδευτικών Ιδρυμάτων. Δηλαδή αυτός που αποφοιτά από την Αγγλική Φιλολογία από το Πανεπιστήμιο Αθηνών, Θεσσαλονίκης κλπ. και παίρνει και αυτός ένα τέτοιο κρατικό πιστοποιητικό που θα πιστοποιείται η γνώση της αγγλικής γλώσσας, έχει το δικαίωμα να διδάξει. 'Ομως αυτό το δικαίωμα το δίδετε και σε έναν αυτοδίδακτο, χωρίς να του προσδιορίσετε ακριβώς πώς θα γίνουν αυτές οι εξετάσεις για να τον εξισώσετε. Εγώ διερωτώμαι, αυτοί που θα πάρουν το υψηλότερο επίπεδο πιστοποιητικού, θα έχουν δικαίωμα να διδάξουν και στις μέσες τεχνικές σχολές, τις κρατικές σχολές, στα λύκεια και στα γυμνάσια; Δεν το προσδιορίζετε. Μας είπατε εσείς προηγουμένως... 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Ο νόμος δεν ασχολείται με αυτό το θέμα. Οι κείμενες διατάξεις καθορίζουν ποιοι μπορούν να διδάξουν στα λύκεια, στα γυμνάσια και στο δημοτικό ξένες γλώσσες και ποιοι επιτρέπεται, όταν δεν υπάρχει επάρκεια καθηγητών, να διδάξουν στα ιδιωτικά φροντιστήρια. Αυτό το θέμα ρυθμίζεται από κείμενες διατάξεις. Δεν αλλάζουμε τίποτε με αυτό το νομοσχέδιο. 

ΝΙΚΟΛΑΟΣ ΠΑΠΑΦΙΛΙΠΠΟΥ: Δηλαδή μπορούν να διδάξουν σ' αυτά τα φροντιστήρια ξένων γλωσσών; 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Ναι. 

ΝΙΚΟΛΑΟΣ ΠΑΠΑΦΙΛΙΠΠΟΥ: Προσδιορίστε το, κύριε Υπουργέ, γιατί εγώ εκπαιδευτικός δεν είμαι, αυτά όμως που ακούω και προσέχω να τα καταλάβω, δεν μπορώ να τα κατανοήσω έτσι όπως τα είπατε, ότι έχουν δικαίωμα να διδάξουν. Γιατί για μένα, εάν έχουν δικαίωμα να διδάξουν σε ιδιωτικά φροντιστήρια, πρέπει να έχουν δικαίωμα να διδάξουν την αγγλική γλώσσα, την ιταλική γλώσσα, τη γερμανική γλώσσα και στα δημόσια σχολεία. Ποια θα είναι η διαφορά; Δεν το καταλαβαίνω, από τη στιγμή που τους παίρνετε συλλήβδην όλους και τους δίνετε ένα πιστοποιητικό. Προηγουμένως έρχεσθε και μας λέτε ότι έχουν δικαίωμα αυτοί που παίρνουν το ανώτατο πιστοποιητικό γνώσης να μπορούν και να διδάξουν. Για μένα, κύριε Υπουργέ, αυτά είναι αφηρημένα και πρέπει να τα προσδιορίσετε. 

Επίσης, ταπεινή μου γνώμη είναι ότι πρέπει να προσδιορίσετε και για το κάθε στάδιο ποια είναι η ύλη και ποια είναι η χρονική διάρκεια που διδάχτηκαν την ξένη αυτή γλώσσα, για να μπορέσει κανείς να συνδυάσει την επίδοση αυτών των μαθητών με τις εξετάσεις. Αλλιώς δεν κάνετε τίποτε. 

'Εχω σπουδάσει στο εξωτερικό και έχω σαφή γνώση και επίγνωση τι σημαίνει εκμάθηση σωστή μιας ξένης γλώσσας. Δεν είναι δυνατόν ένας τεχνικός, ένας γιατρός, ο οποίος πάει να κάνει μία εξειδίκευση μεταπτυχιακή ενός έτους, που ασχολείται με την ιατρική ή, αν θέλετε, ασχολείται με διάφορα τεχνικά θέματα, να μπορεί σε χρονικό διάστημα ενός έτους να μάθει την ξένη γλώσσα και να πάρει την πλήρη γνώση, έτσι όπως εσείς αναφέρετε εδώ. Νομίζω ότι αυτά είναι υπερβολές, υποβάθμιση θα φέρουμε αντί να βελτιώσουμε την κατάσταση. 

Κύριε Υπουργέ, θα αναφερθώ λίγο στην τροπολογία που μόλις μας διενεμήθη, για τις μεταγραφές των φοιτητών από την Πρίστινα στα πανεπιστήμια εδώ της χώρας. Προσωπικά πιστεύω ότι είναι άδικο αυτό που κάνετε και για πολλούς λόγους. Κατά πρώτον έχω να επισημάνω ότι προέρχομαι από το Νομό Κοζάνης, από τη δυτική Μακεδονία, απ' όπου ένας μεγάλος αριθμός φοιτητών βρίσκεται στη Σερβία και σ' αυτά τα πανεπιστήμια βόρεια των συνόρων μας. Ξέρετε ποιος είναι ο λόγος, κύριε Υπουργέ; Εκεί έχουν λιγότερα έξοδα. Οι γονείς καταφέρνουν με λίγα έξοδα να σπουδάσουν τα παιδιά τους. Αυτός είναι ένας βασικός λόγος που βλέπουμε φτωχές, φτωχότατες οικογένειες να στέλνουν τα παιδιά στην Πρίστινα ή πιο πάνω στο Βελιγράδι ή σε ορισμένες άλλες πόλεις. Βέβαια παίρνει ένα ρίσκο ο φοιτητής -και ο γονέας μαζί του- ο οποίος πάει εκεί. Το ρίσκο όμως είναι ότι τελειώνοντας τις σπουδές μπαίνει στον ανταγωνισμό στη χώρα μας επιστρέφοντας, είτε γιατρός είναι είτε φαρμακοποιός είτε οτιδήποτε άλλο, διότι εκείνος θα παλέψει για να κερδίσει τη ζωή του. Εκεί είναι το ρίσκο. Ρίσκο, όμως, δεν είναι ότι χωρίς να ευθύνεται κανείς από αυτούς χωρίς να μπορεί να προβλέψει τίποτα, πήγε να σπουδάσει και έρχεται ένας πόλεμος τελείως παράλογος, όπως ξέρετε πολύ καλά, και έρχονται και οι διοξίνες και όλη αυτή η καταστροφή και λέμε τώρα στους γονείς "στείλτε τα παιδιά ξανά πίσω, διότι δεν υπάρχει άλλη δυνατότητα". 

Κάντε αυστηρές εξετάσεις. Δεκτό. Βάλτε τους από το τρίτο, το τέταρτο έτος που είναι, στο δεύτερο έτος. Δεκτό, διότι δεν θέλουμε να υποβαθμίσουμε τα δικά μας πανεπιστήμια. 'Ολα είναι δεκτά. 'Ομως, γιατί να πείτε ότι δεν δεχόμαστε κανέναν, εκτός απ' αυτούς που βρέθηκαν στην Πρίστινα; Γιατί το κάνετε; Οι άλλοι δηλαδή με τις διοξίνες δεν κινδυνεύουν και κινδυνεύουν μόνο αυτοί της Πρίστινας, διότι υπάρχει η αναταραχή εκεί; Πώς έγινε με τη Βοσνία και τις άλλες περιπτώσεις; Είναι παράλογο και άδικο, κύριε Υπουργέ. Εγώ θα έλεγα να το επανεξετάσετε. Βάλτε άλλους όρους. 'Ομως μην τους διαφοροποιείτε, διότι αυτοί δεν ευθύνονται. Θα προσθέσω και κάτι άλλο. 

'Ακουσα προηγουμένως από τον Κοινοβουλευτικό Εκπρόσωπο του ΠΑΣΟΚ να ομιλεί για την Ηλεία. Η δυτική Μακεδονία είναι η μόνη απομονωμένη περιοχή, που δεν γύρισε κανένας να δει, ώστε να ιδρυθεί ένα πανεπιστήμιο, έστω ορισμένες σχολές. Ανάγκες μεγάλες και κυρίως στο θέμα της ιατρικής... 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Το ΤΕΙ Κοζάνης... 

ΝΙΚΟΛΑΟΣ ΠΑΠΑΦΙΛΙΠΠΟΥ: Δεν ξέρω, κύριε Υπουργέ. Ακούσαμε πάρα πολλά, τίποτα δεν είδαμε, για ίδρυση πανεπιστημίου, όχι κάποιας σχολής, που θα ανήκει στο Πανεπιστήμιο της Θεσσαλονίκης και θα τρέχουμε στην πρυτανία για να λύσουμε κάποιο πρόβλημα. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Αναφέρθηκα στο ΤΕΙ Κοζάνης. 

ΝΙΚΟΛΑΟΣ ΠΑΠΑΦΙΛΙΠΠΟΥ: Αφήστε τα ΤΕΙ Κοζάνης. Δεν είναι αυτά που μόνα τους θα αναβαθμίσουν. Δεν μπορείτε με αυτά να μας πείτε ότι υπάρχει πανεπιστήμιο στη δυτική Μακεδονία. Πάρτε όλες τις περιοχές, κύριε Υπουργέ. Από την Κρήτη, από την Πελοπόννησο, από την 'Ηπειρο, από την ανατολική Μακεδονία, από τη Θράκη, από τα νησιά του Αιγαίου, από παντού, θα δείτε ότι η μόνη πραγματικά περιοχή που είναι εγκαταλελειμμένη, είναι η δυτική Μακεδονία. Και αναφέρομαι στον Κοινοβουλευτικό Εκπρόσωπο του ΠΑΣΟΚ, τον κ. Γεωργακόπουλο, ο οποίος μίλησε για την Ηλεία. Πρέπει να προσεχθούν ιδιαίτερα αυτά τα πράγματα, διότι κραυγή υπάρχει και όχι αίτημα. Το αίτημα είναι πολλώών ετών, κύριε Υπουργέ. 

Ευχαριστώ πολύ. 

ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ολοκληρώθηκαν οι πρωτολογίες. 

Ο κ. Μπεντενιώτης έχει το λόγο, για να δευτερολογήσει. 

ΜΑΝΩΛΗΣ ΜΠΕΝΤΕΝΙΩΤΗΣ: Κύριε Πρόεδρε, θα επιχειρήσω να είμαι σύντομος και επιγραμματικός. Θέλω να παρατηρήσω δευτερολογώντας ότι οι αναδιατυπώσεις και οι προσθήκες που έκανε ο κύριος Υπουργός, πραγματικά έρχονται να ικανοποιήσουν τις παρατηρήσεις και τις προτάσεις που έγιναν κατά τη συζήτηση τόσο στη Διαρκή Επιτροπή Μορφωτικών Υποθέσεων όσο κι εδώ στο Τμήμα, αλλά και να ενισχύσουν αυτές οι προσθήκες το κύρος και την ανταγωνιστικότητα του Κρατικού Πιστοποιητικού Γλωσσομάθειας. 

Ειδικότερα μάλιστα οι προσθήκες των παραγράφων 3 και 4 του άρθρου 1, που έρχονται να προσδιορίσουν με απόλυτη ακρίβεια τη σημασία και την εγκυρότητα αλλά και τα επαγγελματικά δικαιώματα των κατόχων του Κρατικού Πιστοποιητικού, ήταν αποτέλεσμα του βασανισμού μέσα στην επιτροπή. Επειδή όμως κρίθηκε από την πλευρά της Νέας Δημοκρατίας ως αδυναμία του Υπουργείου Παιδείας η συμπλήρωση και οι προσθήκες που κατατέθηκαν από τον κύριο Υπουργό πρέπει να υπογραμμίσουμε ότι αυτή ακριβώς είναι η λειτουργία του Κοινοβουλίου. Αυτό ακριβώς είναι η τιμή του Υπουργείου προς το Κοινοβούλιο. Γιατί πρέπει να επαναλάβουμε αυτό που είπε ο κ. Γεωργακόπουλος, ότι νομοθετεί επιτέλους η Βουλή. Εμείς αυτό πρέπει να το χειροκροτούμε με έμφαση. 'Αλλωστε, κύριοι συνάδελφοι, τα εγχειρίδια της πολιτικής επιστήμης διδάσκουν ακριβώς εδώ ότι η διάκριση των εξουσιών επιβεβαι-ώνεται από τις αλλαγές και τις αναδιατυπώσεις στα σχέδια νόμων, που γίνονται κατά τη συζήτηση στο Κοινοβούλιο. Μάλιστα τα σχέδια νόμων σε παραβολή με τους νόμους που δημοσιεύονται, επιβεβαιώνουν αυτόν τον κανόνα στη διδασκαλία όλων των εγχειριδίων της πολιτικής επιστήμης, έτσι ώστε να μη νομοθετεί η εκτελεστική εξουσία και η γραφειοκρατία της Δημόσιας Διοίκησης. 

Θα έρθω σε μερικές, ελαχιστότατες παρατηρήσεις, γιατί θα μιλήσουμε διεξοδικά στην κατ' άρθρο συζήτηση, σε ορισμένα σημεία που μας απησχόλησαν σήμερα εδώ. 

Δεν χρειάζεται βεβαίως πιστοποίηση ξένης γλώσσας ο κάτοχος μεταπτυχιακού τίτλου. Αυτό πρέπει να το δεχθούμε, γιατί είναι εξαίρεση του κανόνα ότι πολλοί μεταπτυχιακοί σπουδαστές δεν ξέρουν τη γλώσσα σε επάρκεια του μεταπτυχιακού προγράμματος που ακολουθούν. Εδώ όμως πρέπει να προσδιορίσουμε ότι δεν θα έχουν το δικαίωμα της διδασκαλίας. Γι' αυτό θα πρέπει να συμπληρώσουμε, κύριε Υπουργέ, την παράγραφο 4 του άρθρου 2. 

Θα ήθελα να επιμείνω ακόμα στην παράγραφο 12 του άρθρου 6. Ακούσαμε μόνιμες στρεψόδικες, μίζερες παρατηρήσεις με συντεχνιακό πνεύμα, σε σχέση με τα σχολικά βιβλία και τη λειτουργία του Οργανισμού Εκδόσεως Διδακτικών Βιβλίων. Εδώ, κύριε Υπουργέ, εμείς θέλουμε να υπογραμμίσουμε ότι σε σχέση με τα σχολικά βιβλία μας ενδιαφέρει το μικρότερο κόστος, η καλύτερη ποιότητα, η έγκαιρη παράδοση, αλλά κύρια και βασικά η ποιότητα των βιβλίων. Θέλουμε προσεγμένα βιβλία και σωστά επιμελημένα βιβλία. Εδώ όμως πρέπει να γίνουν και μερικές επισημάνσεις. Γιατί αυτά τα βιβλία να καταστρέφονται στο τέλος κάθε χρονιάς, με αποτέλεσμα κάθε χρόνο να ξανατυπώνονται εκατοντάδες βιβλία, που θα μπορεί να διατεθούν στους νέους σπουδαστές; Μπορεί να υποχρεωθούν οι μαθητές να επιστρέφουν σε καλή κατάσταση τα βιβλία που χρησιμοποιούνται, έτσι ώστε να δίνουμε και ειδικότερο βάρος και σεβασμό στα βιβλία που τους παρέχει η δωρεάν παιδεία, η οποία εδώ επιβεβαιώνεται. 

Κάτι άλλο που θα ήθελα εδώ να συμπληρώσω είναι ότι αν δεν θα θέλαμε να έχουμε κάποιο συμβολικό τίμημα, θα πρέπει να "απαγορεύσουμε" να σχίζονται τα βιβλία και να καίγονται. Θυμίζουν άλλες εποχές. 

Για να ολοκληρώσω τις επισημάνσεις μου, θα κάνω μία παρατήρηση ακόμη. Σε μερικές επιφανειακές κρίσεις, που ακούστηκαν, τα ξένα κέντρα δεν κάνουν διδασκαλία. Διεξάγουν εξετάσεις. Γιατί από το ένα εκατομμύριο σπουδαστές των κέντρων ξένων γλωσσών, ελαχιστότατοι είναι οι σπουδαστές των ξένων αυτών κέντρων. Για να είμαστε ακριβέστεροι, αυτά τα ξένα κέντρα εμπορευματοποιούν τη διεξαγωγή των εξετάσεων με υψηλά εξέταστρα και με μία πομπώδη και εξωπραγματική διαφημιστική εκστρατεία και προπαγάνδα. 

Κλείνω λοιπόν με μια σκέψη. Αν η πολιτεία μας δεν μπορεί να έχει αυτήν τη δυνατότητα πιστοποίησης της γλωσσομάθειας -η μόνη πολιτεία σήμερα μέσα στην Ευρωπαϊκή 'Ενωση- δεν θα είναι εντάξει απέναντι στην ιστορία και τον πολιτισμό της. Γι' αυτό το νομοσχέδιο είναι ένα νομοσχέδιο πλαίσιο, που θεσμοθετεί και ολοκληρώνει την εκπαιδευτική μεταρρύθμιση, η οποία έτσι πραγματικά θα έχει και βάθος για τον επόμενο αιώνα. Σας ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Σκανδαλάκης έχει το λόγο. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Κύριε Υπουργέ, ειδικά στην αρχή, όταν μιλήσατε, μπερδεύτηκα. Στην επιτροπή ήσασταν απόλυτος ότι το πιστοποιητικό το οποίο θα παίρνουν αυτοί οι οποίοι θα δώσουν εξετάσεις, θα είναι απλώς ένα πτυχίο το οποίο δεν θα δίνει τη δυνατοτητα για να διδάξουν. Σήμερα όμως το αφήσατε λίγο νεφελώδες αυτό. Εάν τελικά έχουν τη δυνατότητα να μπορούν να διδάσκουν, τότε ίσως ανοίξουμε κάποια κερκόπορτα. Εάν το ισοβαθμίσουμε, οι κάτοχοί του θα επιχειρήσουν να το αναβαθμίσουν με κάποιο πτυχίο από πανεπιστήμιο. Πρέπει να το δείτε αυτό με ιδιαίτερη προσοχή. 

Ο προλαλήσας συνάδελφος είπε ότι το εξεταστικά κέντρα ή τα ξένα ινστιτούτα απλώς διενεργούν εξετάσεις. Εγώ γνωρίζω ότι διδάσκουν κι -όλας. Εκεί διδάσκονται οι σπουδαστές κατά χιλιάδες. Εκεί είναι τα πολλά έσοδα. 

'Οσον αφορά τα επίπεδα, συμφωνούμε να είναι δυο. Προτείνω οι εξετάσεις να γίνονται δύο φορές το χρόνο. Πρέπει να δείτε με ιδιαίτερη προσοχή το τι θα αντιπροσωπεύει αυτό το πτυχίο, διότι αν μπορεί να διδάσκει ο κάτοχός του, τότε πρέπει να σκεφθείτε τι θα γίνει εάν στην αγορά παρουσιάζονται κάθε χρόνο πενήντα ή εξήντα χιλιάδες με πτυχίο με το οποίο θα μπορούν να ανοίξουν φροντιστήριο. Θα έχουμε πρόβλημα με τους ήδη διδάσκοντες. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Ελεύθερος ανταγωνισμός. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Ελεύθερος ανταγωνισμός ναι, αλλά όχι αναρχία. Χαίρομαι διότι επαναφέρατε τη διάταξη έστω και με την τροποποίηση που κάνατε, διάταξη που αποκαθιστά τους καθηγητές της ιδιωτικής εκπαίδευσης. 'Ετσι δεν θα έχουν την αβεβαιότητα που θα είχαν όταν θα τους έδιωχναν ή όταν θα έκλεινε το σχολείο. 

'Οσο για τον οργανισμό, αυτό το οποίο τονίσαμε είναι το εξής: Γνωρίζετε καλά ότι η δωρεάν παιδεία δεν λειτουργεί. 'Οχι ότι φταίτε εσείς. 'Ισως φταίει το σύστημα. Δόθηκαν τα σχολεία στην Τοπική Αυτοδιοίκηση. Τα περισσότερα σχολεία σήμερα λειτουργούν με κάποια έξοδα από τους γονείς, είτε γιατί χρειάζονται κάποια σεκιούριτι, διότι δεν υπάρχει επιστάτης, είτε διότι χρειάζονται πετρέλαιο είτε διότι βάζουν χρήματα για να φτιάξουν τα τζάμια. Δίνετε δύο εκατομμύρια σε κάθε επιτροπή. Εάν αυτά τα χρήματα δεν φτάσουν και πάνε στο ελεύθερο εμπόριο, τι θα γίνει τότε; Θα τους ενισχύσει το κράτος ή θα προστρέξουν στους γονείς; Αυτό είναι ένα θέμα που πρέπει να το δείτε. 

Δεύτερον, τα βιβλία καταστρέφονται. Γιατί γίνεται αυτό; Εάν επιστρέφονται ορισμένα σε καλή κατάσταση, ας δίνει η σχολική επιτροπή ή να δίνετε εσείς ένα μικρό ποσό για να τα παίρνουν πίσω. Στο κράτος κοστίζουν διακόσιες δραχμές. Η σχολική επιτροπή να τα παίρνει για πενήντα δραχμές. Αυτά τα έσοδα ίσως είναι μικρά. Ας απευθύνονται στη σχολική βιβλιοθήκη. 'Ετσι θα μάθει ο μαθητής να σέβεται το βιβλίο. 

Κλείνοντας θα ήθελα να πω ότι η Λακωνία βρίσκεται στα σύνορα της Ελλάδας. 

ΠΡΟΕΔΡΕΥΩΝ (Παναγιώτης Σγουρίδης): Μύρισαν εκλογές μου φαίνεται. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Αυτό το θέμα υπάρχει εδώ και ένα χρόνο. 'Εχουμε ένα πάγιο αίτημα. Εχουμε μόνιμο αγώνα με το Νομό Μεσσηνίας. 'Εχει δέκα ΤΕΙ. Εψήφισαν να είναι δύο στη Λακωνία. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εσείς έχετε ΤΕΙ στη Σπάρτη. Εμείς δεν έχουμε ούτε ΤΕΙ. 

ΠΑΝΑΓΙΩΤΗΣ ΣΚΑΝΔΑΛΑΚΗΣ: Δεν έχουμε ούτε ένα. Είχαν υπογράψει να έχουμε δύο ΤΕΙ, αλλά η Καλαμάτα δεν δέχεται να μας τα δώσει. Γι' αυτό σας παρακαλώ, κύριε Υπουργέ, να δείτε με ιδιαίτερη ευαισθησία αυτά τα θέματα, γιατί ο Λακωνικός λαός το αξίζει. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κατ' αρχήν θα ήθελα να σταθώ σ' αυτό που είπε και ο κύριος Υπουργός ότι δεν συνδέεται η πιστοποίηση γλωσσομάθειας με την επαγγελματική αποκατάσταση. Εμείς έχουμε κάνει προτάσεις με τις οποίες εσείς, κύριε Υπουργέ, δεν συμφωνείτε για το πώς θα πρέπει να διδάσκεται η ξένη γλώσσα μέσα στα σχολεία. Νομίζουμε ότι μια αναβάθμιση του κρατικού πιστοποιητικού μπορεί να συνδεθεί με τις προϋποθέσεις που έβαλε ο κ. Στεφανής, έτσι ώστε αυτός που το κατέχει να έχει προτεραιότητα στη δημόσια υπηρεσία έναντι των κατόχων άλλων πτυχίων. 

Θα μου πείτε, έχουμε διακρατικές συμφωνίες κλπ. Μα, είναι δυνατόν τα ξένα ινστιτούτα και οι ξένες χώρες να καθορίζουν το πώς εμείς θα διατάξουμε την παιδεία μας και τις προτεραιότητές μας για τη Δημόσια Διοίκηση; Νομίζω ότι αυτό αφορά μόνο τη χώρα μας. Επίσης ειπώθηκε ότι θα έχουμε τη δυνατότητα να διδάσκουν. Εμείς διαφωνούμε και με τα πτυχία που δίνουν τα ξένα ινστιτούτα, όσον αφορά τη δυνατότητα να διδάσκουν. Να δεχθώ ότι έχουν άριστη γνώση της ξένης γλώσσας. 'Εχουν όμως την εκπαιδευτική επάρκεια για να διδάξουν; 

Δεύτερον, οι απόφοιτοι των εδώ πανεπιστημιακών σχολών ξένων γλωσσών για να διδάξουν στο γυμνάσιο και το λύκειο περνάνε από εξετάσεις και κόντρα εξετάσεις. Και έρχεται μια ξένη υπηρεσία, δίνει το δικαίωμα διδασκαλίας και εμείς το αποδεχόμαστε, φυσικά σε φροντιστήρια. Ποιος θα καθορίσει το μέλλον αυτής της χώρας, όσον αφορά αυτόν το βασικό τομέα παιδείας; Γιατί δηλαδή να μην μπορούμε να κάνουμε κάποια διάκριση, όσον αφορά τη μόρφωση που προέρχεται από τη δική μας παιδεία; 

Ειπώθηκε από τον κ. Κουρουμπλή ότι διαταράσσεται η κουλτούρα μας οι πολιτισμικές μας αξίες κλπ. Είναι η μάθηση της γλώσσας η οποία διστρεβλώνει και επιβαρύνει με εισαγωγή ξένης κουλτούρας τις δικές μας παραδόσεις. 

Είπε ο κύριος Υπουργός κάποια πράγματα για τις οκτώ χιλιάδες θέσεις. Κύριε Υπουργέ, δεν το είπε κανείς αυτό. Ξέρουμε ότι σήμερα ο οργανισμός δίνει σε πεντακόσιες περίπου μικρομεσαίες επιχειρήσεις την έκδοση αυτών των βιβλίων. Σε αυτές εργάζονται οκτώ χιλιάδες άνθρωποι. Το κόστος για κάθε βιβλίο μας είπαν ότι είναι περίπου διακόσιες σαράντα δραχμές και για κάθε μαθητή γυμνασίου περίπου τρεις χιλιάδες δραχμές. 

Μπαίνει το εξής ερώτημα: 'Οταν θα γίνει με τον τρόπο που εσείς προτείνετε η ανάθεση στις σχολικές επιτροπές ή η ανάθεση μέσω των σχολικών επιτροπών σε μεγαλοεκδότες εκεί θα έχουμε μια ταξική διάταξη της διδακτέας ύλης, διότι δεν ξέρω τι βιβλία θα προτείνει η σχολική επιτροπή της πολιτείας και τι βιβλία θα ζητήσει η σχολική επιτροπή του Περιστερίου ή της Νέας Ιωνίας Βόλου. 

Πέρα όμως απ'αυτό, ένα βιβλίο σήμερα στοιχίζει 3.561 δραχμές, όπως μας λένε οι εργαζόμενοι στον Οργανισμό Βιβλίων και όταν το παίρνει από την ελεύθερη αγορά ο μαθητής, στοιχίζει 11.420 δραχμές το ίδιο βιβλίο. 

'Οταν θα προχωρήσει η διαδικασία, αυτά τα χρήματα θα φτάσουν σε πολλαπλάσιο αριθμό. Ποιος θα πληρώσει; Θα συμφωνήσω μαζί σας ότι θα επιμείνετε στη δωρεάν παιδεία και ότι τα βιβλία αυτά θα δίνονται δωρεάν. 'Ομως, ποιος θα πληρώσει τη διαφορά; Αν την πληρώσει η πολιτεία, επιβαρύνεται ο ελληνικός λαός. Αν την πληρώσει ο δήμος, στερείται αυτά τα χρήματα ο δήμος από κάποιες άλλες δραστηριότητες που θα πρέπει να έχει. Αν τα πληρώσουν οι γονείς, είναι ένας τρόπος εισαγωγής της κατάργησης της δωρεάν παιδείας, ανεξάρτητα ποιος πληρώνει το κόστος. Εδώ θα επωφεληθούν οι διάφοροι τζογαδόροι. 

Στην επιτροπή είπε ο κύριος Υφυπουργός ότι για να πετύχει ένα σύστημα χρειάζεται και δεδομένη πίστη αυτών που το υπηρετούν. Εάν δεν υπάρχει, δεν προχωράει κανένα σύστημα. 

Εδώ έχουμε το ν. 2525, που όχι μόνο δεν έχει την πίστη αυτών που τον υπηρετούν, αλλά ούτε καν την ανοχή. Και πολύ περισσότερο δεν έχει την πίστη αυτών που δέχονται το νόμο, όπως είναι οι μαθητές κλπ. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Από πού το βγάζετε αυτό το συμπέρασμα; 

ΝΙΚΟΛΑΟΣ ΓΚΑΤΖΗΣ: Θα σας πω από πού. 'Εχουμε σήμερα το 1/3 των μαθητών που έμειναν μετεξεταστέοι στη Γ' λυκείου. Τα περισσότερα απ'αυτά τα παιδιά δεν θα τελειώσουν το σχολείο. Σήμερα έχουμε μια αύξηση των μαθητών που δεν συνεχίζουν τις σπουδές τους και, απ'ό,τι λένε οι εκτιμήσεις, ραγδαία αυξάνεται αυτός ο αριθμός. Επίσης το 50% των μαθητών του γυμνασίου δεν θα συνεχίσει το σχολείο. Θα σταματήσει εκεί. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Εσείς τι προτείνετε; 

ΝΙΚΟΛΑΟΣ ΓΚΑΤΖΗΣ: Οι προτάσεις μας είναι συγκεκριμένες για το πρόγραμμα της παιδείας, κύριε Υπουργέ. 

Πάντως για όλα αυτά λέμε ότι αν δεν αλλάξει ο νόμος, να είστε βέβαιος ότι οι κινητοποιήσεις θα ενταθούν, θα συμμετέχει όλη η εκπαιδευτική κοινότητα και ακόμα αυτοί που στήριζαν μέχρι τώρα το συγκεκριμένο εκπαιδευτικό σύστημα. 

Επίσης, θα ήθελα να πω και τελειώνω. Κύριε Υπουργέ, κάνετε μια τροποποίηση γι'αυτούς που υπηρετούν στο εξωτερικό. Δεν ξέρω όμως γιατί έγινε τόσο καθυστερημένα, αλλά και λαμβάνεται υπόψη από 1/1/99. 

Οι ομοσπονδίες έχουν στείλει ένα ενημερωτικό φυλλάδιο και αναφέρουν ότι για το '98 θα πληρώσουν ένα εκατομμύριο επτακόσιες χιλιάδες (1.700.000) δραχμές. Και αυτό το βάζετε από 1/1/99 να ισχύσει. Υπάρχουν και άλλα αιτήματα που πρέπει να ικανοποιηθούν. 

Με λίγα λόγια θέλω να πω ότι αυτή η τροποποίηση που φέρατε, λύνει το πρόβλημα. Είχαμε καταθέσει τροπολογία για τους εκπαιδευτικούς που διδάσκουν και απολύονται από τα ιδιωτικά φροντιστήρια. 

Πάντως, το άρθρο 6 πρέπει να αποσυρθεί. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Κουναλάκη. 

ΠΕΤΡΟΣ ΚΟΥΝΑΛΑΚΗΣ: Κύριε Υπουργέ, οι τροποποιήσεις που κάνετε είναι θετικές, εκτός από μια. Εγώ νόμιζα ότι θα λέγατε ότι πρέπει επιτέλους να λύσουμε το πρόβλημα της διδασκαλίας των ξένων γλωσσών. Αντί να το κάνετε, δίνετε επάρκεια όχι μόνο σ'αυτούς που τελειώνουν τα ινστιτούτα, αλλά και σ'αυτούς που θα παίρνουν το κρατικό πτυχίο. Φοβούμαι πολύ ότι έτσι διαιωνίζεται το πρόβλημα. 

Εγώ θα έλεγα να μην το κάνουμε σ'αυτόν το νόμο και γρήγορα να λύσουμε το πρόβλημα στη βάση του. Διδασκαλία ξένης γλώσσας μπορεί να κάνει μόνο κάποιος που έχει τελειώσει σχετικό πανεπιστήμιο. 'Ετσι τελειώνουν οι επάρκειες και τα διπλώματα των ξένων ινστιτούτων κλπ. 

Δεν συμφωνώ με το γεγονός ότι επιμένετε στη διάταξη του Οργανισμού Διδακτικών Βιβλίων, όπως επίσης δεν με πείσατε όσον αφορά το θέμα των αποσπάσεων. Με την εμμονή σας στο θέμα της διδασκαλίας, ένας άνθρωπος που πήγε ένα χρόνο στο εξωτερικό και έκανε μεταπτυχιακές και παίρνει αυτό το πτυχίο, μπορεί να γίνει καθηγητής. Εδώ πρέπει κάτι να κάνουμε. Εάν επιμένετε να βάλουμε το θέμα της επάρκειας γι'αυτούς τους πτυχιούχους, τουλάχιστον να εξαιρέσουμε αυτούς που πάνε για ένα μικρό διάστημα στο εξωτερικό, επιστρέφουν, παίρνουν πτυχίο άριστης γνώσης της ξένης γλώσσας και συνεπώς μπορούν να κάνουν τους καθηγητές. 

Αυτά είναι λίγο μπερδεμένα και πρέπει να τα προσέξουμε πάρα πολύ. 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Αράπη. 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Θα μπορούσατε αυτήν την τροποποίηση που θέλετε να κάνετε στο νομοσχέδιο να την έχετε φέρει από την αρχή και όχι τώρα ενδιάμεσα και να λέμε ότι είναι όλα πρόχειρα και γραμμένα στο πόδι. 

Πάντως το κρίσιμο σημείο είναι η ισοτιμία του κρατικού πιστοποιητικού. Χωρίς ισοτίμηση, δεν έχει κανένα νόημα ύπαρξης το κρατικό πιστοποιητικό. 

Το πρόβλημα της ισοτιμίας με τα ευρωπαϊκά πτυχία είναι έντονο, τη στιγμή που δεν αναγνωρίζονται ως master τα δύο χρόνια ειδίκευσης του πολυτεχνείου. Αυτό το ξέρετε. Τελικά θα είναι κρατικό και όχι πανεπιστημιακό; Πώς θα είναι ο τίτλος του; Αυτά δεν μας τα έχετε ξεκαθαρίσει. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Θα γράφει "Ελληνική Δημοκρατία". 

ΒΑΣΙΛΙΚΗ ΑΡΑΠΗ-ΚΑΡΑΓΙΑΝΝΗ: Πάντως έκπληξη προκαλεί η επιθυμία του κράτους να χορηγεί πιστοποίηση και γι'αυτό οι προθέσεις σας αμφισβητούνται, διότι αναλαμβάνει το κράτος πιστοποίηση που πρέπει να χορηγούν τα ξενόγλωσσα τμήματα των πανεπιστημίων, όπως συμβαίνει και στην Ευρώπη. 

Αυτό δεν συμβαίνει εδώ, όπως συμβαίνει στην Ευρώπη -και ας γελούν οι σύμβουλοί σας πίσω που λέω Ελληνική Δημοκρατία, γελούν γιατί έχουν άγνοια- και μάλιστα χωρίς να έχει συμβάλει το ΥΠΕΠΘ στο ελάχιστο στην εκμάθηση της γλωσσομάθειας. Ας ελπίσουμε, λοιπόν, ότι δεν θα δούμε μαζική χορήγηση τίτλων, όπως συνήθως συμβαίνει, σε όψιμους γλωσσομαθείς, που δεν έχουν αποτολμήσει την πιστοποίηση της γλωσσομάθειάς τους μέσω των ξένων πανεπιστημίων μέχρι σήμερα. Η προφορική εξέταση πάντοτε παρέχει ελπίδες σε ορισμένες ομάδες, διότι είναι διαβλητή. Σημασία, λοιπόν, έχει η εγκυρότητα της πιστοποίησης και το αδιάβλητο των εξετάσεων. Πρέπει να τηρηθούν οι προϋποθέσεις που αναφέρουμε όσον αφορά την ποιότητα των εξετάσεων και την εξεταστική επιτροπή, να είναι μέλη που θα ορισθούν από τώρα τέσσερις - πέντε καθηγητές ΔΕΠ και όχι άλλοι υπαλλήλοι που περιλαμβάνονται έξι μέσα και μάλιστα δημόσιοι υπάλληλοι. 'Οσον αφορά, όπως ειπώθηκε εδώ, κάποιους που δεν ξέρουν την αραβική γλώσσα, νομίζω ότι αυτό είναι πάρα πολύ σοβαρό. 

Θέλω εδώ να ενισχύσω και τη θέση της κ. Κωνσταντοπούλου από τη Νέα Δημοκρατία, ότι πρέπει να ξεχωρίσουμε τις εξετάσεις από την εκπαιδευτική διαδικασία. Αυτό είναι πάρα πολύ σοβαρό. Το γνωρίζει και η κ. Κωνσταντοπούλου αλλά το γνωρίζω και εγώ, γιατί ήμουν εκπαιδευτικός. 'Αλλο είναι να ξέρω μία γλώσσα πολύ καλά και άλλο να έχω παιδαγωγική εμπειρία και να μπορώ να διδάξω. 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Κύριε Πρόεδρε, στην κατ'άρθρον συζήτηση θα σχολιάσω τις παρατηρήσεις των συναδέλφων και θα κάνω και συγκεκριμένες προτάσεις. 

Θα ήθελα να κάνω μόνο δύο σύντομες παρατηρήσεις. 

Πρώτον, ότι η ρύθμιση που πρότεινα δεν αφορά σε επαγγελματικά δικαιώματα των κατόχων πτυχίου. Αυτό που λέμε με τη ρύθμιση αυτή είναι ότι οι κάτοχοι του Κρατικού Πιστοποιητικού Γλωσσομάθειας δεν έχουν λιγότερα αλλά ίσα δικαιώματα με τους κατόχους αντίστοιχων πιστοποιητικών ξένων ινστιτούτων. 

Προσωπικά είμαι στη διάθεση της Βουλής να συζητήσουμε στην επιτροπή και στην Ολομέλεια αργότερα νομοσχέδιο που θα προχωρήσει σε αυστηρά κριτήρια για τη διδασκαλία ξένων γλωσσών στην Ελλάδα στα κέντρα ξένων γλωσσών. 

'Οσον αφορά τη διδασκαλία ξένων γλωσσών στα δημοτικά, στα γυμνάσια, στα λύκεια, στην πρωτοβάθμια, στη δευτεροβάθμια εκπαίδευση, οι νόμοι καθορίζουν ότι αυτοί που διδάσκουν είναι πτυχιούχοι πανεπιστημίων, έχουν περάσει από εξετάσεις και έχουν κριθεί. Περί αυτού πρόκειται. Θα ήταν λάθος και θα πήγαινε αντίθετα στη δική σας πρόταση εάν δίναμε τα δικαιώματα που έχουν σήμερα οι κάτοχοι πιστοποιητικών ξένων ινστιτούτων και δεν δίναμε αυτά τα δικαιώματα στους κατόχους πιστοποιητικών κρατικής πιστοποίησης. Αυτό κάνουμε. 

'Οσον αφορά τώρα τα βιβλία, αυτό που θέλουμε -και αυτή είναι η ερμηνεία, το συμπέρασμα της διάταξης -είναι να έχουμε βιβλία υψηλής ποιότητας. Τα βιβλία αυτά να κοστίζουν στο κράτος όσο γίνεται λιγότερο. Δεύτερον, θέλουμε να διανέμονται τα βιβλία αυτά εγκαίρως στα σχολεία. Για να το κάνουμε αυτό ζητάμε να έχουμε μια ευελιξία και ευχέρεια κινήσεων. Αυτό είναι όλο. Εμείς δεν προβλέπουμε ότι ο ΟΕΔΒ θα κάνει τα φτηνά βιβλία και θα πηγαίνουμε στην αγορά να αγοράζουμε τα ίδια βιβλία ακριβότερα. Αυτό θα ήταν σκάνδαλο και δεν μπορεί να γίνει. Αυτό που λέμε είναι ότι μπορούμε να κινηθούμε, κατά παρέκκλιση των κανονισμών -όχι πάντοτε- διανομής που προβλέπει ο ΟΕΔΒ, και να μπορούμε να πάρουμε τα βιβλία τα οποία χρειάζονται για τη διδασκαλία των μαθημάτων στα σχολεία. 

Αυτές είναι οι παρατηρήσεις που έχω. Αύριο στην κατ' άρθρον συζήτηση θα κάνουμε μια διεξοδική συζήτηση. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κυρία Μπενάκη. 

ΑΝΝΑ ΜΠΕΝΑΚΗ-ΨΑΡΟΥΔΑ: Κύριε Πρόεδρε, επειδή ο κύριος Υπουργός θα τα μελετήσει και θα έρθει αύριο, θα ήθελα να κάνω δύο διευκρινίσεις. Θα πρότεινα το θέμα της διδασκαλίας των ξένων γλωσσών να μην το μπερδέψει σ' αυτό το κρατικό πιστοποιητικό γλωσσομάθειας, γιατί είναι πολύ περίπλοκο. 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Δεν μπορώ όμως να το παραλείψω. Εάν το παραλείψουμε αυτό, θα υπάρχει μια ανισότητα. Αυτός ο οποίος είναι κάτοχος πιστοποιητικού Proficiency μπορεί, κάτω από ορισμένες προϋποθέσεις εκ του νόμου, να διδάσκει σε ένα φροντιστήριο. Ο κάτοχος κρατικού πιστοποιητικού αντίστοιχου δεν θα έχει αυτό το δικαίωμα. Αυτό θα είναι άδικο. 

ΑΝΝΑ ΜΠΕΝΑΚΗ-ΨΑΡΟΥΔΑ: Ναι αλλά οι προϋποθέσεις υπό τις οποίες θα το ασκεί είναι αβέβαιο αν μπορούν να προσδιοριστούν στο νόμο. 

Δεύτερον, στα βιβλία όταν λέει "κατά παρέκκλιση" να μας εξηγήσει αύριο ο κύριος Υπουργός τι εννοεί. Δηλαδή δεν θα γίνεται διαγωνισμός; Θα γίνεται απευθείας ανάθεση; 

ΓΕΡΑΣΙΜΟΣ ΑΡΣΕΝΗΣ (Υπουργός Εθνικής Παιδείας και Θρησκευμάτων): Ο ΟΕΔΒ δεν κάνει διαγωνισμό. Το ξέρετε ότι δεν κάνει. 

ΑΝΝΑ ΜΠΕΝΑΚΗ-ΨΑΡΟΥΔΑ: Ο ΟΕΔΒ κάνει απευθείας αναθέσεις; Τότε τι σημαίνει η λέξη "παρέκκλιση" που βάζετε; Είναι ακόμη περαιτέρω παρεκκλίσεις; Να μας το εξηγήσετε. 

Αυτό ήθελα να πω. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γεωργακόπουλε. 

ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ: Εγώ δεν θα αναφερθώ επί της ουσίας του νομοσχεδίου, αλλά θα αναφερθώ στο παράπονο των Ηλείων, που για άλλη μια φορά αγνοήθηκε από τον Υπουργό και δεν πήραμε ούτε καν μια απάντηση. 

ΠΡΟΕΔΡΕΥΩΝ (Παναγιώτης Σγουρίδης): Αύριο θα πάρετε τις απαντήσεις, κύριε Γεωργακόπουλε. 

ΝΙΚΟΛΑΟΣ ΓΚΑΤΖΗΣ: Κύριε Πρόεδρε, μου επιτρέπετε; 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Γκατζή, έχετε το λόγο για δύο λεπτά. 

ΝΙΚΟΛΑΟΣ ΓΚΑΤΖΗΣ: Μισό λεπτό, κύριε Πρόεδρε, μια ερώτηση θα κάνω. 

Κύριε Υπουργέ, μας έχουν ενημερώσει ότι έχει κάνει το Παιδαγωγικό Ινστιτούτο μια ανάθεση για νέα βιβλία. Πόσο στοιχίζουν αυτά τα βιβλία; Το ένα βιβλίο τι κόστος έχει; Αυτό, για να δούμε τι θα γίνεται και με τις παραπέρα αναθέσεις σε σχέση φυσικά με αυτές τις προμήθειες που έκανε μέχρι σήμερα ο Οργανισμός. 

ΠΡΟΕΔΡΕΥΩΝ (Παναγιώτης Σγουρίδης): Κυρίες και κύριοι συνάδελφοι, δεν υπάρχει κανείς άλλος εγγεγραμμένος να μιλήσει. 

Κηρύσσεται περαιωμένη η συζήτηση επί της αρχής του νομοσχεδίου του Υπουργείου Εθνικής Παιδείας και Θρησκευμάτων: "Κρατικό Πιστοποιητικό Γλωσσομάθειας και άλλες διατάξεις". 

Ερωτάται το Τμήμα: Γίνεται δεκτό το νομοσχέδιο επί της αρχής; 

ΠΟΛΛΟΙ ΒΟΥΛΕΥΤΕΣ: Δεκτό, δεκτό. 

ΝΙΚΟΛΑΟΣ ΓΚΑΤΖΗΣ: Κατά πλειοψηφία. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο του Υπουργείου Εθνικής Παιδείας και Θρησκευμάτων: "Κρατικό Πιστοποιητικό Γλωσσομάθειας και άλλες διατάξεις" έγινε δεκτό κατά πλειοψηφία επί της αρχής. 

Κυρίες και κύριοι συνάδελφοι, έχουν διανεμηθεί τα Πρακτικά της Τρίτης 27 Ιουλίου 1999, της Τετάρτης 28 Ιουλίου 1999, της Πέμπτης 29 Ιουλίου 1999, της Τρίτης 3 Αυγούστου 1999, της Τετάρτης 4 Αυγούστου 1999 πρωί, της Τετάρτης 4 Αυγούστου 1999, απόγευμα και της Πέμπτης 5 Αυγούστου 1999 και ερωτάται το Τμήμα αν τα επικυρώνει. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 27 Ιουλίου 1999, της Τετάρτης 28 Ιουλίου 1999, της Πέμπτης 29 Ιουλίου 1999, της Τρίτης 3 Αυγούστου 1999, της Τετάρτης 4 Αυγούστου 1999, πρωί, της Τετάρτης 4 Αυγούστου 1999, απόγευμα και της Πέμπτης 5 Αυγούστου 1999 επικυρώθηκαν. 

Κυρίες και κύριοι συνάδελφοι, στο σημείο αυτό δέχεσθε να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Τμήματος και ώρα 23.15' λύεται η συνεδρίαση για αύριο ημέρα Τετάρτη 25 Αυγούστου 1999 και ώρα 10.00' με αντικείμενο εργασιών του Τμήματος νομοθετική εργασία: συνέχιση της συζήτησης επί των άρθρων και του συνόλου του νομοσχεδίου του Υπουργείου Εθνικής Παιδείας και Θρησκευμάτων: "Κρατικό Πιστοποιητικό Γλωσσομάθειας και άλλες διατάξεις". 

Ο ΠΡΟΕΔΡΟΣ                                                                                      ΟΙ ΓΡΑΜΜΑΤΕΙΣ





























































