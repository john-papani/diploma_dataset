


ΠΙΝΑΚΑΣ ΠΕΡΙΕΧΟΜΕΝΩΝ
ΣΥΝΕΔΡΙΑΣΗ ΡΙΑ'
Πέμπτη, 28 Μαρτίου 2002
ΘΕΜΑΤΑ



Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Αδεια απουσίας της Βουλευτού Σ. Καλαντζάκου, σελ.
3. Ανακοινώνεται ότι τη συνεδρίαση παρακολουθούν μαθητές, από το 2ο Γυμνάσιο Γέρακα Αττικής, το 5ο Γυμνάσιο Χανίων, αξιωματικοί της Σχολής Εθνικής 'Αμυνας και το 8ο Δημοτικό Σχολείο Τρίπολης Αρκαδίας, σελ.
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Παρασκευής 29 Μαρτίου 2002, σελ.
4. Συζήτηση επικαίρων ερωτήσεων: α) Προς τον Υπουργό Εθνικής 'Αμυνας σχετικά με την υλοποίηση του προγράμματος αντιβαλλιστικών πυραύλων από την Τουρκία, σελ.
β) Προς τον Υπουργό Εθνικής Παιδείας και Θρησκευμάτων, σχετικά με τη διαγραφή από τις πανεπιστημιακές σχολές των Ελλήνων ομογενών από την Αλβανία, σελ.
γ) Προς τον Υπουργό Περιβάλλοντος, Χωροταξίας και Δημοσίων 'Εργων, ι) σχετικά με τις περιβαλλοντικές επιπτώσεις από τη λειτουργία μονάδας αποθήκευσης και συσκευασίας λιπασμάτων στον όρμο του Αγίου Ιωάννη Αμαλιόπολης Μαγνησίας, σελ.
ιι) σχετικά με την απομάκρυνση των βιοτεχνικών επιχειρήσεων από την περιοχή του Μεταξουργείου, σελ.
δ) Προς τον Υπουργό Γεωργίας, σχετικά με τις προθέσεις του Υπουργείου για τον ορισμό ατομικού πλαφόν στην έκταση και την παραγωγή του βαμβακιού κ.λπ., σελ.
ε) Προς τον Υπουργό Υγείας Πρόνοιας, σχετικά με την έλλειψη φαρμάκων στην αγορά, σελ.
ιιι) σχετικά με το χρονοδιάγραμμα εκτέλεσης των έργων κατασκευής των ανισόπεδων κόμβων στη Δυτική Αττική κ.λπ., σελ.
Γ. ΝΟΜΟΘΕΤΙΚΗ ΕΡΓΑΣΙΑ
Α. Κατάθεση Εκθέσεων Διαρκών Επιτροπών:
α) Η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων 'Εργων "Εναρμόνιση του ν. 1640/1086 με τις Οδηγίες 97/11ΕΕ και 96/61 ΕΕ, διαδικασία οριοθέτησης και ρυθμίσεις θεμάτων για τα υδατορέματα", σελ.
β) Η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της:
1. Στα σχέδια νόμων του Υπουργείου Δικαιοσύνης: α) "Κύρωση της Σύμβασης δικαστικής συνδρομής σε αστικές, οικογενειακές και ποινικές υποθέσεις μεταξύ της Ελληνικής Δημοκρατίας και της Δημοκρατίας της Αρμενίας" και β) "Κύρωση της Σύμβασης έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά", σελ.
2. Στις αιτήσεις για τη χορήγηση άδειας δίωξης ή μη, των Βουλευτών κυρίων Σ. Δαϊλάκη και Δ. Τσιόγκα, σελ.
γ) Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών: "Κύρωση της Σύμβασης για την ενοποίηση ορισμένων κανόνων στις Διεθνείς Αεροπορικές Μεταφορές", σελ.
Β. Συζήτηση επί της αρχής και των άρθρων της πρότασης νόμου του Υπουργείου Εσωτερικών, Δημόσιας Διοίκησης και Αποκέντρωσης για την καθιέρωση της απλής αναλογικής ως εκλογικού συστήματος για την εκλογή Βουλευτών και Βουλευτών Επικρατείας, σελ.
ΟΜΙΛΗΤΕΣ
Α. Επί των επικαίρων ερωτήσεων:
ΑΜΠΑΤΖΟΓΛΟΥ Γ., σελ.
ΑΠΟΣΤΟΛΙΔΗΣ Λ., σελ.
ΑΡΓΥΡΗΣ Ε., σελ.
ΓΚΑΤΖΗΣ Ν., σελ.
ΔΑΒΑΚΗΣ Α., σελ.
ΕΥΘΥΜΙΟΥ Π., σελ.
ΖΗΣΗ Ρ., σελ.
ΚΑΛΟΣ Γ., σελ.
ΚΟΣΙΩΝΗΣ Π., σελ.
ΛΑΦΑΖΑΝΗΣ Π., σελ.
ΝΑΣΙΩΚΑΣ Ε., σελ.
ΠΑΠΑΘΕΜΕΛΗΣ Σ., σελ.
ΣΑΛΑΓΙΑΝΝΗΣ Ν., σελ.
ΤΣΑΚΛΙΔΗΣ Ι., σελ.
Β. Επί της πρότασης νόμου του Υπουργείου Εσωτερικών, Δημόσιας Διοίκησης και Αποκέντρωσης:
ΓΚΑΤΖΗΣ Ν., σελ.
ΙΩΑΝΝΙΔΗΣ Φ., σελ
ΚΑΡΑΤΖΑΦΕΡΗΣ Γ., σελ.
ΚΟΛΟΖΩΦ Ο., σελ.
ΛΑΦΑΖΑΝΗΣ Π., σελ.
ΠΑΠΑΔΗΜΑΣ Λ., σελ.
ΠΟΛΥΔΩΡΑΣ Β., σελ.
ΣΤΡΙΦΤΑΡΗΣ Σ., σελ.
ΤΑΣΟΥΛΑΣ Κ., σελ.
ΤΖΑΝΗΣ Λ., σελ.


ΠΡΑΚΤΙΚΑ ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Β΄
ΣΥΝΕΔΡΙΑΣΗ ΡΙΑ΄
Πέμπτη 28 Μαρτίου 2002


Αθήνα, σήμερα στις 28 Μαρτίου 2002, ημέρα Πέμπτη και ώρα 10.40΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΚΩΝΣΤΑΝΤΙΝΟΥ ΓΕΙΤΟΝΑ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, αρχίζει η συνεδρίαση.
(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 27-3-2002 εξουσιοδότηση του Σώματος, επικυρώθηκαν με ευθύνη του Προεδρείου τα πρακτικά της ΡΙ΄ συνεδριάσεώς του, της Τετάρτης 27 Μαρτίου 2002 σε ό,τι αφορά στην ψήφιση στο σύνολο των σχεδίων νόμων:
1) "Κύρωση της Συμφωνίας μεταξύ του Υπουργείου Γεωργίας της Ελληνικής Δημοκρατίας και του Υπουργείου Γεωργίας της Δημοκρατίας της Τσεχίας για οικονομική, επιστημονική και τεχνική συνεργασία στον τομέα της γεωργίας".
2) "Κύρωση του Καταστατικού του Διεθνούς Ποινικού Δικαστηρίου" και 
3) "Κύρωση της Ευρωπαϊκής Σύμβασης για τις κινηματογραφικές συμπαραγωγές".
Παρακαλείται ο κύριος Γραμματέας να ανακοινώσει τις αναφορές προς το Σώμα.
(Ανακοινώνονται προς το Σώμα από τον κ. Γεώργιο Αμπατζόγλου, Βουλευτή Αττικής, τα ακόλουθα:
Α. ΚΑΤΑΘΕΣΗ ΑΝΑΦΟΡΩΝ
1) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Πολυτέκνων επαρχίας Ιστιαίας Εύβοιας ζητεί να χορηγηθούν στα μέλη του τα είδη διατροφής που δικαιούνται για το 2001.
2) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος Πολυτέκνων επαρχίας Ιστιαίας Εύβοιας ζητεί οικονομική ενίσχυση για την κάλυψη λειτουργικών δαπανών του.
3) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Σύλλογος επιτυχόντων εκπαιδευτικών διαγωνισμού ΑΣΕΠ 2000 ζητεί την κάλυψη των οργανικών κενών εκπαιδευτικών από τους πίνακες επιτυχίας του ΑΣΕΠ.
4) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Δήμος Αμοργού ζητεί τη σύνταξη μελέτης για την επίλυση του προβλήματος υδροδότησης της νήσου Αμοργού.
5) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά με την οποία ο Σύλλογος Γυναικών Κωμιακής Νάξου ζητεί την τοποθέτηση αναμεταδοτών στην περιοχή της για τη λήψη εικόνας και ήχου των κρατικών και ιδιωτικών τηλεοπτικών καναλιών.
6) Ο Βουλευτής Βοιωτίας κ. ΕΥΑΓΓΕΛΟΣ ΜΠΑΣΙΑΚΟΣ κατέθεσε αναφορά με την οποία η 'Ενωση Αγροτικών Συνεταιρισμών Λιβαδειάς ζητεί να εξετάζεται το οικογενειακό γεωργικό εισόδημα για την πρόωρη συνταξιοδότηση των αγροτών.
7) Ο Βουλευτής Πέλλας κ. ΓΕΩΡΓΙΟΣ ΚΑΡΑΣΜΑΝΗΣ κατέθεσε αναφορά με την οποία η Ομοσπονδία Πολυτέκνων Βορείου Ελλάδος υποβάλλει προτάσεις για τη συνταξιοδότηση πολυτέκνων.
8) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Δήμος Σούρπης Μαγνησίας ζητεί χρηματοδότηση για την αποκατάσταση των ζημιών στην περιοχή του από την πρόσφατη κακοκαιρία.
9) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας κάνει προτάσεις για τα δρομολόγια θερινής περιόδου 2002 της ακτοπλοϊκής γραμμής Βόλου - Αγίου Κων/νου - Β. Σποράδων.
10) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία ο Σύλλογος Αγελαδοκτηνοτρόφων Μαγνησίας ζητεί να προβεί στη σφαγή των ζώων λόγω της οικονομικής ζημιάς, που υπέστησαν οι αγελαδοκτηνοτρόφοι Μαγνησίας από τις πρόσφατες χιονοπτώσεις.
11) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Ένωση Αποστράτων Αξιωματικών Αεροπορίας, Παράρτημα Νομού Μαγνησίας, ζητεί την ικανοποίηση των μισθολογικών και των συνταξιοδοτικών αιτημάτων του κλάδου.
12) Ο Βουλευτής Μαγνησίας κ. ΑΛΕΞΑΝΔΡΟΣ ΒΟΥΛΓΑΡΗΣ κατέθεσε αναφορά με την οποία η Νομαρχιακή Αυτοδιοίκηση Μαγνησίας ζητεί να υπάρξει ειδική νομοθετική ρύθμιση ώστε στα στεγαστικά προγράμματα Λαϊκής Κατοικίας να προβλέπεται ποσοστό διαμερισμάτων για τους άστεγους παλιννοστούντες ομογενείς από την τέως Σοβιετική Ένωση.
13) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Σύλλογος Εργαζομένων στα ΕΛΤΑ Εύβοιας ζητεί την πρόσληψη προσωπικού για την κάλυψη των κενών οργανικών θέσεων και τη σύσταση νέων θέσεων εργασίας.
14) Ο Βουλευτής Εύβοιας κ. ΑΝΑΣΤΑΣΙΟΣ ΛΙΑΣΚΟΣ κατέθεσε αναφορά με την οποία ο Δήμος Κύμης Εύβοιας ζητεί τα δρομολόγια των πλοίων προς τα νησιά του Β/Α Αιγαίου να εκτελούνται από το λιμάνι του.
15) Ο Βουλευτής Λευκάδας κ. ΕΥΑΓΓΕΛΟΣ ΒΛΑΣΣΟΠΟΥΛΟΣ κατέθεσε αναφορά με την οποία Φορείς της πόλης Πρέβεζας και της περιοχής Λευκάδας - Αιτωλ/νίας ζητούν την επίσπευση των διαδικασιών για την έναρξη της λειτουργία της υποθαλάσσιας ζεύξης Ακτίου - Πρέβεζας.

16) Οι Βουλευτές κύριοι ΠΑΝΑΓΙΩΤΗΣ ΛΑΦΑΖΑΝΗΣ και ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Σωματείων Πολιτικής Αεροπορίας ζητεί την ικανοποίηση αιτημάτων που αφορούν στους εργαζόμενους της Ολυμπιακής Αεροπορίας.
17) Οι Βουλευτές κύριοι ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ και ΠΑΝΑΓΙΩΤΗΣ ΛΑΦΑΖΑΝΗΣ κατέθεσαν αναφορά με την οποία το Σωματείο Συνταξιούχων ΔΕΗ Επαρχίας Εορδαίας ζητεί την ικανοποίηση των αιτημάτων που αφορούν στους συνταξιούχους της ΔΕΗ.
18) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσε αναφορά με την οποία ο Σύλλογος Πρόωρα Συνταξιοδοτηθέντων Αγροτών Νομού Έβρου ζητεί την ικανοποίηση των αιτημάτων που απασχολούν τους πρόωρα συνταξιοδοτηθέντες αγρότες.
19) Η Βουλευτής Θεσσαλονίκης κ. ΑΣΗΜΙΝΑ ΞΗΡΟΤΥΡΗ - ΑΙΚΑΤΕΡΙΝΑΡΗ κατέθεσε αναφορά με την οποία η Ομοσπονδία Χοιροτροφικών Συλλόγων Ελλάδας ζητεί την άμεση τροποποίηση του ν. 2601/98 ώστε να δίδονται οι ίδιες ευκαιρίες στους χοιροτρόφους προς αύξηση της εγχώριας παραγωγής.
20) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία οι Δήμοι και Κοινότητες Κηφισιάς - Ερυθραίας - Εκάλης - Αχαρνών - Δροσιάς και Θρακομακεδόνων ζητούν να ενημερωθούν σχετικά με τη μεταστάθμευση των πτητικών μέσων που μέχρι τώρα εξυπηρετούντο από τα αεροδρόμια Ελληνικού και Μαραθώνος.
21) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε δημοσίευμα εφημερίδας στο οποίο ζητείται η ρύθμιση εκκρεμοτήτων που αφορούν στο πρόγραμμα πρόωρης συνταξιοδότησης των πολύτεκνων μητέρων.
22) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία ο Σύλλογος Απολυθέντων Συμβασιούχων Ταμείου Εθνικής Οδοποιίας ζητεί την εργασιακή αποκατάσταση όλων ανεξαίρετα των μελών του.
23) Ο Βουλευτής Αιτωλ/νίας κ. ΧΡΗΣΤΟΣ ΣΜΥΡΛΗΣ - ΛΙΑΚΑΤΑΣ κατέθεσε αναφορά με την οποία Κάτοικοι του Δημοτικού Δ/τος Αχλαδοκάστρου ζητούν η νοσοκομειακή τους κάλυψη να εξακολουθήσει να υπάγεται στο Κέντρο Υγείας Θέρμου Αιτωλ/νίας.
24) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία το Γενικό Συμβούλιο της Ομοσπονδίας Μισθωτών Τύπου και Βιομηχανίας Χάρτου ζητεί να ισχύσει η απλή αναλογική σαν εκλογικός Νόμος.
25) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΝΙΚΟΛΑΟΣ ΓΚΑΤΖΗΣ κατέθεσαν αναφορά με την οποία η Επιτροπή Αγώνα για το Μητροπολιτικό Πάρκο στο Γουδί Αθηνών ζητεί τη θεσμοθέτηση του Μητροπολιτικού Πάρκου με τις χρήσεις γης που προβλέπει η μελέτη του ΕΜΠ.
26) Οι Βουλευτές κύριοι ΔΗΜΗΤΡΙΟΣ ΤΣΙΟΓΚΑΣ, ΝΙΚΟΛΑΟΣ ΓΚΑΤΖΗΣ και ΑΝΤΩΝΗΣ ΣΚΥΛΛΑΚΟΣ κατέθεσαν αναφορά με την οποία ο Αγροτικός Συνεταιρισμός Γόννων Λάρισας ζητεί την άμεση αποτίμηση της καταστροφής των ελαιοδένδρων της περιοχής του από τον πρόσφατο παγετό.

27) Οι Βουλευτές κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ κατέθεσαν αναφορά με την οποία ο Αλιευτικός Σύλλογος Αγγελοχωρίου Θεσσαλονίκης ζητεί να εφαρμοστεί ο 1626/94 κοινοτικός κανονισμός, όσον αφορά στην αλιεία οστράκων.
28) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία Εκπρόσωποι των δευτεροβάθμιων συνδικαλιστικών οργανώσεων των εργαζομένων στα Σώματα Ασφαλείας καθώς και Εκπρόσωποι των Πρωτοβάθμιων οργανώσεων όλης της χώρας ζητούν να αναγνωριστεί το λειτούργημα του αστυνομικού, πυροσβέστη και λιμενικού ως επικίνδυνο και ανθυγιεινό.
29) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η χρηματοδότηση έργων υποδομής για την Κρήτη.
30) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία η Πανελλήνια Ένωση Κατασκηνώσεων και η Ένωση Λειτουργών Παιδικών Εξοχών ζητεί την κατάργηση του άρθρου 17 του νέου δασικού νόμου, ως καταστροφικού για το δασικό πλούτο της Χώρας.

31) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Πανελλήνιος Σύλλογος Καθηγητών Πληροφορικής ζητεί τον άμεσο διορισμό ως μονίμων καθηγητών πληροφορικής όσων έχουν συμπληρώσει 24 μήνες προϋπηρεσία ως αναπληρωτές ή ωρομίσθιοι καθηγητές πληροφορικής.
32) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο κ. Απόστολος Παπαδόπουλος, άτομο με ειδικές ανάγκες, ζητεί τη διαγραφή προστίμων που του έχει επιβάλλει ο Δήμος Αθηναίων, ως παράνομο μικροπωλητή.
33) Ο Βουλευτής Πειραιά κ. ΠΑΝΑΓΙΩΤΗΣ ΚΡΗΤΙΚΟΣ κατέθεσε αναφορά με την οποία ο Δήμαρχος Περάματος Πειραιά ζητεί την εφαρμογή των κανόνων συγκοινωνίας και στάθμευσης σε όλους τους δρόμους γύρω από το λιμάνι του Περάματος.
34) Ο Βουλευτής Πειραιά κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία ο Αντιπρόεδρος του Νομαρχιακού Συμβουλίου Πειραιά κ. Ι.Μαρωνίτης ζητεί την επαναφορά του Ραλλείου Γυμνασίου - Λυκείου στον αρχικό του χώρο.
35) Ο Β' Αντιπρόεδρος της Βουλής και Βουλευτής Ξάνθης κ. ΠΑΝΑΓΙΩΤΗΣ ΣΓΟΥΡΙΔΗΣ κατέθεσε αναφορά με την οποία ο Νομάρχης Ξάνθης ζητεί να καταβληθεί εξισωτική αποζημίωση στους αγρότες του Νομού Ξάνθης που οι καλλιέργειές τους πλήττονται από την ύπαρξη καταφυγίων αγρίων ζώων.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
1. Στην με αριθμό 1671/27-9-01 ερώτηση δόθηκε με το υπ' αριθμ. 186/15-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1671/27-9-2001 που κατέθεσε στη Βουλή, ο Βουλευτής κ. Ηλίας Καλλιώρας, παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ- Αυτοκινητόδρομος ΠΑΘΕ και της Δ/νσης Απαλλοτριώσεων και Τοπογραφήσεων (Δ12) του ΥΠΕΧΩΔΕ, τα εξής: 
Με την Κοινή Υπουργική Απόφαση 1145751/8744/0010/13.11.1993 των Υπουργών Οικονομικών και ΠΕΧΩΔΕ, κηρύχθηκε η απαλλοτρίωση ακινήτων για την κατασκευή του Αυτοκινητοδρόμου ΠΑΘΕ στο τμήμα Τραγανά - Αρκίτσα. 
Με την απόφαση 295/1996 του Μονομελούς Πρωτοδικείου Λαμίας καθορίστηκε προσωρινά η αποζημίωση των απαλλοτριούμενων ακινήτων. Με την ίδια απόφαση καθορίσθηκαν επιπρόσθετα, για πάρα πολλά ακίνητα, ιδιαίτερες αποζημιώσεις με την αιτιολογία ότι τα απομένοντα τμήματα των ακινήτων μετά την απαλλοτρίωση υπέστησαν σημαντικότατη ζημιά από την απότμηση του απαλλοτριούμενου τμήματος και της λειτουργίας του Αυτοκινητοδρόμου. 
Στη συνέχεια, το Δημόσιο κατέθεσε την προσωρινή αποζημίωση και οι ιδιοκτήτες όπως είχαν το δικαίωμα εισέπραξαν αυτή χωρίς εγγύηση σε ποσοστό 60% και με εγγύηση ή και χωρίς, ύστερα από απόφαση ασφαλιστικών μέτρων, το υπόλοιπο ποσό (40%). 
Το Δημόσιο προσέφυγε στο Εφετείο Αθηνών, για τον οριστικό καθορισμό της αποζημίωσης και το οποίο εξέδωσε την απόφασή του 1609/98. 
Με την παραπάνω απόφαση οι τιμές μονάδας των απαλλοτριούμενων τμημάτων των ακινήτων καθορίστηκαν, κατά ένα μικρό ποσοστό, μικρότερες από εκείνες του Πρωτοδικείου και ορθολογικοποίησε αισθητά τα ποσά των ιδιαίτερων αποζημιώσεων για τις μειώσεις της αξίας των απομενόντων τμημάτων μετά την απαλλοτρίωση. 
Από τα προαναφερόμενα προκύπτει ότι μετά την συντέλεση των απαλλοτριώσεων για την διάνοιξη του Αυτοκινητοδρόμου ΠΑΘΕ, οι ενδιαφερόμενοι να έχουν εισπράξει όχι μόνο τις αποζημιώσεις που αντιστοιχούν σε εκτάσεις που έχουν απαλλοτριωθεί αλλά και αποζημιώσεις που αντιστοιχούν σε εκτάσεις που βρίσκονται στην ελεύθερη εκμετάλλευση τους εκτός των οριογραμμών της απαλλοτρίωσης. 
Κατά τη στιγμή είσπραξης των προαναφερόμενων προσωρινών αποζημιώσεων με βάση τις διατάξεις σχετικών αποφάσεων του Μονομελούς Πρωτοδικείου Λαμίας, η είσπραξη των αποζημιώσεων αυτών υπήρξε νόμιμη μεν αλλά έγινε υπό την αίρεση της οριστικοποίησης των τιμών με αποφάσεις του Εφετείου Αθηνών ενώπιον του οποίου είχαν προσφύγει οι ενδιαφερόμενοι. 
Διευκρινίζεται, ότι οι αποφάσεις του Εφετείου Αθηνών που είχαν εκδοθεί ακύρωσαν τις αποφάσεις του Μονομελούς Πρωτοδικείου Λαμίας και συνεπώς αφαίρεσαν το νόμιμο έρεισμα είσπραξης. 
Με αποτέλεσμα η καταβολή από το Δημόσιο των αποζημιώσεων αυτών στους δικαιούχους για τις εκτάσεις που είχαν απαλλοτριωθεί να είναι κατά νόμον αχρεώστητη και πρέπει να καταλογισθεί εις βάρος των εισπράξεων σύμφωνα και με τους ορισμούς του επισυναπτόμενου εγγράφου του Γραφείου Νομικού Συμβούλου Γενικής Γραμματείας Δημόσιων Έργων του ΥΠΕΧΩΔΕ. 
Η αρμόδια Υπηρεσία (Δ/νση Απαλλοτριώσεων (Δ12)) ζήτησε με επιστολή της, από τους ιδιοκτήτες οι οποίοι είχαν εισπράξει μεγαλύτερη αποζημίωση από την οριστική, την επιστροφή του αχρεωστήτως ποσού πλην όμως, εκτός από ελάχιστες περιπτώσεις, δεν υπήρξε ανταπόκριση. 
Ο Υπουργός
Κ. ΛΑΛΙΩΤΗΣ"
Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
2. Στην με αριθμό 1693/28-9-01 ερώτηση δόθηκε με το υπ' αριθμ. 190/15-10-01 έγγραφο από τον Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
"Απαντώντας στην ερώτηση 1693/28-9-01 που κατέθεσε στη Βουλή, ο Βουλευτής κ. Αθανάσιος Χειμάρας, παρακαλούμε να πληροφορήσετε τον κύριο Βουλευτή σε θέματα της αρμοδιότητάς μας και σύμφωνα με τα στοιχεία της ΕΥΔΕ - Αυτοκινητόδρομος ΠΑΘΕ και της Δ/νσης Εγγειοβελτικών Έργων (Δ7) του ΥΠΕΧΩΔΕ, τα εξής:
1. Στα πλαίσια της μελέτης "Σύνδεσης αυτοκινητόδρομων στην ευρύτερη περιοχή της Λαμίας" εκπονήθηκε αναγνωριστική μελέτη οδοποιίας και κόμβων για το τμήμα Σκάρφεια - Λαμία, όπου προβλέπεται η δημιουργία Ανισόπεδου Κόμβου στην Ανθήλη.
Επίσης στην ήδη προκηρυχθείσα ανάθεση της οριστικής μελέτης από την ΕΥΔΕ -Αυτοκινητόδρομος ΠΑΘΕ, η οποία αφορά στην αναβάθμιση του οδικού τμήματος "Θερμοπύλες - Ν. Κοίτη Σπερχειού" της υφιστάμενης Εθνικής Οδού και στην μετατροπή αυτής σε αυτοκινητρόδρομο ΠΑΘΕ, έχει ενταχθεί και η μελέτη του Ανισόπεδου Κόμβου Ανθήλης.
Η μελέτη αυτή ανατέθηκε στις 4 Οκτωβρίου του 2001 και προβλέπεται να ολοκληρωθεί εντός τριών (3) μηνών από την υπογραφή της σχετικής σύμβασης, ώστε το έργο κατασκευής του αυτοκινητόδρομου στο παραπάνω οδικό τμήμα να δημοπρατηθεί εντός του α΄ εξαμήνου του 2002.
2. Για την αντιπλημμυρική προστασία της ευρύτερης περιοχής του Σπερχειού έχει εκπονηθεί οριστική μελέτη και ήδη κατασκευάζονται τμήματα του έργου στον ποταμό Σπερχειό στα πλαίσια των οικονομικών δυνατοτήτων του Προγράμματος Δημοσίων Επενδύσεων (ΣΑΕ 072/1), προϋπολογισμού 2,8 δισ δρχ.
Από τις αρμόδιες Υπηρεσίες της Περιφέρειας Στερεάς Ελλάδας πρόκειται να εκτελεσθούν εργασίες επισκευής και συντήρησης των παράκτιων αναχωμάτων, οι οποίες συμπεριλαμβάνονται στην εγκατεστημένη εργολαβία με τίτλο "Διευθέτηση εκτροπής Σπερχειού κατάντι Ν.Ε.Ο. και τάφρου Λαμίας από χθ 0+000 έως 7+009".
Τέλος, ο προγραμματισμός των Εγγειοβελτιωτικών Έργων για την επίλυση του προβλήματος της άρδευσης της περιοχής του κάμπου της Λαμίας, είναι αρμοδιότητας του συνερωτώμενου Υπουργείου Γεωργίας σύμφωνα με τις διατάξεις του Ν.Δ. 3881/58.
Ο Υπουργός
Κ. ΛΑΛΙΩΤΗΣ"
3. Στην με αριθμό 1754/2-10-01 ερώτηση δόθηκε με το υπ' αριθμ. 2078/15-10-01 έγγραφο από τον Υφυπουργό Γεωργίας η ακόλουθη απάντηση:
"Απαντώντας στην ερώτηση 1754/2-10-01 που κατέθεσε η Βουλευτής κα Α. Ξηροτύρη - Αικατερινάρη, σας πληροφορούμε τα εξής:
Για την αντιμετώπιση των δασικών πυρκαγιών αναφέρεται ότι από την Δ/νση Ανάπτυξης Δασικών Πόρων του Υπ. Γεωργίας κατά το έτος 2001, κατανεμήθηκαν τα παρακάτω ποσά για την εκτέλεση έργων και εργασιών πρόληψης δασικών πυρκαγιών:
Πρόγραμμα Δημοσίων Επενδύσεων
Προστασία Δασών 1.878.000.000 δρχ.
Καθαρισμοί Δασών 145.000.000 δρχ.
Συντήρηση δασικών δρόμων 913.000.000 δρχ.
Κατασκευή και βελτίωση κέντρων 
πυροπροστασίας 520.000.000 δρχ.

Πιστώσεις Τακτικού Προϋπολογισμού
Συγκρότηση 10 μελών συνεργείων για τον καθαρισμό δασών, υποστήριξη των μέτρων πυροπροστασίας από τις περιφερειακές υπηρεσίες 3.500.000.000 δρχ.
Για την αξιοποίηση των διατιθέμενων ετησίως κοινοτικών πόρων για αντιπυρική προστασία (Καν. 2158/92) συντάσσεται ετησίως εθνικό πρόγραμμα με υποπρογράμματα που περιλαμβάνει έργα και εργασίες πρόληψης δασικών πυρκαγιών με απορρόφηση που αγγίζει το 100%.
Η συλλογή των οριστικών στοιχείων δασικών πυρκαγιών για τα έτη 1998, 1999 και 2000 έχει ολοκληρωθεί από όλες τις Περιφέρειες της χώρας εκτός αυτής της Αττικής (Νομαρχία Αν. Αττικής). Για την αποφυγή πιθανών επιπτώσεων για ολόκληρη τη χώρα εάν δεν υπάρξει άμεση ανταπόκριση των καθυστερημένων, θα σταλούν τα στοιχεία που διαθέτουμε ώστε η πιθανή επίπτωση να βαρύνει μόνο τη μη ανταποκρινόμενη Περιφέρεια.
Ο Υφυπουργός
Φ. ΧΑΤΖΗΜΙΧΑΛΗΣ").
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο επικαίρων ερωτήσεων της Παρασκευής 29 Μαρτίου 2002.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 496/26.3.2002 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Καψή προς τον Υπουργό Οικονομίας και Οικονομικών, σχετικώς με τη λήψη μέτρων αντιμετώπισης του προβλήματος των καθυστερήσεων και των γραφειοκρατικών διατυπώσεων, στις οικονομικές υπηρεσίες του δημοσίου κλπ.
2. Η με αριθμό 493/26.3.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Σαλαγκούδη προς τον Υπουργό Γεωργίας, σχετικώς με την καταβολή των επιδοτήσεων στους σιτοπαραγωγούς.
3. Η με αριθμό 501/26.3.2002 επίκαιρη ερώτηση της Βουλευτού του Κομμουνιστικού Κόμματος Ελλάδας κας Λιάνας Κανέλλη προς τους Υπουργούς Εργασίας και Κοινωνικών Ασφαλίσεων, Περιβάλλοντος, Χωροταξίας και Δημοσίων Έργων, σχετικώς με την αντιμετώπιση των προβλημάτων των σεισμοπαθών που διαμένουν στις Εργατικές Κατοικίες του Αιγάλεω.
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 2 & 3 Καν. Βουλής)
1. Η με αριθμό 494/26.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος και Β΄ Αντιπροέδρου της Βουλής κ. Παναγιώτη Σγουρίδη προς τους Υπουργούς Γεωργίας, Οικονομίας και Οικονομικών, σχετικώς με την καθυστέρηση καταβολής των πρόωρων αγροτικών συντάξεων.
2. Η με αριθμό 499/26.3.2002 επίκαιρη ερώτηση της Βουλευτού της Νέας Δημοκρατίας κας Μαρίας Κόλλια-Τσαρουχά προς τον Υπουργό Ανάπτυξης, σχετικώς με τη χορήγηση των πιστοποιητικών διαφάνειας στις επιχειρήσεις, για τη συμμετοχή τους σε διαγωνισμούς του δημοσίου κλπ.
3. Η με αριθμό 502/26.3.2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σταύρου Σκοπελίτη προς τον Υπουργό Εργασίας και Κοινωνικών Ασφαλίσεων, σχετικώς με την εφαρμογή του νόμου για τη διαδοχική ασφάλιση των αγροτών.
4. Η με αριθμό 507/26.3.2002 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς τους Υπουργούς Περιβάλλοντος, Χωροταξίας και Δημοσίων 'Εργων, Εσωτερικών, Δημόσιας Διοίκησης και Αποκέντρωσης, σχετικώς με την καθυστέρηση αποκατάστασης των ζημιών που υπέστη το οδικό δίκτυο της Εύβοιας από την πρόσφατη θεομηνία.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στη συζήτηση των 
ΕΠΙΚΑΙΡΩΝ ΕΡΩΤΗΣΕΩΝ
Επίκαιρες ερωτήσεις πρώτου κύκλου:
Πρώτη είναι η με αριθμό 491/26.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Στυλιανού Παπαθεμελή προς τον Υπουργό Εθνικής ΄Αμυνας, σχετικώς με την υλοποίηση του προγράμματος αντιβαλλιστικών πυραύλων από την Τουρκία.
Η επίκαιρη ερώτηση του κ. Παπαθεμελή έχει ως εξής:
"Το θέμα που απασχολεί τα Υπουργεία Εθνικής Άμυνας των υπερδυνάμεων σήμερα είναι η αντιβαλλιστική άμυνα καθώς και ο έλεγχος κάθε μέσου μεταφοράς όπλων υψηλής ενέργειας. Ειδικότερα οι ΗΠΑ κατέλυσαν πρόσφατα μονομερώς την αντιβαλλιστική συνθήκη η οποία απαγόρευε την κατασκευή και εγκατάσταση αντιβαλλιστικών πυραύλων σε όλη την επικράτεια των ΗΠΑ. Είναι πλέον θέμα απλής λογικής να αντιληφθεί κανείς ότι η αναχαίτιση και ο πάσης φύσεως έλεγχος των βαλλιστικών πυραύλων αποτελεί θέμα πρωταρχικής σημασίας και για την Ελλάδα.
Όπως απεκάλυψε η "ΜΙΛΙΕΤ" (14-1-02), η Τουρκία εκτόξευσε με επιτυχία τον πρώτο τουρκικής κατασκευής και κινεζικής τεχνολογίας βαλλιστικό πύραυλο με βεληνεκές εκατόν πενήντα χιλιόμετρα. Αν καταλάβατε, αυτό ανατρέπει πάσαν μέχρι τούδε "ισορροπία" δυνάμεων και παρέχει τη δυνατότητα στον αντίπαλο να πλήξει εκ του ασφαλούς από το τουρκικό έδαφος οιοδήποτε σημείο της Ελλάδας και της Κύπρου. Υπολογίζεται ότι μέσα σε τρία χρόνια τα εκατόν πενήντα χιλιόμετρα θα γίνουν τριακόσια και χίλια.
Άρα οι φήμες που συχνά ακούγαμε σχετικά με τους βαλλιστικούς πυραύλους της Τουρκίας πρόσφατα μετουσιώθηκαν σε ουσιαστικά και τεκμηριωμένα στοιχεία τα οποία παρουσιάστηκαν σε ελληνικά μέσα ενημέρωσης (Στρατηγική Φεβρουαρίου "ΝΕΑ" 16-17/3/02)
Είναι σαφές ότι τα παραμύθια περί μειώσεως των εξοπλισμών από μέρους της Τουρκίας διαψεύδονται παταγωδώς.
Τα νέα δεδομένα επιβάλλουν γρήγορη και αξιόπιστη απάντηση εκ μέρους μας.
Τι σχεδιάζει το Υπουργείο;
Θα απαντήσει ο Υφυπουργός Εθνικής Άμυνας ο κ. Αποστολίδης.
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Αγαπητέ Πρόεδρε, κύριοι συνάδελφοι, είναι γνωστή η ευαισθησία σας για τα θέματα που αγγίζουν τα ζητήματα των εθνικών μας υποθέσεων και συμφερόντων, αλλά και ειδικότερα τα θέματα που άπτονται του Υπουργείου Εθνικής Άμυνας.
Όσον αφορά την ερώτηση που βάζετε και στα δύο κεντρικά ερωτήματα με τα οποία κλείνετε, θα ήθελα κάνοντας μία γενική παρατήρηση κατ' αρχήν -επειδή υπάρχει μια αναφορά στο θέμα των εξοπλιστικών προγραμμάτων- να σας πω ότι γνωρίζετε καλά πως η Ελλάδα τα τελευταία χρόνια έχει ξοδέψει πάρα πολλά -περίπου το διπλάσιο απ' ό,τι τα άλλα κράτη-μέλη της Ευρωπαϊκής Ένωσης, φθάσαμε περίπου το 5% του Ακαθάριστου Εθνικού Προϊόντος- ένα μεγάλο όγκο, μέγεθος για τα εξοπλιστικά μας προγράμματα, όπου υπάρχει μέσα πραγματικά και από την εκτέλεση του πρώτου ΕΜΠΑΕ του πενταετούς και του δεύτερου πενταετούς. Υπάρχει ένας συστηματικός και ουσιαστικός εκσυγχρονισμός των Ενόπλων Δυνάμεων που θα έλεγα ότι είναι μοναδικός στην ιστορία. Γι' αυτό νομίζω ότι δεν υπάρχει αντίρρηση από κανέναν μέσα στην Αίθουσα, αλλά και από κανέναν Έλληνα πολίτη.
Τώρα το εάν η Τουρκία μειώνει ή όχι τα εξοπλιστικά της προγράμματα, νομίζω -αυτό είναι βέβαια ένα το οποίο θα πρέπει να αξιολογήσουμε και ανάλογα να δούμε εμείς τα δικά μας εξοπλιστικά προγράμματα- ότι δεν μπορεί να προσδιορίζεται η χώρα μας μόνο με το τι εξοπλιστικά προγράμματα προωθεί η Τουρκία. Θα πρέπει να έχουμε την υπεροχή και γι' αυτό στοχεύουμε τα λεγόμενα "έξυπνα" όπλα να μας δώσουν τη δυνατότητα η αμυντική μας ισχύ, η αποτρεπτική μας ισχύ να είναι τέτοια ώστε κανείς να μην τολμήσει να επιβουλευτεί τα εθνικά μας συμφέροντα ή την κυριαρχία μας. Αυτή είναι μία γενική παρατήρηση. 
Τώρα, όσον αφορά το συγκεκριμένο θέμα το οποίο πήρε μια δημοσιότητα - δεν είναι η πρώτη φορά που παίρνει δημοσιότητα στις συγκεκριμένες εφημερίδες, τα "ΝΕΑ", την "ΕΛΕΥΘΕΡΟΤΥΠΙΑ" και αλλού. Είναι από εδώ και τρία-τέσσερα χρόνια που αναφέρονται γύρω από αυτό το συγκεκριμένο θέμα της χρήσης, δηλαδή, ή της επιδίωξης της Τουρκίας για χρήση αυτών των όπλων- η αλήθεια είναι ότι πραγματικά στις 26 Δεκεμβρίου πραγματοποιήθηκε δοκιμή του πυραύλου G στο πεδίο βολής Χιλή της Μαύρης Θάλασσας, τουρκικής κατασκευής και κινέζικης τεχνολογίας.
Η δοκιμή αυτή, σύμφωνα με τις πληροφορίες που διαθέτει το Υπουργείο, δεν ήταν επιτυχής, άσχετα το τι γράφει η τουρκική εφημερίδα "ΧΟΥΡΙΕΤ". 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Η "ΜΙΛΙΕΤ". 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Ναι, η "ΜΙΛΙΕΤ". Ο πύραυλος G, κινέζικης όπως προανέφερα τεχνολογίας, είναι πύραυλος εδάφους και έχει βεληνεκές μέχρι εκατόν πενήντα χιλιόμετρα. Υπάρχει πράγματι μια προσπάθεια. Η Τουρκία επικαλείται τις γειτονικές χώρες, Ιράν, Ιράκ, Συρία, για να ενταχθεί στα πυραυλικά προγράμματα των Η.Π.Α. και του Ισραήλ για την εθνική πυραυλική της άμυνα. Ωστόσο, η Κυβέρνηση των Η.Π.Α. -τουλάχιστον από τις πληροφορίες που έχουμε- αρνείται τη μεταφορά αυτής της τεχνολογίας. 
Πέρα από την οικονομική κατάσταση της Τουρκίας και την επιδίωξή της σε αυτήν την κατεύθυνση, αυτό που θέλω να σας διαβεβαιώσω, κύριε Παπαθεμελή, είναι ότι εμείς δεν καθόμαστε με σταυρωμένα χέρια. Ούτε αυτό είναι για μας κάτι καινούριο. Ούτε περιμέναμε τα δημοσιεύματα του ελληνικού Τύπου ή της τουρκικής εφημερίδας "ΧΟΥΡΙΕΤ", για να λάβουμε τα μέτρα μας. Γνωρίζετε πολύ καλά και γι' αυτό που σας προανέφερα…
ΠΡΟΕΔΡΕΥΩΝ (Κωνσταντίνος Γείτονας): Τα υπόλοιπα στη δευτερολογία σας, κύριε Υπουργέ. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Εντάξει, κύριε Πρόεδρε. 
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Παπαθεμελής. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Κύριε Πρόεδρε, δεν έχω επικρίνει κανένα με την ερώτησή μου αυτή και προπαντός την ηγεσία του Υπουργείου Εθνικής Αμύνης. 
Όμως, κατ' αρχήν η πρώτη απορία μου είναι πότε έχει μάθει η Ελλάδα ότι η Τουρκία εξετόξευσε πύραυλο κινεζικής συμπαραγωγής, το βεληνεκές του οποίου αυτήν τη στιγμή φθάνει τα εκατόν πενήντα χιλιόμετρα και, κατά το δημοσίευμα της "ΜΙΛΙΕΤ", σε λίγο θα φθάσει τα τριακόσια και λίγο αργότερα τα δύο χιλιάδες χιλιόμετρα. Το ότι το βεληνεκές του φθάνει τα εκατόν πενήντα χιλιόμετρα, σημαίνει ότι αυτός ο πύραυλος από τις μικρασιατικές ακτές μπορεί να πλήξει και την Αθήνα και τη Θεσσαλονίκη, δηλαδή την Ελλάδα ολόκληρη. Είναι φυσικά αυτονόητο ότι μπορεί να πλήξει την Κύπρο. 
Το πρώτο, λοιπόν, ερώτημα -αν θέλετε, απαντήστε μου- είναι αν εμείς τα ξέραμε αυτά, πριν από το δημοσίευμα της τουρκικής "ΜΙΛΙΕΤ". Βεβαίως, εγώ ως κοινός θνητός, επειδή δεν διαβάζω "ΜΙΛΙΕΤ", διάβασα το περιοδικό "ΣΤΡΑΤΗΓΙΚΗ" και στη συνέχεια είδα και το δημοσίευμα των "ΝΕΩΝ", κύριε Υπουργέ. Αυτό, όμως, είναι τεράστιας σημασίας θέμα. 
Το δεύτερο ερώτημά μου αφορά ένα σημείο της αγόρευσής σας. Δεν μπορώ να σας καταλάβω, όταν λέτε: "Δεν θα παρακολουθήσουμε την Τουρκία." Δεν θα ήθελα και εγώ να παρακολουθήσουμε την Τουρκία, αλλά δυστυχώς η Τουρκία είναι η χώρα η οποία απειλεί την εθνική μας ασφάλεια, την εθνική μας ακεραιότητα και την εθνική μας αξιοπρέπεια και είναι δύναμη στρατιωτικής κατοχής στην Κύπρο. 
Άρα εμείς θα λάβουμε σοβαρότατα υπόψη μας αυτήν τη χώρα, η οποία εις πείσμα των διαφόρων δηλώσεων, συναντήσεων, διαλόγων, διολισθήσεων -ενδεχομένως- των διαλόγων σε διαπραγματεύσεις, κάτι που θα είναι τραγικό σημείο, εξακολουθεί να είναι αυτή που είναι, να εξοπλίζεται ως αστακός και να επιδιώκει με αμεσότατους στρατηγικούς στόχους, όπως σας είπε προ ημερών και ο Πρέσβης της χώρας μας στην Άγκυρα ότι "άμεση επιδίωξή της είναι τώρα ο αφοπλισμός των νησιών και, βεβαίως, η επέκταση της "συνδιοίκησης" στη Θράκη". 
Επ' ευκαιρία σας θυμίζω -δεν ξέρω αν αυτό προέρχεται από δική σας υπόδειξη ή έστω συναίνεση- ότι δεν ξέρω αν ο στρατηγός, ο οποίος απεχώρησε έκρινε ότι έπρεπε να αποχαιρετίσει τον Τούρκο Γενικό Πρόξενο στην Κομοτηνή και μάλιστα όχι μόνον ο ίδιος αλλά και ο διάδοχός του, έχει υποστεί κάποια κύρωση ή όχι, ή μήπως εσείς τον στείλατε στον Τούρκο Πρόξενο; 
ΠΡΟΕΔΡΕΥΩΝ (Κωνσταντίνος Γείτονας): Μην επεκτείνεστε, κύριε Παπαθεμελή. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Δεν επεκτείνομαι. Είναι συναφές. 
ΠΡΟΕΔΡΕΥΩΝ (Κωνσταντίνος Γείτονας): Μην επεκτείνεστε. Αρκεί αυτό που αναφέρατε για "εκτόξευση του πυραύλου".. 
ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Και των άλλων πυραύλων.
ΠΡΟΕΔΡΕΥΩΝ (Κωνσταντίνος Γείτονας): Καλώς. 
Το λόγο έχει ο κύριος Υπουργός. 
ΛΟΥΚΑΣ ΑΠΟΣΤΟΛΙΔΗΣ (Υφυπουργός Εθνικής Άμυνας): Κύριε Παπαθεμελή, θέλω να σας διαβεβαιώσω ότι υπάρχει ένα πραγματικά εντυπωσιακό, για μένα, σύστημα επεξεργασίας πληροφοριών στο Υπουργείο Εθνικής Άμυνας, που σε συνεργασία και με άλλα συναρμόδια Υπουργεία και υπηρεσίες σε εικοσιτετράωρη βάση επεξεργάζεται πληροφορίες που αφορούν τη γύρω περιοχή μας και ιδιαίτερα την Τουρκία σε όλα τα επίπεδα. 
Και ασφαλώς οι προσπάθειες της Τουρκίας για τη χρήση των βαλλιστικών πυραύλων έχει ξεκινήσει από το 1996. Ξεκίνησε το 1998 μία συνεργασία με τους Κινέζους, η οποία κατέληξε στην εκτόξευση το Δεκέμβριο, όπως σας είπα προηγουμένως. Η "ΜΙΛΙΕΤ" έκανε αυτό το σχόλιο, που είπατε προηγουμένως, στις 14 του Γενάρη. Γνωρίζαμε από πριν όλη αυτήν την εξέλιξη. Δεν είναι αληθή τα περί τριακοσίων χιλιομέτρων και χιλίων χιλιομέτρων και όλα αυτά που λέγονται.
Αυτό που θέλω να σας πω -και έχει σημασία- είναι αυτολεξεί το δημοσίευμα της ΜΙΛΙΕΤ: "Τις τελευταίες μέρες του 2001 οι Τουρκικές Ένοπλες Δυνάμεις πραγματοποίησαν την πρώτη δοκιμή εκτοξεύσεως τηλεκατευθυνόμενου πυραύλου τύπου "Τζετ" βεληνεκούς εκατόν πενήντα χιλιομέτρων στο πεδίο βολής Σαλ στην περιοχή της Κωνσταντινούπολης, πλησίον των ακτών του Εύξεινου Πόντου, που κατασκευάστηκε στην Άγκυρα στις εγκαταστάσεις Πρόκεσταν με κινεζική τεχνολογία. Ο πύραυλος αναπτύσσεται από το 1998". Αυτό είναι το δημοσίευμα της ΜΙΛΙΕΤ.
Τα άλλα είναι εκτιμήσεις και έγγραφα, που μπορώ να σας τα δώσω, αλλά δεν μπορώ να τα καταθέσω. Απλώς να τα έχετε υπόψη σας. Τα περισσότερα, όμως, από τα έγγραφα, τα οποία εγγράφονται και στο περιοδικό "ΣΤΡΑΤΗΓΙΚΗ", είναι έγγραφα και εκτιμήσεις από το Υπουργείο.
Αυτό που θέλω να σας διαβεβαιώσω και σας το είπα και προηγουμένως είναι ότι η χώρα μας δεν κάθεται με σταυρωμένα χέρια. Για την αντιαεροπορική άμυνα έχουν αποκτηθεί συστήματα όπως είναι τα Πάτριοτ, τα S 300, τα Κρόταλ, τα Τορ, τα Μ1-Βέλος, τα οποία έχουν δυνατότητα κατάρριψης και καταστροφής εκτός των αεροσκαφών και βαλλιστικών πυραύλων.
Δημιουργείται, λοιπόν, έτσι μία αντιαεροπορική ομπρέλα πάνω από τον χερσαίο και νησιωτικό χώρο της Ελλάδας, σε συνδυασμό βέβαια με τα μαχητικά αεροσκάφη μας, που βρίσκεται πάντοτε σε ύψιστη επιχειρησιακή ετοιμότητα. Επομένως, δεν τίθεται το ζήτημα που θέσατε προηγουμένως.
ΠΡΟΕΔΡΕΥΩΝ (Κωνσταντίνος Γείτονας): Δεύτερη είναι η υπ' αριθμόν 492/26.3.2002 επίκαιρη ερώτηση του Βουλευτή της Νέας Δημοκρατίας κ. Γεωργίου Καλού προς τον Υπουργό Εθνικής Παιδείας και Θρησκευμάτων, σχετικώς με τη διαγραφή από τις πανεπιστημιακές σχολές των Ελλήνων ομογενών από την Αλβανία.
Η επίκαιρη ερώτηση του κ. Καλού έχει ως εξής:
"Σε μείζον κοινωνικό ζήτημα τείνει να εξελιχθεί η επ' αόριστον απεργία πείνας την οποία έχουν κηρύξει και στην οποία συμμετέχουν πολλοί Έλληνες ομογενείς από την Αλβανία, διαμαρτυρόμενοι για τη διαγραφή τους από τις πανεπιστημιακές σχολές στις οποίες φοιτούσαν.
Η αρμόδια υπηρεσία του Υπουργείου Εθνικής Παιδείας και Θρησκευμάτων προέβη σε αυτήν την ενέργεια, κατόπιν εντολής της πολιτικής ηγεσίας, με την αιτιολογία, ότι οι εν λόγω φοιτητές, για να επιτύχουν τη συμμετοχή τους στις εξετάσεις της ειδικής κατηγορίας των "Ελλήνων αποφοίτων ξένων λυκείων ή αντίστοιχων σχολείων που λειτουργούν στο εξωτερικό", κατέθεσαν πλαστά δικαιολογητικά.
Εκ των υστέρων, όταν διαπιστώθηκε ότι τα σχετικά έγγραφα είχαν επικυρωθεί από τις αρμόδιες Ελληνικές Αρχές, προεβλήθη το επιχείρημα ότι δεν πληρούσαν τις οριζόμενες από τη σχετική υπουργική απόφαση προϋποθέσεις και ότι συνειδητά παραπλάνησαν την αρμόδια υπηρεσία.
Επειδή το σοβαρό αυτό ζήτημα αφ ενός αφορά ένα πολύπαθο και κατατρεγμένο κομμάτι του Ελληνισμού και αφ ετέρου άπτεται της εγκυρότητας των διαδικασιών διεξαγωγής των εξετάσεων για την τριτοβάθμια εκπαίδευση,
Ερωτάται ο Υπουργός Εθνικής Παιδείας και Θρησκευμάτων αν είναι στις προθέσεις του Υπουργείου Εθνικής Παιδείας και Θρησκευμάτων η επανεξέταση του ζητήματος και η δίκαιη αντιμετώπισή του σε νέα βάση.
Πώς θα διασφαλιστεί η εγκυρότητα και η διαφάνεια των εξετάσεων αυτών των ειδικών κατηγοριών για την εισαγωγή ομογενών στα Ανώτατα Εκπαιδευτικά Ιδρύματα;".
Ο Υπουργός Εθνικής Παιδείας και Θρησκευμάτων κ. Ευθυμίου έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Κύριε Πρόεδρε, είναι βαθιά δυσάρεστο ότι ακριβώς μία εβδομάδα μετά επαναλαμβάνεται η ίδια επίκαιρη ερώτηση και αυτήν τη φορά θέτει και θέμα στάσεως του Υπουργείου Παιδείας και αντιφάσεων τις οποίες πράγματι -και επειδή ο καθένας πρέπει να αναλάβει τις ευθύνες του- θα ήθελα να οδηγήσουμε στην ακραία λογική συνέπεια του "ο καθένας τις επιλογές του".
Θα επαναλάβω με συντομία το θέμα και θα το επαναλάβω με όσο μεγαλύτερη απλότητα γίνεται.
Αν αυτήν τη στιγμή μας άκουγαν τα έξι εκατομμύρια πεντακόσιες χιλιάδες των Ελλήνων της διασποράς, για τους οποίους έχουν ψηφιστεί αυτές οι ευεργετικές διατάξεις, αν συνειδητοποιούσαν οι ελληνικές οικογένειες με όλα τα Ελληνόπουλα -περιλαμβανομένων και των παιδιών της Βορείου Ηπείρου, που αποτελούν τμήμα πια του εθνικού κορμού- τι ακριβώς διακυβεύεται, υπό κανονικές συνθήκες αυτή η συζήτηση δεν θα έπρεπε να γίνεται στη Βουλή. Ή αν γίνεται πρέπει να οδηγεί σε λογικές συνέπειες των επιλογών. 
Θα επαναλάβω το θέμα με τον πιο απλό τρόπο. Αυτά τα παιδιά που κινητοποιούνται -και των οποίων φορέας των θέσεών τους σήμερα είναι ο κ. Καλός- προσήλθαν στις εξετάσεις ως τελειόφοιτοι του ελληνικού Ενιαίου Λυκείου και διαγωνίστηκαν όπως όλοι οι συμμαθητές τους στα εννέα μαθήματα. Με βάση αυτήν την επίδοσή τους αρκετοί εισήχθησαν σε σχολές της επιλογής τους. 
Στην συνέχεια, έλαβαν μέρος στις εξετάσεις με τα πέντε μαθήματα, ως υποψήφιοι της ειδικής κατηγορίας στην οποία εντάχθηκαν με πιστοποιητικά από την Αλβανία, τα οποία πιστοποιούσαν ότι είχαν φοιτήσει και τελειώσει τρεις τουλάχιστον τάξεις δευτεροβάθμιας εκπαίδευσης στην Αλβανία. Με βάση την νέα αυτή εξέτασή τους εισήχθησαν σε νέες σχολές. 
Αυτά τα πιστοποιητικά τα έκανε αποδεκτά το Υπουργείο Παιδείας, καλή τη πίστη, όπως συμβαίνει παγίως. Αλλά από τη γραμματεία του Πανεπιστημίου Ιωαννίνων επισημάνθηκε μία αντίφαση σ΄ ένα από τους επανεγγραφέντες, ο οποίος ήταν γνωστός στη γραμματεία. Επισημάνθηκε, λοιπόν, ότι στην μία περίπτωση είναι απόφοιτος του ελληνικού Ενιαίου Λυκείου και στην άλλη ως απόφοιτος Αλβανικού λυκείου κατακτά θέση σε μία άλλη σχολή. 
Έτσι, το Υπουργείο Παιδείας υποχρεώθηκε, όπως ήταν φυσικό, σε πλήρη έλεγχο των υποψηφίων αυτής της κατηγορίας. Και απεδείχθη δυστυχώς ότι -ξεκινάω από το συγκεκριμένο παράδειγμα- αυτό το παιδί, που εμφανιζόταν ως απόφοιτος αλβανικού λυκείου, ήταν μαθητής από την τετάρτη δημοτικού αδιαλείπτως στην Ελλάδα. Οδηγήθηκε, λοιπόν, και το Υπουργείο, σε συνεργασία με τις γραμματείες των Πανεπιστημίων, στο αυτονόητο που ήταν η διαγραφή, διότι δεν είναι δυνατόν να γίνεται παρόμοια χρήση ευεργετικών διατάξεων με αυτόν τον τρόπο. 
Είπα και τονίζω ότι αυτήν τη στιγμή το Υπουργείο προσπαθεί με ερώτημα στο Νομικό Συμβούλιο του Κράτους σε όσους πέτυχαν με τα εννέα μαθήματα με το σπαθί τους και είχαν γραφεί σε κάποια σχολή από την οποία διεγράφησαν με αίτησή τους, για να αξιοποιήσουν το πλεονέκτημα ειδικής χρήσης της ειδικής κατηγορίας, να δυνηθούν να επανεγγραφούν στην προηγούμενη σχολή.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού). 
Αλλά θέλω να τονίσω ότι εμείς δεν θέσαμε θέμα πλαστότητας, διότι πραγματικά το δικό μου και προσωπικό ενδιαφέρον ήταν να προστατεύσω αυτά τα δεκαοχτάχρονα παιδιά απ΄ ό,τι θα σήμαινε η ενεργοποίηση τυχόν ενός παρόμοιου ερωτήματος. Αλλά, αν τίθεται θέμα λανθασμένων ενεργειών του Υπουργείου Παιδείας και το ζητήσει η Αξιωματική Αντιπολίτευση, ευχαρίστως να προχωρήσουμε σε αυτό τον έλεγχο….
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ. Τα περισσότερα στη δευτερολογία σας. 
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Τονίζω ότι δεν θέσαμε θέμα πλαστότητας. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ, κύριε Υπουργέ, δεν έχετε άλλο χρόνο. 
Ο κ. Καλός έχει το λόγο. 
ΓΕΩΡΓΙΟΣ ΚΑΛΟΣ: Κύριε Πρόεδρε, καταλαβαίνω βέβαια το λόγο για τον οποίο εκνευρίζεται και κλείνει έτσι την πρωτολογία του, γιατί εγώ δευτερολογία δεν έχω, ο κύριος Υπουργός. Γιατί το θέμα δεν είναι απλό. 
Πρώτα απ΄ όλα, κύριε Υπουργέ, να σας τονίσω καθαρά -μέσα στα δύο λεπτά που έχω- ότι εγώ εδώ δεν μεταφέρω τις απόψεις κανενός, παρά μόνο της Αξιωματικής Αντιπολίτευσης. Για να μιλάμε σωστά. 
Δεύτερον. Εγκαλείσθε αυτήν τη στιγμή -και μην το μετατοπίζουμε το θέμα- για το εξής: για την πολιτική σας όσον αφορά την εγγραφή μέσω του ειδικού συστήματος εξετάσεων των Ελληνοπαίδων του εξωτερικού, δηλαδή των παιδιών των ομογενών μας, στα ΑΕΙ και στα ΤΕΙ της χώρας. 
Είναι ένα σύστημα το οποίο αποδεικνύεται ελλιπές, αφού δεν μπορεί να ικανοποιήσει ένα μεγάλο και πολύπαθο τμήμα του Ελληνισμού, δηλαδή τους Βορειοηπειρώτες. Ατυχήσατε, όμως, διότι με το ελλιπές αυτό σύστημα και πέρυσι και πρόπερσι εγγράψατε φοιτητές. Η καλή πίστη δεν σώζει. 
Κάνατε διασταλτική ερμηνεία -και ορθώς το κάνετε- γι' αυτό τότε δεν σας εγκαλέσαμε και εγγράψατε αυτούς οι οποίοι, αφού δεν υπάρχουν λύκεια ελληνικά στην Αλβανία, έρχονταν, κατά την ερμηνεία της αντιστοίχου παραγράφου του νόμου, που τους έδινε το δικαίωμα, εφόσον είχαν δώσει εξετάσεις, τις γνωστές εξετάσεις που τους επιτρέπει το εκεί ισχύον σύστημα να δώσουν, και εγγράφονταν εδώ κανονικά δίνοντας τα πέντε μαθήματα και όχι μόνον τη γλώσσα ως απόφοιτοι καθαροί ξένων λυκείων σε ξένες χώρες.
Τώρα, λοιπόν, έρχεστε φέτος, δικαιολογείστε με το πώς ανακάλυψε κάποια δικαιολογητικά ένας υπάλληλος του Πανεπιστημίου Ιωαννίνων και τους πετάτε έξω, ενώ αυτά τα παιδιά ήδη έχουν δώσει τα πέντε μαθήματα, ήδη με τις ευλογίες σας και με τις υπογραφές σας έχουν εγγραφεί στα πανεπιστήμια και τους λέτε να γυρίσουν πίσω. Και σας ερωτώ: αυτή τη "φυσαρμόνικα" για την οποία εκνευρίζεστε και την οποία -αυτή είναι η πάγια θέση μας- πρέπει να την φέρετε εδώ θεσμικά να την αναμορφώσουμε, να κλείσουμε τα οποιαδήποτε παράθυρα, αλλά φέτος είστε υποχρεωμένοι, κατά την ίδια τακτική του εθιμικού δικαίου, να περάσετε αυτά τα παιδιά και να τα εγγράψετε, δεν την κάνατε "φυσαρμόνικα" ακόμη ευρύτερη και εγγράψατε πέρσι εκείνους που είχαν αποτύχει στα ΠΣΕ;
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
'Ένα λεπτό, κύριε Πρόεδρε.
ΠΡΟΕΔΡΕΥΩΝ (Κωνσταντίνος Γείτονας): Κύριε Καλέ, ολοκληρώστε.
ΓΕΩΡΓΙΟΣ ΚΑΛΟΣ: Σας ερωτώ: όταν το Πανεπιστήμιο Αθηνών και η Νομική Σχολή, η αντίστοιχη πέρσι Γραμματεία, σας είπε για κάποιες άλλες κατηγορίες ότι κακώς τους εγγράφετε, γιατί το Υπουργείο έκλεισε τα αυτιά του και είπε, εγώ δεν γνωρίζω; Τώρα, λοιπόν, ήρθατε και τα λέτε αυτά; 
Σας παρακαλώ -πρόταση δική μου- να μη λέμε τι έγινε μέχρι τώρα. Να δώσετε την ευκαιρία στους σαράντα πέντε να εγγραφούν κι όχι σ' αυτούς που έκαναν οτιδήποτε παράνομο με τα πιστοποιητικά τους και από την άλλη μεριά να φέρετε εδώ το θεσμικό πλαίσιο αυτό να το συμπληρώσουμε. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Καλέ.
ΓΕΩΡΓΙΟΣ ΚΑΛΟΣ: Διότι δεν μπορούν τα παιδιά, τα Ελληνόπουλα δηλαδή, αυτής της δύστυχης κατηγορίας να είναι εκτός της αγκαλιάς του ελληνικού κράτους.
Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κύριος Υπουργός έχει το λόγο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Είμαι βέβαιος ότι ειδικότερα ο κ. Καλός θα συμφωνεί, ότι κάθε πράξη της πολιτείας πρέπει να έχει μέσα της ένα χαρακτήρα, ο οποίος πείθει τους πολίτες για την αρχή της ίσης μεταχείρισης και για την αρχή της χρηστής διοίκησης. 
Αυτήν τη στιγμή αυτή η ειδική κατηγορία απευθύνεται όχι μόνο στα παιδιά που προέρχονται από τη Βόρειο Ήπειρο, αλλά απευθύνεται σε όλα τα Ελληνόπουλα, που πολλά απ' αυτά αντιμετωπίζουν πραγματικά δυσμενείς συνθήκες, τα παιδιά που αναγκάστηκαν να φύγουν από τη Ροδεσία…
ΓΕΩΡΓΙΟΣ ΚΑΛΟΣ: Μα, μην λέτε για Ροδεσία, κύριε Υπουργέ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Αν μου επιτρέπετε, κύριε συνάδελφε…
ΠΡΟΕΔΡΕΥΩΝ (Κωνσταντίνος Γείτονας): Κύριε Καλέ, ο κύριος Υπουργός δεν σας διέκοψε. Σας παρακαλώ. 
ΓΕΩΡΓΙΟΣ ΚΑΛΟΣ: Ένιωσα αγανάκτηση, κύριε Πρόεδρε. Όχι να λέει Ροδεσία σε σχέση με τη Βόρειο Ήπειρο.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): Τα παιδιά ακόμη και από τη Γερμανία, τη Σουηδία, την Αυστραλία, την Αμερική, απ' όλο τον Ελληνισμό, που θέλουν να κάνουν χρήση αυτής της πολύ σωστής διάταξης που ισχύει από το 1983, αυτά τα παιδιά όλα, τα Ελληνόπουλα των εξίμισι εκατομμυρίων της διασποράς οφείλουν να έχουν ίση μεταχείριση. Κομμάτι αυτών των παιδιών είναι και τα παιδιά που προέρχονται από τη Βόρειο Ήπειρο και δεν μπορούμε να επιτρέψουμε, πιστεύω, στη Βουλή των Ελλήνων να περάσει το μήνυμα ότι, όταν υπάρχει μία ειδική κατηγορία, μπορεί στα πλαίσιά της να αναδειχθεί μια ειδικότερη κατηγορία που είναι εις θέση να καρπώνεται τη θέση των άλλων, να παίρνει ένα προνόμιο υπέρ αυτής, την ώρα μάλιστα που πολύ φοβάμαι ότι ο ενδελεχής έλεγχος του Υπουργείου Παιδείας απέδειξε την απόλυτη ορθότητα της αρχικής θέσης, ότι στις συγκεκριμένες -και μπορώ να σας αποστείλω και τα έγγραφα, κύριε Καλέ, εφόσον τα ζητήσετε…
ΓΕΩΡΓΙΟΣ ΚΑΛΟΣ: Εγώ σας το ζήτησα αυτό πάντως.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Στις συγκεκριμένες περιπτώσεις, λυπάμαι που θα το πω, - πολύ συγκεκριμένες και αριθμητικά βέβαιες- έγινε μία πλάγια χρήση μιας δυνατότητας εις βάρος όλων των υπολοίπων και μάλιστα, κύριε Καλέ, ακόμη και παιδιών που ήλθαν τα δύο τελευταία χρόνια από τη Βόρειο Ήπειρο. 
ΓΕΩΡΓΙΟΣ ΚΑΛΟΣ: Εγώ σας είπα για την τελευταία κατηγορία…
ΠΡΟΕΔΡΕΥΩΝ (Κωνσταντίνος Γείτονας): Κύριε Καλέ, σας παρακαλώ. 
Ολοκληρώστε, κύριε Υπουργέ.
ΠΕΤΡΟΣ ΕΥΘΥΜΙΟΥ (Υπουργός Εθνικής Παιδείας και Θρησκευμάτων): 
Κατά τούτο θέλω να διαβεβαιώσω τη Βουλή ότι το Υπουργείο έδρασε ως όφειλε, μετά την επισήμανση του θέματος από τα πανεπιστήμια, με πνεύμα πάρα πολύ μεγάλης προσοχής, γιατί πρόκειται για δεκαοκτώ χρονών παιδιά, που τα λάθη των γονέων τους δεν πρέπει πολλαπλασιαστικά να καταστρέψουν το υπόλοιπο της ζωής τους. Όλη η κίνηση του Υπουργείου Παιδείας αποσκοπεί στην προστασία αυτών των παιδιών από τις επιλογές που έχουν κάνει. Το Υπουργείο θα ήθελε να μην είναι καταστροφικές επιλογές ζωής γι' αυτούς.
ΠΡΟΕΔΡΕΥΩΝ (Κωνσταντίνος Γείτονας): Ακολουθεί η με αριθμό 506/26-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Νικολάου Γκατζή προς τους Υπουργούς Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, σχετικώς με τις περιβαλλοντικές επιπτώσεις από τη λειτουργία μονάδας αποθήκευσης και συσκευασίας λιπασμάτων, στον όρμο Αγίου Ιωάννη Αμαλιάπολης Μαγνησίας.
Η επίκαιρη ερώτηση του κ. Γκατζή έχει ως εξής:
"Πρόσφατα έγινε γνωστό μέσω του τοπικού Τύπου η πρόθεση της εταιρείας "ΑΜΑΛΙΑΠΟΛΗ Α.Β.Ε.Ε." για τη λειτουργία μονάδας αποθήκευσης και συσκευασίας λιπασμάτων στις εγκαταστάσεις των κυλινδρόμυλων "ΛΟΥΛΗ Α.Ε." στον όρμο Αγίου Ιωάννη Αμαλιάπολης στο Νομό Μαγνησίας.
Όμως ο όρμος Σούρπης, μέρος του οποίου είναι και το λιμανάκι του Αγίου Ιωάννη, περιλαμβάνει ένα παράκτιο υγρότοπο (κατοχυρωμένο στο δίκτυο "NATURA 2000" με αριθμό GR 1430002), που χαρακτηρίζεται ως σημαντική περιοχή της ανατολικής ηπειρωτικής Ελλάδας για τα μεταναστευτικά και διαχειμάζοντα πτηνά, ενώ στα αβαθή υφάλμυρα νερά του αναπαράγεται και αναπτύσσεται ο γόνος των ψαριών.
Η δημιουργία μονάδας αποθήκευσης και συσκευασίας λιπασμάτων και η αυξημένη κίνηση πλοίων στο συγκεκριμένο κλειστό όρμο αυξάνει σημαντικά τον κίνδυνο ρύπανσης των υδάτων. Επιπλέον η λειτουργία μιας τέτοιας μονάδας προκαλεί αναπόφευκτα, ανεξάρτητα από τα όποια μέτρα λαμβάνονται, σημαντική ρύπανση της ατμόσφαιρας, του εδάφους, της θάλασσας και των υπογείων υδάτων. Η αύξηση δε της κίνησης οχημάτων βαρέος τύπου σ΄ ένα τελείως ακατάλληλο οδικό δίκτυο δημιουργεί επιπλέον ρύπανση και κινδύνους. Να σημειωθεί ότι λίγα χιλιόμετρα πιο μακριά υπάρχει η βιομηχανική περιοχή του Βόλου, όπου θα μπορούσε να λειτουργήσει μια τέτοια μονάδα.
Η λειτουργία μιας τέτοιας μονάδας εκτός από τα προβλήματα στις διάφορες δραστηριότητες - ασχολίες των κατοίκων θα αυξήσει τους κινδύνους για την υγεία τους και το περιβάλλον.
Ερωτώνται οι κύριοι Υπουργοί εάν προτίθεται η Κυβέρνηση να προστατέψει το συγκεκριμένο υγρότοπο, όπως έχει υποχρέωση, και να μην επιτρέψει την κατασκευή της συγκεκριμένης μονάδας στον κλειστό όρμο του Αγίου Ιωάννη Αμαλιάπολης".
Θα απαντήσει η Υφυπουργός Περιβάλλοντος, Χωροταξίας και Δημοσίων Έργων κα Ροδούλα Ζήση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων 'Εργων): Κύριε Πρόεδρε, είναι αλήθεια ότι το Δεκέμβριο του 2001 υπεβλήθη στο Υ.ΠΕ.ΧΩ.Δ.Ε., στην αρμόδια υπηρεσία, αυτή η μελέτη περιβαλλοντικών επιπτώσεων από την εταιρεία "ΑΜΑΛΙΑΠΟΛΗ Α.Β.Ε.Ε." Η αρμόδια υπηρεσία λόγω μη αρμοδιότητας, διότι επρόκειτο για μη τοξικές δράσεις και οχλήσεις, έκανε ένα χαρτί και έστειλε αυτήν τη μελέτη στη Νομαρχιακή Αυτοδιοίκηση Μαγνησίας που έχει και την αρμοδιότητα γι' αυτές τις περιπτώσεις.
Εδώ πρέπει να επισημάνω ότι στην αναφορά που κάνει το Υ.ΠΕ.ΧΩ.Δ.Ε. ζητάμε να γνωμοδοτήσει η Νομαρχιακή Αυτοδιοίκηση Μαγνησίας γι' αυτήν την εταιρεία. Σύμφωνα βεβαίως με τα όσα υπεβλήθησαν, παραχωρήθηκε στην εταιρεία "ΑΜΑΛΙΑΠΟΛΗ Α.Β.Ε.Ε." το δικαίωμα χρήσης των υφιστάμενων λιμενικών εγκαταστάσεων της εταιρείας κυλινδρόμυλοι "ΛΟΥΛΗ Α.Ε." στον Άγιο Ιωάννη Αμαλιάπολης για χρονικό διάστημα πέντε ετών. Επίσης για χρονικό διάστημα δέκα ετών παραχωρήθηκε ακίνητο στον Άγιο Ιωάννη Αμαλιάπολης για αποθήκευση υλικών, προϊόντων και εμπορευμάτων που αυτή η εταιρεία θα παράγει και θα διακινεί.
Σύμφωνα με την κοινή υπουργική απόφαση του 1994 η αρμοδιότητα της έγκρισης αυτών των περιβαλλοντικών όρων για αποθήκευση μη τοξικών χημικών ανήκει στη Νομαρχιακή Αυτοδιοίκηση. Περιμένουμε, λοιπόν, να έχουμε αυτήν την απόφαση της Νομαρχίας Μαγνησίας. Όπως μας πληροφορούν με σχετικό έγγραφο, συγκεντρώνουν τις απόψεις των φορέων της περιοχής και των πολιτών και νομίζω ότι εντός των ημερών θα συγκληθεί το νομαρχιακό συμβούλιο με το συγκεκριμένο θέμα.
Στην ερώτηση που κάνει ο συνάδελφος, ο κ. Γκατζής, οφείλω να πω ότι σύμφωνα με τη Νομαρχία Μαγνησίας οι εγκαταστάσεις βρίσκονται εκτός περιοχής NATURA -όπως μας πληροφορεί η αρμόδια υπηρεσία Περιβάλλοντος και Χωροταξίας της Νομαρχίας Μαγνησίας- σε απόσταση τουλάχιστον ενός χιλιομέτρου. Και υπάρχει και ένας συνημμένος χάρτης, τον οποίο και θα καταθέσω.
Αυτήν την στιγμή το θέμα είναι στη φάση αξιολόγησης. Αναμένουμε, λοιπόν, αυτήν την απάντηση.
ΠΡΟΕΔΡΕΥΩΝ (Κωνσταντίνος Γείτονας): Ο κ. Γκατζής έχει το λόγο.
ΝΙΚΟΛΑΟΣ ΓΚΑΤΖΗΣ: Ευχαριστώ, κύριε Πρόεδρε.
Θα αρχίσω από το τελευταίο, που αναφέρατε, κυρία Υπουργέ. Δυστυχώς, είστε και από το Βόλο και δεν τα έχετε ψάξει τα πράγματα όσο θα έπρεπε. 
Εγώ καταθέτω, για να τα δείτε, την ιστοσελίδα του Υ.ΠΕ.ΧΩ.Δ.Ε., όπου με συγκεκριμένο χάρτη χαρακτηρίζει την περιοχή στο έργο "Οικότοποι ΦΥΣΗ 2000" στην Ελλάδα ως υδροβιότοπο και ως προστατευόμενη περιοχή.
Καταθέτω, επίσης, αντίγραφο του ΦΕΚ που με βάση την έγκριση του Γενικού Πολεοδομικού Σχεδίου Αλμυρού χαρακτηρίζει την περιοχή του όρμου Σούρπης Αγίου Ιωάννη ως προστατευόμενη περιοχή λόγω υδροβιότοπου. 
Καταθέτω απόφαση του Νομαρχιακού Συμβουλίου και της περιφέρειας που αρνήθηκαν να δώσουν και την αρχική έγκριση με την οποία εγκρίνεται από το παράθυρο το ΥΠΕΧΩΔΕ, και αρνήθηκαν την εγκατάσταση της εταιρείας Αμαλιάπολης ΑΒΕΕ κλπ. 
Επίσης καταθέτω, κύριε Πρόεδρε, και τη μελέτη του Πολυτεχνείου για την περιοχή η οποία, εκτός των άλλων, έχει ένα πλούσιο φωτογραφικό υλικό και έχει και τους συγκεκριμένους χάρτες του υδροβιότοπου αλλά και χάρτες με τα πουλιά τα οποία συσσωρεύονται εκεί στις δύσκολες εποχές και κατά το πέρασμα από τη μία ήπειρο στην άλλη. 
(Στο σημείο αυτό ο Βουλευτής κ. Νικόλαος Γκατζής καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
Θα ήθελα να πω ακόμα, κυρία Υπουργέ, ότι αντί με τα δισεκατομμύρια και τα τρισεκατομμύρια που ξοδεύει η πολιτεία δημιουργώντας βιομηχανικές περιοχές να πηγαίνουν να εγκαθίστανται τέτοιες μονάδες εκεί, έχουμε το παράδοξο και την πρωτοτυπία, κύριε Πρόεδρε, στην Ελλάδα να εγκαθίστανται βιομηχανίες περιβαλλοντοκτόνες και μάλιστα σε ευαίσθητες περιοχές, όπως η περιοχή της Αμαλιάδας. 
Να πω επίσης, κύριε Πρόεδρε, ότι στον ίδιο χώρο υπάρχει βιομηχανία τροφίμων που θα εκμεταλλεύεται τον ίδιο χώρο. Και όχι μόνο αυτό, αλλά να σας διαβάσω τι λέει το καταστατικό για την περιοχή αυτή…
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Μισό λεπτό, κύριε Πρόεδρε, ολοκληρώνω.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει διαθέσιμο μισό λεπτό. Ολοκληρώστε. 
ΝΙΚΟΛΑΟΣ ΓΚΑΤΖΗΣ: Να πω μόνο τι λέει το καταστατικό. Λέει: Παραγωγή, εμπορία, εισαγωγές, εξαγωγές, διακίνηση πάσης φύσεως αγροτικών προϊόντων λιπασμάτων, φωτοφαρμάκων και εφοδίων για αγροτική χρήση καθώς και ανακύκλωση και διάθεση αγροτικών, βιομηχανικών και αστικών υποπροϊόντων απορριμμάτων και αποβλήτων. 
Αυτά θα γίνουν εκεί μαζί με τα αλεύρια και τα τρόφιμα; Αν δώσετε αυτήν την έγκριση, κυρία Υπουργέ…
ΠΡΟΕΔΡΕΥΩΝ (Κωνσταντίνος Γείτονας): Καλώς, κύριε Γκατζή. 
ΝΙΚΟΛΑΟΣ ΓΚΑΤΖΗΣ: …πιστεύω ότι θα αρνηθεί η νομαρχία και αν την δώσει πάλι το ΥΠΕΧΩΔΕ από το παράθυρο δημιουργείται δεδομένο να πάνε και άλλες βιομηχανίες, όπως η βιομηχανία Βελεστίνου λιπασμάτων που ζήτησε λιμάνι και καλά έκανε το νομαρχιακό συμβούλιο γιατί …
ΠΡΟΕΔΡΕΥΩΝ (Κωνσταντίνος Γείτονας): Κύριε Γκατζή, θα σας παρακαλέσω να ολοκληρώσετε. 
ΝΙΚΟΛΑΟΣ ΓΚΑΤΖΗΣ: Θα δημιουργήσετε ένα άσχημο προηγούμενο. Ζητάμε να προστατεύσετε την περιοχή και όχι να την χαρίσετε και αυτή στα συμφέροντα των μεγαλοεχόντων. 
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κανείς δεν αμφισβητεί την ευαισθησία που έχει ο συνάδελφος ούτε όλη η περιοχή για τα θέματα του περιβάλλοντος και τα θέματα της προστασίας του. 
Υπάρχουν, όμως, κανόνες, θεσμοί, διαδικασίες, αρμοδιότητες τις οποίες θα πρέπει να τηρήσουμε. Δεν υπάρχει αυτήν τη στιγμή κάποια έγκριση περιβαλλοντικής μελέτης, η οποία να είναι εναντίον της περιβαλλοντικής προστασίας της περιοχής. 
Περιμένουμε τις αποφάσεις της Νομαρχιακής Αυτοδιοίκησης. Ξέρω, κύριε Γκατζή πολύ καλά ότι δεν είστε ο μόνος που έχετε ευαισθησίες για την περιοχή, αλλά οι εγκρίσεις…
ΝΙΚΟΛΑΟΣ ΓΚΑΤΖΗΣ: Την έγκριση που πήρε ο Λούλης την πήρε παρά το νομαρχιακό συμβούλιο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Οι εγκρίσεις των βιομηχανικών εγκαταστάσεων στις οποίες αναφερθήκατε αφορούν μία άλλη περίοδο, άλλο Υπουργείο, άλλες αρμοδιότητες. 
Νομίζω, λοιπόν, ότι σε ό,τι αφορά το συγκεκριμένο θέμα της ερώτησής σας και σύμφωνα με τα στοιχεία που δίνει ο χάρτης και η περιοχή, από τη Νομαρχιακή Αυτοδιοίκηση έχω αυτήν την ενημέρωση. 
Δεν έχω καμία αντίρρηση στο ότι, όταν θα έλθει αυτό το θέμα στο ΥΠΕΧΩΔΕ θα γίνουν όλοι οι έλεγχοι και όλες οι παρατηρήσεις που πρέπει να γίνουν. Το ΥΠΕΧΩΔΕ σε ό,τι αφορά υγροτόπους και γενικά οικοσυστήματα έχει αρκετή ευαισθησία. Το έχουμε δείξει άλλωστε, κύριε συνάδελφε, και σε δικές σας ερωτήσεις που απαντήσαμε και υλοποιήσαμε, αν θέλετε και προεδρικά διατάγματα. Το περιβάλλον είναι στο πυρήνα του ενδιαφέροντός μας για να προστατεύσουμε και το περιβάλλον, αλλά και όλους τους πολίτες από όλες αυτές τις χρήσεις. 
ΠΡΟΕΔΡΕΥΩΝ (Κωνσταντίνος Γείτονας): Καλώς, κύρια Υπουργέ. 
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Απλώς, κύριε Πρόεδρε, θέλω να πω ό,τι αφορά την βιομηχανική εγκατάσταση που είναι από το 1994 - 1995 -δεν θυμάμαι ακριβώς- και σε ό,τι αφορά τις λιμενικές εγκαταστάσεις είναι άλλες διαδικασίες οι οποίες έχουν να κάνουν με προηγούμενες εγκρίσεις ή προεγκρίσεις. 
Νομίζω, όμως, ότι η επιβάρυνση στην περιοχή αυτή μπορεί να προκληθεί και από δράσεις μη οχλούσες, ακόμα και από θέματα κατοικιών και άναρχης δόμησης και άναρχων δραστηριοτήτων που έχουν γίνει, οπότε πρέπει να το δούμε το θέμα συνολικά για την προστασία του περιβάλλοντος και της περιοχής. 
ΠΡΟΕΔΡΕΥΩΝ (Κωνσταντίνος Γείτονας): Τέταρτη είναι η με αριθμό 487/26.3.2002 επίκαιρη ερώτηση του Βουλευτή του Συνασπισμού της Αριστεράς και της Προόδου κ. Παναγιώτη Λαφαζάνη προς την Υπουργό Περιβάλλοντος, Χωροταξίας και Δημοσίων Έργων, σχετικώς με την απομάκρυνση των βιοτεχνικών επιχειρήσεων από την περιοχή του Μεταξουργείου.
Η επίκαιρη ερώτηση έχει ως εξής:
"Με απόφαση του Δημάρχου Αθηνών, που ελήφθη χωρίς κανένα διάλογο και ερήμην των ενδιαφερομένων, η οποία επικυρώθηκε με το π.δ. 616Δ/98, στο όνομα της ανάπλασης του Μεταξουργείου, αποφασίστηκε η εκδίωξη διακοσίων εξήντα περίπου βιοτεχνικών επιχειρήσεων, που απασχολούν γύρω στους χίλιους εργαζόμενους. Προς υλοποίηση αυτής της αυταρχικής και αυθαίρετης επιλογής εξεδόθησαν βροχηδόν αποφάσεις σφράγισης των βιοτεχνιών και ήδη βρίσκονται προ των πυλών οι πρώτες σφραγίσεις επιχειρήσεων.
Επειδή η σφράγιση των εν λόγω επιχειρήσεων σημαίνει στην ουσία οριστικό κλείσιμό τους, οδηγώντας στην απόγνωση εκατοντάδες μικροεπιχειρηματίες και στην ανεργία χιλιάδες οικογένειες,
Επειδή δεν υπάρχει καμία πρόβλεψη ούτε για χώρο ούτε για αποζημίωση των μικροεπιχειρηματιών, εν όψει της βίαιης μετεγκατάστασής τους.
Επειδή η υλοποίηση των αυταρχικών αποφάσεων σφράγισης θα συναντήσει αντιστάσεις από τους θιγόμενους, που θα βλέπουν να καταστρέφονται αδίκως οι κόποι μιας ζωής και εμπεριέχει κινδύνους εκτεταμένων επεισοδίων και κοινωνικής αναστάτωσης.
Επειδή η ανάπλαση του Μεταξουργείου δεν παρεμποδίζεται από την ύπαρξη βιοτεχνιών χαμηλής όχλησης, όπως χαρακτηρίζονται οι υπό δίωξη επιχειρήσεις από το ν.2465/97.
Ερωτάται η κυρία Υπουργός:
1. Σκοπεύει να ενεργήσει ώστε να σταματήσουν άμεσα οι σφραγίσεις των επιχειρήσεων στο Μεταξουργείο;
2. Σκοπεύει να αναστείλει την εφαρμογή του π.δ. 616Δ/98, ώστε να ξεκινήσει διάλογος με τους ενδιαφερόμενους επιχειρηματίες για την εξεύρεση συναινετικής λύσης;".
Θα απαντήσει η Υφυπουργός ΠΕΧΩΔΕ κα Ροδούλα Ζήση.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, υπάρχει όντως αυτό το διάταγμα από 23.7.1998 καθορισμού χρήσεων γης και ειδικών όρων και περιορισμών δόμησης στην περιοχή του Μεταξουργείου. Η μελέτη του Μεταξουργείου ανατέθηκε από το Δήμο Αθηναίων κατά τη δημαρχία του κ. Έβερτ. Τη μελέτη έχει εγκρίνει ομόφωνα το Δημοτικό Συμβούλιο της Αθήνας με την πράξη του 1243/93 και αφορά στη μείωση του συντελεστή δόμησης της ιστορικής αυτής γειτονιάς της Αθήνας, την εξυγίανση των χρήσεων που δεν είναι συμβατές με την κατοικία και γενικότερα στην αναβάθμιση της ποιότητας ζωής, για την οποία συνεχίζουμε να μιλάμε. 
Εντολές για την παραπάνω μελέτη και γενικότερα για την περιοχή του κέντρου της Αθήνας δίδονται από το εγκεκριμένο ρυθμιστικό της Αθήνας, που είναι και νόμος του κράτους, και από το γενικό πολεοδομικό σχέδιο της Αθήνας. 
Συνεκτιμούμενες μελέτες στην περιοχή αυτήν ήταν η ανάδειξη του αρχαιολογικού χώρου του Κεραμεικού, της Ιεράς Οδού και ιδιαίτερα της περιοχής Δημοσίου Σήματος, περιοχές που είναι υψίστης πολιτιστικής σημασίας για τη χώρα μας, βάσει και του άρθρου 24 του Συντάγματος, που επιβάλλεται να προστατεύσουμε την πολιτιστική κληρονομιά και τα ιστορικά κέντρα των πόλεων, όπως αυτή η παραδοσιακή γειτονιά του Μεταξουργείου.
Ως εκ τούτου, η ανάδειξη υποδομής για τη στήριξη της χρήσης της κατοικίας επιβάλλει την απομάκρυνση των ασυμβίβαστων προς την κατοικία χρήσεων. Υπάρχουν εκεί κάποιες διαβαθμίσεις.
Τώρα να δούμε ποιες είναι αυτές οι ασυμβίβαστες, για τις οποίες μιλάει ο κύριος συνάδελφος. Είναι αυτές που είναι ρυπογόνες ή αποτελούν παράγοντα επικινδυνότητας ή πηγή όχλησης για το περιβάλλον, την κυκλοφορία και βεβαίως ιδιαίτερα την κατοικία. Οι υπόλοιπες μετά από το ξεκαθάρισμα αυτών των ρυπογόνων στα πλαίσια της παραπάνω μελέτης μπορούν να χωροθετηθούν σε συγκεκριμένους άξονες, όπως λέει το σχετικό διάταγμα, και αναφέρονται σ΄ αυτούς τους άξονες η Ιερά Οδός, η Κωνσταντινουπόλεως, η Αχιλλέως, η Θερμοπυλών και η Κολοκυνθούς. Είναι, όμως, γεγονός ότι είναι μικρό το διάστημα των τριάντα έξι μηνών που δίδεται για την απομάκρυνση των ρυπογόνων χρήσεων. Αυτό μέχρι τώρα έχει καθιερωθεί. Αναγνωρίζουμε το πρόβλημα των επαγγελματιών. Γιατί όταν ζητάς την απομάκρυνση κάποιων χρήσεων και κάποιων επαγγελμάτων, πρέπει να έχεις και τους χώρους έτοιμους να τους υποδεχθείς.
Η Κυβέρνηση βλέπει το θέμα. Υπάρχει και μία σύσκεψη αυτές τις μέρες με την πολιτική ηγεσία. Αναζητούνται λύσεις στα πλαίσια όλων των νόμιμων διαδικασιών για την επίλυση αυτού του θέματος. Νομίζω ότι θα υπάρξει μία δυνατότητα, ίσως και μία μικρή παράταση, για να μπορέσουμε να δώσουμε τη δυνατότητα αυτής της μετεγκατάστασης της απομάκρυνσης αυτών των βιοτεχνιών, που πραγματικά θέλω να πω ότι κάποιες από αυτές, όπως φαίνονται στις απαγορεύσεις, είναι ακραίες περιπτώσεις γιατί μιλάμε και για ποδηλατάδικα και για άλλες, εν πάση περιπτώσει, επαγγελματικές χρήσεις. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Λαφαζάνης έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαριστώ, κύριε Πρόεδρε.
Κυρία Υπουργέ, γνωρίζω την ευαισθησία σας για τους βιοπαλαιστές. Αυτό το οποίο επιχειρείται να γίνει στο Μεταξουργείο είναι άδικο και αυθαίρετο! Δεν κατάλαβα αυτό που λέτε για τις "ρυπογόνες δραστηριότητες". Δεν ξέρω αν τις έχετε εξετάσει, αλλά δεν υπάρχουν ρυπογόνες δραστηριότητες, εκτός αν εννοείτε ότι το φανοποιείο, το σιδηρουργείο, τα ηλεκτρολογεία και άλλες τέτοιου είδους επιχειρήσεις είναι ρυπογόνες. Τότε συγχωρέστε με, αλλά θα πρέπει να απαλλάξουμε όλο το Λεκανοπέδιο από τέτοιου είδους δραστηριότητες!
Οι πλέον σύγχρονες μελέτες με οικολογικό περιεχόμενο λένε ότι οι βιοτεχνίες χαμηλής όχλησης είναι συμβατές με τον οικιστικό ιστό της πόλης και ότι είναι μάλιστα αναγκαίες για τη λειτουργία αυτής. Δεν πάμε να μεταμορφώσουμε την Αθήνα σε Λας Βέγκας ούτε σε μία περιοχή που να έχει μόνο κέντρα διασκεδάσεως, χαρτοπαικτικές λέσχες και οίκους ανοχής. Μου κάνει εντύπωση, όταν λέτε ότι επιχειρείται ανάπλαση του Μεταξουργείου και επιτρέπεται να λειτουργούν οι χαρτοπαικτικές λέσχες και οι οίκοι ανοχής. Φαίνεται ότι αυτές οι δραστηριότητες είναι συμβατές με την πολιτιστική κληρονομιά που αναφέρετε και δεν είναι συμβατή μία δραστηριότητα ηλεκτρολογείου, φανοποιείου ή σιδηρουργείου!
Σας παρακαλώ να μεριμνήσετε, διότι δεν κάνετε μετεγκατάσταση. Αυτό που κάνετε είναι κλείσιμο! Δεν υπάρχει δυνατότητα μετεγκατάστασης χωρίς κίνητρα, χωρίς χώρους και χωρίς αποζημίωση. Στην ουσία θέλετε να κλείσετε διακόσιες εξήντα βιοτεχνίες που απασχολούν περίπου χίλιους εργαζόμενους! Δεν είναι δυνατόν να γίνει αυτό το πράγμα, γιατί δεν λέγεται ανάπλαση της περιοχής. Αυτές είναι αυθαίρετες αποφάσεις, τις οποίες λαμβάνουν οι δήμοι, προκειμένου να δημιουργούν υπεραξίες σε κάποιους που προαγόρασαν, αλλά δεν έχουν καμία σχέση ούτε με την ανάπλαση ούτε με την πολιτιστική κληρονομιά ούτε με την ανάδειξη της πόλης!
Σας παρακαλώ, λοιπόν, να μεριμνήσετε και να αναστείλετε αυτό το προεδρικό διάταγμα. Η απόφασή σας δεν πρόκειται να εφαρμοστεί! Θα γίνει σκοτωμός στο Μεταξουργείο, αν προσπαθήσετε να την εφαρμόσετε! Οι άνθρωποι θα υπερασπίσουν με τα στήθη τους τους κόπους μιας ζωής! Δεν πρόκειται να εφαρμοστούν τέτοιου είδους αποφάσεις, γιατί καταλαβαίνουν ότι είναι αυθαίρετες. Αναστείλατε το προεδρικό διάταγμα, αλλά μία παράταση χρόνου δεν μπορεί να λύσει το πρόβλημα. 
Επομένως, πρέπει να ξεκινήσετε ένα διάλογο από μηδενική βάση με όλους τους ενδιαφερόμενους, προκειμένου να βρεθούν συναινετικές λύσεις. Δεν πρέπει να υπάρχουν αυταρχικές εκ των άνω αποφάσεις!
ΠΡΟΕΔΡΕΥΩΝ (Κωνσταντίνος Γείτονας): Η κυρία Υπουργός έχει το λόγο.
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, σαφώς ο κύριος συνάδελφος έχει δίκιο στο ότι από τις μη οχλούσες επιχειρήσεις υπάρχουν και κάποιες που εξαιρούνται, ενώ πραγματικά είναι μη οχλούσες επιχειρήσεις. Εδώ υπάρχει ένα ζήτημα, για το οποίο έγινε και αυτή η συνάντηση.
ΠΡΟΕΔΡΕΥΩΝ (Κωνσταντίνος Γείτονας): Κυρία Υπουργέ, υπάρχει ασφαλώς ένα μεγάλο ζήτημα!
ΡΟΔΟΥΛΑ ΖΗΣΗ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, αυτό είναι ένα ζήτημα! Ακριβώς γι' αυτό το λόγο συμφωνώ σ' αυτό το επίπεδο, γιατί υπάρχει ένα μεγάλο ζήτημα. 
Θα πρέπει, λοιπόν -και σ' αυτήν τη διαδικασία βρισκόμαστε- να το εξετάσουμε, γιατί θα πρέπει να κάνουμε αυτήν τη συζήτηση πιθανώς με τις διαδικασίες του προεδρικού διατάγματος. Είναι, όμως, πιθανό να θέσουμε το θέμα σε μία Επιτροπή, για να δούμε μία-μία αυτές τις επιχειρήσεις και να εξετάσουμε τις δυνατότητες που υπάρχουν.
Πρέπει να σας πω ότι, επειδή αυτά τα επαγγέλματα δεν συνεπάγονται μεγάλους χώρους που θα μπορούσαν να χωροθετηθούν σε ΒΙΠΑ ή ΒΙΟΠΑ -έχουμε τέτοιες μελέτες στο λεκανοπέδιο της Αττικής- και επειδή δεν είναι δόκιμο να απομακρυνθούν από την περιοχή στην οποία έχουν δραστηριοποιηθεί, όπως έχει ξεκινήσει η διαδικασία από τον ιστό της πόλης, θα ήθελα να παρακαλέσω και το Δήμο Αθηναίων να κάνει μέσα στα πλαίσια των δικών του αρμοδιοτήτων σχετικές προτάσεις. Καλό θα ήταν να έχουμε δηλαδή κάποιους χώρους, τους οποίους ο δήμος θα μας υποδείξει, όπου θα μπορούσαμε μέσα στον πολεοδομικό ιστό της πόλης -όπως το λέει και η αναθεώρηση του προεδρικού διατάγματος 8484- να εντάξουμε τις εν λόγω δραστηριότητες.
Βέβαια, θα ήθελα να πω, κύριοι συνάδελφοι, ότι υπάρχει μία προσπάθεια αυτήν την περίοδο και να είστε βέβαιοι ότι και τα υπομνήματα των επαγγελματιών που έχουν δοθεί στις αρμόδιες υπηρεσίες, θα προκαλέσουν τις αντίστοιχες ενέργειες, σ' αυτό το πνεύμα της επίλυσης των προβλημάτων των επαγγελματιών, όπως αυτά αναφέρθηκαν διεξοδικά στη συζήτηση που έγινε στο ΥΠΕΧΩΔΕ, αλλά και στη συζήτηση αυτής της ερώτησης.
Ευχαριστώ!
ΠΡΟΕΔΡΕΥΩΝ (Κωνσταντίνος Γείτονας): Επίκαιρες ερωτήσεις δευτέρου κύκλου:
Θα συζητηθεί η πρώτη με αριθμό 488/26.3.2002 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με τις προθέσεις του Υπουργείου για τον ορισμό ατομικού πλαφόν, στην έκταση και στην παραγωγή του βαμβακιού κλπ.
Η επίκαιρη ερώτηση του κ.Σαλαγιάννη έχει ως εξής:
"Επειδή έχουν ήδη εξαντληθεί όλα τα χρονικά περιθώρια, μιας και άρχισε η νέα καλλιεργητική περίοδος για το βαμβάκι, η εκκρεμότητα γύρω από το τι δικαιούται να καλλιεργήσει φέτος ο κάθε παραγωγός, με ποιους όρους και ποιους κανόνες, παρατείνει τη αβεβαιότητα και την ανασφάλεια που ταλανίζει τα τελευταία χρόνια τους βαμβακοπαραγωγούς.
Η αρνητική εμπειρία των προηγούμενων χρόνων, είναι ανάγκη να μας γίνει μεγάλο μάθημα.
Γι' αυτό πρέπει άμεσα, το ταχύτερο δυνατό, μέσα στις επόμενες μέρες, να ξεκαθαριστούν με τρόπο επίσημο, σαφή και καθαρό, οι κανόνες του παιχνιδιού. Πόση έκταση δικαιούται ο καθένας να καλλιεργήσει, ποια ποσότητα δικαιούται να παραδώσει, και ποιες οι συνέπειες για όσους παραβαίνουν τους κανόνες.
Η θέληση της συντριπτικής πλειοψηφίας των παραγωγών, ανεξάρτητα από κομματική ένταξη, θέλει ξεκαθάρισμα της κατάστασης: όριο (πλαφόν) στην έκταση και στην παραγωγή.
Για να σταματήσει επιτέλους αυτή η τραγωδία που ζούμε κάθε χρόνο και να διασφαλίσουμε μια καλή τιμή για τον παραγωγό (πάνω από 300 δραχμές το κιλό). Και επειδή το ξεκαθάρισμα το θέλουν και το απαιτούν οι παραγωγοί, τους είναι ακατανόητο γιατί μετά από όσα ανεπίτρεπτα συμβαίνουν κάθε χρόνο (υπερβάσεις, πλασματικές αποδόσεις, αέρας, συναλλαγή συνυπευθυνότητας, πτώση των τιμών) δεν προχωράμε με τον έναν ή τον άλλο τρόπο, σε ορισμό ατομικού πλαφόν για κάθε παραγωγό. Για να ξέρει ο καθένας τι καλλιεργεί και τι παραδίδει. Γιατί δεν προχωράμε; Υπάρχει άλλος τρόπος να σταματήσει αυτή η αθλιότητα, που μας ταλαιπωρεί και αδικεί τελικά τους νόμιμους και έντιμους παραγωγούς;
Ερωτάται ο κύριος Υπουργός:Τι σκοπεύει να κάνει γι' αυτό το θέμα;"
Θα απαντήσει ο Υφυπουργός Γεωργίας κ. Αργύρης. 
Ίσως έχει τετραγωνίσει τον κύκλο με την πρότασή του ο κ. Σαλαγιάννης.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Πάντως εγώ έχω πάρει τον τίτλο του Υπουργού βαμβακιού τελικά, και όχι του Υπουργού Γεωργίας.
Θα ήθελα να απαντήσω στον αγαπητό συνάδελφο ότι για δεύτερη φορά πέρυσι επικοινωνήσαμε με τους παραγωγούς τηλεφωνικά. Δεν ήταν τόσο αποτελεσματική αυτή η μέθοδος, γιατί πολλές φορές στο τηλέφωνο δεν ήταν ο ίδιος ο παραγωγός, αλλά μπορεί να ήταν κάποιος από την οικογένεια και πολλές φορές δεν ήταν σωστή η συνεννόηση. 
Φέτος επιλέξαμε την τακτική της προσωπικής επιστολής, με ενενήντα πέντε χιλιάδες προσωπικές επιστολές σε όλους τους βαμβακοπαραγωγούς από το αρχείο που υπάρχει για τους βαμβακοπαραγωγούς. Εκεί αναλυτικά λέμε στον κάθε παραγωγό τη δυνατότητα που δίνεται με βάση τον κανονισμό και την κοινή υπουργική απόφαση για το τι ακριβώς πρέπει να καλλιεργήσει φέτος.
Υπάρχει σ' αυτό το σημείο μια, θα έλεγα, σύγχυση ή κάτι που θέλει ακόμη διευκρίνιση. Σήμερα στις 13.00΄ θα έχουμε την άτυπη διεπαγγελματική οργάνωση όλων των εμπλεκομένων, τις τρεις οργανώσεις των παραγωγών ΠΑΣΕΓΕΣ, ΓΕΣΑΣΕ, ΣΥΔΑΣΕ, το Σύνδεσμο των Εκκοκκιστών και των Νηματουργών, την Υπηρεσία και τον ΟΠΕΚΕΠΕ για να συζητήσουμε τις λεπτομέρειες, μια και για πρώτη φορά, πριν ακόμη ξεκινήσει η καλλιεργητική περίοδος είναι έτοιμη η κοινή υπουργική απόφαση η εφαρμοστική, στα πλαίσια του κανονισμού και των δικών μας αποφάσεων.
Πολλές φορές συζητιέται να κατανέμουμε όσο γίνεται πιο δίκαια την επιδότηση. Αυτό θα έλεγα ότι ακούγεται πολύ καλά, μια και στις 280, 285 δραχμές μέσο όρο που θα έχει φέτος η τιμή του βαμβακιού, οι 242 δραχμές είναι επιδότηση. Είναι σίγουρο ότι όταν οι 242 δραχμές είναι επιδότηση, πρέπει να γίνεται όσο το δυνατόν μια καλύτερη και δικαιότερη κατανομή. Ο καθένας, όμως, θεωρεί δικό του δικαίωμα ότι, αφού παρήγαγε το χωράφι του και είχε μια φορά ηρτημένη διακόσια πενήντα ή τριακόσια πενήντα ή τετρακόσια κιλά αυτό τον ακολουθεί. Δεν μπορεί να τον ακολουθεί, γιατί αυτό παράγεται από ένα χωράφι που τη μια χρονιά μπορεί να το έχει αυτό το χωράφι και την επόμενη δεν μπορεί να μην το έχει. Αλλά αυτός πάντα διεκδικεί ότι αυτό είναι το δικαίωμα το δικό του. Με βάση τον κανονισμό δεν υπάρχει δικαίωμα στο πλαφόν, υπάρχει, όμως, η δυνατότητα μέσα από τα περιβαλλοντικά μέτρα να καθορίσουμε εκτάσεις, οι οποίες πρέπει να καλλιεργηθούν και με βάση αυτές τις εκτάσεις να θεωρήσουμε, από στατιστικά στοιχεία που έχουμε των προηγούμενων χρόνων, ένα άτυπο πλαφόν. 
Αυτή είναι μια συμφωνία, μια συνεννόηση με όσους εμπλέκονται στο βαμβάκι, μια και ξέρουμε όλοι ότι πρώτα η Ευρωπαϊκή Ένωση θέλει να υπάρχει μεγαλύτερη ποσότητα βαμβακιού, γιατί όσο μεγαλύτερη είναι η ποσότητα του βαμβακιού, τόσο λιγότερα χρήματα πληρώνει η Κοινότητα.
Ο εκκοκκιστής θέλει να είναι μεγαλύτερη η ποσότητα, γιατί, όταν δηλώσει μεγαλύτερη ποσότητα, παίρνει και μεγαλύτερη επιδότηση. Το ίδιο ισχύει και για τον παραγωγό.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Όμως, έτσι δεν κάνουμε σωστή κατανομή των πόρων, ούτε αυτών που έρχονται από την Ευρωπαϊκή Ένωση ούτε των φυσικών πόρων. Ξέρουμε ότι αντιμετωπίζουμε πολλά περιβαλλοντικά προβλήματα, φυσικών πόρων, νερού και άλλα.
Θα προσπαθήσουμε σήμερα, και τελειώνω με αυτό, να προχωρήσουμε σε αυτήν την άτυπη συμφωνία, να υπάρχει δηλαδή ειδικό πλαφόν. Πρέπει να κοιτάξουμε αυτό να το περάσουμε από την έγκριση της Ευρωπαϊκής Ένωσης, μια και αυτό που περάσαμε φέτος και με την ένταση που υπάρχει σε αυτό το ζήτημα, μπαίνει θέμα ξανά τροποποίησης του Κανονισμού.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Εμείς είμαστε έτοιμοι να τροποποιήσουμε τον Κανονισμό. Μόνο που πρέπει να ξέρουμε όλοι μας…
ΠΡΟΕΔΡΕΥΩΝ (Κωνσταντίνος Γείτονας): Περισσότερα θα πείτε στη δευτερολογία σας, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Μία λέξη μόνο θα ήθελα να πω ακόμα, κύριε Πρόεδρε, γιατί υπάρχει μία συνέχεια σε αυτό που λέω.
ΛΕΩΝΙΔΑΣ ΤΖΑΝΗΣ : Είναι σημαντικότατο θέμα.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Έχει πολύ μεγάλη σημασία το γεγονός ότι κανείς δεν μπορεί να εγγυηθεί ότι η τροποποίηση του Κανονισμού στην Ευρωπαϊκή Ένωση, όταν έχει δεκατρείς χώρες απέναντί του, θα οδηγήσει στο να γίνει ευνοϊκότερος κανονισμός απ' αυτόν που έχουμε σήμερα. Άλλωστε, έχουμε δει σήμερα ότι ο σημερινός κανονισμός δεν είναι καθόλου πιο ευνοϊκός από τον προηγούμενο. 
Όλα αυτά τα ζητήματα πρέπει να τα συνεκτιμήσουμε, για να δούμε πράγματι πως θα κάνουμε καλύτερη εκμετάλλευση και των επιδοτήσεων, αλλά και των φυσικών πόρων. 
Θα δούμε, αν θα πάμε σήμερα σε αυτήν τη συμφωνία. Πάντως η πρόταση είναι πάρα πολύ σωστή.
ΠΡΟΕΔΡΕΥΩΝ (Κωνσταντίνος Γείτονας): Ο κ. Σαλαγιάννης έχει το λόγο.
ΝΙΚΟΛΑΟΣ ΣΑΛΑΓΙΑΝΝΗΣ : Κύριε Πρόεδρε, οι απαντήσεις του κυρίου Υπουργού έχουν, κατά την άποψή μου, δύο πολύ θετικά στοιχεία.
Το πρώτο στοιχείο είναι ότι είμαστε έτοιμοι και αποφασισμένοι με τεκμηριωμένα επιχειρήματα να πάμε σε μία αναθεώρηση του κανονισμού, που ήταν τραγικός κατά τη φετινή χρονιά.
Το δεύτερο στοιχείο είναι ότι έχει γίνει κατανοητή η αναγκαιότητα να βάλουμε όρια και έλεγχο στην παραγωγή του βαμβακιού, γιατί από τη στιγμή που οι ποσότητες που επιδοτούνται έχουν όριο και πλαφόν, δεν μπορούμε να παράγουμε απεριόριστα. Αυτό συμβαίνει τα τελευταία επτά χρόνια. Τα δε τελευταία χρόνια είναι τραγική αυτή η κατάσταση.
Πρέπει, λοιπόν, νόμιμα ή έστω και άτυπα, να το κάνουμε το πλαφόν. Αυτό, που κάνουμε φέτος και κόβουμε εκ των υστέρων τις παραγωγές, είναι ένα πλαφόν που βάζουμε, αλλά το βάζουμε εκ των υστέρων. Πρέπει να το βάλουμε εκ των προτέρων, για να ξέρει καθένας τι σπέρνει και τι παραδίδει. Να ξέρει, επίσης, ότι μπορεί να έχει μία καλή τιμή το βαμβάκι του. Είναι απολύτως επιβεβλημένο να γίνει αυτό και το θέλουν οι πάντες. 
Το δεύτερο θέμα, που θέλω να αναφέρω στον κύριο Υπουργό, είναι το εξής Στην κουβέντα που κάνουμε σήμερα, εκτός από το άτυπο ή τυπικό πλαφόν, πρέπει να δούμε και το θέμα του τι καλλιεργεί καθένας. 
Κύριε Υπουργέ, αυτό το θέμα πρέπει να το εξετάσετε όχι με βάση του τι καλλιέργησαν πέρυσι, γιατί πέρυσι κάποιοι μπορεί να είχαν μία πομώνα χαλασμένη και δεν έβαλαν το βαμβάκι τους ή μπορεί να είχαν αγριάδες και να μην έβαλαν σιτάρι. Πρέπει να βάλουν με βάση την πενταετία, όπως είχαν δικαίωμα. Θα δείτε ότι δεν είναι πιο πολλά τα στρέμματα, αλλά είναι τα ίδια. Άρα να γίνεται με βάση τα δικαιώματά τους.
Θέλω κλείνοντας να ξαναθέσω πάλι και θέλω να μου πείτε και σήμερα εδώ στη Βουλή για το τι θα γίνει με τις ποσότητες, που είναι εκτός του ΟΣΔΕ, όπως λέτε εσείς, αλλά εγώ υποστηρίζω ότι είναι εντός του ΟΣΔΕ. Αν μπορείτε, θα ήθελα να μου απαντήσετε σε αυτό. 

Υπάρχουν μικρές αδικίες, που πρέπει να απαλυνθούν. Αυτό ισχύει για όσους δεν πρόλαβαν να παραδώσουν το βαμβάκι και για όσους είχαν πάθει ζημιές από τη χαλαζόπτωση και δεν τους διορθώθηκε η μέση παραγωγή. Θα ήθελα και εδώ μία απάντηση.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κύριος Υπουργός.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Κατ' αρχάς, θα πρέπει να επισημάνω ένα βασικό ζήτημα. Λέτε εδώ στην ερώτησή σας ότι είναι ακατανόητο και ανεπίτρεπτο να συμβαίνουν αυτά κάθε χρόνο. Αναφέρεστε στις υπερβάσεις, στις πλασματικές αποδόσεις, στον αέρα, στη συναλλαγή και στη συνυπευθυνότητα στην πτώση των τιμών. Όταν ο ΟΠΕΚΕΠΕ κάνει τον έλεγχο και βλέπει ότι πολλές ποσότητες από αυτές δεν είναι υπαρκτές, όλοι διαμαρτύρονται.
ΝΙΚΟΛΑΟΣ ΣΑΛΑΓΙΑΝΝΗΣ : Πόσες δεν είναι υπαρκτές;
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Θα σας πω αμέσως. Όλοι διαμαρτύρονται, γιατί άθελά σας μέσα στα παράπονα, που κάνει καθένας τους, ζητάτε όλοι να τους υπερασπιστείτε, χωρίς να έχετε ζητήσει περαιτέρω εξηγήσεις.
Θα αναφέρω μερικές ενδεικτικές περιπτώσεις. Έχουν γίνει μόνο στις εκτάσεις κάποιοι επιτόπιοι έλεγχοι μετά από τον έλεγχο και του δορυφόρου. Έχουν ελεγχθεί εδώ τριάντα εννέα κοινότητες. Από τις τριάντα εννέα κοινότητες, που είναι εκατόν πενήντα χιλιάδες στρέμματα, το 57% είναι δηλωμένο κανονικά στο ΟΣΔ. Το 32% είναι εντελώς αδήλωτα και το 11% είναι δηλωμένο με άλλες εκτάσεις. Δηλαδή έβαλε βαμβάκι και πήρε επιδότηση για το σιτάρι. 
Όταν, λοιπόν, έχουμε τέτοια παραδείγματα, είναι πολύ -θα έλεγα- άδικο για όλους τους συναδέλφους Βουλευτές να αγκαλιάζουν όλες εκείνες τις περιπτώσεις των διαμαρτυρομένων και να λένε ότι εδώ αδικούνται και τους κόβουν ποσότητες.
ΝΙΚΟΛΑΟΣ ΣΑΛΑΓΙΑΝΝΗΣ: Πρέπει να τιμωρηθούν παραδειγματικά μάλιστα. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Επίσης επειδή είναι πολύ σημαντικό και θα έχουν πάλι έκρηξη, θα πρέπει να πω ένα πράγμα: Εάν κάποιος μπορεί να μου βρει ότι σε ένα προϊόν στην Ελλάδα, στην Ευρώπη, σε όλο τον κόσμο, από τις 280 δραχμές που παίρνει εισόδημα ο παραγωγός οι 245 να είναι επιδότηση τότε εσείς θα έρθετε να μου το πείτε. Καταλαβαίνετε, λοιπόν, τι σημαίνει αυτό. 
Είναι πολύ άδικο γιατί υπάρχουν αυτήν τη στιγμή πενήντα έξι χιλιάδες παραγωγοί από τους ενενήντα πέντε χιλιάδες που παρέδωσαν βαμβάκι κάτω από αυτό που είχαν δικαίωμα να παραδώσουν. Αυτούς τους παραγωγούς θα τους υπερασπιστεί κανένας; Τους πενήντα έξι χιλιάδες που έδωσαν κάτω απ' αυτό που μπορούσαν να δώσουν, δηλαδή από το δικαίωμα το άτυπο, θα τους υπερασπιστεί κανένας; 
Και επίσης, αγαπητέ κύριε Σαλαγιάννη, θα πρέπει να πω το εξής: Το πρόβλημα υπάρχει σε δεκατέσσερις χιλιάδες παραγωγούς. Είναι αρκετοί για να γυρίσουν την Ελλάδα ανάποδα. Αυτοί οι δεκατέσσερις χιλιάδες παραγωγοί έχουν κάνει υπέρβαση από 48% μέχρι 100% και μάλιστα υπάρχουν εδώ κάποιοι παραγωγοί -χίλιοι παραγωγοί- που παρέδωσαν τριάντα χιλιάδες τόνους. Υπάρχουν χίλιοι εκατόν δέκα τέσσερις παραγωγοί που παρέδωσαν τριάντα χιλιάδες τόνους και επίσης υπάρχουν παραγωγοί που παρέδωσαν την ίδια παρτίδα τρεις φορές. Γιατί τόσο εύκολα αγκαλιάζετε τριάντα χιλιάδες όλους αυτούς τους παραγωγούς που βγαίνουν και διαμαρτύρονται; 
ΛΕΩΝΙΔΑΣ ΤΖΑΝΗΣ: Βγάλτε ονόματα.
ΝΙΚΟΛΑΟΣ ΣΑΛΑΓΙΑΝΝΗΣ: Όχι τέτοια, στοιχεία στον τοίχο. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Δεν υπάρχουν τέτοια, στο χέρι σας είναι να πάτε να τους αγκαλιάσετε ή να περιμένετε. 
ΝΙΚΟΛΑΟΣ ΣΑΛΑΓΙΑΝΝΗΣ: Όχι γενικά και αόριστα, συγκεκριμένα πράγματα.
ΠΡΟΕΔΡΕΥΩΝ (Κωνσταντίνος Γείτονας): Κύριε Σαλαγιάννη, σας παρακαλώ. 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Εγώ, λοιπόν, θα έλεγα σε όλους τους συναδέλφους, ότι είναι σίγουρο πως δεν μπορούμε να ελέγξουμε ενενήντα πέντε χιλιάδες παραγωγούς. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, κύριε Υπουργέ.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι μεγάλο το θέμα.
ΠΡΟΕΔΡΕΥΩΝ (Κωνσταντίνος Γείτονας): Τι να κάνουμε, υπάρχει Κανονισμός.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Είναι αλήθεια όμως ότι μπορεί μέσα σ' αυτήν την κατάσταση που τοιχοκολλήθηκε να υπάρχουν και παραγωγοί που αδικούνται. Θα εξαντλήσουμε κάθε περιθώριο για να μην αδικηθεί κανένας. Θα εξαντλήσουμε όμως και κάθε περιθώριο για να βάλουμε επιτέλους τέλος σ' αυτήν την υπόθεση. Δεν μπορεί ένα προϊόν που επιδοτείται 90% να είναι μονίμως το προϊόν που έχει παράπονα. Γιατί μονίμως αυτό το προϊόν να έχει παράπονο; 
ΝΙΚΟΛΑΟΣ ΣΑΛΑΓΙΑΝΝΗΣ: Αυτό να κάνετε.
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Γιατί η πηγή βρίσκεται αλλού. Γιατί είναι καθαρά επιδοτούμενο προϊόν. Δεν ενδιαφέρεται κανένας για την αγορά, δεν ενδιαφέρεται κανένας για την ποιότητα, δεν ενδιαφέρεται κανένας για τίποτα. Μόνο για το πώς θα κλέψει ένα κιλό παραπάνω.
ΠΡΟΕΔΡΕΥΩΝ (Κωνσταντίνος Γείτονας): Η συζήτηση για το βαμβάκι θα πρέπει να γίνεται στα μαλακά! 
ΕΥΑΓΓΕΛΟΣ ΑΡΓΥΡΗΣ (Υφυπουργός Γεωργίας): Ας είχαμε αφιερώσει και στα άλλα προϊόντα το μισό χρόνο απ' αυτόν που είχαμε αφιερώσει στο βαμβάκι. 
ΠΡΟΕΔΡΕΥΩΝ (Κωνσταντίνος Γείτονας): Κύριε Υπουργέ, είναι δικαιολογημένη η ευαισθησία των κυρίων συναδέλφων, όπως ίσως είναι δικαιολογημένος και ο τόνος στον οποίο απαντάτε, γιατί πραγματικά έχετε απαντήσει πάνω από εκατόν πενήντα φορές εδώ για το βαμβάκι. Αλλά όλοι πρέπει να τηρούμε τον κανονισμό.
ΒΥΡΩΝ ΠΟΛΥΔΩΡΑΣ: Απαντήσεις δίδονται, λύσεις δεν δίδονται.
ΠΡΟΕΔΡΕΥΩΝ (Κωνσταντίνος Γείτονας): Κύριε Πολύδωρα, δεν χάνετε την ευκαιρία εσείς, για να δείξετε τις προθέσεις σας. 
ΒΥΡΩΝ ΠΟΛΥΔΩΡΑΣ: Μια διαπίστωση κάνω.
ΠΡΟΕΔΡΕΥΩΝ (Κωνσταντίνος Γείτονας): Τη γνωρίζουμε την πρόθεσή σας, άλλωστε αυτός είναι ο ρόλος σας. 
Η με αριθμό 498/26.3.2002 δεύτερη επίκαιρη ερώτηση του Βουλευτή της Νέας Δημοκρατίας κ. Αθανασίου Δαβάκη, προς τον Υπουργό Πολιτισμού, σχετικώς με την ένταξη στο Γ' Κοινοτικό Πλαίσιο Στήριξης, της ίδρυσης των νέων Αρχαιολογικών Μουσείων Σπάρτης και Νεάπολης Λακωνίας, λόγω κωλύματος του κυρίου Υπουργού δεν θα συζητηθεί και διαγράφεται, αλλά μπορείτε να την επανακαταθέσετε. 
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, το λόγο παρακαλώ. 
ΠΡΟΕΔΡΕΥΩΝ (Κωνσταντίνος Γείτονας): Κανονικά δεν έχετε το δικαίωμα, αλλά ορίστε έχετε το λόγο για ένα λεπτό.
ΑΘΑΝΑΣΙΟΣ ΔΑΒΑΚΗΣ: Κανονικά έπρεπε να ήταν ο κύριος Υπουργός εδώ, όχι δεν έχουμε το λόγο. Τουλάχιστον ζητούμε την προστασία του Προεδρείου έναντι της κυβερνητικής αυθαιρεσίας και της απαξίας που υπάρχει έναντι του Κοινοβουλίου. Κύριε Πρόεδρε, γνωρίζω πολύ καλά περίπου δέκα χρόνια σ' αυτήν την Αίθουσα, αυτή η φθίνουσα κατάσταση του ελληνικού Κοινοβουλίου…
ΠΡΟΕΔΡΕΥΩΝ (Κωνσταντίνος Γείτονας): Κύριε Δαβάκη, δεν σας έδωσα το λόγο για να κάνετε γενική κριτική στη λειτουργία του Κοινοβουλίου.
ΑΘΑΝΑΣΙΟΣ ΔΑΒΑΚΗΣ: Όχι, κύριε Πρόεδρε, αλλά με όλο το σεβασμό…
ΠΡΟΕΔΡΕΥΩΝ (Κωνσταντίνος Γείτονας): Ως έχει δικαίωμα ο Υπουργός δήλωσε κώλυμα. Γνωρίζετε ότι ο ίδιος ο Πρόεδρος της Βουλής και όλοι μας προσπαθούμε προς κάθε κατεύθυνση και με ειδικές συστάσεις έτσι ώστε όλοι σας Βουλευτές και Υπουργοί να ανταποκρίνεστε στα Κοινοβουλευτικά καθήκοντα.
Μίλησα και εγώ με τον ίδιο τον κύριο Υπουργό.
Μάλιστα προσέθεσε ότι μπορεί να απαντήσει σε μια άλλη ευκαιρία αφού για το ίδιο αντικείμενο απάντησε την προηγούμενη βδομάδα. Είναι όμως δικαίωμά του όπως γνωρίζετε από τον Κανονισμό να προβάλει κώλυμα.
Θα επανακαταθέσετε την ερώτηση και θα απαντηθεί.
Θα συζητηθεί η υπ' αριθμόν 3 επίκαιρη ερώτηση…
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, δεν με αφήσατε να ολοκληρώσω…
ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο.
ΑΘΑΝΑΣΙΟΣ ΔΑΒΑΚΗΣ: Μου δώσατε το λόγο για να απαντήσω…
ΠΡΟΕΔΡΕΥΩΝ (Κωνσταντίνος Γείτονας): Έγινε κατανοητό τι είπατε. Δεν σας έδωσα το λόγο για να κάνετε κριτική στη λειτουργία του Κοινοβουλίου, αλλά να αναφερθείτε στην ματαίωση της συζήτησης της ερώτησής σας.
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, και εσείς και οι υπόλοιποι Αντιπρόεδροι έχετε εκλεγεί από μας και θεωρώ την προστασία τουλάχιστον τη δική σας απέναντι των συναδέλφων Βουλευτών δεδομένη. Δεν θα υποστηρίζετε την Κυβέρνηση αλλά τον κοινοβουλευτισμό. Και ο κοινοβουλευτισμός πλήττεται βάναυσα αυτήν τη στιγμή.
ΠΡΟΕΔΡΕΥΩΝ (Κωνσταντίνος Γείτονας): Άποψή σας και σας απαντώ…
ΑΘΑΝΑΣΙΟΣ ΔΑΒΑΚΗΣ: Κύριε Πρόεδρε, έχω εγγραφεί σε επίκαιρη ερώτηση για να συζητηθεί σήμερα και βλέπω μια αυθαίρετη στάση της Κυβέρνησης απέναντι σε μας που συζητούμε ορισμένα ζητήματα και βλέπω συγκάλυψη από μέρους σας. Το ερώτημα, λοιπόν, είναι το εξής: Γιατί δεν ήρθε σήμερα ο Υπουργός να απαντήσει στην εγγραφείσα επίκαιρη ερώτηση για το Μουσείο της Σπάρτης…
ΠΡΟΕΔΡΕΥΩΝ (Κωνσταντίνος Γείτονας): Τελειώσατε λοιπόν;
ΑΘΑΝΑΣΙΟΣ ΔΑΒΑΚΗΣ: Δεν τελείωσα.
ΠΡΟΕΔΡΕΥΩΝ (Κωνσταντίνος Γείτονας): Τελειώστε λοιπόν. Δεν μπορεί να μιλάτε απεριόριστα.
ΑΘΑΝΑΣΙΟΣ ΔΑΒΑΚΗΣ: Τι ύφος είναι αυτό, κύριε Πρόεδρε; Σας ζήτησα το λόγο και θέλω να μιλήσω. 
ΠΡΟΕΔΡΕΥΩΝ (Κωνσταντίνος Γείτονας): Γνωρίζετε, κύριε Δαβάκη, ότι σας έδωσα το λόγο παρά τον Κανονισμό, για να πείτε την ένστασή σας. Συνεχίζετε λοιπόν, κατηγορείτε τους πάντες και κατηγορείτε το Προεδρείο. Ολοκληρώστε, λοιπόν, για να πάρετε και την απάντηση.
ΑΘΑΝΑΣΙΟΣ ΔΑΒΑΚΗΣ: Δεν κατηγόρησα κανέναν.
ΠΡΟΕΔΡΕΥΩΝ (Κωνσταντίνος Γείτονας): Όταν λέτε ότι το Προεδρείο συγκαλύπτει τι είναι; Έτσι δεν είπατε;
ΑΘΑΝΑΣΙΟΣ ΔΑΒΑΚΗΣ: Βεβαίως. Η ερμηνεία που δώσατε είναι ερμηνεία συγκάλυψης.
ΠΡΟΕΔΡΕΥΩΝ (Κωνσταντίνος Γείτονας): Παρακαλώ καθίστε και ακούστε με…
ΑΘΑΝΑΣΙΟΣ ΔΑΒΑΚΗΣ: Δεν έχω ολοκληρώσει.
Ο λόγος που επικαλέστηκε ο κύριος Υπουργός ήταν ότι "απαντήσαμε στην ίδια ερώτηση την προηγούμενη εβδομάδα". Να μας πει, λοιπόν, το Προεδρείο μήπως πρέπει καθ' ομοδικία να υποβάλουμε επίκαιρες ερωτήσεις στην Κυβέρνηση για να μην κωλύονται και στεναχωριούνται οι Υπουργοί και να μην κάνουν αποστάσεις; Να μας το πουν για να το γνωρίζουμε. Να συνερχόμαστε τότε όλοι οι Βουλευτές και να καταθέτουμε καθ' ομοδικίαν ερώτηση, να απαντούν οι Υπουργοί και να τελειώνουμε.
ΠΡΟΕΔΡΕΥΩΝ (Κωνσταντίνος Γείτονας): Κύριε Δαβάκη, πρώτον αντί να επικρίνετε το Προεδρείο, τουλάχιστον θα πρέπει να το επαινείτε γιατί χωρίς να το επιτρέπει ο Κανονισμός σας έδωσα το λόγο, και εκφράσετε πολιτική παρατήρηση εναντίον της Κυβέρνησης, γιατί δεν είναι εδώ ο κύριος Υπουργός. Το Προεδρείο ως όφειλε, λοιπόν, σας απάντησε ότι εφαρμόζει τον Κανονισμό και δεν συγκαλύπτει κανέναν. 
Δεύτερον, την πολιτική σας παρατήρηση την απευθύνετε και την κριτική θα την ασκήσετε στον Υπουργό και στην Κυβέρνηση. Αυτό είναι δικαίωμά σας. Δεν επεμβαίνει στις διαμάχες των πτερύγων το Προεδρείο. Όταν όμως υπενθυμίζει στο συνάδελφο ότι έχει δικαίωμα από τον Κανονισμό ο Υπουργός να προβάλει κώλυμα, δεν σημαίνει υιοθέτηση πολιτικής άποψης και 
Τρίτον, σας εξήγησα ότι πρόκειται περί κωλύματος. Διότι όπως δεν με αφήσατε να σας εξηγήσω εγώ ο ίδιος μίλησα με τον κ. Βενιζέλο. Δεν ειπώθηκε ως δικαιολογία ότι απάντησε σε προηγούμενη ερώτηση. Απλώς το προσέθεσε. Είπε ότι έχει κώλυμα σήμερα και προσέθεσε ότι "άλλωστε δεν θα ήταν και τόσο προς ζημίαν της ενημέρωσης των πολιτών της Λακωνίας να τη συζητήσουμε αργότερα, διότι απάντησα κατά σύμπτωση σε πανομοιότυπη ερώτηση πριν από μια βδομάδα". Αυτό, λοιπόν, ειπώθηκε. Όμως το δικαίωμά του της προβολής του κωλύματος υπάρχει. Εντάξει, κύριε Δαβάκη; Θεωρώ ότι έληξε το θέμα. 
ΑΘΑΝΑΣΙΟΣ ΔΑΒΑΚΗΣ: Δεν έληξε διότι δεν είναι η πρώτη φορά που παρουσιάζεται κώλυμα του κυρίου Υπουργού. Κατατέθηκε για δεύτερη φορά η επίκαιρη αυτή ερώτηση.
ΠΡΟΕΔΡΕΥΩΝ (Κωνσταντίνος Γείτονας): Τρίτη είναι η με αριθμό 505/26-3-2002 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Παναγιώτη Κοσιώνη προς τον Υπουργό Υγείας Πρόνοιας, σχετικά με την έλλειψη φαρμάκων στην αγορά κλπ.
Η επίκαιρη ερώτηση έχει ως εξής:
"Υπάρχει ακόμη και σήμερα σοβαρή έλλειψη και ανεπάρκεια αναντικατάστατων φαρμάκων, κυρίως κορτιζόνες, εμβόλια και ευρείας κατανάλωσης φάρμακα παρά τις αλλεπάλληλες διαβεβαιώσεις του αρμόδιου Υπουργού για τη λύση του προβλήματος. Οι ελλείψεις και οι ανεπάρκειες κορτιζονούχων φαρμάκων ιδιαίτερα αυτήν την εποχή (άνοιξη), που η ζήτηση αυξάνει, θα δημιουργήσουν περισσότερα και οξύτερα προβλήματα στους ασθενείς οι οποίοι έχουν ανάγκη τέτοιων φαρμάκων ιδιοσκευασμάτων.
Είναι επίσης γνωστό ότι το φαρμακευτικό ιδιοσκεύασμα "Τ4" κάλυπτε το 80% των ασθενών με προβλήματα του θυροειδούς. Μετά την απόσυρσή του και την αντικατάστασή του με άλλα ιδιοσκευάσματα συνεχίζει να υπάρχει σοβαρή ανεπάρκεια και στα υποκατάστατα με αποτέλεσμα να επιβαρύνεται η υγεία των ασθενών και να μεγαλώνει η ταλαιπωρία και αγωνία τους για την εξεύρεση θυρορμόνης. Ενδεικτικά αναφέρουμε ότι στην Μυτιλήνη στέλνονται επτακόσια κομμάτια ενώ οι ανάγκες των ασθενών είναι επτά φορές περισσότερες.
Ερωτάται ο κύριος Υπουργός:
-Τι μέτρα προτίθεται να πάρει η Κυβέρνηση και πότε ώστε να εξασφαλιστεί η επάρκεια όλων των φαρμάκων και κυρίως για την άμεση κάλυψη αυτών που εμφανίζουν μεγαλύτερη έλλειψη ή ανεπάρκεια στα φαρμακεία όλης της χώρας και είναι φαρμακευτικά σκευάσματα ευρείας κατανάλωσης;
-Γιατί δεν εφαρμόζεται και τι μέτρα θα πάρει η Κυβέρνηση ώστε να εφαρμοστεί η οδηγία 92/95 και η σχετική εγκύκλιος του ΕΟΦ του Δεκέμβρη του 2001, που υποχρεώνει όσους μετέχουν στη διακίνηση φαρμάκων όχι μόνο να καλύπτουν με ποσότητες φαρμάκων την τρέχουσα συνταγογραφία, αλλά και επιπλέον ποσοστό 25% για τυχόν έκτακτες ανάγκες."
Το λόγο έχει ο Υφυπουργός Υγείας και Πρόνοιας κ. Έκτορας Νασιώκας.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Κύριε Πρόεδρε, έχουμε ομιλήσει πολλές φορές στη Βουλή και έχουμε απαντήσει για τις παροδικές ελλείψεις φαρμάκων που παρατηρούνται στην ελληνική αγορά.
Σήμερα μετά την εφαρμογή των δύο εγκυκλίων που επικαλείται και ο κύριος συνάδελφος -των εγκυκλίων του ΕΟΦ βάσει των οποίων η κάθε εταιρεία και η κάθε φαρμακαποθήκη υποχρεούται κάθε τετράμηνο να δηλώνει τις εισαγωγές- τι χρήση έγινε, που πουλήθηκαν και αν υπάρχουν παράλληλες εξαγωγές και πόσες αφ΄ ενός και αφ' ετέρου τη διατήρηση του στοκ όπως αναφέρατε, κύριε συνάδελφε, οι ανάγκες της εγχώριας αγοράς συν μια ποσότητα της τάξεως του 25%. Και μετά την αυτοδέσμευση όλων των εμπλεκομένων φορέων μέσα από ένα θεσμοθετημένο όργανο που γίνεται μαζί με τα δύο Υπουργεία Ανάπτυξης και Υγείας και όλων των άλλων φορέων, η κατάσταση έχει ομαλοποιηθεί. Δεν υπάρχουν σήμερα μεγάλες ελλείψεις, δεν υπάρχουν ελλείψεις λόγω παραλλήλων εξαγωγών, δεν υπάρχουν κορτικοστεροειδών. Υπάρχουν όμως δύο μεγάλα θέματα τα οποία πολύ σωστά επισημαίνει και ο κύριος συνάδελφος.
Το ένα είναι σε σχέση με τη θυρορμόνη και το άλλο με το εμβόλιο -ο κύριος συνάδελφος αναφέρει γενικά εμβόλια, αλλά πρόκειται για της πολιομυελίτιδος- το SABIN.
Θα σας απαντήσω όμως και για τα δύο. Σε σχέση με την θυρορμόνη. Μετά την ανάκληση της άδειας του "Τ4", για τους λόγους που αναφέραμε και σύμφωνα με την υποχρέωση και το δικαίωμα που είχε ο ΕΟΦ, ενός σκευάσματος που κάλυπτε το 80% της αγοράς και παρ΄όλο που από τις αρχές Νοεμβρίου μέχρι σήμερα η συνολική ποσότητα που διετέθη στην αγορά είναι μεγαλύτερη απ΄ ό,τι στους αντίστοιχους μήνες του περασμένου χρόνου, παρατηρούνται ακόμη παροδικές ελλείψεις αυτού του σκευάσματος. 
Αυτές οι ελλείψεις οφείλονται σε δύο λόγους. Ο ένας είναι η αυξημένη ζήτηση και πιθανώς καθυστερήσεις εισαγωγών, πολλές φορές αυτών που παραγγέλνουν αφ΄ ενός και αφ΄ ετέρου αρκετές φορές βρίσκει ο ασθενής άλλο σκεύασμα στην αγορά με την ίδια μεν δραστική ουσία αλλά αυτό δημιουργεί δικό του ηθικό θέμα και έτσι επιτείνει την ανάγκη να πάρει μεγαλύτερες ποσότητες.
Άρα πρέπει τώρα να εισαγάγουμε πολύ μεγαλύτερες ποσότητες από αυτές που έχουμε ανάγκη. Έτσι διακόσιες εβδομήντα χιλιάδες κουτιά, κύριε συνάδελφε, αντιστοίχου σκευάσματος θα εισαχθούν αυτόν το μήνα και θα αρχίσει από τις επόμενες μέρες η παραλαβή έτσι ώστε όχι απλώς να καλύψουμε αλλά να υπερκαλύψουμε τις ανάγκες αφ΄ ενός και αφ΄ ετέρου αναφορικά με το thyrormone, ένα σκεύασμα που παράγεται στην Ελλάδα, έχει δεσμευθεί η εταιρεία ότι θα παράγει μεγαλύτερες ποσότητες και θα δοθεί και η άδεια στο thyro 4 -βρίσκεται στην τελική φάση του ΕΟΦ- για να καλύψουμε και να ομαλοποιήσουμε απολύτως την αγορά και έτσι οι ασθενείς δεν πρέπει να έχουν αυτήν την αγωνία και να προστρέχουν να παίρνουν μεγαλύτερες ποσότητες δημιουργώντας έτσι τις τεχνητές ελλείψεις.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Υφυπουργού)
Μισό λεπτό, κύριε Πρόεδρε.
Το δεύτερο θέμα αφορά στο SABIN. Υπάρχει έλλειψη και στη διεθνή αγορά και έχουμε και ελλείψεις στην Ελλάδα του εμβολίου της πολυομυελίτιδος SABIN. Οι ανάγκες μας είναι τριάντα τρεις χιλιάδες δόσεις κάθε μήνα, ενώ το πρώτο τρίμηνο -από 1η Ιανουαρίου αυτού του χρόνου άρχισαν αυτές οι ελλείψεις- είναι μόνο τριάντα εννέα χιλιάδες οκτακόσιες ογδόντα οκτώ δόσεις.
Η εταιρεία που έχει την αποκλειστική ευθύνη να εισάγει το SABIN είχε διαβεβαιώσει τον ΕΟΦ εγγράφως ότι την επόμενη εβδομάδα θα έβρισκε και θα έφερνε όλες τις ποσότητες που χρειάζεται. Μας ενημέρωσε όμως αυτήν την εβδομάδα ότι δεν βρήκε αυτές τις ποσότητες από την παραγωγό εταιρεία. Έτσι ο ΙΦΕΤ ελέγχει αυτές τις μέρες την αγορά αλλά και η εταιρεία (ΒΙΑΝΕΞ) μας ενημέρωσε σήμερα προφορικά ότι μπορεί να βρει το σκεύασμα MULTIDOSE, για να αντικαταστήσει το SABIN, τις αμέσως επόμενες μέρες από όπου και αν υπάρχει το σκεύασμα στην Ευρώπη. Είμαστε υποχρεωμένοι -και θα το κάνουμε- να καλύψουμε την αγορά σε SABIN, η MULTIDOSE ελπίζουμε τις αμέσως επόμενες μέρες.
Ευχαριστώ πολύ.
ΠΡΟΕΔΡΕΥΩΝ (Κωνσταντίνος Γείτονας): Ο κ. Κοσιώνης έχει το λόγο.
ΠΑΝΑΓΙΩΤΗΣ ΚΟΣΙΩΝΗΣ (Ε΄ Αντιπρόεδρος της Βουλής): Ευχαριστώ, κύριε Πρόεδρε.
Είναι γενικά παρατηρημένο -δεν το λέω με καμία ειρωνική διάθεση- ότι όταν απαντάνε Υπουργοί της Κυβέρνησης δείχνουν προς τα έξω μια αυξημένη βεβαιότητα, η οποία προέρχεται από δύο λόγους: Ο ένας λόγος είναι ότι πρέπει να δείχνουν μία βεβαιότητα και αποφασιστικότητα. Ο δεύτερος λόγος είναι ότι η πληροφόρηση είναι διαφορετική, κύριε Υφυπουργέ. Άλλο να είσαι εδώ, άλλη πληροφόρηση έχεις από εδώ και άλλη πληροφόρηση όταν είσαι εκεί επάνω, σε άλλα έδρανα. Στην πραγματικότητα δεν έχει επιλυθεί το πρόβλημα. Και δεν το λέω για να σας επικρίνω αυτήν τη στιγμή. Το ξέρω γιατί για διάφορους λόγους έχω μια ακριβή επίγνωση της κατάστασης που επικρατεί. 
Γνωρίζετε ότι υπάρχουν ορισμένες συγκεκριμένες καταστάσεις, οι οποίες δεν έχουν μία επιδημιολογική έξαρση. Παραδείγματος χάρη, οι παθήσεις του θυρεοειδούς έχουν μία γεωγραφική κατανομή που δεν αλλάζει μέσα σε συγκεκριμένο χρονικό διάστημα, σε ένα, δύο χρόνια, να γίνει τριπλάσια ή τετραπλάσια. Είναι συγκεκριμένα τα αιτήματα που υπάρχουν σε συγκεκριμένη περιοχή. Και δεν υπάρχει κάλυψη τέτοιων περιπτώσεων.
Το δεύτερο θέμα είναι ότι και στα άλλα φάρμακα που αναφέρουμε δεν έχει διορθωθεί τίποτα μέχρι τώρα. Σας παρακαλώ να το πιστέψετε αυτό. Χρειάζονται πιο αποφασιστικά μέτρα. Έχει εφαρμοστεί αυτή η εντολή 9225 και η εγκύκλιος του ΕΟΦ από το Δεκέμβριο του 2001; Το να σας διαβεβαιώνουν κάποιες εταιρείες ότι έτσι γίνεται, δεν σημαίνει ότι γίνεται έτσι. Σημαίνει ότι πρέπει να παρθούν αποφασιστικά μέτρα, να νιώσουν ότι δεν μπορούν να παίζουν με την υγεία του ελληνικού λαού. Δεν μπορεί στο κέρδος χάρη των εξαγωγών να αφήνουν την εγχώρια κατανάλωση. Και δεν είναι θέμα παραγωγής. Είναι θέμα διακίνησης και πώλησης των φαρμάκων. Και πιστέψτε με, δεν έχει λυθεί το θέμα και πρέπει να πάρετε πιο αποφασιστικά μέτρα.
ΠΡΟΕΔΡΕΥΩΝ (Κωνσταντίνος Γείτονας): Πάντα στο λιγότερο χρόνο τελειώνετε. Δεν έχετε υπερβεί ποτέ το χρόνο σας. Οφείλω να το επισημάνω. Ουδέποτε. 
Ο κ. Νασιώκας έχει το λόγο.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Πρέπει να συμμορφωθούμε κι εμείς με τον κύριο συνάδελφο, δηλαδή με την τακτική του, διότι "το λακωνίζειν εστί φιλοσοφείν", αλλά είναι δύσκολο.
ΠΡΟΕΔΡΕΥΩΝ (Κωνσταντίνος Γείτονας): Γι΄ αυτό το λέω.
ΕΚΤΟΡΑΣ ΝΑΣΙΩΚΑΣ (Υφυπουργός Υγείας και Πρόνοιας): Ευχαριστώ πολύ, κύριε Πρόεδρε.
Παραδέχθηκα, κύριε συνάδελφε, ότι υπάρχουν παροδικές ελλείψεις και συνεχίζουν. Τα στοιχεία που ανέφερα για τις περισσότερες ποσότητες είναι ακριβή. Παρ' όλα αυτά, το πώς ήρθαν και η διακίνησή τους στην Ελλάδα και οι αυξημένες ανάγκες, όχι οι εποχικές, λόγω της πιθανής έλλειψης δημιουργούν ένα άγχος στον κάθε ασθενή να πάρει μεγαλύτερες ποσότητες. Ελπίζουμε όμως από τις επόμενες ημέρες με τη μεγάλη αυτή εισαγωγή να λήξει αυτό το θέμα.
Οι εγκύκλιοι του ΕΟΦ που αναφέρετε ισχύουν απολύτως. Την 1η Μαΐου 2002 θα είναι η πρώτη φορά που θα καταθέσουν τα απολογιστικά στοιχεία και αυτό θα γίνεται κάθε τετράμηνο. Είπα όμως ότι άρχισαν να έχουν ευεργετικά αποτελέσματα, διότι υποχρεωμένοι όντες να τα καταθέσουν έλαβαν τα μέτρα τους εκ των προτέρων. Διότι τα στοιχεία θα ελεγχθούν. Πρέπει να υπάρχει όμως πάντα επαγρύπνηση γιατί δημιουργούνται παροδικές ελλείψεις στην αγορά. Τώρα αντιμετωπίζουμε το πρόβλημα του SABIN. Ελπίζω τις αμέσως επόμενες ημέρες να λυθεί οριστικά. 
Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Εισερχόμαστε στη συζήτηση της τελευταίας με αριθμό 495/26-3-2002 επίκαιρης ερώτησης του Βουλευτή του Συνασπισμού της Αριστεράς και της Προόδου κ. Γεωργίου Αμπατζόγλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με το χρονοδιάγραμμα εκτέλεσης των έργων κατασκευής των ανισόπεδων κόμβων στη δυτική Αττική κλπ. 
Η επίκαιρη ερώτηση του κυρίου συναδέλφου έχει ως εξής: 
"Ο οδικός άξονας "Ανισόπεδος κόμβος Κηφισού - Διόδια Ελευσίνας" δηλαδή η δυτική πύλη της Αθήνας, συναρτάται με τους Ολυμπιακούς Αγώνες και αναφέρεται με αριθμό 12 στο χάρτη Ολυμπιακών Εγκαταστάσεων. 
Σήμερα η μέση ημερήσια κυκλοφορία στο τμήμα αυτό ανέρχεται σε εκατόν τριάντα πέντε χιλιάδες οχήματα. 
Η μη εκτέλεση των προβλεπομένων έργων και ιδιαίτερα των πέντε ανισόπεδων κόμβων έχει ως αποτέλεσμα τη δημιουργία τεράστιου κυκλοφοριακού προβλήματος. Ιδιαίτερα τις ώρες αιχμής απαιτείται χρόνος πλέον της μιας ώρας για να διανύσει ένα όχημα απόσταση δεκαπέντε χλμ, δεδομένο το οποίο οδηγεί σε τουλάχιστον πενήντα εκατομμύρια χαμένες ανθρωποώρες ετήσια. 
Ενώ από μακρού χρόνου έχουν εκπονηθεί προκαταρκτικές ή οριστικές μελέτες, τα έργα συνολικού προϋπολογισμού 71,9 εκατομμύρια ευρώ (24,5 δισεκατομμύρια δραχμές) δεν υλοποιούνται με εξαίρεση τον ανισόπεδο κόμβο Σκαραμαγκά. 
Ερωτάται ο κύριος Υπουργός: 
Ποιο είναι το χρονοδιάγραμμα εκτέλεσης των προβλεπόμενων πέντε ανισόπεδων κόμβων ώστε να ανακουφιστεί κυκλοφοριακά η πολύπαθη δυτική Αττική;". 
Το λόγο έχει ο Υφυπουργός Περιβάλλοντος, Χωροταξίας και Δημοσίων Έργων κ. Τσακλίδης. 
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, ο κύριος συνάδελφος θίγει ένα σοβαρό θέμα που αφορά τη δυτική Αττική και βεβαίως όλο το Λεκανοπέδιο. 
Υπάρχει μεγάλο κυκλοφοριακό πρόβλημα στη δυτική πύλη της Αθήνας. Το ΥΠΕΧΩΔΕ το εξέτασε συνολικά, σχεδίασε και έχει ένα πρόγραμμα ιεραρχημένων παρεμβάσεων. Για μας το πρόβλημα δεν λύνεται με τις παρεμβάσεις πάνω στον άξονα. Αυτές οι παρεμβάσεις μπορεί να ελαφρύνουν το πρόβλημα.
Πρώτη προτεραιότητα για μας είναι να πάρουμε την κυκλοφορία του ΠΑΘΕ, η οποία σήμερα πέφτει πάνω στη δυτική πύλη. Αυτό λύνεται με την κατασκευή της Αττικής Οδού, η οποία όπως γνωρίζετε σε ένα χρόνο περίπου θα τελειώσει το τμήμα από τον εθνικό δρόμο Αθήνας-Κορίνθου μέχρι τη διασταύρωση με την περιφερειακή Αιγάλεω. Και τέλος του 2003 θα τελειώσει όλη η Αττική Οδός. Έτσι θα πάρουμε όλη την κυκλοφορία αυτή, η οποία πέφτει σήμερα στη δυτική πύλη της Αθήνας. 
Βεβαίως στα πλαίσια του έργου της Αττικής Οδού γίνονται και παρεμβάσεις πάνω στον άξονα. Βελτιώνεται σε μήκος δυόμισι χιλιομέτρων, διαπλατύνεται η Εθνική Οδός Αθηνών-Κορίνθου, γίνεται η δεύτερη γέφυρα στον υφιστάμενο κόμβο Θήβας. Γίνεται ένας ημικόμβος στη σύνδεση της Αττικής Οδού με την παλαιά εθνική οδό Ελευσίνας-Θήβας κλπ και άλλες παρεμβάσεις. Αυτή είναι μια πρώτη προτεραιότητα, λοιπόν, που είναι στη φάση της υλοποίησης. 
Η δεύτερη προτεραιότητα σχετικά με τη δυτική πύλη -και για να γίνει αντιληπτό τι εννοούμε, κυρίως είναι ο άξονας από τον ανισόπεδο κόμβο Κηφισού μέχρι τα διόδια της Ελευσίνας- είναι να πάρουμε δηλαδή από τον άξονα αυτό ή να τον ελαφρύνουμε από τη διερχόμενη κυκλοφορία τοπικού ή διατοπικού χαρακτήρα. Γι' αυτόν το σκοπό κάνουμε τη σύνδεση και της δυτικής περιφερειακής λεωφόρου Αιγάλεω με την Αττική Οδό και της λεωφόρου ΝΑΤΟ με την Αττική Οδό. Συνδέονται οι δύο οδοί μεταξύ τους και αναβαθμίζονται. Ήδη στη λεωφόρο ΝΑΤΟ γίνονται και είναι σε εξέλιξη έργα περίπου 5-6 δισεκατομμυρίων. Με την αναβάθμιση, λοιπόν, αυτών των δύο αξόνων, θα πάρουν κυκλοφορία τοπικού και διατοπικού χαρακτήρα που σήμερα πάει στη δυτική πύλη. 
Και βεβαίως μία τρίτη προτεραιότητα είναι οι επεμβάσεις πάνω στον άξονα. Ήδη κατασκευάζεται ο κόμβος του Σκαραμαγκά, ένα έργο της τάξεως 5-6 δισεκατομμυρίων. Έχουν γίνει οι προμελέτες για τρεις-τέσσερις κόμβους και είναι πολύ προχωρημένη η μελέτη για τον ανισόπεδο κόμβο στα διϋλιστήρια του Ασπροπύργου. Η οριστική μελέτη οδοποιίας ελέγχθηκε και παραλήφθηκε, έχει τελειώσει η οριστική μελέτη αποχέτευσης, γίνεται ο έλεγχος και υπάρχουν και οι προμελέτες για τα τεχνικά. 
Από εκεί και πέρα, κύριε συνάδελφε, ο σχεδιασμός ο δικός μας προβλέπει να δούμε πώς θα εξελιχθούν πλέον με τα νέα δεδομένα οι καταστάσεις και ανάλογα θα δούμε πώς θα προχωρήσουμε και με ποια ιεράρχηση στην κατασκευή αυτών των παρεμβάσεων πάνω στον άξονα. Πάντως κατ' αρχήν πρώτη προτεραιότητα είναι η κατασκευή του κόμβου στα διϋλιστήρια του Ασπροπύργου. Στα υπόλοιπα δεν υπάρχει βιασύνη, γιατί πρέπει να δούμε τα νέα δεδομένα, όπως διαμορφώνονται με τα έργα τα οποία είναι υπό κατασκευή.
Και θέλω να τονίσω καταλήγοντας ότι αυτά τα έργα, κύριε συνάδελφε, δεν είναι δεσμεύσεις της ελληνικής πολιτείας απέναντι στη ΔΟΕ. Δεν είναι έργα δηλαδή των Ολυμπιακών Αγώνων.
ΠΡΟΕΔΡΕΥΩΝ (Κωνσταντίνος Γείτονας): Θέλω να ενημερώσω το Σώμα ότι παρακολουθούν τη συνεδρίασή από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 χρόνια από την Ελληνική Επανάσταση" ογδόντα μαθητές, μαθήτριες και συνοδοί-καθηγητές από το 2ο Γυμνάσιο Γέρακα Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Επίσης, κυρίες και κύριοι συνάδελφοι, έχω την τιμή να ανακοινώσω στο Σώμα ότι η Διαρκής Επιτροπή Οικονομικών Υποθέσεων καταθέτει την έκθεσή της στο σχέδιο νόμου του Υπουργείου Περιβάλλοντος, Χωροταξίας και Δημοσίων Έργων "Εναρμόνιση του ν. 1640/1986 με τις Οδηγίες 97/11/ΕΕ και 96/61 ΕΕ, διαδικασία οριοθέτησης και ρυθμίσεις θεμάτων για τα υδατορέματα".
Επίσης, η Διαρκής Επιτροπή Δημόσιας Διοίκησης, Δημόσιας Τάξης και Δικαιοσύνης καταθέτει τις εκθέσεις της:
1. Στα σχέδια νόμων του Υπουργείου Δικαιοσύνης: α) "Κύρωση της Σύμβασης δικαστικής συνδρομής σε αστικές, οικογενειακές και ποινικές υποθέσεις μεταξύ της Ελληνικής Δημοκρατίας και της Δημοκρατίας της Αρμενίας" και β) "Κύρωση της Σύμβασης έκδοσης μεταξύ της Κυβέρνησης της Ελληνικής Δημοκρατίας και της Κυβέρνησης του Καναδά."
2. Στις αιτήσεις για τη χορήγηση άδειας δίωξης ή μη, των Βουλευτών κυρίων Σταύρου Δαϊλάκη και Δημητρίου Τσιόγκα.
Το λόγο έχει ο κ. Αμπατζόγλου.
ΓΕΩΡΓΙΟΣ ΑΜΠΑΤΖΟΓΛΟΥ: Κύριε Πρόεδρε, κύριε Υπουργέ, δεν υπάρχει, νομίζουμε, κάτοικος στην περιοχή της Αθήνας ο οποίος να αγνοεί το κυκλοφοριακό φόρτο της δυτικής πύλης της Αθήνας. Δεν υπάρχει κάτοικος ο οποίος να μην έχει υποστεί τις συνέπειες της σημερινής απαράδεκτης κατάστασης. Και εσείς ως ΥΠΕΧΩΔΕ έχετε αναγνωρίσει το πρόβλημα και από το 1999 έχετε εκπονήσει μελέτες και το έργο αυτό περιλαμβάνεται στο χάρτη των ολυμπιακών εγκαταστάσεων και των συγκοινωνιακών έργων εξυπηρέτησης με αριθμό 12. Έτσι, μας προκαλεί εντύπωση ότι σήμερα θέλετε να αποστασιοποιηθείτε από αυτήν την επίσημη αναγνώριση του έργου.
Πριν από μια δεκαετία στο Θριάσιο κυκλοφορούσαν τριάντα εκατομμύρια οχήματα το χρόνο. Σήμερα κυκλοφορούν πενήντα πέντε εκατομμύρια οχήματα. Έχουμε μια αύξηση 80%. Χωρίς τους ανισόπεδους κόμβους θα συνεχίζεται η σημερινή κατάσταση.
Η λεωφόρος ΝΑΤΟ και η δυτική περιφερειακή Αιγάλεω, κύριε Υπουργέ, κατασκευάζονται επί μια δεκαετία και δεν ολοκληρώνονται. Ούτε η Αττική Οδός θα αποτελέσει πανάκεια, γιατί το φόρτο της κεντρικής περιοχής της πρωτεύουσας και του Πειραιά δεν πρόκειται να τον εξυπηρετήσει. Καταργήσατε παράλληλα και τον προαστιακό κλάδο του μετρό, που διέσχιζε την πόλη της Ελευσίνας και του Ασπρόπυργου.
Έτσι, λοιπόν έχουμε μια κατάσταση που χωρίς την κατασκευή των ανισόπεδων κόμβων ο τεράστιος αυτός κυκλοφοριακός φόρτος θα μπλοκάρει σε ένα οποιοδήποτε σημείο από τον Κηφισό μέχρι τα διόδια της Ελευσίνας. Το πρόβλημα αυτό δεν πρόκειται να αντιμετωπιστεί με παράπλευρα έργα ούτε να απορροφηθεί η κυκλοφορία από τη δυτική περιφερειακή Αιγάλεω και την Αττική Οδό.
Η σημερινή κατάσταση, κύριε Υπουργέ, δεν περιποιεί τιμή για το ελληνικό κράτος και αποτελεί αψευδές δείγμα γραφής της έλλειψης ενδιαφέροντος και της ευαισθησίας της πολιτείας για την ταλαιπωρία εκατοντάδων χιλιάδων κατοίκων και εργαζομένων κάθε μέρα. Ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Έχετε και την τιμή να σας ακούν μαθητές από την εκλογική περιφέρεια, κύριε Αμπατζόγλου.
Κύριε Τσακλίδη, έχετε το λόγο.
ΙΩΑΝΝΗΣ ΤΣΑΚΛΙΔΗΣ (Υφυπουργός Περιβάλλοντος, Χωροταξίας και Δημοσίων Έργων): Κύριε Πρόεδρε, κανείς δε λέει ότι δεν είναι χρήσιμοι οι κόμβοι αυτοί ως επεμβάσεις πάνω στον άξονα, στη δυτική πύλη. Υπάρχουν πάντα κάποιες προτεραιότητες και όλα έχουν και έναν οικονομικό αντίκτυπο. Ανάλογα με τα λεφτά που έχεις, προγραμματίζεις και βάζεις προτεραιότητες.
Για μας η αντιμετώπιση του προβλήματος -και νομίζω θα συμφωνεί και ο κύριος συνάδελφος- δεν ήταν να ξεκινήσουμε πρώτα από τους κόμβους. Δεν λύνεται το θέμα με παρεμβάσεις πάνω στον άξονα ως προτεραιότητες.
Το πρόβλημα λύνεται εάν πάρουμε την κυκλοφορία του ΠΑΘΕ που πέφτει σήμερα στη δυτική πύλη και αν πάρουμε ένα μεγάλο μέρος της κυκλοφορίας τοπικού και διατοπικού χαρακτήρα. Βεβαίως, δεχόμαστε ότι και οι κόμβοι θα συμβάλουν στην αντιμετώπιση του προβλήματος γι'αυτό και γίνεται ο κόμβος Σκαραμαγκά, ο οποίος συνδέει την περιφερειακή Αιγάλεω με τη Λεωφόρο Σχιστού και με τη δυτική πύλη, το δυτικό άξονα και αυτό συμβάλει στην ελάφρυνση του προβλήματος. Κάνουμε επίσης και μελέτες για τους άλλους κόμβους. Αλλά εάν δεν δούμε τα αποτελέσματα με τις παρεμβάσεις αυτές, δεν μπορούμε να ιεραρχήσουμε σωστά τα θέματα.
Ευχή είναι και εμείς θα το θέλαμε να πούμε ότι τους κάνουμε όλους, αλλά όταν κινούμαστε με ένα συγκεκριμένο προγραμματισμό που όλα έχουν μια οικονομική διάσταση οφείλεις να ιεραρχείς. Γι'αυτό λοιπόν, δεχόμαστε, κύριε συνάδελφε, τις παρατηρήσεις που κάνατε με την ερώτησή σας. 
Μας προβληματίζει και εμάς ασφαλώς η επίσπευση για την υλοποίηση αυτών των έργων, αλλά αν δεν έχουμε τα καινούρια δεδομένα που διαμορφώνονται, δεν μπορούμε να ιεραρχήσουμε σωστά. Γι' αυτό είπα ότι πρώτη προτεραιότητα είναι ο κόμβος στα διϋλιστήρια Ασπροπύργου όπου όταν τελειώσουν οι περιβαλλοντικές μελέτες και οι όροι, τότε τον έχουμε σε προτεραιότητα. 
Βλέποντας και τα αποτελέσματα των άλλων παρεμβάσεων θα ιεραρχήσουμε και τους άλλους κόμβους ως παρεμβάσεις επί του άξονα. 
Πάντως σας λέω ότι από τις μελέτες που έχουν γίνει για την Αττική Οδό και τις άλλες παρεμβάσεις στις οποίες αναφέρθηκα θα έχουμε το λιγότερο 50% ελάφρυνση της κυκλοφορίας πάνω στη δυτική πύλη. Σας ευχαριστώ.
ΠΡΟΕΔΡΕΥΩΝ (Κωνσταντίνος Γείτονας): Κυρίες και κύριοι συνάδελφοι, ολοκληρώθηκε η συζήτηση των επικαίρων ερωτήσεων. 
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, εισερχόμαστε στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Μόνη συζήτηση επί της αρχής, των άρθρων και του συνόλου της πρότασης νόμου αρμοδιότητας του Υπουργείου Εσωτερικών Δημόσιας Διοίκησης και Αποκέντρωσης: "Για την καθιέρωση της Απλής Αναλογικής, ως Εκλογικού Συστήματος για την εκλογή Βουλευτών και Βουλευτών Επικρατείας".
Η πρόταση νόμου προτείνεται από το Κομμουνιστικό Κόμμα Ελλάδας και από τον Συνασπισμό της Αριστεράς και της Προόδου.
Σύμφωνα με τον Κανονισμό λοιπόν, άρθρο 95 παράγραφος 2 αλλά και άρθρο 91 παράγραφος 5 το λόγο θα λάβουν πρώτοι ως προτείνοντες ο κ. Στριφτάρης από το Κομμουνιστικό Κόμμα Ελλάδας και ο κ. Λαφαζάνης από τον Συνασπισμό της Αριστεράς και της Προόδου. Στη συνέχεια θα μιλήσουν οι εισηγητές και οι λοιποί ομιλητές. 
Το λόγο έχει ο κ. Στριφτάρης.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, κυρίες και κύριοι συνάδελφοι, δεν είναι η πρώτη φορά που και το κόμμα μας και ο Συνασπισμός καταθέτουν μια τέτοια πρόταση. Και στην προηγούμενη Βουλή είχε κατατεθεί παρόμοια πρόταση με υπογράφοντες τους Βουλευτές του Κομμουνιστικού Κόμματος Ελλάδας, του Συνασπισμού της Αριστεράς και της Προόδου και του ΔΗ.Κ.ΚΙ. 
Ύστερα από ένα χρόνο και παραπάνω που κατατέθηκε αυτή η πρόταση ήρθε σήμερα να συζητηθεί στη Βουλή. Βέβαια η χρονική περίοδος που συζητιέται αυτή η πρόταση συμπίπτει με πολλές συζητήσεις που γίνονται για τον εκλογικό νόμο. Ακούμε και διαβάζουμε πολλά για τον εκλογικό νόμο. Επίσης λέγονται πολλά και διάφορα και από κυβερνητικά στελέχη όπου μιλάνε για γερμανικό σύστημα, μιλάνε για πιο αναλογικό σύστημα, μιλάνε για ένα εκλογικό σύστημα που θα επιτρέπει έτσι μετεκλογικές συνεργασίες, λες και τώρα εμποδίζει τα κόμματα που θέλουν να συνεργαστούν, το εκλογικό σύστημα που υπάρχει. 
Επειδή γίνεται αυτή η πολύ μεγάλη συζήτηση, θέλω να πω δυο λόγια για το θέμα αυτό. Και από κυβερνητικά στελέχη και από άλλα στελέχη, είτε της Αξιωματικής Αντιπολίτευσης είτε από διάφορους εκλογολόγους, γίνεται συζήτηση για τον εκλογικό νόμο αλλά δεν γίνεται συζήτηση για το πώς η ψήφος του κάθε Έλληνα και της κάθε Ελληνίδας θα μετράει το ίδιο, που είναι συνταγματικό δικαίωμα του κάθε ενός και είναι νομική και ηθική θεμελιώδης αρχή, να μην υπάρχει διάκριση σε βάρος μιας κατηγορίας πολιτών που δεν προτιμούν, είτε το κόμμα που θα έρθει πρώτο σε αριθμό ψήφων είτε το δεύτερο. 
Εάν προτιμούν άλλο κόμμα είναι υποχρεωμένοι να συμβιβαστούν με το ότι το δικό τους δικαίωμα είναι ελάσσονος σημασίας από το δικαίωμα του άλλου. Σήμερα με τα διάφορα εκλογικά συστήματα που υπάρχουν, για να εκλεγεί ένας Βουλευτής του Κομμουνιστικού Κόμματος Ελλάδας απαιτούνται τριάντα δύο χιλιάδες περίπου ψήφοι και για να εκλεγεί ένας Βουλευτής του Συνασπισμού τριάντα οκτώ χιλιάδες περίπου ψήφοι. Και φυσικά, ένα κόμμα που παίρνει εκατόν ενενήντα χιλιάδες ψήφους, διακόσιες χιλιάδες ψήφους, δεν εκπροσωπείται στη Βουλή. 
Όλη αυτή η φιλοσοφία που αναπτύσσεται και έχει αναπτυχθεί και από τη Νέα Δημοκρατία και από το ΠΑ.ΣΟ.Κ. είναι ότι το εκλογικό σύστημα πρέπει να δίνει ισχυρές κυβερνήσεις. Δηλαδή δεν είναι ο λαός που θα δώσει τις ισχυρές κυβερνήσεις, αλλά είναι το εκλογικό σύστημα. Μετά μας μιλάτε για δημοκρατία, για ισονομία. Δεν αναφέρεστε όμως σ΄ αυτήν την αντιδημοκρατική νοοτροπία που καλλιεργείται και στον ελληνικό λαό και βάζει τους ψηφοφόρους αν θέλετε μπροστά σε διλήμματα. Τι θέλετε; Ισχυρή κυβέρνηση που να μπορεί να κάνει έργα ή μία ανίσχυρη κυβέρνηση που θα εκβιάζεται από μειοψηφίες; 
Νομίζω ότι είναι σημαντικό το θέμα και πρέπει να πάρουν θέση γι' αυτό όλα τα κόμματα, γιατί πέρα από την υποκρισία που υπάρχει, υπάρχει και μία θωράκιση στο σύστημα αυτό που ευνοεί αν θέλετε μία κατηγορία Ελλήνων -και δεν εννοώ τους ψηφοφόρους- που θέλουν να υπαγορεύονται οι κυβερνήσεις τους ουσιαστικά προς μία συγκεκριμένη κατεύθυνση. 
Με την ευκαιρία θα ήθελα να πω δύο πράγματα όσον αφορά τις κυβερνήσεις συνεργασίας. Τι εμποδίζει τη Νέα Δημοκρατία και το ΠΑ.ΣΟ.Κ. να συνεργαστούν σήμερα; Ποιες αρχές τους εμποδίζουν; Μήπως ο προσανατολισμός τους σε σχέση με τα εθνικά ζητήματα; Σε ποια θέματα διαφέρουν; Προχθές πήγε να γίνει καυγάς και αν είχαν πιστόλια ο Πρωθυπουργός και ο Αρχηγός της Νέας Δημοκρατίας μπορούσαν να τα είχαν τραβήξει …
ΠΡΟΕΔΡΕΥΩΝ (Κωνσταντίνος Γείτονας): Ε, όχι και έτσι, κύριε Στριφτάρη! Σας παρακαλώ.
ΣΠΥΡΙΔΩΝ ΣΤΡΙΦΤΑΡΗΣ: Εμένα αυτή η εντύπωση μου δημιουργήθηκε. Στην ουσία ψήφισαν τη Συνθήκη της Νίκαιας.
ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ. Δεν εξυπηρετούμε την εικόνα του Κοινοβουλίου λέγοντας ότι θα τραβούσαν πιστόλια ο Πρωθυπουργός και ο Αρχηγός της Νέας Δημοκρατίας.
ΣΠΥΡΙΔΩΝ ΣΤΡΙΦΤΑΡΗΣ: Ξέρουμε όλοι τι εννοούμε πιστόλια. Δεν εννοούμε τα πραγματικά πιστόλια. Αλλά όταν βγαίνει ο Αρχηγός της Αξιωματικής Αντιπολίτευσης και λέει στον Πρωθυπουργό "Σημίτη μη μιλάς", τι σημαίνει αυτό; Και όταν βγαίνει ο Πρωθυπουργός και λέει "εσύ είσαι πατριδοκάπηλος", τι σημαίνει αυτό; Δηλαδή πρέπει να παίξουμε πιστολιές για να δούμε ότι υπάρχει κοροϊδία των δύο μεγάλων κομμάτων απέναντι στον ελληνικό λαό; Ελληνικά μιλάμε και καταλαβαίνουμε. Δεν εννοούμε να βγάλουμε πιστόλια να σκοτωθούμε. Η ουσία όμως είναι ότι δεν διαφέρουν σε τίποτε. 
Φυσικά κάθε φορά το κάθε κόμμα που είναι στην Κυβέρνηση -μέχρι τώρα τουλάχιστον- προτιμούσε και ψήφιζε εκλογικό σύστημα που νόμιζε ότι θα το ωφελήσει ανεξάρτητα αν αυτό ήταν δημοκρατικό ή όχι.
Ακούσαμε για αναλογικά συστήματα, ακούσαμε για συστήματα που εξασφαλίζουν την ελευθερία της Κυβέρνησης, την ισχυροποιούν και την κάνουν να μην έχει ανάγκη από συνεργασίες. Ακούσαμε πολλά πράγματα. Όλοι ακούμε για αναλογικά συστήματα. Αλλά εδώ έχουμε περιφρόνηση στο δικαίωμα του κάθε ενός να σκέπτεται λογικά και να ξέρει δύο αράδες γράμματα, δηλαδή απλή αριθμητική. Και όταν μιλάμε για αναλογικά συστήματα εννοούμε πραγματικά αναλογικά συστήματα: πήρες τόσους ψήφους, σου αντιστοιχούν τόσες έδρες. 
( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κα ΑΝΝΑ ΜΠΕΝΑΚΗ ΨΑΡΟΥΔΑ ) 
Στις τελευταίες εκλογές το ΠΑ.ΣΟ.Κ. πήρε περίπου 43% και στο κοινοβούλιο 50%. Γιατί αυτή η Κυβέρνηση είναι ισχυρή αφού το 57% του ελληνικού λαού δεν τη θέλει; Από πού έχει την ισχύ της;
Το ίδιο συνέβαινε και προηγούμενα και ακόμη χειρότερα, με άλλα εκλογικά συστήματα. Με τα παλιά εκλογικά συστήματα που τα φέρνει το ΠΑ.ΣΟ.Κ. σαν αναλογικότερα, φτάνουμε σήμερα στο σημείο το ΚΚΕ με 5,5% να δικαιούται, να του δίνει, δηλαδή, ο λαός δεκαέξι Βουλευτές ενώ θα είχε πέντε αν ίσχυε το παλιό σύστημα του μακαρίτη του Μένιου Κουτσόγιωργα, το οποίο βαυκαλίζεστε και λέτε στους ψηφοφόρους σας ότι είναι απλή αναλογική. Και εδώ πραγματικά θέλω τους Βουλευτές του ΠΑ.ΣΟ.Κ να πάρουν θέση, γιατί κατά καιρούς σπεκουλάρουν -και θα το πω έτσι- στον ελληνικό λαό ότι το ΚΚΕ και ο Συνασπισμός αρνήθηκαν την απλή αναλογική. Να μας πουν πότε έφεραν τέτοιο εκλογικό σύστημα να ψηφιστεί στη Βουλή και γιατί τώρα το αρνούνται. Τι άλλαξε, δηλαδή, από τότε; 
Νομίζω, ότι πρέπει να σταματήσει αυτή η κοροϊδία και εμείς τουλάχιστον πιστεύουμε ότι για ένα και μόνο λόγο πρέπει να ψηφιστεί η απλή αναλογική. Βέβαια, κάναμε μία προσπάθεια και κατά τη διάρκεια αναθεώρησης του Συντάγματος ώστε να γίνει συνταγματική αρχή η καθιέρωση της απλής αναλογικής, γιατί είναι όχι μόνο το πιο δίκαιο εκλογικό σύστημα, αλλά αντιπροσωπεύει αυτό που θέλει ο ελληνικός λαός. Αυτό που ψηφίζει ο κάθε λαός να αντιπροσωπεύεται και στη Βουλή. Τώρα, αν θα γίνουν κυβερνήσεις τέτοιες ή αλλιώτικες είπα και προηγούμενα ότι εμάς δεν μας αφορά. Εάν το ΠΑ.ΣΟ.Κ τα βρει με τη Νέα Δημοκρατία ή με άλλο κόμμα ή η Νέα Δημοκρατία τα βρει με άλλο κόμμα, δεν μας αφορά. 
Εκείνο που θέλουν αυτά τα κόμματα και στηρίζουν τέτοια καλπονοθευτικά συστήματα είναι καθαρό ποιο είναι: Να μην έχουν το παραμικρό εμπόδιο να εφαρμόσουν τις πολιτικές που υπαγορεύουν άλλα κέντρα και όχι αυτά που λέει και θέλει ο ελληνικός λαός. Και με βάση αυτό πρέπει να κριθούν και νομίζουμε και τα άλλα κόμματα που αρνούνται την καθιέρωση της απλής αναλογικής ως πάγιου εκλογικού συστήματος. Θα δινόταν η ευκαιρία πραγματικά να ξεφύγουμε και από την καλλιέργεια -να το πω έτσι- στον ελληνικό λαό μιας αντίληψης της χαμένης ψήφου. Και έχει αυτό το χαρακτήρα η εμμονή σε τέτοια καλπονοθευτικά εκλογικά συστήματα και επαναλαμβάνω δεν θέλω να μου πείτε ότι η πλειοψηφία του λαού αποφάσισε. Πλειοψηφία είναι το πενήντα συν μία ψήφο. Δεν μπορεί να είναι το 43%, δεν μπορεί να είναι το 40% και δεν μπορεί ακόμα και το 30%, γιατί μ' αυτό το εκλογικό σύστημα που υπάρχει μπορεί και με το 30% να υπάρξει πλειοψηφία στη Βουλή. Δεν μπορεί να είναι πλειοψηφία και δεν μπορεί να είναι δημοκρατία αυτό το πράγμα. Άλλο είναι η δημοκρατία, άλλο είναι η πλειοψηφία, άλλο είναι η αριθμητική. 
Αυτός ο βιασμός στην αριθμητική και ότι είναι δημοκρατικά εκλεγμένη η Κυβέρνηση του 43% που έχει εκατόν πενήντα οκτώ Βουλευτές ή του 40% και να έχει εκατόν εξήντα τέσσερις Βουλευτές -το είδαμε και αυτό προηγούμενα ανάλογα με τη διαφορά που έχει το πρώτο με το δεύτερο κόμμα, να έχουμε με 40%, εκατόν εξήντα τέσσερις Βουλευτές στο Κοινοβούλιο- ε, δεν είναι προσβολή και των μαθηματικών και της επιστήμης, πέρα από τη δημοκρατική αρχή που λέει ότι κάθε ένας Έλληνας και κάθε μία Ελληνίδα είναι ίσοι απέναντι στον κάθε νόμο και απέναντι και στον εκλογικό νόμο. Αυτό δεν νομίζω ότι μπορεί να προσπεραστεί με διάφορες δικαιολογίες, δηλαδή ότι εμείς έχουμε μείνει στην απλή αναλογική ή εκλιπαρούμε να γίνει η απλή αναλογική για άλλους λόγους. 
Για ένα και μόνο λόγο θέλουμε να γίνει η απλή αναλογική. Επειδή σεβόμαστε τον ελληνικό λαό, την ψήφο του κάθε Έλληνα και της κάθε Ελληνίδας και είναι δημοκρατικό και αναφαίρετο δικαίωμα και εγώ που ψηφίζω ΚΚΕ ή ΔΗΚΚΙ ή Συνασπισμό να μετράει η ψήφος μου όσο μετράει και εκείνου που ψηφίζει ΠΑ.ΣΟ.Κ ή Νέα Δημοκρατία ή οποιοδήποτε άλλο κόμμα. 
Δεν μπορεί να έχουμε κόμματα με εκατόν ογδόντα χιλιάδες, διακόσιες χιλιάδες ή διακόσιες είκοσι χιλιάδες ψήφους έξω από τη Βουλή. Χάρη ποιου συμφέροντος; Για να είναι ισχυρή η Κυβέρνηση; Και τάχα δεν θα είναι ισχυρή η Κυβέρνηση που θα στηρίζεται στο 55% ή στο 60% του ελληνικού λαού και θα είναι ισχυρή όταν στηρίζεται στο 35%; Νομίζω ότι τουλάχιστον σ' αυτά τα ερωτήματα πρέπει να τοποθετηθούν και τα άλλα Κόμματα.
Ευχαριστώ, κυρία Πρόεδρε.
ΠΡΟΕΔΡΕΥΟΥΣΑ: (Άννα Μπενάκη - Ψαρούδα): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση για τα "180 χρόνια από την Ελληνική Επανάσταση", ογδόντα ένας μαθητές και μαθήτριες και εννέα συνοδοί καθηγητές από το 5ο Γυμνάσιο Χανίων.
Τους καλωσορίζουμε στο Κοινοβούλιο.
(Χειροκροτήματα από όλες τις Πτέρυγες)
Εξηγούμε ότι συζητείται πρόταση νόμου του Κομμουνιστικού Κόμματος Ελλάδας και του Συνασπισμού της Αριστεράς και της Προόδου για την εισαγωγή της απλής αναλογικής ως εκλογικού συστήματος, που απευθύνεται προς το Υπουργείο Εσωτερικών Δημόσιας Διοίκησης και Αποκέντρωσης. Παρίστανται οι Βουλευτές που υποστηρίζουν την πρόταση και εκείνοι οι οποίοι θέλουν να λάβουν μέρος στη συζήτηση. Σε λίγο θα απαντήσει ο Υπουργός. 
Κύριοι συνάδελφοι, ο Γενικός Γραμματέας της Κοινοβουλευτικής Ομάδας της Νέας Δημοκρατίας πληροφορεί το Σώμα ότι ορίζεται Κοινοβουλευτικός Εκπρόσωπος ο κ. Βύρων Πολύδωρας. 
Η Διαρκής Επιτροπή Κοινωνικών Υποθέσεων καταθέτει την έκθεσή της στο σχέδιο νόμου του Υπουργείου Μεταφορών και Επικοινωνιών "Κύρωση της Σύμβασης για την ενοποίηση ορισμένων κανόνων στις Διεθνείς Αεροπορικές Μεταφορές". 
Επίσης, οι συνάδελφοι Βουλευτές κ. Γιώργος Καρατζαφέρης και η κ. Σοφία Καλαντζάκου ζητούν άδεια ολιγοήμερης απουσίας στο εξωτερικό. 
Η Βουλή εγκρίνει;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΟΥΣΑ: (Άννα Μπενάκη - Ψαρούδα): Η Βουλή ενέκρινε τη ζητηθείσα άδεια. 
Το λόγο τώρα έχει ο κ. Λαφαζάνης. 
ΠΑΝΑΓΙΩΤΗΣ ΛΑΦΑΖΑΝΗΣ: Κύριοι συνάδελφοι, νομίζω ότι το θέμα το οποίο επανέρχεται προς συζήτηση στην Αίθουσα αυτή είναι ίσως από τα πιο καίρια και ουσιαστικά θέματα που αφορούν την πορεία αυτής της χώρας και κυρίως το πολιτικό της σύστημα, το οποίο δυστυχώς διέρχεται μια βαθιά, έρπουσα κρίση, η οποία -επιτρέψτε μου να πω- όλο και περισσότερο καλπάζει. Είμαστε όλοι γνώστες αυτής της κατάστασης, αλλά πολύ φοβάμαι ότι, ενώ κατ' ιδίαν αναγνωρίζουμε τις νοσηρές καταστάσεις και τα αδιέξοδα που βρίσκονται ενώπιόν μας, εθελοτυφλούμε, όταν βρισκόμαστε όλοι μαζί να συζητήσουμε δημόσια και υπεύθυνα αυτό το θέμα. 
Το λέω αυτό, διότι ο εκλογικός νόμος δεν είναι ένα τεχνικό θέμα. Δεν είναι ένα θέμα δευτερεύων του πολιτικού συστήματος. Είναι η καρδιά του. Μέσω του εκλογικού νόμου και του χαρακτήρα του οργανώνεται η διάταξη της πολιτικής ζωής. Οργανώνεται η κομματική σύνθεση και, αν θέλετε, κατευθύνεται η ψήφος και η θέληση των πολιτών. Δεν χρειάζονται επιχειρήματα, για να αποδείξω αυτό το θέμα. 
Ο ισχύων εκλογικός νόμος δεν είναι απλός. Θέλω να το προσέξουμε αυτό, αν θα υπάρξει αντίλογος, που βεβαίως θα υπάρξει. Ο υπάρχων εκλογικός νόμος όχι μόνο είναι άδικος και κλέβει έδρες από τα "μικρότερα" κόμματα έναντι των δύο "μεγαλύτερων", αν και εδώ και το δεύτερο κόμμα χάνει έδρες, αλλά με το χαρακτήρα του παραμορφώνει κυριολεκτικά τη λαϊκή βούληση. Ο εκλογικός νόμος λειτουργεί εκβιαστικά, διλημματικά όσον αφορά τον πολίτη και την πρόθεση της ψήφου του με τις λογικές της κινδυνολογίας και της χαμένης ψήφου. Αυτή είναι η ουσία του εκλογικού νόμου. 
Αν έχουμε σήμερα αυτήν τη διάταξη, αυτόν το χαρακτήρα των πολιτικών κομμάτων και της πολιτικής ζωής, αυτό οφείλεται -σε ένα σημαντικό θα έλεγα βαθμό- και στον εκλογικό νόμο. 
Επομένως, αν βλέπουμε ότι το πολιτικό σύστημα έχει πρόβλημα, έχει περάσει σε μία κρίση και αντιμετωπίζει όλο και μεγαλύτερα αδιέξοδα, πρέπει να ξαναδούμε το θέμα του εκλογικού νόμου και συνεπώς της ανασύνθεσης της πολιτικής ζωής.
Διάβαζα τα Πρακτικά στην Επιτροπή και μου έκανε εντύπωση ότι ένας εκ των αγορητών, ο οποίος είχε αντίθετη άποψη από την απλή αναλογική, είπε το εξής -ευφυέστατο κατά τα άλλα: Πάρτε τις τελευταίες εκλογές, δείτε τι πήραν τα κόμματα και πείτε μου αν με αυτά τα ποσοστά και αυτήν την πολιτική σύνθεση της Βουλής ποια κυβέρνηση θα υπήρχε. Δεν ξέρω αν ο επιχειρηματολογών μας θεωρεί ως αφελείς. Πολύ φοβάμαι ότι κατ' αυτόν τον τρόπο μας αντιμετωπίζει ή τουλάχιστον ιδιαίτερα εμάς που προτείνουμε την απλή αναλογική.
Κυρίες και κύριοι, αν ίσχυε η απλή αναλογική και μάλιστα καθιερωνόταν ως πάγιο εκλογικό σύστημα, αυτή θα ήταν η διάταξη των πολιτικών δυνάμεων; Αυτά θα ήταν τα κόμματα; Έτσι θα εκφραζόταν η λαϊκή θέληση;
Μην κουνάτε έτσι το κεφάλι σας, διότι προφητεύετε πράγματα τα οποία δεν ισχύουν. Και μάλλον δεν θα ισχύσουν.
Εγώ θα σας πω το εξής απλό: Δείτε τις ευρωεκλογές, όπου εν πάση περιπτώσει η απλή αναλογική είναι ένα παρεμπίπτον εκλογικό σύστημα σε μία συγκεκριμένη έκφραση της λαϊκής βούλησης όσον αφορά το Ευρωκοινοβούλιο και δεν είναι μια πάγια κατάσταση του πολιτικού μας συστήματος. Παρ' όλο που δεν μπορεί να λειτουργήσει η απλή αναλογική στη λογική της ανασύνθεσης που σας είπα προηγουμένως, στις ευρωεκλογές, αν δείτε τα ποσοστά των κομμάτων της αριστερής Αντιπολίτευσης, είναι σχεδόν διπλάσια έναντι των ποσοστών που μαζεύουν τα δύο μεγάλα κόμματα.
Φανταστείτε, λοιπόν, την εικόνα μιας πολιτικής ζωής, την εικόνα ενός πολιτικού συστήματος, αν η απλή αναλογική καθιερωνόταν ως μόνιμο και πάγιο εκλογικό σύστημα. Η ανασύνθεση θα ήταν βεβαία.
Σήμερα ο εκλογικός νόμος συντηρεί δύο μεγάλα κόμματα, τα οποία έχουν ελάχιστη ιδεολογικοπολιτική συνοχή στο εσωτερικό τους, δύο κόμματα σούπερ-μάρκετ, όπου το μόνο που τα ενώνει στην ουσία και κατά βάση είναι η θέληση και η σιδερένια μπαγκέτα του αρχηγού, Ένα αρχηγικό επιτελείο σήμερα κατευθύνει την πολιτική ζωή στο πλαίσιο του δικομματισμού. Και οι Βουλευτές πολλές φορές άφωνοι και με αντιρρήσεις ισχυρές σε πολλά από αυτά που γίνονται και ψηφίζονται σ' αυτήν την Αίθουσα, αλλά και εκτός Αιθούσης, έχουν διαφορετική άποψη, αλλά δεν μπορούν να την εκφράσουν κάτω από την απειλή ότι έτσι υπονομεύουν την Κυβέρνηση ή υπονομεύουν την Αξιωματική Αντιπολίτευση στην προσπάθειά της να έρθει στην εξουσία.
Λειτουργεί, δηλαδή, με βάση τον εκλογικό νόμο μια πλαστή καταγραφή της πολιτικής ζωής, η οποία δεν αντέχει στη σημερινή πολυμορφία και πολυφωνία που θα έπρεπε να υπάρχει στις πολιτικές συνθήκες της χώρας μας. Εξαναγκάζει και εκβιάζει ακόμα τον πολιτικό κόσμο να συνωθείται σε ορισμένες κατευθύνσεις, αν θέλει να έχει τουλάχιστον προοπτική εξουσίας και αναθέτει στα κόμματα της Αριστεράς ένα ρόλο αποκλειστικά και μόνο Αντιπολίτευσης, διότι δεν μπορούν να παίξουν στις συναινέσεις που διαμορφώνονται τελικά μέσα στα πλαίσια του δικομματισμού.
Αυτή η κατάσταση νομίζω ότι γίνεται όλο και πιο επικίνδυνη. Κάποιοι κάνουν λόγο για ακυβερνησία, ότι δηλαδή με την τυχόν εφαρμογή απλής αναλογικής θα καταστραφεί η χώρα και θα έχουμε ακυβερνησία, δεν θα έχουμε ισχυρή κυβέρνηση. Δεν θέλω να αναφερθώ στο παρελθόν, αλλά θέλω να ρωτήσω: Είναι ισχυρή κυβέρνηση η Κυβέρνηση του κ. Σημίτη; Είναι ισχυρή κυβέρνηση, από τη στιγμή που δυο-τρεις φορές εξαναγκάστηκε ο Πρωθυπουργός, προκειμένου να αποσπάσει την πλειοψηφία των Βουλευτών του, να τους βάλει σε εκβιαστικά διλήμματα;
Τους πήγε σε συνέδριο για να τους εκβιάσει, εδώ έφερε θέματα ψήφου εμπιστοσύνης. Τους τριγμούς αυτούς προσπαθεί να τους αντιμετωπίσει το πρωθυπουργικό, αρχηγικό αυτό σύστημα και να ενοποιήσει ένα κόμμα μέσα από αυτές τις εκβιαστικές παραμορφωτικές διαδικασίες. Και αυτή είναι η μία πλευρά. Είναι ισχυρή αυτή η Κυβέρνηση που κατά τα άλλα είναι μονοκομματική, αυτοδύναμη Κυβέρνηση; Δείτε τη συμπεριφορά και τη στάση της απέναντι στα μεγάλα οικονομικά συμφέροντα. Όμηρος είναι και την ομηρία της την αποδεικνύει καθημερινά. Την απέδειξε πρόσφατα με τις εκπομπές του Big Brother και του Bar, την απέδειξε πρόσφατα με τα επεισόδια που έγιναν λόγω οικονομικών συγκρούσεων, εξωαθλητικών συγκρούσεων στο ντέρμπυ Παναθηναϊκού-Ολυμπιακού. Το κυρίαρχο πολιτικό σύστημα στάθηκε όμηρο απέναντι στα συμφέροντα των ισχυρών. Αυτό είναι το ισχυρό πολιτικό σύστημα; Αυτή είναι η ισχυρή Κυβέρνηση; Αυτή είναι η ισχυρή Αξιωματική Αντιπολίτευση; Αυτόν τον εκλογικό νόμο που συντηρεί αυτού του είδους τα παραμορφωμένα, όμηρα, αιχμάλωτα πολιτικά σχήματα θέλουμε να συντηρήσουμε; Πολύ φοβάμαι ότι αυτή η ομηρία, αυτή η αιχμαλωσία θα συνεχισθεί. Κύριοι της Νέας Δημοκρατίας, έχετε ήδη ναρκοθετήσει το έδαφος, αν και όποτε γίνετε κυβέρνηση. Θα είσαστε όμηροι των ίδιων συμφερόντων, διότι η πολιτική ζωή χρειάζεται ανάσα σήμερα, χρειάζεται αναβάθμιση, χρειάζεται ιδέες, χρειάζεται ανασύνθεση με βάση προγράμματα και όχι συγχωνεύσεις κομμάτων σούπερ μάρκετ των οποίων οι αρχηγοί ελέγχουν τα πάντα και τα αρχηγικά επιτελεία είναι ευάλωτα στην ομηρία και στην αιχμαλωσία των οικονομικά ισχυρών. Αυτό γίνεται στις μέρες μας και αυτή είναι η θλιβερή κατάσταση την οποία αντιμετωπίζουμε.
Δεν ισχυρίζομαι ότι η απλή αναλογική θα δώσει απάντηση σε όλα αυτά τα προβλήματα. Και δεν είναι δυνατόν ένα εκλογικό σύστημα από μόνο του να δώσει τέτοια απάντηση. Χρειάζονται πολύ περισσότερα πράγματα. Όμως, είναι μία συμβολή. Θα βελτιώσει την κατάσταση εκ των πραγμάτων, θα βοηθήσει να αλλάξουν τα πράγματα και να επανατοποθετηθούν και να αναδιαταχθούν στην πολιτική ζωή με βάση ιδέες, προγράμματα, με βάση κατευθύνσεις και κυρίως με βάση την ελεύθερη βούληση του πολιτικού κόσμου και των Ελλήνων πολιτών. Και νομίζω ότι αυτό είναι μία δύναμη αντίστασης και ισχύος του πολιτικού συστήματος από τη σημερινή κατάσταση η οποία δυστυχώς θα πηγαίνει από το κακό στο χειρότερο. 
Μιλάμε για ισχυρές κυβερνήσεις. Δεν ξέρω αν ανακαλύψαμε στο 2002 το προνόμιο στην Ελλάδα να θεωρούμε ισχυρές κυβερνήσεις, αυτές τις οποίες ανέλυσα τι κυβερνήσεις ήταν προηγουμένως. Αν δείτε πώς εκπαραθυρώθηκαν από την ομηρία που σας ανέφερα προηγουμένως, ορισμένες από αυτές τα τελευταία δεκαπέντε χρόνια, θα το αντιληφθείτε. Ίσως να τα δούμε αυτά τα φαινόμενα ακόμα πιο εκτραχυμένα στο μέλλον. Αλλά, εν πάση περιπτώσει, με τις μονοκομματικές αυτοδύναμες κυβερνήσεις, ανακαλύψαμε στην Ελλάδα την κυβερνητική ισχύ εν έτει 2002; Και όλες οι άλλες ευρωπαϊκές χώρες οι οποίες δεν έχουν μονοκομματικές αυτοδύναμες κυβερνήσεις, βρίσκονται σε λάθος δρόμο, είναι πηγή ανωμαλίας ή εμείς έχουμε αυτήν την ιδιόμορφη δημοκρατία η οποία απαιτεί πάντοτε ένα κόμμα στην εξουσία αυτοδύναμο με επίπλαστη πλειοψηφία την οποία κατευθύνει ο εκλογικός νόμος; 
Στη Γερμανία υπάρχει κυβέρνηση συνεργασίας. Έχει δυσκολίες η κυβέρνηση συνεργασίας, πολλές φορές τραντάζεται, αλλά οι μεγάλες συνθέσεις διαμορφώνουν τις πολιτικές αποφάσεις εκεί. Μπορεί να τις κρίνει ο άλλος, να τις επικρίνει, να τις κατακρίνει. Όμως, δεν είναι δυνατόν να λέμε ότι το γερμανικό πολιτικό σύστημα που είναι δεκαετίες τώρα, σύστημα που στηρίζεται σε συμμαχικές κυβερνήσεις, είναι αδύνατο και ευάλωτο έναντι της Ελλάδας. 
Η Γαλλία αυτήν την περίοδο και προηγούμενες περιόδους έχει συμμαχικές κυβερνήσεις, δυσκολίες, συνθέσεις, τριγμοί πολλές φορές, αλλά συμμαχικές κυβερνήσεις συνεργασίας. 
Όλη η Σκανδιναβία, η καθυστερημένη Σκανδιναβία, στην κατά τα άλλα Ελλάδα στην οποία οι κυβερνήσεις είναι ισχυρές, έχει κυβερνήσεις συμμαχικές. 
Η Πορτογαλία. Ξέρετε σε ποιες χώρες ανθεί αυτό το εφεύρημα, το οποίο επικαλούνται τα δύο μεγάλα κόμματα;
Στις Ηνωμένες Πολιτείες, βεβαίως, όπου υπάρχει ένας παραδοσιακός δικομματισμός, με μία τρομακτική όμως απάθεια των πολιτών, και ο οποίος στηρίζεται στο 30% των πολιτών που ψηφίζουν και περιέργως και στην Αγγλία -το περιέργως εντός εισαγωγικών, διότι αυτές οι χώρες συγγενεύουν. Αλλά και στην Αγγλία αυτό το σύστημα τρίζει, διότι βλέπετε το τρίτο κόμμα να έχει φτάσει στο σημείο να έχει 17% και να μην μπορεί να αντιπροσωπευθεί στην Κυβέρνηση. 
Αυτές είναι οι δύο μόνο εξαιρέσεις που υπάρχουν σε παγκόσμιο επίπεδο σε αυτήν την πρωτοτυπία την οποία εμφανίζετε εσείς ως αδιάσειστο επιχείρημα των ισχυρών κυβερνήσεων. Εμείς, λοιπόν, αυτές τις χώρες θέλουμε να ακολουθήσουμε; Δεν βλέπουμε ότι σήμερα πάρα πολλά πράγματα αλλάζουν και έχουν αλλάξει στην πραγματικότητα της χώρας μας, ότι πρέπει να σκεφτούμε εξ αρχής για το πολιτικό μας σύστημα; 
Δεν έχω καμία αισιοδοξία ότι όποιες σκέψεις και επιχειρήματα, όσο λογικά και αν είναι, θα πείσουν τις ηγεσίες -γιατί περί αυτού πρόκειται- των δύο μεγάλων κομμάτων. Ξέρω ότι πάρα πολλοί Βουλευτές προβληματίζονται και στα δύο μεγάλα κόμματα για την απλή αναλογική. 
Οι ηγεσίες όμως είναι αμετάπειστες, διότι αυτό είναι το συμφέρον τους, διότι έτσι παίζεται το παιχνίδι -μία εγώ, μία εσύ- διότι έτσι συγκεντρώνεται η ισχύς σε λίγα χέρια. Καμία ηγεσία δεν πρόκειται να παραιτηθεί από αυτό το δήθεν προνόμιο, όσο κακό και να δημιουργεί στη χώρα. Και δημιουργεί κακό αυτήν τη στιγμή. 
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή).
Αυτά που λέει το κυβερνητικό κόμμα ότι συζητάει τον εκλογικό νόμο, ότι μπορεί να τον αλλάξει, το δέλεαρ προς αφελείς που απευθύνει στην Αριστερά ότι "θα σας κάνουμε και ένα αναλογικότερο εκλογικό σύστημα" -δεν ξέρω αν εννοεί το 200-100, διότι αυτό το σύστημα είναι απαράδεκτο από κάθε άποψη- όλα αυτά είναι κατά την ταπεινή μου άποψη έπεα πτερόεντα. Αυτά είναι προς άγραν ψήφων στις δημοτικές-νομαρχιακές εκλογές και στις επόμενες εκλογές όπου το σύστημα θα είναι το ίδιο, με την ευθύνη και την απόφαση και του ΠΑΣΟΚ. Αυτά λέγονται για να παραπλανήσουν αφελείς και να στρεβλώσουν περαιτέρω ένα στρεβλωμένο και παραπλανητικό πολιτικό σύστημα, του οποίου την ευθύνη έχει ο εκλογικός νόμος. 
Η ηγεσία του ΠΑΣΟΚ δεν πρόκειται να παραιτηθεί του δικαιώματος να λειτουργεί το δικομματικό σύστημα. Γι' αυτό και δεν πρόκειται να κάνει ένα σύστημα απλής αναλογικής ή το ίδιο ή παραπλήσιο μ' αυτό που προτείνεται από τα κόμματα του Κ.Κ.Ε. και του Συνασπισμού. Είναι εγκλωβισμένη σ' αυτήν τη λογική η οποία έχει ισχυρά βάθρα μέσα σ' αυτήν τη χώρα και νομίζω ότι και τα δύο κόμματα δεν μετακινούνται. Βεβαίως οι μετακινήσεις θα γίνουν…
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Λαφαζάνη, παρακαλώ ολοκληρώστε. 
ΠΑΝΑΓΙΩΤΗΣ ΛΑΦΑΖΑΝΗΣ: Ένα δευτερόλεπτο, κυρία Πρόεδρε. 
Θα γίνουν όμως αν υπάρξουν συγκλονιστικές αλλαγές. Και εύχομαι να μη γίνουν με σεισμικές δονήσεις, οι οποίες θα υποβαθμίσουν περαιτέρω τη δημοκρατία και ίσως, στο όνομα κάποιων εξυγιαντικών λύσεων, καταστρέψουν οριστικά και το πολιτικό σύστημα. Διότι αυτά τα πράγματα βράζουν και όσοι νομίζουν ότι θα πατάνε το καπάκι του καζανιού για να το κλείνουν εσαεί, κάνουν πολύ μεγάλο λάθος. 
Σας ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο εισηγητής του ΠΑΣΟΚ, ο συνάδελφος κ. Τζανής. 
ΛΕΩΝΙΔΑΣ ΤΖΑΝΗΣ: Κύριοι συνάδελφοι, συζητούμε σήμερα μία πραγματικά ενδιαφέρουσα πρόταση νόμου των συναδέλφων του Κομμουνιστικού Κόμματος Ελλάδας και του Συνασπισμού, κυριότερο στοιχείο της οποίας είναι η καθιέρωση της απλής αναλογικής, η κατάργηση της προϋπόθεσης του 3% για την είσοδο ενός πολιτικού κόμματος στη Βουλή και γενικότερα η αλλαγή του εκλογικού νόμου προς την κατεύθυνση, όπως είπα, της απλής αναλογικής. 
Η συζήτηση αυτή γίνεται πραγματικά κάτω από συνθήκες που -όπως και οι προηγούμενοι ομιλητές τόνισαν- δεν μπορεί παρά να γεννούν ένα γενικότερο προβληματισμό για την πορεία του πολιτικού συστήματος, για τις αδυναμίες που αυτό εμφανίζει και για τα γενικότερα μέτρα που πρέπει και μπορούν να ληφθούν για την αντιμετώπιση αυτών των -χρόνιων πλέον- προβλημάτων του πολιτικού συστήματος.
Επιτρέψτε μου τη διατύπωση της άποψης ότι μέρος μόνο του γενικότερου πολιτικού προβλήματος θα μπορούσε να χαρακτηριστεί η δομή του εκλογικού συστήματος και το περισσότερο ή λιγότερο αναλογικό αυτού. Τα σοβαρότερα προβλήματα είναι άλλα. Τα ξέρουμε, τα ζούμε και η Κυβέρνηση δεν μένει απαθής μπροστά στα προβλήματα αυτά. Ήδη γνωρίζετε ότι μια δέσμη νομοθετικών μέτρων ετοιμάζεται προς την κατεύθυνση της αντιμετώπισης του συνόλου αυτών των προβλημάτων από την Κυβέρνηση. Αυτά έχουν γίνει γνωστά και σε λίγο καιρό θα έρθουν και ως σχέδια νόμου στο Κοινοβούλιο.
Είναι γεγονός ότι κάθε φορά που γίνεται λόγος για την ανάγκη αναλογικότητας του εκλογικού νόμου, δεν μπορεί παρά αυτός που την επικαλείται να έχει σύμμαχό του την κοινή λογική, το κοινό περί δικαίου αίσθημα, κατά το οποίο όταν ο λαός αποφασίζει να δώσει σε ένα κόμμα 2% σημαίνει ότι αυτό πρέπει να πάρει έξι έδρες στο Κοινοβούλιο. Όταν αποφασίζει να του δώσει 5% σημαίνει ότι πρέπει να έχει δεκαπέντε έδρες στο Κοινοβούλιο. Αυτό περίπου διατύπωσε και ο κ. Λαφαζάνης λίγο πριν, επιπλήττοντας βέβαια την διαφορετική άποψη που διατυπώθηκε κατά τη διάρκεια της συζήτησης στην Επιτροπή και η οποία άποψη έλεγε το εξής πολύ απλό: (Δεν την είχα διατυπώσει εγώ, άλλος συνάδελφος την είχε διατυπώσει, αλλά θα τη δανειστώ γιατί διαφωνώ με τον κ. Λαφαζάνη ότι και αυτή δεν έχει σύμμαχό της την κοινή λογική.).
Ας κάνουμε, λοιπόν, την υπόθεση ότι ίσχυε το εκλογικό σύστημα που προτείνουν οι συνάδελφοι με τη συγκεκριμένη πρόταση νόμου. Το ΠΑΣΟΚ αντί για 158 έδρες θα έπαιρνε 131, η Νέα Δημοκρατία αντί για 125 θα έπαιρνε 128. Το ένα κόμμα 131 έδρες, το άλλο 128. Ερώτηση: Αν για διάφορους λόγους, είτε για λόγους μη ευρωπαϊκού προσανατολισμού της πολιτικής ενός από τα μικρότερα κόμματα είτε για λόγους γενικότερης διαφωνίας στο χειρισμό των εθνικών θεμάτων είτε για λόγους διαφωνίας στον χειρισμό κοινωνικών θεμάτων -αυτές οι διαφωνίες υπάρχουν και καλό είναι να υπάρχουν μεταξύ των πολιτικών κομμάτων- το Κομμουνιστικό Κόμμα που θα έπαιρνε 17 έδρες, από μόνο του δεν έφθανε για να στηρίξει μια κυβέρνηση -λογικά και με βάση την Αρχή της Δεδηλωμένης, επιτρέψτε μου να πω, κύριε Λαφαζάνη, ότι το πολιτικό κόμμα που παίρνει 43% ή 44% από τον ελληνικό λαό είναι σε θέση, να μην πω ισχύος, αυξημένης ευθύνης απέναντι στο εκλογικό σώμα-. Όπως και να το κάνουμε, έτσι είναι.
ΠΑΝΑΓΙΩΤΗΣ ΛΑΦΑΖΑΝΗΣ: Μην υποτιμάτε τον εαυτό σας…
ΛΕΩΝΙΔΑΣ ΤΖΑΝΗΣ: Όχι, εγώ θέτω για προβληματισμό αυτό ακριβώς που διατυπώθηκε στην Επιτροπή, αν καμία από τις μικρότερες πολιτικές δυνάμεις δεν δεχόταν, το Κομμουνιστικό Κόμμα από μόνο του δεν έφθανε, ο Συνασπισμός από μόνος του δεν έφθανε γιατί θα έπαιρνε δέκα έδρες με την πρόταση αυτή, το ΔΗΚΚΙ θα έπαιρνε οκτώ, από μόνο του δεν έφθανε, και οι λοιπές δυνάμεις, μικρά πολιτικά κόμματα που δεν θέλω να τα απαριθμήσω, που συγκέντρωναν έξι έδρες συνολικά, δεν δέχονταν να συνεργαστούν με το ένα από τα δύο μεγάλα πολιτικά κόμματα, στην περίπτωση λοιπόν αυτή δεν είναι καλό κανείς να επικαλείται και τη δημοκρατία για να ενισχύσει και τη βούληση και την εντολή του μεγάλου μέρους του ελληνικού λαού;
Είναι ένα ερώτημα στο οποίο νομίζω ότι πρέπει να απαντήσουμε, επικαλούμενοι και τις μαρτυρίες του παρελθόντος, αν θέλετε προσφεύγοντας και στη συμπεριφορά των πολιτικών κομμάτων κατά τη διάρκεια της λειτουργίας τους εντός του Κοινοβουλίου. Δεν θυμάμαι ένα νομοσχέδιο στο οποίο να συμφωνήσαμε, ακόμη και στο πιο απλό. Αυτό δεν μπορεί να θεωρηθεί ότι είναι ένα στοιχείο γενικότερης διαφωνίας -δεν θα πω τη λέξη γενικότερης "ανωριμότητας" των πολιτικών δυνάμεων- των πολιτικών κομμάτων που βρίσκονται μέσα στο Κοινοβούλιο, που επιτρέπει να γίνονται κάποιοι συνειρμοί ότι δεν θα υπάρχει δυνατότητα συνεννόησης και σε μια διαφορετική περίπτωση; Αυτό μόνο για προβληματισμό, αγαπητοί συνάδελφοι. Γιατί από τη στιγμή που γίνεται επίκληση της μιας άποψης, καλό είναι να τίθεται και η άλλη για προβληματισμό.
Ο κ. Λαφαζάνης είπε πραγματικά πολύ ενδιαφέροντα πράγματα, πολλά από τα οποία δεν μπορεί κανείς να τα αγνοήσει, όπως αυτά που έχουν να κάνουν με τις αδυναμίες του πολιτικού συστήματος. Βέβαια, νομίζω ότι μάλλον προσβάλλεται η δημοκρατία όταν αποκαλείται ως μη ισχυρή μία κυβέρνηση επειδή σε τρεις ή τέσσερις περιπτώσεις -δεν θυμάμαι πόσες είναι, μπορεί να είναι και μία αυτή, κύριε Λαφαζάνη, ή και καμία, εγώ δεν θυμάμαι τουλάχιστον εδώ μέσα να έγινε ποτέ- προσέφυγε στην επίκληση αναγκαστικών όρων για να διαμορφωθεί η βούληση των Βουλευτών της Πλειοψηφίας. 
Αν εσείς το θυμάστε, θυμίστε το μου και εμένα, γιατί ενδεχομένως εγώ να κάνω και λάθος. Μια κυβέρνηση δεν είναι ισχυρή, όταν ξέρει ότι στηρίζεται σε εκατόν εξήντα έξι Βουλευτές της, οι οποίοι σε καμία περίπτωση δεν θα θελήσουν να δημιουργήσουν γενικότερο πολιτικό ζήτημα στη χώρα αμφισβητώντας την ή αναιρώντας την εμπιστοσύνη τους, και είναι ισχυρή, όταν θα εξαρτάται από τρία ή από τέσσερα μέλη που θα συνθέτουν την πλειοψηφία, οι όροι συμφωνίας των οποίων δεν θα είναι προκαθορισμένοι και σαφείς από πριν;
Πάλι θέλω να ανατρέξουμε στο παρελθόν, για να θυμηθούμε ανάλογες περιπτώσεις και να δούμε αν η πολιτική μας ιστορία μας επιτρέπει αυτήν την αισιοδοξία.
Αγαπητοί συνάδελφοι, η σημερινή πρόταση νόμου κατατέθηκε από τους συναδέλφους και ειλικρινά πιστεύω ότι είναι μια καλοδουλεμένη πρόταση, που όπως είπα προηγουμένως έχει ως σύμμαχό της την κοινή λογική. Βέβαια, εάν η κοινή λογική λέει πως όποιος παίρνει ό,τι παίρνει, πρέπει να περνά και την πόρτα του Κοινοβουλίου, επιτρέψτε μου να πω ότι υπάρχει και μια άλλη λογική στο λαό που λέει ότι ασφαλώς πρέπει να τίθεται και κάποιο ελάχιστο όριο, για να μπορέσει ένα πολιτικό κόμμα να περάσει την πόρτα της Βουλής.
ΟΡΕΣΤΗΣ ΚΟΛΟΖΩΦ: Από πού βγαίνει ότι αυτή είναι η λογική του λαού; 
ΛΕΩΝΙΔΑΣ ΤΖΑΝΗΣ: Έχω την εντύπωση ότι εάν το καλοσκεφτείτε, θα το βρείτε, κύριε Κολοζώφ, και θα βρείτε και τους λόγους που το επιβάλλουν.
ΟΡΕΣΤΗΣ ΚΟΛΟΖΩΦ: Αυτή είναι η λογική των κομμάτων!
ΛΕΩΝΙΔΑΣ ΤΖΑΝΗΣ: Έλεγα, λοιπόν, ότι αυτή η πρόταση νόμου κατατέθηκε το Φεβρουάριο του 2001. Συζητείται σήμερα, μετά από ένα χρόνο, στην Ολομέλεια της Βουλής και συζητείται κάτω από δύο δεδομένα.
Το πρώτο είναι το συνταγματικό δεδομένο, που παράγει το νέο, αναθεωρημένο Σύνταγμα και το δεύτερο είναι ένα πολιτικό δεδομένο, που προέρχεται από τη σαφή, κατηγορηματική και επανειλημμένη δήλωση και διαβεβαίωση της Κυβέρνησης. Και αναφέρομαι σε δηλώσεις υπευθύνων στελεχών της Κυβέρνησης και όχι στα κατά καιρούς δημοσιεύματα περί του γερμανικού ή του γαλλικού ή οποιουδήποτε άλλου εκλογικού συστήματος, που αναφέρθηκε ο συνάδελφος κ. Στριφτάρης.
Υπάρχουν, λοιπόν, δύο δεδομένα: Το ένα είναι το συνταγματικό δεδομένο, το άρθρο 54 του Συντάγματος, που ορίζει ότι οι εκλογές γίνονται με βάση εκλογικό νόμο που ψηφίζεται για τις μεθεπόμενες εκλογές, εκτός εάν συμφωνήσουν τα 2/3 του όλου αριθμού των Βουλευτών. Επομένως ό,τι αποφασιστεί δεν μπορεί να ισχύσει για τις επόμενες εκλογές. Αυτό αποτελεί και αυτοδέσμευση των δύο μεγάλων κομμάτων και συνταγματική δέσμευση του συνόλου των πολιτικών κομμάτων.
Το δεύτερο δεδομένο, αγαπητοί συνάδελφοι, είναι αυτό που είπα λίγο πριν, δηλαδή το πολιτικό δεδομένο, που στηρίζεται στην εξής σαφή και καθαρή θέση και δέσμευση της Κυβέρνησης. 
Ασφαλώς και είναι καιρός να γίνει συζήτηση για το εκλογικό σύστημα. Δεν είπε κανείς ότι ό,τι αποκομίσαμε ως πρακτική από τον ισχύοντα εκλογικό νόμο -θετικό ή αρνητικό- δεν πρέπει κάποια στιγμή να συζητηθεί. Η Κυβέρνηση έχει πει ότι πρέπει να γίνει αποτίμηση της πορείας του σημερινού εκλογικού νόμου, των θετικών και των αρνητικών του στοιχείων. Όμως όποια συζήτηση -και αυτό ενδεχομένως να το πει εν συνεχεία και ο κύριος Υπουργός- ξεκινήσει για τον εκλογικό νόμο, θα ξεκινήσει μετά τις δημοτικές εκλογές. Γιατί όποια συζήτηση ξεκινήσει πιο πριν, ενδεχομένως να θεωρηθεί ότι είναι προϊόν ή δείγμα κάποιας συναλλαγής μεταξύ των πολιτικών κομμάτων ή και να χρησιμοποιηθεί ως τέτοια.
Η Κυβέρνηση, λοιπόν, έχει επανειλημμένως δεσμευθεί ότι μετά τις δημοτικές εκλογές ανοίγει η συζήτηση για τον εκλογικό νόμο. Εκεί τα πολιτικά κόμματα θα έχουν την ευκαιρία να διατυπώσουν τις προτάσεις τους. Προτάσεις όπως αυτή των συναδέλφων είναι ιδιαίτερα ενδιαφέρουσες και ασφαλώς θα αποτελέσουν τη βάση για μια συζήτηση, μετά όμως από τις δημοτικές εκλογές του ερχόμενου Οκτωβρίου. Και κατά τη διάρκεια αυτής της συζήτησης ασφαλώς και η Κυβέρνηση θα πάρει θέση γύρω από αυτές τις προτάσεις.
Κλείνοντας, αγαπητοί συνάδελφοι, θα ήθελα μόνο να τονίσω αυτό που είπα λίγο πριν. Δεν είναι ποσοτικό το πρόβλημα του πολιτικού μας συστήματος. Το ζήτημα δεν είναι πόσοι από το ένα ή το άλλο πολιτικό κόμμα θα βρίσκονται στο Κοινοβούλιο. Λίγο πριν ο κ. Λαφαζάνης έκανε μια υπόθεση -που δεν αποκλείεται να είναι εν μέρει κοντά στην πραγματικότητα- ότι εάν το εκλογικό σύστημα ήταν πιο αναλογικό, ενδεχομένως και ο ελληνικός λαός να κατένειμε διαφορετικά τα ποσοστά της εμπιστοσύνης του.
Σ' αυτήν την περίπτωση πάλι θα ήθελα να θέσω τον εξής προβληματισμό. Εάν τα πράγματα είναι έτσι, υπάρχει το ενδεχόμενο της δημιουργίας πολιτικού προβλήματος εξαιτίας της αδυναμίας των πολιτικών κομμάτων να συνεννοηθούν. 
Εάν τα μικρότερα πολιτικά κόμματα ως προϋπόθεση για τη συνεργασία τους -και για τη συνεργασία χάριν της διακυβέρνησης της χώρας- έθεταν όρους που τα μεγάλα πολιτικά κόμματα, ιδεολογικά ή πολιτικά, δεν μπορούσαν να αποδεχθούν, τότε θα μιλάγαμε για πολιτικό σύστημα αναλογικότερο μεν, αλλά σύμφωνο με τις επιθυμίες και τις εντολές και τις κατευθύνσεις του ελληνικού λαού;
Είναι ερωτήματα που νομίζω ότι οδηγούν σε μία και μόνη απάντηση. Το πολιτικό σύστημα πραγματικά διέρχεται περίοδο -δεν θα την πω κρίσεως, γιατί είναι ένας όρος που έχει καταντήσει πλέον σταθερός- έντονου προβληματισμού για τα πολιτικά κόμματα. Ασφαλώς και τα πολιτικά κόμματα πρέπει να αναρωτηθούν πού πήγε η εξουσία τους, γιατί και πώς η εξουσία από το φυσικό εντολέα που είναι ο ελληνικός λαός έχει μετακινηθεί εν μέρει σε άλλα κέντρα δύναμης. Αυτό είναι το βασικό πρόβλημα και ερώτημα που πρέπει να απαντηθεί. Γι' αυτό είπα λίγο πριν ότι δεν είναι ποσοτικό το πρόβλημα που καλούμαστε να λύσουμε και ότι η απάντηση στο ερώτημα αυτό δεν μπορεί παρά να είναι μία καθολική αντεπίθεση των πολιτικών δυνάμεων της χώρας. Πρέπει να βρουν ένα πεδίο να συνεννοηθούν κάποια στιγμή γύρω από αυτά τα ζητήματα. Δεν είναι μόνο το ζήτημα του εκλογικού νόμου και της κατανομής των ποσοστών μας. Είναι το μεγάλο ζήτημα πώς απαντάμε σε αυτά τα ερωτήματα που πλέον έχουν διαπεράσει και το πιο μικρό ελληνικό σπίτι και απασχολούν και τον τελευταίο Έλληνα πολίτη. 
Νομίζω, αγαπητοί συνάδελφοι, ότι ο καιρός για να απαντήσουμε σε αυτά τα ερωτήματα έχει ήδη έλθει και το σήμερα δεν μπορεί να περιμένει το αύριο. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κυρίες και κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" με θέμα "180 Χρόνια από την Ελληνική Επανάσταση" σαράντα πέντε αξιωματικοί της Σχολής Εθνικής Άμυνας.
Η Βουλή τους καλωσορίζει. 
(Χειροκροτήματα από όλες τις πτέρυγες)
Ο εισηγητής της Νέας Δημοκρατίας κ. Τασούλας έχει το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Πρόσφατα κυκλοφόρησε από γνωστό και παλαιό εκδοτικό οίκο των Αθηνών το περιώνυμο μυθιστόρημα του διαπρεπούς Έλληνα λογοτέχνη Μ. Καραγάτση με τίτλο "Η μεγάλη χίμαιρα" και σκεφτόμουν, ακούγοντας τον εισηγητή της Πλειοψηφίας, τον τίτλο αυτού του μυθιστορήματος, διότι, έπειτα από μία προσπάθεια να ανασκευάσει τις αιτιάσεις της Αριστεράς για τη μη καθιέρωση της απλής αναλογικής, φάνηκε ότι για όσους πιστεύουν ότι το ΠΑΣΟΚ δεν πρόκειται να επαναλάβει τον κακό εαυτό του -δηλαδή αυτόν που έζησε και υπέστη η χώρα κατά την περίοδο 1989-1990 με τις αλλεπάλληλες εκλογικές αναμετρήσεις- αυτό συνιστά κυριολεκτικά μία μεγάλη χίμαιρα. Διότι σήμερα από αυτό το Βήμα ακούστηκε ότι αυτό το ΠΑΣΟΚ -αυτό το οποίο επισώρευσε με εκείνη την τακτική εκείνα τα αποτελέσματα- εξακολουθεί να διέπεται από την ίδια νοοτροπία και να αντιμετωπίζει τον εκλογικό νόμο κατά περίσταση κυριολεκτικώς. Όταν μεν αισθάνεται ότι πάει καλά -και υπάρχουν ποικίλοι τρόποι να αντιλαμβάνεται κανείς σήμερα αν πάει καλά- τότε ο εκλογικός νόμος είναι αρεστός, είναι σωστός, πρέπει να ισχύει. Όταν αισθάνεται ότι καταρρέει, τότε πρέπει να επανεξετάσουμε τον εκλογικό νόμο υπό το πρίσμα μιας αναλογικότερης προσεγγίσεως και υπό το πρίσμα άλλων δεδομένων. 
Λυπούμαι να πω ότι είναι μεγάλη η χίμαιρα ότι θα υπήρχε το θάρρος και θα έλεγα και η πολιτική αρετή -η οποία συχνά καταντά και εις βάρος των πρόσκαιρων συμφερόντων σου- γιατί αυτό το θάρρος απουσιάζει από την κυβερνητική παράταξη και εναπόκειται σε μας να προστατεύσουμε το δικαίωμα του ελληνικού λαού να αναδεικνύει τις κυβερνήσεις του, όχι με βάση -για να έλθω και στην πρόταση νόμου- μιας μαθηματικής αντιλήψεως περί ισότητος της ψήφου, αλλά με βάση ένα πλάσμα δικαίου, το οποίο είναι αποδεκτό στις δημοκρατίες και σε όλα τα Συντάγματα και σε όλα τα δημοκρατικά καθεστώτα. Το πλάσμα δικαίου το οποίο λέει ότι η καθιέρωση και η μετατροπή της λαϊκής ψήφου σε ψήφο και πλειοψηφία μέσα στο Κοινοβούλιο είναι απλώς μία τεχνική, μία μέθοδος, η οποία υπηρετεί πρωτίστως την υπέρτατη σκοπιμότητα του να αποκτά η χώρα σταθερή και βιώσιμη κυβέρνηση.
"Το πλέον ενδιαφέρον σημείον της θέσεως των μειονοψηφιών εντός της Κοινοβουλευτικής Δημοκρατίας είναι αι προσπάθειαι διά την εξασφάλισιν πραγματικής ισοπολιτείας υπέρ αυτών. Μηχανικόν μέσον διά του οποίου επεζητήθη αύτη είναι κατά βάσιν το σύστημα της αναλογικής εκλογής. 
Αυτό έσχεν ως αποτέλεσμα την άσκησιν πολιτικής εξουσίας και υπό των μειονοψηφιών. Και μόνον άλλωστε το γεγονός ότι διά της αναλογικής εκλογής αι μειονοψηφίαι καθίστανται ικαναί να ελέγχουν τας πλειονοψηφίας και να παρατάσσωνται εναντίον των κοινοβουλευτικώς ασκούσαι μετά τόσης συνήθως υπερβολής τα γνωστά μέσα της πολεμικής καταπονήσεως αυτών (κωλυσιεργία) είναι αρκετόν διά να αποβή σχετική και η καταπίεσις της πλειονοψηφίας"
Αυτές οι απόψεις, οι οποίες προφανώς δεν είναι σημερινές, γιατί διατυπώνονται σε σωστά ελληνικά -άλλως θα ήταν συντακτικώς ετοιμόρροπη μία τόσο μεγάλη πρόταση- δεν διατυπώθησαν από κάποιον θιασώτη της θεωρίας ότι η Νέα Δημοκρατία και το ΠΑΣΟΚ είναι το ίδιο πράγμα και αμύνονται υπέρ του καθεστώτος, αλλά διατυπώθησαν από έναν σπουδαίο Έλληνα συνταγματολόγο, τον Αλέξανδρο Σβώλο, εις το βιβλίο του με τίτλο "Το νέο Σύνταγμα και οι βάσεις του πολιτεύματος", το οποίο εξεδόθη το 1928.
Είχαμε, λοιπόν, από τότε και από πολύ σημαντικούς συνταγματολόγους την υποψία ότι το εκλογικό σύστημα της λεγόμενης απλής αναλογικής δεν κατατείνει εις αυτό το οποίο σκοπεί, όπως ελέχθη, η παρούσα πρόταση νόμου, στη δημοκρατικότερη δηλαδή αποτύπωση της λαϊκής βουλήσεως, αλλά στην πραγματικότητα -διότι εδώ ασχολούμαστε με την πολιτική και όχι με τη νομική επιστήμη- κατατείνει εις το να έχουμε ενδεχομένως έναν κονιορτό κομμάτων και μία δυσλειτουργία εις την κυβέρνηση της χώρας. Και αυτό είναι υπέρτατο συνταγματικό δικαίωμα του ελληνικού λαού, να απολαύει δηλαδή σταθερής και αποτελεσματικής κυβερνήσεως.
Σήμερα οι απειλές κατά του πολιτεύματος δεν έχουν σχέση με αυτές που ενδεχομένως υπήρχαν το 1928 ή ακόμα παλαιότερα. Σήμερα, όπως προσφυώς ελέχθη, το πολίτευμα απειλείται από τα τεράστια οικονομικά συμφέροντα. Απειλείται, επίσης, από μία άλλη εισβολή, η οποία επιδιώκει να αντικαταστήσει την τέχνη της πολιτικής με την τεχνολογία της πολιτικής. Όλη αυτή η επικοινωνιακή λαίλαπα -που μπορεί να είναι και μία παράμετρος της πρώτης απειλής κατά του πολιτεύματος, της απειλής δηλαδή που προέρχεται από τη διαπλοκή- κατατείνει στο να υποκαταστήσει τη γνήσια πολιτική και τους πραγματικούς πολιτικούς από τους θιασώτες και τους υπηρέτες των δημοσίων σχέσεων. 
Παράλληλα, αυτή η Αίθουσα τείνει να μετατραπεί οριστικώς και τελειωτικώς σε ένα φόντο, όπου θα πρέπει -επειδή έτσι προβλέπει ο Κανονισμός- να περνάνε τα νομοσχέδια, ενώ αλλού θα κρίνεται ποια νομοσχέδια περνούν και αλλού θα κρίνεται ποιοι είναι αυτοί οι οποίοι θα έχουν ευδοκίμηση στην πολιτική τους εξέλιξη.
Ένας τρόπος να αντισταθεί το πολιτικό σύστημα σ' αυτή την επέλαση των οικονομικών συμφερόντων και της τεχνολογίας της πολιτικής που αντιμετωπίζει τον πολίτη ως πελάτη και όχι ως πολίτη, είναι αναμφισβήτητα η ύπαρξη ισχυρών πολιτικών ηγετών, οι οποίοι διοικούν ισχυρά κόμματα. Ένας εύκολος τρόπος να ολοκληρωθεί και να οριστικοποιηθεί η κατάκτηση του πολιτικού συστήματος από τις δημόσιες σχέσεις και τις επικοινωνιολογίες και από τα μεγάλα οικονομικά συμφέροντα είναι να προσφέρουμε σ' αυτά εύκολους "δούρειους ίππους". 
Αντιλαμβάνεστε ότι ένας "δούρειος ίππος" ενός μικρού κόμματος -το οποίο μπορεί εύκολα να παίξει το ρόλο του στηρίγματος μίας κυβερνήσεως η οποία έλαβε το 43% ή το 44%- είναι πολύ πιο εύκολο να δημιουργηθεί, αλλά και να προσεταιρισθεί από κάποιον. 
Έτσι, θα μπορεί κάποιος να κυβερνάει την Ελλάδα όχι επειδή μπορεί να ελέγξει τον ισχυρό Πρωθυπουργό μίας κυβερνήσεως, η οποία απολαύει το 43% ή το 45% του ελληνικού λαού, αλλά επειδή μπορεί να ελέγξει -ή τολμώ να πω και να κατασκευάσει- ένα δεκανίκι του 3%, του 4% ή του 5%!
Κι αν αυτή η απειλή φαντάζει αδιανόητη, για ορισμένους, ο ομιλών δεν τη θεωρεί καθόλου αδιανόητη και θεωρώ πως αυτήν τη στιγμή, κατά την κακόζηλη έκφραση, το ζητούμενο, για να μπω κι εγώ στη διατύπωση του συρμού, είναι ισχυρή κυβέρνηση και τολμώ να πω και ισχυρός Πρωθυπουργός, για να μπορέσει να αντισταθεί σ' αυτά τα οποία πιέζουν την πολιτική κι έχουν πετύχει σε αρκετές περιπτώσεις και να την αλώσουν. 
Πρόσφατα ένας δημοσιογράφος, ο Σταύρος Λυγερός, εξέδωσε ένα βιβλίο, όπου ομιλεί για τα γεγονότα της περασμένης δεκαετίας. Το αναφέρω, γιατί υπάρχει ένα άλλο μεγάλο πρόβλημα της εποχής, ότι έχει καταργηθεί η μνήμη. Με τον καταιγισμό των μηνυμάτων που δέχεται ο πολίτης από τα Μέσα Μαζικής Επικοινωνίας έχει επιτευχθεί να έχει καταργηθεί η μνήμη, γιατί δεν υπάρχει χώρος για μνήμη. Υπάρχει χώρος μόνο γι' αυτά που βλέπουμε σήμερα. Αξίζει, λοιπόν, να ανασύρουμε ορισμένα γεγονότα, όπως αυτό που θα σας πω. Σας λέω ότι ομιλεί για την περίοδο 1989-1990 στο βιβλίο αυτό και λέει ότι η χώρα για δέκα μήνες υπέστη την αβάσταχτη, την αφόρητη πολυτέλεια τριών εκλογικών αναμετρήσεων. 
Και όσοι προτάσσουν την ανάγκη να έχει η ψήφος ισοδυναμία, θα πω ότι όλες αυτές οι νομικές κατασκευές δεν έχουν μαθηματικό υπόβαθρο -διότι τότε θα είχαν δίκιο σ' αυτό- έχουν πολιτικό υπόβαθρο, έχουν συνταγματικό υπόβαθρο. Το ζήτημα σήμερα δεν είναι να κατοχυρώσει κανείς ή να εξασφαλίσει την ισοδυναμία ή τη δημοκρατία, γιατί αυτό θεωρείται πλέον εν σχέσει με παλιότερες εποχές κατακτηθέν -παρά το ότι θα πουν ορισμένοι ότι αυτό είναι μια διαρκής προσπάθεια και δεν αντιλέγω- αλλά το πρόβλημα σήμερα της χώρας, του κράτους, είναι η αποτελεσματικότητα. Δεν έχει υπάρξει κανένα νομοσχέδιο, καμία πρόταση νόμου, καμία αγωνία γι' αυτό το οποίο απουσιάζει σήμερα από το πολιτικό μας σύστημα.
Το πολιτικό μας σύστημα σήμερα κινείται ερήμην της αποτελεσματικότητας. Έχουμε θεοποιήσει ορισμένες άλλες εύηχες εκφράσεις -μία απ' αυτές είναι και το εκλογικό σύστημα της απλής αναλογικής- και ξεχνάμε όλοι ότι αυτό που λείπει, αυτό για το οποίο ο πολίτης δοκιμάζεται, είναι ότι δεν παίρνονται αποφάσεις και κυρίως εν συνεχεία δεν εκτελούνται οι αποφάσεις. 
Θεωρώ ότι για την αποκατάσταση της αποτελεσματικότητας εκ μέρους του πολιτικού συστήματος και για την επίλυση των σοβαρών προβλημάτων που έρχονται καταπάνω μας, αυτό που χρειάζεται δεν είναι αυτό που βλέπουμε εδώ στην παρουσίαση του πώς θα ήταν οι εκλογές, εάν εγένοντο με το σύστημα που προτείνετε, διότι τότε θα λειτουργούσαμε με δωδεκατημόρια ακόμα και σήμερα, αλλά χρειάζεται ένα εκλογικό σύστημα, το οποίο να έχει το θάρρος, να έχει διάρκεια -αυτό είναι δημοκρατία, να ξέρεις από πριν και για πολύ χρόνο μπροστά τι ισχύει- ένα εκλογικό σύστημα, το οποίο θα μετατρέπει την ψήφο του λαού σε σταθερή κυβέρνηση, η οποία σταθερή κυβέρνηση -κι εδώ είναι η έννοια της ισότητας των ψήφων- θα σέβεται την αντιπολίτευση. 
ΟΡΕΣΤΗΣ ΚΟΛΟΖΩΦ: Αυτό υπάρχει σήμερα. Η αποτελεσματικότητα δεν υπάρχει.
ΚΩΝΣΤΑΝΤΙΝΟΣ ΤΑΣΟΥΛΑΣ: Η έννοια της ισοδυναμίας της ψήφου δεν έχει να κάνει με τη μαθηματική εκδοχή του εκλογικού αποτελέσματος εδώ μέσα. Η έννοια της ισοδυναμίας της ψήφου στο καθεστώς το οποίο έχει επικρατήσει πλέον σε όλο τον κόσμο, έχει να κάνει με το ότι η κυβέρνηση οφείλει να σέβεται τη μειοψηφία, όπως δεν ισχύει σήμερα και αυτό είναι κάτι το οποίο θα πρέπει να το αναζητήσουμε και να το κρίνουμε και στις προσεχείς εκλογές. Δεν καταφεύγει κάποιος στο να δημιουργήσει έναν κονιορτό κομμάτων, προκειμένου να υπηρετήσει μια ρομαντική αντίληψη περί ισοδυναμίας της ψήφου.
ΠΑΝΑΓΙΩΤΗΣ ΛΑΦΑΖΑΝΗΣ: Κονιορτός είστε εσείς. Πρέπει να σέβεστε την Αντιπολίτευση και να μη μιλάτε για κονιορτό.
ΚΩΝΣΤΑΝΤΙΝΟΣ ΤΑΣΟΥΛΑΣ: Έχει το θάρρος να αντιληφθεί ότι αυτό που λείπει σήμερα από την Ελλάδα, δεν είναι ούτε η ισότητα ούτε -τολμώ να πω- η έλλειψη δημοκρατίας με την έννοια που εσείς το εννοείτε. Αυτό που λείπει είναι η έλλειψη αποτελεσματικότητος και η έλλειψη δυνατότητας ισχυρής αντιστάσεως του πολιτικού συστήματος στα μεγάλα συμφέροντα και στην επικοινωνιακή λαίλαπα, η οποία θα οδηγήσει τη Βουλή, αν συνεχιστεί, εις το να διαμορφώνει κριτήρια για την πολιτική εξέλιξη του καθενός, πέρα απ' την πολιτική του ικανότητα και πάνω απ' αυτήν.
Έχουμε, λοιπόν, μία πρόταση, η οποία αναδεικνύει τη συνέπεια της Αριστεράς σε ένα ζήτημα για το οποίο από πολύ καιρό εκφράζει την ίδια αντίληψη, αλλά να μας επιτρέψετε να επιδείξουμε και εμείς, ως κόμμα, την ίδια συνέπεια στην πεποίθηση ότι η χώρα χρειάζεται ισχυρή και σταθερή κυβέρνηση και ισχυρό Πρωθυπουργό. Ειδικά σε μας, η συνέπεια σε αυτήν την αντίληψη δεν είναι μόνο θεωρητική αλλά την έχουμε πληρώσει πάρα πολύ. Ο παριστάμενος επίτιμος Πρόεδρος, ο κ. Μητσοτάκης, είναι ένδειξη αυτού που λείπει σήμερα. Είναι ένδειξη, δηλαδή, ότι πλήρωσε η παράταξη την εμμονή της σε ένα τέτοιο σύστημα. 
Συνεπώς δικαιούμαστε να ζητάμε από εσάς να αναγνωρίσετε και να σεβαστείτε εξίσου με το σεβασμό που δείχνουμε εμείς στις αντιλήψεις σας αυτό το δικαίωμα, το δικαίωμα δηλαδή ότι η χώρα πάνω και πέρα από όλα χρειάζεται σταθερό εκλογικό σύστημα, που να βγάζει ισχυρή Κυβέρνηση και ισχυρό Πρωθυπουργό, για να αντιμετωπίσει τα προβλήματα που υπάρχουν. 
Ευχαριστώ πολύ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριοι συνάδελφοι, εισερχόμαστε τώρα στον κατάλογο των ομιλητών. Έχουν εγγραφεί να ομιλήσουν, με τη σειρά που ενεγράφησαν, ο κ. Καρατζαφέρης, ο κ. Γκατζής και ο κ. Ιωαννίδης.
Σύμφωνα με τον Κανονισμό, όπως γνωρίζετε, η σειρά των ομιλητών γίνεται κατ' εναλλαγήν, σύμφωνα με τη δύναμη των κομμάτων. Θα έπρεπε, δηλαδή, να ανατραπεί η σειρά. 
ΓΕΩΡΓΙΟΣ ΚΑΡΑΤΖΑΦΕΡΗΣ: Για όνομα του Θεού, κυρία Πρόεδρε!
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Περιμένετε, κύριε Καρατζαφέρη. 
Θα ήθελα να ρωτήσω, εάν οι δύο συνάδελφοι, που ανήκουν σε κόμματα των οποίων οι εισηγητές έχουν ομιλήσει, δέχονται ενδεχομένως να προηγηθεί ο κύριος Καρατζαφέρης ως ανεξάρτητος;
ΦΟΙΒΟΣ ΙΩΑΝΝΙΔΗΣ: Σύμφωνοι, κυρία Πρόεδρε. 
ΝΙΚΟΛΑΟΣ ΓΚΑΤΖΗΣ: Σύμφωνοι, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δεν γίνεται, επειδή το λέει ο Κανονισμός, κύριε Καρατζαφέρη, αλλά για να κρατούνται κάποιες ισορροπίες.
Ορίστε, κύριε Καρατζαφέρη, οι συνάδελφοι δέχονται. 
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μετά θα ήθελα και εγώ το λόγο, κυρία Πρόεδρε. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σύμφωνοι, κύριε Πρόεδρε.
Κύριε Καρατζαφέρη, μπορείτε να μιλήσετε από τη θέση σας. Όταν έχετε χρόνο οκτώ λεπτών, δεν μιλάτε από το Βήμα.
ΓΕΩΡΓΙΟΣ ΚΑΡΑΤΖΑΦΕΡΗΣ: Δεν φτάνει, που μιλάμε σπάνια ως ανεξάρτητοι, δεν μου δίνετε και τη χαρά να μιλήσω από το Βήμα.
Πριν από μερικές μέρες σε ένα σταυροδρόμι ερχόταν μια "Μερσεντές" από αριστερά και ένα μικρό φιατάκι από δεξιά. Έγινε, λοιπόν, μια φασαρία. Αφού ακούστηκαν τα διάφορα επιχειρήματα από τους οδηγούς, ακούστηκε και το εκπληκτικό από τον οδηγό της "Μερσεντές": Εγώ έχω "Μερσεντές", πληρώνω περισσότερα, άρα προηγούμαι. 
Αυτό άκουσα σήμερα από τους εισηγητές των δύο μεγάλων κομμάτων. Ο μεν ένας μας είπε ότι πρέπει να ευνουχιστούν τα μικρά κόμματα και να αλλάξουν την ιδεολογία τους και την άποψή τους, προκειμένου να ταυτιστούν με τα μεγάλα κόμματα και να γίνουν αποδεκτά σε ένα πλαίσιο συζήτησης και συνεργασίας. ο δε εισηγητής της Νέας Δημοκρατίας είπε ότι τα μικρά κόμματα είναι κονιορτός.
Βέβαια υπάρχει ο κίνδυνος, κύριοι συνάδελφοι, ο κονιορτός να γίνει ανεμοστρόβιλος και να σας πάρει και να σας σηκώσει όλους. Είναι πολύ επικίνδυνη αυτή η λογική της απομονώσεως. Είναι φασίζουσα αυτή η αντίληψη ότι, εφόσον κινείσθε έξω από τα μεγάλα κόμματα, πρέπει και να εξαφανιστείτε. 
Είναι δημοκρατικό ότι σήμερα εδώ πέρα συμποσούμενα τα ποσοστά των κομμάτων είναι το 95%; Το άλλο 5% δεν εκπροσωπείται. Δηλαδή, εν πάση περιπτώσει, σε μία ευρεία ερμηνεία βρίσκονται και εκείνοι εκτός νόμου ή εκτός επιρροής των νόμων.
Τι σημαίνει δηλαδή το 5%; Είναι σαν να λέμε ότι η Κρήτη δεν λαμβάνεται υπόψη. Δεν λαμβάνεται υπόψη η Κρήτη. Όλη η Ελλάδα είναι μέσα και δεν βάζουμε την Κρήτη μέσα. Τόσο είναι το 5%, που σήμερα δεν αντιπροσωπεύεται στο ελληνικό Κοινοβούλιο. Δεν είναι χρήσιμοι αυτοί οι άνθρωποι; 
Έχετε υπόψη σας ότι το Σύνταγμα, όπως αναθεωρήθηκε και το 86 και πέρυσι, επιβάλλει την απλή αναλογική. Την επιβάλλει. Γιατί τι λέει το Σύνταγμά μας;
Το Σύνταγμά μας έρχεται και επιβάλλει στην ουσία one man show. 'Ενας άνθρωπος, ο Πρωθυπουργός. Αυτός μπορεί και μόνο να διαλύσει τη Βουλή, αυτός και μόνο να προχωρήσει οτιδήποτε εκείνος επιθυμεί. Είναι σωστό, είναι εύλογο; Αυτό δίνει ισχυρά Κυβέρνηση, κύριε συνάδελφε, στο να κάνει ένας άνθρωπος κουμάντο; Εάν κάποιος φορέας εξωθεσμικός μπορεί και επηρεάζει δύο ανθρώπους -και είναι εύκολο να επηρεάσει δύο ανθρώπους- τότε επηρεάζει τις τύχες της χώρας. Και αυτό συμβαίνει σήμερα, το ζούμε. Δεν αισθάνεστε ότι δύο άνθρωποι σήμερα που στην ουσία έχουν στα χέρια τους τις τύχες του τόπου επηρεάζονται αμέσως από τους εξουσιαστές; Δεν το βλέπετε; Δεν βλέπετε ότι είναι ενιαία η εξωτερική πολιτική; Δεν υπάρχει καν ούτε μια μικρή μοίρα διαφοράς σε κανένα θέμα; Γιατί συμβαίνει αυτό; Γιατί οι εξουσιαστές ελέγχουν τους δύο. Δεν χρειάζεται να ελέγξουν τους εκατόν πενήντα οκτώ ή τους εκατόν είκοσι δύο Βουλευτές. Δεν βλέπετε ότι ελέγχει πλήρως το σύστημα ελέγχοντας τους δύο ανθρώπους η διαπλοκή; Είναι ισχυρότερος ο κ. Σημίτης από τον κ. Λαμπράκη; Το πιστεύετε αυτό; Είναι ισχυρότερος ο Υπουργός Εθνικής Άμυνας από τον κ. Λιακουνάκο; Εσείς, η Νέα Δημοκρατία τολμάτε να κάνετε μια ερώτηση εναντίον του κ. Λιακουνάκου και των αυθαιρεσιών που διαπράττονται σήμερα με τους εξοπλισμούς; Δεν δύνασθε. Είναι ισχυρότερη η Υπουργός Δημοσίων Έργων από τον κ. Μπόμπολα; Γιατί λοιπόν δεν θέλουμε να αποκαταστήσουμε την τάξη, γιατί δεν θέλουμε δημοκρατία. Γιατί θέλουμε μια ελεγχόμενη δημοκρατία, άρα λοιπόν λιγότερη δημοκρατία, άρα απολυταρχία, άρα φασισμό. Αυτό θέλουμε. Και ποιος σας είπε ότι δεν θα είναι καλύτερα για τον τόπο να έχουμε απλή αναλογική; Θα είναι καλύτερες οι κυβερνήσεις, γιατί οι Αρχηγοί των κομμάτων δεν θα έχουν το σύνδρομο του Περίανδρου να κόβει τα στάχυα εκείνων που εξέχουν. Δεν θα είχατε εκτός κυβερνήσεως ιστορικά μεγάλα και αποτελεσματικά στελέχη με παρουσία στο ΠΑΣΟΚ και να έχουμε μέσα στην Κυβέρνηση ανθρώπους, οι οποίοι έχουν το μόνο προσόν να μπορούν και να οσφυοκάμπτουν εύκολα στην ηγεσία. Θα είχαμε καλύτερες επιλογές από τους Αρχηγούς των κομμάτων. Και, βεβαίως, μέχρι πότε πιστεύουν και θα ποντάρουν στην κόπωση του εκλογικού Σώματος; Το Κ.Κ.Ε. παραδοσιακά έχει ένα ποσοστό 10%. Γιατί είναι κάτω από το 5%, ξέρετε; Από την κόπωση του εκλογικού Σώματος. Κουράστηκαν στην άγονη γραμμή ογδόντα χρόνια οι άνθρωποί του και έφυγαν σιγά-σιγά να πάνε στο ΠΑΣΟΚ για να έχουν μέρος της εξουσίας. Και όχι μόνο το εκλογικό Σώμα αλλά και στελέχη. Τα μισά στελέχη σήμερα της Κυβερνήσεως είναι στελέχη που προέρχονται από την Αριστερά αλλά κουράστηκαν στην άγονη γραμμή. Ήρθαν και μπήκαν μέσα. Επομένως δεν θα ήταν καλύτερα να έχουμε τη δυνατότητα της αυτονομίας αυτών των δυνάμεων και όχι του ετεροπροσδιορισμού, γιατί ο καθένας προκειμένου να μπει μέσα στο όχημα της εξουσίας αρχίζει να ευνουχίζει τις ιδέες του. Είναι αυτό που πριν από λίγο ακούσαμε τον κ. Τζανή να το λέει εμμέσως πλην σαφώς, απευθυνόμενος στην Αριστερά.
Εάν λοιπόν θέλουμε ποιότητα στη δημοκρατία, δεν μπορεί να επιμένουμε σ' αυτήν την ατραπό. Ισχυρότερες θα γίνουν οι κυβερνήσεις με την απλή αναλογική και τις συνθέσεις σε μια κυβέρνηση. Γιατί αν αυτήν τη στιγμή ο Αμερικανός, ο κ. Μπους, θέλει να εξουσιάσει τον κ. Σημίτη, εξουσιάζει τον κ. Σημίτη. Εάν όμως είχαμε τα αποτελέσματα της απλής αναλογικής το 2000, θα έπρεπε να είχε πιάσει το Κ.Κ.Ε., το Συνασπισμό, το ΔΗΚΚΙ, για να μπορεί να ελέγξει το σύστημα. Θα είχαμε καλύτερη κυβέρνηση και όχι την αυθαιρεσία του ενός, γιατί βεβαίως διαφωνούμε με πολλά πράγματα που κάνει η Κυβέρνηση. Μπορούμε να τα επηρεάσουμε; Θα είχε έρθει το θέμα των ταυτοτήτων; Θα είχε έρθει το θέμα το ασφαλιστικό, όπως έχει έρθει; Δεν θα ήταν καλύτερα λοιπόν για τον ελληνικό λαό να υπάρχει αυτή η δυνατότητα της εκφράσεως όλων των δυνάμεων; Μέχρι πότε θα πρέπει να αποκρούουμε δυνάμεις με αυτόν τον τρόπο, ότι εμείς είμαστε οι ισχυροί, ελάτε μέσα εσείς προσκυνημένοι. Και ποια δυνατότητα δημοκρατικής έκφρασης υπάρχει στα κόμματα, όταν επιβάλλεται αυτή η κομματική πειθαρχία; Τι σημαίνει κομματική πειθαρχία; Σημαίνει, αφαίρεση του λόγου, της δεύτερης σκέψης. Άρα, λοιπόν, με άλλα λόγια επαναλαμβάνω ότι για άλλη μια φορά ολισθαίνουμε σε φασίζουσες νοοτροπίες. Και έχω την αίσθηση, κύριοι συνάδελφοι -ας είναι προκλητική η παρομοίωση- ότι "Παπαδοπουλίζετε" εδώ μέσα όλοι, ή τουλάχιστον οι των μεγάλων κομμάτων. Ο Παπαδόπουλος έλεγε ότι είναι ανώριμος ο λαός να πάμε σε εκλογές. Εσείς τι λέτε; Είναι ανώριμο τώρα το εκλογικό σώμα να προχωρήσουμε στην απλή αναλογική. Γιατί είμαστε ανώριμοι; Και γιατί η απλή αναλογική δεν μας προσφέρει κυβέρνηση σιγουριάς; Ποιος το είπε αυτό; Το Ισραήλ πώς μπορεί και έχει απλή αναλογική; Πενήντα χρόνια σε πόλεμο. Βρίσκεται σε πόλεμο και έχει απλή αναλογική. Και όμως μπορούν και βρίσκουν έναν τρόπο επικοινωνίας και ισχυρής παγκόσμιας παρουσίας.
Αυτή τη Βουλή δηλαδή μέχρι πότε πιστεύετε ότι μπορεί να διεκπεραιώνει θεσμικά το ρόλο της δια της αφαιρέσεως της εκφράσεως του συνόλου; Μέχρι πότε πιστεύετε ότι είναι καλύτερα να αναφέρεστε στους οκτώ της διαπλοκής οι οποίοι μπορούν και σας ελέγχουν ελέγχοντας την σκέψη, την έκφραση και τις ιδέες του απλού πολίτη; Είδατε τι έγινε πριν από λίγες ημέρες. Δεν υπάρχει κανένας Βουλευτής που να είναι υπέρ του "big brother" και του "bar" και όμως πέρασε αυτό που ήθελε ο κ. Κυριακού και οι πέντε του "MEGA". Και δεν παραιτήθηκε κανένας εκτός από τον κ. Λαμπρίδη αλλά και αυτός κατόπιν εορτής.
Ποιος είναι ισχυρότερος λοιπόν; Η κοινή γνώμη δεν τα θέλει, δεν τα αποκλείει; Εσείς όλοι οι Βουλευτές δεν βγαίνατε στα παράθυρα και δηλώνετε την αντίθεσή σας; Και τι συνέβη; 
Κύριε Λαφαζάνη, ο δικός σας, ο κ. Καϊμάκης, δεν είναι αυτός που συνετάχθη πρώτος και έσωσε μετά τα προσχήματα ο κ. Απέργης; 
Άρα λοιπόν πρέπει να υπάρχει σύμπνοια, κύριε Λαφαζάνη, και αυτών που υποστηρίζετε εδώ αλλά και έξω από το χώρο αυτό. Δεν γίνεται δικός σας άνθρωπος ξαφνικά να έχει διορίσει την κόρη του υπάλληλο του κ. Κυριακού και να έρχεται μετά να υπερασπίζεται τον κ. Κυριακού. Αυτό δεν είναι εξαγορά; Και επιτρέπει αυτήν τη στιγμή η λογική των πραγμάτων να έχει η Νέα Δημοκρατία δικό της εκπρόσωπο μέσα εκεί τον κ. Μοσχοβίτη, που είναι υπάλληλος του κ. Κυριακού, στην παράλληλη εταιρεία των σχολών που έχει; Για όνομα του Θεού.
Αν θέλουμε, κύριοι συνάδελφοι, δημοκρατία, αυτή θα την βρούμε απευθυνόμενοι αποκλειστικά στον ελληνικό λαό. Διαφορετικά είμαστε εδώ αναγκασμένοι να ζήσουμε ως υποχείρια της διαπλοκής και των εξουσιαστών.
Πιστεύω λοιπόν ότι ήρθε η ώρα για το μεγάλο ναι ή για το μεγάλο όχι. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Ιωαννίδης έχει το λόγο.
ΦΟΙΒΟΣ ΙΩΑΝΝΙΔΗΣ: Κύριε Πρόεδρε και κύριοι συνάδελφοι, έχω εδραία πεποίθηση ότι όπως επιβεβαίωσε η ιστορία η δημοκρατία που δεν μπορεί πια σήμερα να είναι άμεση, διότι άμεση δημοκρατία είχαμε μόνο στις πόλεις-κράτος της αρχαίας Ελλάδας, η δημοκρατία η κοινοβουλευτική είναι το μόνο πολίτευμα κάτω από το οποίο μπορεί να ζήσει με αξιοπρέπεια ο άνθρωπος. Όχι όμως ότι δεν έχει ελαττώματα. Και νομίζω ότι το σοφότερο απ' όλα το έχει πει ο Τσώρτσιλ, λέγοντας ότι: "η δημοκρατία είναι το χειρότερο πολίτευμα αν εξαιρέσει κανείς όλα τα άλλα". 
Είναι γεγονός, κύριοι συνάδελφοι, ότι έχει και αδυναμίες. Πάντως ο ανθρώπινος νους δεν έχει εφεύρει καλύτερο πολίτευμα μέχρι στιγμής.
Προφανώς το βασικό στοιχείο της δημοκρατίας είναι ότι ο λαός μέσω των εκλογών αναδεικνύει την κυβέρνησή του. Επομένως μια προϋπόθεση ομαλής λειτουργίας του δημοκρατικού πολιτεύματος είναι η διενέργεια των εκλογών με όσο γίνεται καλύτερο σύστημα. Τέλειο σύστημα δεν υπάρχει.
Θα θυμηθώ την απάντηση που έδινε ο Σόλωνας, όταν ρωτήθηκε, ποιο κατά τη γνώμη του είναι το καλύτερο πολίτευμα -η απάντηση αυτή νομίζω ότι ισχύει και για τον εκλογικό νόμο- η οποία ήταν "για ποια χώρα και σε ποιο χρόνο". 
Το ίδιο πιστεύω ότι ισχύει και για τα εκλογικά συστήματα. Δεν υπάρχει αμφιβολία ότι το εκλογικό σύστημα που αποδίδει καλύτερα, πληρέστερα τη λαϊκή βούληση, είναι η απλή αναλογική. Σε αυτό δεν νομίζω ότι υπάρχει άλλο επιχείρημα και είναι ένα σοβαρό επιχείρημα των κομμάτων που την προτείνουν. Αλλά γιατί γίνονται οι εκλογές;
Οι εκλογές γίνονται πρωτίστως για την ανάδειξη κυβέρνησης. Δεν είναι μόνο για την ανάδειξη Βουλευτών, μόνο για την ανάδειξη του Νομοθετικού Σώματος. Κάθε χώρα έχει προπάντων ανάγκη από το να έχει κυβέρνηση. 
Το πρώτο κριτήριο και του εκλογέως, όταν προσέρχεται στην κάλπη, είναι ποιος θέλει να τον κυβερνήσει. Το ερώτημα λοιπόν είναι: Η απλή αναλογική μπορεί να οδηγεί σε αποτελέσματα τέτοια που αφ' ενός μεν να ανταποκρίνονται πλήρως στη λαϊκή βούληση, ακόμα και στα μερικότερα τμήματά της και αφ' ετέρου ταυτόχρονα να σχηματίζεται κυβέρνηση που να μπορεί να κυβερνήσει; Η απάντηση από την ιστορία, την ελληνική τουλάχιστον, είναι όχι. 
Να θυμίσω τις κυβερνήσεις Τζανετάκη και την Οικουμενική; Κατά τη γνώμη μου ήταν οι χειρότερες κυβερνήσεις που υπήρξαν στον τόπο αυτό, όσα τουλάχιστον χρόνια εγώ παρακολουθώ, γιατί είχαν τις αδυναμίες συνεννόησης των κομμάτων. 
Βεβαίως τα εκλογικά συστήματα είναι πολλά και διάφορα. Μπορεί κανείς να θυμηθεί το τριφασικό του '56, που η πλειοψηφία έγινε μειοψηφία στη Βουλή και είναι γι' αυτό απαράδεκτο το σύστημα. Είναι το σύστημα της ενισχυμένης αναλογικής που και αυτό ποικίλει ή το σύστημα που ισχύει τώρα, που είναι ένα είδος ενισχυμένη αναλογικής που αφαιρεί ουσιαστικά περισσότερες έδρες από το δεύτερο κόμμα για να σχηματίζει το πρώτο κόμμα κυβέρνηση, αλλά δίνει και τη δυνατότητα στα μικρότερα κόμματα, όχι σε όλα…
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Για να βοηθήσει τα μικρά κόμματα να υπάρχουν. 
ΦΟΙΒΟΣ ΙΩΑΝΝΙΔΗΣ: Βεβαίως. Αλλά και να σχηματίζεται και κυβέρνηση παράλληλα. Είναι αυτοί οι δύο στόχοι. 
Αυτό το σύστημα οδηγεί και σε παραλογισμούς, αν θέλετε. Θα φέρω το παράδειγμα της Μυτιλήνης ή και άλλες περιοχές, όπου η Νέα Δημοκρατία, ενώ έχει το μέτρο για να εκλέξει Βουλευτή, δεν εκλέγει, γιατί σύμφωνα με τον εκλογικό νόμο και το ποσοστό που πήρε πρέπει να πάρει την αντίστοιχη έδρα το Κ.Κ.Ε. Είναι βέβαια -αν το δει κανείς τοπικά και περιορισμένα- μια ανωμαλία. Γι' αυτό και ο τότε ψηφισθείς νόμος έχει κεφάλαιο με τίτλο "Εξομάλυνση". 
Είχα πει μάλιστα τότε στον κ. Κούβελα ότι όταν υπάρχει τίτλος "Εξομάλυνση", σημαίνει ότι αποδέχεσαι a priori ότι υπάρχει ανωμαλία για να την εξομαλύνεις. Και επειδή παρακάτω ο νόμος μιλούσε και για κόμμα-δότη κλπ, έκανα αστειευόμενος και άλλες σκέψεις σε σχέση με την ανωμαλία, την εξομάλυνση ή τον δότη κ.ο.κ.
Βεβαίως, κύριοι συνάδελφοι, συζητούμε τώρα χωρίς να υπάρχει δυνατότητα αλλαγής του εκλογικού νόμου, γιατί μετά το άρθρο 54 του Συντάγματος μια ορθή παρέμβαση, που ομόφωνα, νομίζω, ψηφίστηκε- δεν μπορεί να μεταβληθεί ο εκλογικός νόμος για τις επόμενες εκλογές παρά μόνο εάν τα 2/3, δηλαδή διακόσιοι Βουλευτές το αποδεχθούν και με ρητή διάταξη ορίσουν ότι θα ισχύσει από τις επόμενες εκλογές ο νέος νόμος. Τέτοια δυνατότητα και τέτοια προϋπόθεση δεν υπάρχει σήμερα. Αυτό βεβαίως δεν στερεί τα δύο κόμματα που προτείνουν την απλή αναλογική, του δικαιώματος να την εισηγηθούν όπως την εισηγούνται και πάλι. 
Πάντως, κύριοι συνάδελφοι, εδώ δεν είναι μόνο το θέμα της μορφής του εκλογικού νόμου, απλή αναλογική, ενισχυμένη ή πλειοψηφικό, αλλά και άλλες παράμετροι που έχουν κρίσιμη σημασία, όπως π.χ. οι εκλογικές της περιφέρειες, και το ισομεγέθες των εκλογικών περιφερειών. Μείζον θέμα με το οποίο κάποτε θα έπρεπε να ασχοληθούμε, διότι στη χώρα μας υπάρχει πλήρης διάσταση. Άλλες είναι τεράστιες, άλλες είναι μικρές, άλλες είναι μονοεδρικές. Και ξέρετε ότι στην πολιτική επιστήμη υπάρχει ο όρος "γκεριμαντερίσμ", που προήλθε από ένα ταχυδακτυλουργό πολιτικό Αμερικανό, σε μια πολιτεία, που δεν θυμάμαι ποια είναι, ο οποίος λεγόταν Γκέρι. Και ο Γκέρι αυτός έφτιαξε έτσι τις εκλογικές περιφέρειες ώστε καίτοι μειοψηφούσε σε ψήφους, κέρδιζε τις εκλογές ανάλογα με τις περιφέρειες. Και επειδή αυτό το κατασκεύασμα είχε σχήμα σαλαμάνδρας, μια εφημερίδα έγραψε ότι αυτό είναι "σαλαμάντερ". Και την επόμενη μια άλλη εφημερίδα έγραψε ότι δεν είναι "σαλαμάντερ" αλλά "γκεριμάντερ" και εξ αυτού έμεινε ο όρος "γκεριμαντερίσμ" στα εκλογικά συστήματα και στην πολιτική επιστήμη.
Αλλά ήθελα να σημειώσω ότι βεβαίως η χώρα μας έχει προβλήματα και ο κοινοβουλευτισμός, αλλά είναι κυρίως προβλήματα λειτουργίας των κομμάτων. Και δεν αναφέρομαι στα δύο μικρότερα κόμματα, διότι πιστεύω ότι αυτά λειτουργούν αρκετά καλά. Όμως τα δύο μεγάλα κόμματα δεν λειτουργούν καλά κι αυτό είναι ευθύνη των ηγεσιών. Και για να λειτουργήσει ένα κοινοβουλευτικό πολίτευμα καλά, πρέπει να λειτουργούν καλά και τα κόμματα. 
Δεν νομίζω ότι έχω περιθώρια χρόνου για να σας απασχολήσω με άλλες σκέψεις. Εν πάση περιπτώσει, ελπίζω ότι η Βουλή αυτή θα είναι προσεκτικότερη, όταν θα έρθει η ώρα να συζητήσουμε εκλογικό νόμο, που Θα είναι δυνατόν να ψηφιστεί. Διότι η πρόταση αυτή, όπως είναι προφανές, δεν μπορεί να ψηφιστεί και παρόλο που εκτιμώ ιδιαίτερα και τη συνέπεια που έχουν και σ΄ αυτό το θέμα τα κόμματα της Αριστεράς, θεωρώ ότι δεν θα ήταν η καλύτερη λύση για τον τόπο η επιψήφιση ενός τέτοιου εκλογικού συστήματος. 
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο συνάδελφος κ. Γκατζής.
ΝΙΚΟΛΑΟΣ ΓΚΑΤΖΗΣ: Ευχαριστώ, κυρία Πρόεδρε.
Κύριοι συνάδελφοι, απ' όλους τους προλαλήσαντες των δύο μεγάλων κομμάτων, η λέξη "δημοκρατία" σήμερα κλήθηκε σχεδόν σε όλες τις πτώσεις, για να στηρίξουν το εκλογικό σύστημα, για να στηρίξουν ουσιαστικά το σύστημα. Ποια δημοκρατία έχουμε σήμερα και για ποια δημοκρατία κόπτονται τα δύο κόμματα, θέλοντας να επιβάλουν τη θέλησή τους, παρά τη θέληση του ελληνικού λαού με τα εκλογικά μαγειρέματα, τα οποία κάνουν; 
Έχουμε μία δημοκρατία σήμερα της άρχουσας τάξης, της πλουτοκρατίας, μια δημοκρατία που στρέφεται ενάντια στα λαϊκά συμφέροντα, μία δημοκρατία που έχει επιβάλει όλα τα αντιλαϊκά μέτρα, και στις εργασιακές σχέσεις και στην κοινωνική πολιτική και στις ιδιωτικοποιήσεις των επιχειρήσεων του δημοσίου, που εκεί συναγωνίζονται ποιος θα είναι ο καλύτερος εξυπηρετητής αυτής της πολιτικής, που μιλάει για λιγότερο κράτος ο ένας, ότι εμείς πουλήσαμε καλύτερα ο άλλος, ότι τελικά τα μέτρα που παίρνουν είναι προς τη σωστή κατεύθυνση, αυτή που επιβάλλουν οι καπιταλιστικές αναδιαρθρώσεις της Ευρωπαϊκής Ένωσης, αυτές τις πολιτικές τελικά που εξυπηρετούν τα μεγάλα συμφέροντα και που οδηγεί αυτό που λέει και ο ελληνικός λαός τη χώρα, οι πλούσιοι να γίνονται πλουσιότεροι και οι φτωχοί φτωχότεροι.
Και επειδή πολλές φορές και από τα δύο πάλι κόμματα ειπώθηκε ότι πρέπει να έχουμε σταθερές κυβερνήσεις, οι σταθερές κυβερνήσεις αυτά εξυπηρετούσαν όλο αυτό το διάστημα και αυτά θα εξυπηρετήσουν. 
Ειπώθηκε ακόμα ότι υπάρχει ο κίνδυνος και από τους εισηγητές των δύο κομμάτων να χαθεί η πολιτική παρέμβαση και να έρθουν τα μεγάλα συμφέροντα να κυβερνούν. Μήπως δεν γίνεται; Μήπως οι ίδιοι δεν έχετε επικαλεστεί και φόβους κλπ και ότι σε ένα μέρος, είπε ο εισηγητής του ΠΑΣΟΚ, αυτό υλοποιείται, και ο εκπρόσωπος της Νέας Δημοκρατίας εξέφρασε γενικότερους κινδύνους παρέμβασης των οικονομικών συμφερόντων στην πολιτική κατεύθυνση της χώρας; 
Όμως, κύριοι Βουλευτές, επειδή λέτε ότι τα δύο μεγάλα κόμματα δεν θα έχουν τη δυνατότητα να κάνουν κυβέρνηση και άρα θα ζητήσουν τη συνεργασία των μικρών, τουλάχιστον σε ό,τι αφορά το Κ.Κ.Ε. για τέτοια συνεργασία με τα δύο μεγάλα κόμματα, δεν υπάρχει καμία προσέγγιση. Αυτό αποκλείεται. 
Πείτε μου όμως πού διαφωνούν τα δύο μεγάλα κόμματα. Στον ευρωπαϊκό προσανατολισμό που επικαλέστηκε ο εισηγητής του ΠΑΣΟΚ ή και ο εισηγητής της Νέας Δημοκρατίας; Μήπως στην εξωτερική πολιτική για το ΝΑΤΟ; Μήπως και οι δυο δεν χειροκροτήσατε την πολιτική της νέας τάξης πραγμάτων, να σταλούν στρατεύματα, Ελληνόπουλα, έξω να παλεύουν σε ξένες χώρες για ξένα συμφέροντα; Μήπως στην πολιτική των ιδιωτικοποιήσεων, που ξεπουλιέται ο δημόσιος τομέας, έχετε διαφορές; Μήπως στην κοινωνική πολιτική έχετε διαφορές; Μήπως στην πολιτική τελικά των μέτρων που ψηφίστηκαν για την τρομοκρατία, δήθεν δεν ψήφισαν και τα δύο κόμματα ανελεύθερους και αντιδημοκρατικούς νόμους, που περιορίζουν τα δικαιώματα της κοινής έκφρασης δημοκρατικών δραστηριοτήτων του ελληνικού λαού και ιδιαίτερα του συνδικαλιστικού κινήματος; 
Μήπως δεν έχετε την ίδια αντίληψη για την εμπορευματοποίηση της παιδείας και της υγείας; Και στα βασικά νομοσχέδια, και για την οικονομική και για την εξωτερική πολιτική έχετε πολιτική ταύτιση. Φυσικά, το ένα είναι αλληλένδετο με το άλλο. Δεν μπορεί όμως να είναι συνδεδεμένο και με τον τρίτο κρίκο που λέγεται δημοκρατία. Γι' αυτό εφαρμόζετε και την αντιλαϊκή πολιτική, γι' αυτό παίρνετε και όλα τα αντιδημοκρατικά μέτρα. 
Κύριοι Βουλευτές, στα νομοσχέδια τα οποία επικαλέστηκε ο εισηγητής του ΠΑΣΟΚ ότι δεν ψηφίζει η Νέα Δημοκρατία, αν τα παρατηρήσετε, το αιτιολογικό της Νέας Δημοκρατίας ποτέ δεν στάθηκε σε αντιπολιτευτική πολιτική εξυπηρετώντας λαϊκά συμφέροντα. Ποιο ήταν το αιτιολογικό; "Το φέρατε αργά το νομοσχέδιο" ή "Το νομοσχέδιο θα έπρεπε να προβλέπει ακόμα περισσότερα" ή "Είναι άτολμο" ή είναι έτσι ή είναι αλλιώς. Πέστε μου πότε η Νέα Δημοκρατία τάχθηκε ενάντια επί της ουσίας, για την αντιλαϊκότητα των νομοσχεδίων, για να καταψηφίσει ένα νομοσχέδιο; Σε κανένα. Σ' όλα τα αναπτυξιακά νομοσχέδια τα οποία δεν ψήφισε η Νέα Δημοκρατία είχε ως αιτιολόγηση ότι δεν συμφωνεί, γιατί "ήρθε αργά" ή γιατί "είναι άτολμο" ή γιατί τελικά "θα πρέπει να περιλαμβάνει και το άλφα και το βήτα" και να είναι δηλαδή ακόμα πιο αντιλαϊκά και να υποστηρίζουν την πολιτική του μεγάλου κεφαλαίου. 
Κύριοι Βουλευτές, απ' αυτήν την άποψη λοιπόν η χώρα δεν κινδυνεύει να μην έχει κυβέρνηση. Τα δύο μεγάλα κόμματα έχουν ταύτιση πολιτικής. Η αντιπαλότητα που γίνεται είναι φραστική. Δεν γίνεται επί της ουσίας. Και η αντιπαλότητα αυτή γίνεται σκοπίμως, γιατί ο κόσμος και ο λαός μας έχει συνειδητοποιήσει πια ότι τα δύο μεγάλα κόμματα δεν έχουν καμιά διαφορά. 
Και σήμερα πάμε να αντικαταστήσουμε το δικομματισμό με το διπολισμό. Γι' αυτό έχει και το ΠΑΣΟΚ αυτά τα δήθεν ανοίγματα προς την Αριστερά, για να δημιουργήσει τον κεντροδεξιό και τον κεντροαριστερό πόλο. Όμως δεν θα περάσει μια τέτοια αντίληψη, γιατί ο κόσμος ξέρει πια τι πολιτική ακολουθούν και τα δύο μεγάλα κόμματα. Εμείς λοιπόν λέμε ότι υπάρχει ιδεολογικό πολιτικό επίπεδο συνεργασίας των δύο κομμάτων. Άρα, γιατί φοβάστε την απλή αναλογική; 
Κυρία Πρόεδρε, πέρα από το ότι είναι αντισυνταγματικό κλπ., ότι δεν εκφράζεται η ισοτιμία των ψήφων με τους αντιπροσώπους που στέλνει στη Βουλή ο λαός, πέρα από τους πολύμορφους εκβιασμούς και εξαπατήσεις λόγω της ανεργίας και της φτώχειας που επιβάλλουν τα δύο μεγάλα κόμματα για να επηρεάσουν την ψήφο του ελληνικού λαού, πέρα από την πλύση εγκεφάλου που γίνεται από τα Μέσα Μαζικής Ενημέρωσης όλη την τετραετία και φυσικά και κατά την περίοδο των εκλογών, που περιορίζουν ακόμα και τα δικαιώματα των μικρών κομμάτων να ανταποκριθούν με ίση συμμετοχή και ίσα δικαιώματα απευθυνόμενοι απέναντι στον ελληνικό λαό, για να τους δώσουν την ψήφο, πέρα απ' όλα αυτά, καλλιεργείται η λογική της χαμένης ψήφου. Πέρα από τα αντιδεξιά και αντιπασοκικά συνθήματα που καλλιεργούν τα δύο μεγάλα κόμματα, "μη δίνετε ψήφο στη Νέα Δημοκρατία" ή "μη δίνετε ψήφο στο Κομμουνιστικό Κόμμα Ελλάδος", γιατί έτσι θα έρθει λόγου χάρη το ΠΑΣΟΚ -άρχισαν και κάτι τέτοια να λέγονται τελευταία- δεν μπορεί κανένας να πει ότι τα κόμματα αυτά εκφράζουν την πλειοψηφία. Μαγειρέματα είναι. Και εκλογικά μαγειρέματα δεν μπορεί να έχετε.
Ακούστηκε ότι θα γίνει έκρηξη και πολλοί φοβούνται να μη γίνει έκρηξη. Εμείς λέμε ότι θα γίνει έκρηξη και, αν θέλετε, την καλλιεργούμε την έκρηξη. Πρέπει να αντισταθεί ο ελληνικός λαός, πρέπει να εκραγεί, πρέπει να ανατρέψει αυτήν την πολιτική, πρέπει να ανατρέψει αυτούς τους συσχετισμούς και να τους επιβάλει αυτούς τους συσχετισμούς. Μην έρχεσθε όμως εδώ και μιλάτε για δημοκρατία. Μην έρχεστε να μιλάτε για ισότητα. Μην έρχεσθε να μιλάτε για δημοκρατικές ευαισθησίες, όταν έχουμε συνέχεια από τα δύο μεγάλα κόμματα, την επιβολή της δικτατορίας της αστικής τάξης, την επιβολή των συμφερόντων της ολιγαρχίας.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Υφυπουργός Εσωτερικών, Δημόσιας Διοίκησης και Αποκέντρωσης κ. Παπαδήμας.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κυρία Πρόεδρε, κύριοι συνάδελφοι, δεν είχα σκοπό να μιλήσω. Ήθελα να επαναλάβω αυτά που είχα πει στη Διαρκή Επιτροπή, ποια είναι η πρόθεση της Κυβέρνησης, ότι αυτό το θέμα δεν το ανοίγουμε τώρα. Έγιναν όμως πάρα πολύ ενδιαφέρουσες τοποθετήσεις. Εγώ πιστεύω ότι με πολύ ενδιαφέρον ο ελληνικός λαός θα παρακολουθήσει -αν του δοθεί η δυνατότητα- αυτήν τη σημερινή συνεδρίαση.
Όλοι οι ομιλητές από όλα τα κόμματα φάνηκε να κόπτονται για το εθνικό συμφέρον. Η διαφορά ήταν πώς ερμήνευε ο καθένας το εθνικό συμφέρον. Άλλος έβλεπε την ισχυρή κυβέρνηση προερχόμενη από ένα κόμμα. Άλλος έβλεπε την ισχυρή κυβέρνηση να είναι ένας συνασπισμός κομμάτων. Ακούστηκε βέβαια και μία δήλωση από ένα Βουλευτή ενός μικρού κόμματος ότι το δικό του το κόμμα αποκλείεται ποτέ να συνεργαστεί με τα δύο μεγάλα κόμματα. Δηλαδή, ένα κόμμα που αντιπροσωπεύει ένα ποσοστό 5% περιφρονεί το υπόλοιπο 85% του ελληνικού λαού ή το 43% ή το 42% ή το 41% και δεν συνεργάζεται…
ΟΡΕΣΤΗΣ ΚΟΛΟΖΩΦ: Δεν συμφωνεί, όχι "περιφρονεί", κύριε Υφυπουργέ. Από πού το βγάλατε;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Μόλις ακούστηκαν αυτά, ότι δηλαδή "εμείς, σαν ΚΚΕ δεν συνεργαζόμαστε. Έχουμε ξεκαθαρίσει τη θέση μας: Δεν συνεργαζόμαστε με κανένα από τα δύο μεγάλα κόμματα και ταυτόχρονα ζητάμε να καθιερωθεί μια απλή αναλογική, η οποία θα δώσει πολυκομματικές κυβερνήσεις".
Το σκεπτικό βέβαια αναπτύχθηκε από άλλον ομιλητή άλλου κόμματος ή του ιδίου κόμματος, ότι η καθιέρωση της απλής αναλογικής θα δημιουργήσει τέτοιες διεργασίες μέσα στο πολιτικό σύστημα, ώστε θα σχηματιστούν κάποια άλλα κόμματα τα οποία θα μπορούν μεταξύ τους να συνεργαστούν.
Κύριοι συνάδελφοι, όλα αυτά είναι πάρα πολύ ενδιαφέροντα. Νομίζω ότι όλοι μας και ο ελληνικός λαός έχουμε εμπειρία από τα εκλογικά συστήματα που τα τελευταία πενήντα χρόνια ταλαιπώρησαν με τον έναν ή με τον άλλον τρόπο τον τόπο, στερώντας παλαιότερα πλειοψηφίες να γίνονται κυβερνήσεις και δημιουργώντας στη συνέχεια μπλοκάρισμα, αν θέλετε, σε κάποιες υγιείς δυνάμεις που μπορούσαν να αναδειχθούν με ένα άλλο εκλογικό σύστημα.
Ακούστηκε μία ατυχής έκφραση βέβαια, με την οποία όχι απλώς δεν συμφωνώ, αλλά καταδικάζω, για κονιορτό κομμάτων. Εγώ θεωρώ ότι είναι πάρα πολύ θετικό στο εκλογικό μας σύστημα το γεγονός ότι δίνεται η δυνατότητα να υπάρχει πολυφωνία μέσα στη Βουλή, να βγαίνουν πολλά κόμματα. Το ποσοστό το δικό μας -για εκείνους από τα μικρά κόμματα που επικαλέστηκαν το γερμανικό σύστημα και τις συνεργασίες που υπάρχουν στη Γερμανία- είναι μόνο 3%. Στη Γερμανία το ποσοστό για να μπει ένα κόμμα στη Βουλή είναι σαφώς πιο αυξημένο από το δικό μας. Εμείς λοιπόν δίνουμε τη δυνατότητα να υπάρχουν πολλά κόμματα και ασφαλώς είναι προς συζήτηση, όταν θα ανοίξει αυτή η συζήτηση, αν αυτό το ποσοστό εκτιμηθεί ότι πρέπει να κατέβει ακόμα για να υπάρξουν κι άλλα κόμματα μέσα στη Βουλή.
Κύριοι συνάδελφοι, θα ήθελα να πω ότι για όλους μας θα πρέπει να πρυτανεύσει το εθνικό συμφέρον. Και το εθνικό συμφέρον είναι να κυβερνάται ο τόπος με αποτελεσματικότητα. Ζήσαμε μια αρνητική εμπειρία -και τονίστηκε από πολλούς- το 1989-1990 μιας περιόδου ακυβερνησίας που ήταν πρωτοφανής. Τουλάχιστον όσοι είμαστε σήμερα στη Βουλή από τα παιδικά μας χρόνια δεν θυμόμασταν να υπήρχε τέτοια περίοδος ακυβερνησίας, όπως εκείνη τη χρονιά, που πραγματικά πήγε τον τόπο πολλά χρόνια πίσω. Και αυτόν το χρόνο της ακυβερνησίας τον πλήρωσε στη συνέχεια και η κυβέρνηση της Νέας Δημοκρατίας, αλλά και μετά η κυβέρνηση του ΠΑΣΟΚ. 
Πρέπει λοιπόν να πρυτανεύσει το εθνικό συμφέρον. Να δούμε πώς μπορούν να διασφαλιστούν συνθήκες συνεργασίας. Εγώ θα ήμουν ο πρώτος που θα έλεγα "ναι" σε μία διασφάλιση μιας τέτοιας πολυκομματικής συνεργασίας, που μέσα από προγραμματική σύγκλιση θα μπορούσε να φτάσει σε μία αποτελεσματική διακυβέρνηση του τόπου. Πώς θα μπορεί να πειστεί ο Έλληνας ψηφοφόρος ότι αυτό μπορεί σήμερα να γίνει;
Εμείς έχουμε δεσμευτεί, κύριοι συνάδελφοι, σαν Κυβέρνηση ότι δεν πρόκειται να αιφνιδιάσουμε τη Βουλή με την προώθηση ενός εκλογικού νόμου χωρίς να προηγηθεί ένας εξαντλητικός διάλογος με τα κόμματα. 
Έχουμε επίσης σηματοδοτήσει ότι η έναρξη αυτή του διαλόγου θα πρέπει να είναι μετά τις δημοτικές εκλογές για τον εξής απλό λόγο, γιατί αν τώρα ξεκινούσε αυτός ο διάλογος, θα υπήρχε ένα κλίμα καχυποψίας ότι πίσω απ' αυτόν το διάλογο υποκρύπτεται κάποια συναλλαγή με στόχο τη δική μας βοήθεια στις δημοτικές εκλογές. Αυτό δεν το θέλουμε με κανέναν τρόπο και δεν είναι μέσα στις πρακτικές της Κυβέρνησης του Σημίτη.
Θα μας δοθεί λοιπόν η δυνατότητα να συζητήσουμε εξαντλητικά τον τρόπο με τον οποίο θα αναδεικνύονται οι Βουλευτές με έναν άλλον εκλογικό νόμο και με ό,τι αυτό σημαίνει για το εκλογικό σύστημα. Αυτός ο διάλογος όπως είπα, θα ξεκινήσει τον Οκτώβριο και η πρόταση την οποία έχουν καταθέσει τα δύο κόμματα της Αντιπολίτευσης θα αποτελέσει μια πολύτιμη συμβολή σε αυτόν το διάλογο, όπως και η πρόταση νόμου που είχε καταθέσει ο κ. Μάνος και όποιες άλλες προτάσεις υπάρξουν μέχρι τότε, αλλά και στη διάρκεια αυτού του διαλόγου. Ευχαριστώ.
ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος της Νέας Δημοκρατίας κ. Βύρων Πολύδωρας.
ΒΥΡΩΝ ΠΟΛΥΔΩΡΑΣ: Όντως, κύριοι συνάδελφοι, είναι πολύ ενδιαφέρουσα η συζήτησή μας και μολονότι θα έλεγε κανείς με μια αυστηρή εκτίμηση της υπό συζήτηση προτάσεως νόμου, ότι εν πολλοίς είπαμε γνωστά πράγματα. 
Οι λαβόντες την πρωτοβουλία για την πρόταση νόμου οι συνάδελφοι Βουλευτές του Κομμουνιστικού Κόμματος Ελλάδας και του Συνασπισμού ανέπτυξαν την επιχειρηματολογία τους. Είναι επαινετή η συνέπεια ως στάση εκ μέρους τους. Αλλά και οι αντιλέγοντες, εμείς της Νέας Δημοκρατίας μπορεί να πει κανείς ότι είπαμε γνωστά πράγματα που έχουν λεχθεί σε όλες τις συζητήσεις για εκλογικό νόμο που έχουν λάβει χώρα στη Βουλή μεταπολεμικά μέχρι σήμερα. 
Θέλω μαζί με την αναγνώριση της συνέπειας της Αριστεράς για την απλή αναλογική να παρατηρήσω προς αυτή ότι δεν κάνει εκτίμηση των νυν δεδομένων. Έχουν διαμορφωθεί καινούρια δεδομένα, καινούριες συνθήκες και η αρετή της συνέπειας με αυτό το μονοσήμαντο, μονοδιάστατο, μονότονο τρόπο έρχεται σε δεύτερη μοίρα εν σχέση προς την παραγνώριση άλλων αρετών που θα προέκυπταν -πολιτικού λόγου εννοώ και πολιτικής στάσης- από την εκτίμηση των νέων πολιτικών δεδομένων και νέων πολιτικών συνθηκών. Ελέχθησαν κατά κόρο. Μάλιστα ο εισηγητής μας, ο κ. Τασούλας, έκανε αναλυτική περιγραφή της δυνατότητας των εξωκοινοβουλευτικών κηδεμόνων, πατρόνων, παραγόντων που έχουν αποφασιστικό λόγο στο πολιτικό βίωμα και στο πολιτικό σύστημα, με το να εμφυτεύσουν -δεν ήταν δική του λέξη, δική μου λέξη είναι- ένα μικρό κόμμα στη Βουλή, να το εξωθήσουν σε συνεργασία και να διοικούν έτσι με αυτόν τον τρόπο με το "Δούρειο Ίππο", την κυβέρνηση συνεργασίας. Διότι ισχύει επίσης -και αναφέρομαι στο λόγο του Σβώλου- ότι οιονεί υπάρχει ένας πολιτικός εκβιασμός στις συνεργασίες που είναι κλασικό αντιδημοκρατικό μέσο και τρόπος. Διότι αίρω, λέει, ανά πάσα ώρα το μικρό κόμμα που έχει προσδεθεί στο μεγάλο κόμμα, την πολιτική συνεργασία, επειδή η απλή αναλογική φέρνει αποτελέσματα μη αυτοδυνάμων κυβερνήσεων, έτσι όπως λέει και ο πίνακας που συνοδεύει την πρόταση νόμου. 
(Στο σημείο αυτό την Προεδρική Έδρα καταλαμβάνει ο Β΄ Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ )
Λέει το μικρό κόμμα στο μεγάλο "θα κάνεις αυτό που λέω εγώ αλλιώς πέφτεις". Αυτό είναι ανυπόφορο. Και είναι ορατή συνθήκη, δεν είναι υποθετική. Είναι ένας πολιτικός εκβιασμός. Έχουμε αρκετά προβλήματα από το πολιτικό σύστημα και δεν θα προχωρήσουμε και σε πρόσθετα για την αρετή, για την πιθανολογούμενη αρετή, τη δημοκρατική αρετή της αντιπροσωπεύσεως και της εκφράσεως της δημοκρατικής γνώμης. Δεν είμαστε εδώ στο πολιτικό σύστημα μόνο για να εκφράζουμε γνώμη ή να γίνεται η καταμέτρηση των ιδεολογικών και πολιτικών σχηματισμών. Το Σύνταγμα, η πολιτική τάξη λέει "αυτή η πλειοψηφία μέσω της δεδηλωμένης παράγει κυβέρνηση, αυτή η πλειοψηφία υποχρεούται να κυβερνά". Και αυτή η συνταγματική υποχρέωση μέσω των εκλογικών περιφερειών και του εκλογικού συστήματος, πρέπει να υπηρετήσει και τα δύο. Είναι ένας αιώνιος σταυρός των συνταγματολόγων και της πολιτικής πράξης πώς θα παραχθεί κυβέρνηση για το κυβερνάν και αντιπροσωπευτική σύνθεση της Βουλής.
Μάλιστα θέλω να σας εγκαλέσω, φίλοι συνάδελφοι της πρωτοβουλίας για την πρόταση νόμου της Αριστεράς, ότι και πάλι και σεις έχετε μια κομματική οπτική γωνία που θεάστε τα πράγματα. Και εγκαταλείπετε από τη σκοπιά της κομματικής οπτικής γωνίας, άλλες απαιτήσεις πολιτικές ακόμη και στην αρχή της αντιπροσώπευσης όπως παραδείγματος χάρη την απαίτηση για την τύχη του μεμονωμένου υποψηφίου. Δεν είστε εύτολμοι να αφήσετε τον μεμονωμένο ή να συντάξουμε διατάξεις για τον μεμονωμένο υποψήφιο. Δεν άκουσα συλλαβή.
ΠΑΝΑΓΙΩΤΗΣ ΛΑΦΑΖΑΝΗΣ: Ευχαρίστως.
ΒΥΡΩΝ ΠΟΛΥΔΩΡΑΣ: Κύριε Λαφαζάνη, εσείς προσχωρείτε στο ερώτημα το πολιτικό, το διαλεκτικό που διατυπώνω εγώ για να κρατήσετε τη διαλεκτική συνέπειά σας. Αλλά δεν κάνετε καλή πολιτική εκτίμηση. Νάτος ο κονιορτός, νάτος ο κατακερματισμός.
ΠΑΝΑΓΙΩΤΗΣ ΛΑΦΑΖΑΝΗΣ: Σας επιστρέφουμε τον κονιορτισμό. 
ΒΥΡΩΝ ΠΟΛΥΔΩΡΑΣ: Μην κάνετε λογοπαίγνιο. Κύριε Λαφαζάνη, αδικήσατε τον κ. Τασούλα. Ο όρος είναι του Γεωργίου Παπανδρέου και αναφέρεται κυρίως όχι στην υπόσταση των μικρών κομμάτων …
ΠΑΝΑΓΙΩΤΗΣ ΛΑΦΑΖΑΝΗΣ: Δεν είπε ο Γεώργιος Παπανδρέου θέσφατα. 
ΒΥΡΩΝ ΠΟΛΥΔΩΡΑΣ: Να σας εξηγήσω. Άπαγε της βλασφημίας ότι από μας ή από τον Κώστα τον Τασούλα θα βγει η εξίσωση, μικρό κόμμα ίσον κόνις και κονιορτός. Άπαγε της βλασφημίας. Αλλά για την ιστορία του όρου, είναι όρος του Γεωργίου Παπανδρέου και τον απέδωσε για το εύθραυστο που συγκροτείται από τις απαιτήσεις μικρών ομάδων, αυτό που λέμε κατακερματισμό. Είναι εύθραυστο, θα είναι κόνις και θα την πάρει ο αέρας. Και αυτή η περιγραφή δεν έχει απαξιωτικό χαρακτήρα είναι απλά μια περιγραφή και ισχύει για τον μεμονωμένο, ισχύει για το μικρό κόμμα. Δεν βγαίνει η εξίσωση από την έννοια της αξιολόγησης, της σημασίας του μικρού κόμματος. Το θέλουμε το μικρό κόμμα. Και η πρόνοια του τελευταίου νόμου τον οποίο τον πληρώσαμε εμείς τρεις φορές…
ΛΕΩΝΙΔΑΣ ΤΖΑΝΗΣ: Και μια η επόμενη, τέσσερις.
ΒΥΡΩΝ ΠΟΛΥΔΩΡΑΣ: Είπαμε να μιλήσουμε όχι με φανταστικές εικόνες αλλά σε μια πραγματική βάση. Εάν έχετε, κύριε Τζανή, την έξαρση και την φαντασίωση για την υπόθεση για το ακραίο να μιλήσετε in extremis, είναι δικαίωμά σας. Αλλά μιλάμε επί πραγματικής βάσεως. 
ΛΕΩΝΙΔΑΣ ΤΖΑΝΗΣ: Προβλέπω.
ΒΥΡΩΝ ΠΟΛΥΔΩΡΑΣ: Σας ζητούμε δοθέντος του λόγου να εκτιμήσετε ότι εμείς κρατούμε καλύτερη συνέπεια από σας. Αυτός ο νόμος δίνει κυβέρνηση. Αυτός ο νόμος ενισχύει τα μικρά κόμματα, αυτός ο νόμος καθορίζει αυτό το 3%. Και μην πάτε παρακάτω για πολλούς λόγους.
ΟΡΕΣΤΗΣ ΚΟΛΟΖΩΦ: Κλέβει λιγότερο.
ΒΥΡΩΝ ΠΟΛΥΔΩΡΑΣ: Τα ενισχύει και την πληρώνει το δεύτερο κόμμα, ο δότης. Και σας λέω: Ο μεμονωμένος θα σας ακρωτηριάσει περισσότερο. 
Κάντε εκτίμηση της καταστάσεως. Εμείς θέλουμε την συντεταγμένη -σας το αφιερώνω ως πολιτική αρετή, που την έχετε- διαμαρτυρία μέσα στο σύστημά μας και την εννοούμε "ζείδωρο αύρα". Δεν είναι ανάγκη να είμαστε όλοι ετοιμοπόλεμοι ή να ασκούμεθα εμείς ως κόμμα εξουσίας. 
Μιλώντας πολύ ρεαλιστικά, μπορούμε να κάνουμε μία αυτολογοκρισία, διότι έρχεται η ώρα που ο λόγος μας -ο λόγος της εκκλήσεως, της αιτιάσεως διαμαρτυρίας- θα κληθεί να εφαρμοστεί στην πράξη και επειδή την επόμενη ώρα θα είναι Κυβέρνηση το μεγάλο κόμμα -υποθετικά το λέω, είτε για το ένα είτε για το άλλο- συντελείται μια έκπτωση στη διαμαρτυρία, έκπτωση στην ένσταση. 
Τα μικρά κόμματα δεν έχουν κανένα λόγο να κάνουν έκπτωση στην ένσταση. Τι να μην κάνουν; Να μην κάνουν αυτήν τη δραματική εξίσωση μεταξύ Νέας Δημοκρατίας και ΠΑ.ΣΟ.Κ, Κυβέρνησης, γιατί αυτό είναι άδικο και δεν αποδίδει τα πράγματα. Και στο τέλος σας φέρνει συμμάχους του ΠΑ.ΣΟ.Κ. Όταν κάνετε αυτήν την επίμονη εξίσωση τι διαφέρει κλπ… 
ΦΟΙΒΟΣ ΙΩΑΝΝΙΔΗΣ: Αυτό κάνετε τώρα και εσείς. 
ΒΥΡΩΝ ΠΟΛΥΔΩΡΑΣ: Όχι, απαντώ. Να σας πω τι διαφέρει. Έχουμε τη γενική σύμπτωση στην εξωτερική πολιτική ΕΟΚ, ΝΑΤΟ, στις διεθνείς σχέσεις, στην αρχή της οικονομίας της αγοράς, όπου μεταμελούμενος είναι το ΠΑ.ΣΟ.Κ., αλλά έχουμε τεράστιες διαφορές. Να σας τις θυμίσω.
Έχουμε τη διαφορά ότι δεν ανεχόμαστε εμείς, ως Νέα Δημοκρατία, τα δυόμισι εκατομμύρια των νεόπτωχων στην ελληνική κοινωνία. Δεν είναι η ίδια πολιτική. Εμείς δεν ανεχόμαστε το ξεκλήρισμα της αγροτιάς. Δεν ανεχόμαστε τη διαχείριση της απραξίας που γίνεται τώρα. Είναι διαχειριστές της απραξίας το ΠΑ.ΣΟ.Κ. και δεν το βλέπετε και δεν το εγκαλείτε… 
ΙΩΑΝΝΗΣ ΚΕΦΑΛΟΓΙΑΝΝΗΣ: Τη λεηλασία του δημοσίου χρήματος. 
ΒΥΡΩΝ ΠΟΛΥΔΩΡΑΣ: Εμείς βλέπουμε, να σας θυμίσω, τη λεηλασία του δημοσίου χρήματος, την κατασπατάληση του δημοσίου χρήματος, τη διαφθορά στο δημόσιο και τη ζωή μας, τη διάλυση της υγείας και της παιδείας, την υποκηδεμονία της Κυβέρνησης στους εξωκοινοβουλευτικούς κηδεμόνες. Δεν το δεχόμαστε! 
Αυτές είναι τεράστιες διαφορές! Αν για σας, κύριοι του ΚΚΕ και του Συνασπισμού, δεν έχουν κάποια σημασία, εκτίθεστε εσείς και ο αγώνας γίνεται για το πώς θα γίνει πραγματική αλλαγή..
ΛΕΩΝΙΔΑΣ ΤΖΑΝΗΣ: Δες σας πιστεύουν όμως. 
ΒΥΡΩΝ ΠΟΛΥΔΩΡΑΣ: …θα έλεγα ουσιαστική αλλαγή, για άσκηση και εφαρμογή νέας πολιτικής. Δεν βγαίνει τίποτα με την εξίσωση. Καθηλώνετε τα πάντα. 
Το πολιτικό σύστημα έχει τεράστια προβλήματα. Βρίσκεται σε κρίση αλλά, πρώτον, δεν οφείλεται η κρίση στο εκλογικό σύστημα και, δεύτερον, και δραματικότερο είναι ότι δεν θεραπεύεται αυτή η κρίση του πολιτικού συστήματος με οιοδήποτε αναλογικότερο εκλογικό σύστημα. Δυστυχώς αυτή είναι η διαπίστωση που κάνουμε εμείς. 
ΒΥΡΩΝ ΠΟΛΥΔΩΡΑΣ: Θέλω επιπλέον να κάνω δύο παρατηρήσεις… 
ΦΟΙΒΟΣ ΙΩΑΝΝΙΔΗΣ: Η Αριστερά θα σας διαλύσει τη διαπλοκή και τη διαφθορά; 
ΒΥΡΩΝ ΠΟΛΥΔΩΡΑΣ: Κύριε Ιωαννίδη, έχω μια λέξη για σας.
ΙΩΑΝΝΗΣ ΚΕΦΑΛΟΓΙΑΝΝΗΣ: Πρώτη φορά ακούς εσύ για διαφθορά; 
ΠΡΟΕΔΡΕΥΩΝ (Παναγιώτης Σγουρίδης): Περί φθοράς μιλούμε, όχι περί διαφθοράς. 
ΦΟΙΒΟΣ ΙΩΑΝΝΙΔΗΣ: Δεν με αφορά εμένα. Δεν τη γνώρισα ποτέ. 
ΒΥΡΩΝ ΠΟΛΥΔΩΡΑΣ: Είπε ο κ. Ιωαννίδης, περιγράφοντας την αξία του αντιπροσωπευτικού και του κοινοβουλευτικού συστήματος, ότι ίσως να ήταν καλύτερη η άμεση δημοκρατία. 
ΦΟΙΒΟΣ ΙΩΑΝΝΙΔΗΣ: Δεν είπα αυτό. Είπα ότι δεν είναι δυνατή πια σήμερα. Ήταν δυνατή μόνο στην πόλη-κράτος. 
ΒΥΡΩΝ ΠΟΛΥΔΩΡΑΣ: Ποιοτικά δεν το αξιολογήσατε; 
ΠΡΟΕΔΡΕΥΩΝ (Παναγιώτης Σγουρίδης): Είναι δυνατή μέσω της ηλεκτρονικής επιστήμης. Άμεσα θα ψηφίζουμε. Κάθε μέρα θα υπάρχει και ένα ψήφισμα. Ο πολίτης, ας πούμε, θα ψηφίζει με κάρτα. 
ΒΥΡΩΝ ΠΟΛΥΔΩΡΑΣ: Ακούστε μια παρατήρηση Συνταγματικού Δικαίου ή και πολιτικής σημασίας που θα τη βρούμε μπροστά μας: 
Και η άμεση δημοκρατία ελέγχετο όσον αφορά το ποιοτικό της ζήτημα. Και έρχεται η άμεση δημοκρατία με ψηφιακή μορφή. Και θα κληθούμε εμείς, της κοινοβουλευτικής δημοκρατίας, να το αντιμετωπίσουμε ως πρόκληση πολιτικού χαρακτήρα των καιρών. Και καταλαβαίνετε -φαντάζομαι- τη δυναμική των πολιτικών σχηματισμών, όταν θα έρθουν οι μαγίστροι της επικοινωνίας και της τηλεόρασης και θα λένε: "Απεφήνατο ο λαός". Και θα το διασφαλίζουν κιόλας το "ψηφιακό δημοψήφισμα". Γι' αυτό ο κοινοβουλευτισμός πρέπει να είναι και διορατικός και προνοητικός…
ΠΡΟΕΔΡΕΥΩΝ (Παναγιώτης Σγουρίδης): Και συναινετικός.
ΒΥΡΩΝ ΠΟΛΥΔΩΡΑΣ: …και να επιζητεί τη σύνεση και τη σοφία, θα έλεγα, ώστε να βλέπει να νέα δεδομένα. Αυτά δεν βλέπετε εσείς της πρωτοβουλίας για την πρόταση νόμου, όταν δεν κάνετε, όπως σας είπα, εκτίμηση των νέων πολιτικών δεδομένων και συνθηκών. 
Κύριε Πρόεδρε, η τελευταία παρατήρησή μου είναι η εξής: 
Το άρθρο 54 του Συντάγματος είναι καταλυτικό και εμείς τώρα μιλούμε σαν να μην υπάρχει το άρθρο 54 του Συντάγματος. Και δεν αναφέρομαι μόνο στους έχοντες την πρωτοβουλία της προτάσεως νόμου συναδέλφους, αλλά και στον κ. Λαλιώτη, που οργανώνει την εκτεταμένη σπέκουλα, για να καταπιεί την Αριστερά λέγοντας ότι "πρέπει να βρούμε κάποιο σύστημα επί το αναλογικότερον". Ο κ. Υφυπουργός Εσωτερικών λέει ότι "δεν τίθεται θέμα και ότι θα το δούμε μετά τις εκλογές". Οι προθέσεις, όμως, είναι κατάδηλες. Μιλάμε για κανονική απορρόφηση και λεηλασία. Θέλουν να σας καταπιούν. Φαντάζομαι να έχετε την πολιτική διορατικότητα να το δείτε. 
ΦΟΙΒΟΣ ΙΩΑΝΝΙΔΗΣ: Πρώτη φορά βλέπω τέτοιο πόνο από τη Δεξιά για την Αριστερά! 
ΝΙΚΟΛΑΟΣ ΓΚΑΤΖΗΣ: Έχουμε το "γνώθι σαυτόν". 
ΛΕΩΝΙΔΑΣ ΤΖΑΝΗΣ: Δηλαδή η πρότασή τους στρέφεται εναντίον τους;
ΒΥΡΩΝ ΠΟΛΥΔΩΡΑΣ: Τέλος, το άρθρο 54 είναι καταλυτικής σημασίας. Εκτός από τη δραματική ομολογία ότι χάνουν τις εκλογές, έχουν και το δεύτερο στόχο, πώς δηλαδή να σας καταπιούν. 
Το άρθρο 54 μιλάει για τις μεθεπόμενες εκλογές και για τα τεχνικά εργαλεία, δηλαδή το εκλογικό σύστημα και τις περιφέρειες. Για να μη ματαιοπονούν οι "ευρηματίες" του ΠΑΣΟΚ, από την ανάλυση που μπορεί να γίνει ένα συμπέρασμα βγαίνει: Το εκλογικό σύστημα θα έρχεται κατά συμφωνία των δύο μεγάλων κομμάτων είτε το θέλουν είτε όχι. 
ΑΓΓΕΛΟΣ ΤΖΕΚΗΣ: Εκτός αν πρόκειται για τις μεθεπόμενες εκλογές. 
ΛΕΩΝΙΔΑΣ ΤΖΑΝΗΣ: Γιατί για τις μεθεπόμενες; 
ΒΥΡΩΝ ΠΟΛΥΔΩΡΑΣ: Για τις μεθεπόμενες θα πρέπει να συμφωνήσουν τα δύο μεγάλα κόμματα. Γιατί; Διότι λένε οι αλαζόνες του ΠΑΣΟΚ: "Φτιάχνουμε το νόμο και έχουμε το όριο 2005. Και σας περιμένουμε." Θα έρθει η Νέα Δημοκρατία και θα το αλλάξει. Διότι κάθε νέα Βουλή είναι νέα ζωή. Αυτό συνταγματικά είναι λεωφόρος. Από τα στενά της μικροψυχίας και της μικροπονηρίας του ΠΑΣΟΚ και των τακτικισμών δεν σας παίρνει να περάσετε. Δεν περνάει το πολιτικό σύστημα. Σας το λέμε καθαρά: Ένας είναι ο δρόμος που άνοιξε με την τεράστιας σημασίας διάταξη του άρθρου 54. Θα συμφωνήσουν τα δύο μεγάλα κόμματα για το νέο εκλογικό νόμο; Αυτή είναι η εκτίμηση της καταστάσεως σύμφωνα με τα νέα πολιτικά και συνταγματικά δεδομένα. 
Σας ευχαριστώ. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Παναγιώτης Σγουρίδης): Καλώς. 
Το λόγο έχει κ. Κολοζώφ. 
ΛΕΩΝΙΔΑΣ ΤΖΑΝΗΣ: Κύριε Πρόεδρε, εδώ έχουμε μια συγκλονιστική ομολογία: ό,τι ψηφιστεί κατά το άρθρο 54 του Συντάγματος θα το ακυρώσει η Νέα Δημοκρατία". 
ΝΙΚΟΛΑΟΣ ΓΚΑΤΖΗΣ: Δεν είναι έτσι, γιατί πρέπει να έχει διακόσιες έδρες. Μπορεί να το κάνει μόνο για τις μεθεπόμενες εκλογές. 
ΠΡΟΕΔΡΕΥΩΝ (Παναγιώτης Σγουρίδης): Είναι ένα σενάριο με το οποίο καταστρατηγείται το άρθρο 54 του Συντάγματος. Κάθε Βουλή ψηφίζει άλλο νόμο, οπότε ποτέ δεν αλλάζει ο νόμος. Διότι πηγαίνει στη μεθεπόμενη Βουλή, εφόσον δεν υπάρχει απόλυτη πλειοψηφία. Είναι ένα σενάριο. Τα σενάρια, όμως, απέχουν της πραγματικότητας. 
Ορίστε, κύριε Κολοζώφ. 
ΟΡΕΣΤΗΣ ΚΟΛΟΖΩΦ: Κύριοι Βουλευτές, άκουσα με προσοχή τον εκπρόσωπο της Κυβέρνησης, τον κύριο Υφυπουργό Δημόσιας Διοίκησης και Αποκέντρωσης, καθώς και τους εισηγητές και Κοινοβουλευτικούς Εκπροσώπους του ΠΑ.ΣΟ.Κ. και της Νέας Δημοκρατίας. Οι αγορεύσεις τους συγκλίνανε τόσο στην κατάληξη, που ήταν απορριπτική του νόμου που προτείνει ο Συνασπισμός και το Κ.Κ.Ε. όσο και στα επιχειρήματα.
Εδώ ας μου επιτρέψετε να υπενθυμίσω ότι αυτή η πρόταση για απλή αναλογική είχε κατατεθεί όντως στην προηγούμενη Βουλή από τα τρία κόμματα, τον Συνασπισμό, το ΔΗ.Κ.ΚΙ. και το Κ.Κ.Ε.. Το επαναφέρουμε σ' αυτήν τη Βουλή ο Συνασπισμός και το Κ.Κ.Ε., αλλά έχει τη στήριξη και του ΔΗ.Κ.ΚΙ., μαζί με το οποίο εκπονήσαμε αυτήν την πρόταση νόμου.
Το γεγονός ότι στη συζήτηση που έγινε υπήρχε αυτή η σύγκλιση μεταξύ των δύο κομμάτων δεν μας ξενίζει. Από την ανακήρυξη σχεδόν του ελληνικού κράτους οι εκλογικοί νόμοι, αντί να είναι σε αρμονία με το Σύνταγμα της χώρας που προβλέπει τη λαϊκή κυριαρχία και την ισοτιμία μεταξύ των πολιτών, αποτελεί εργαλείο νόθευσης της λαϊκής ψήφου και εξυπηρέτησης κάθε φορά σκοπιμοτήτων των ισχυρών κομμάτων.
Από καιρό ο εκλογικός νόμος λειτουργεί με βάση την ισχυροποίηση και ενίσχυση του δικομματικού συστήματος της χώρας. Και μια επιβεβαίωση αυτού του ζητήματος την είχαμε με τον Κοινοβουλευτικό Εκπρόσωπο της Νέας Δημοκρατίας πριν από λίγο, στη βεβαιότητα ότι δεν μπορεί, αν δεν υπάρχει συμφωνία μεταξύ των δύο κομμάτων, να ψηφιστεί εκλογικός νόμος. Και έτσι είναι. Υπάρχει πάντα συμφωνία μεταξύ των δύο μεγάλων κομμάτων για τον εκλογικό νόμο.
Την απάτη αυτή του εκλογικού νόμου όχι μόνο τη διαπράττουν, αλλά την αναγνωρίζουν και επίσημα. Και σήμερα ακούσαμε τους εκπροσώπους του δικομματισμού να μας λένε, χωρίς να κοκκινίσουνε, πως αυτήν τη νοθεία τη διαπράττουν για το καλό του λαού, για το καλό του τόπου, για να εξασφαλίσουν οι εκλογικοί νόμοι ισχυρές, αυτοδύναμες και αποτελεσματικές κυβερνήσεις.
Τώρα, πέρα από το κατά πόσο μπορεί να είναι ισχυρή μια κυβέρνηση, όταν εκλέγεται από τη μειοψηφία του ελληνικού λαού, η ισχύς της κατά τη γνώμη μας δεν εξαρτάται σε καμία περίπτωση από τον αριθμό των Βουλευτών που έχει. Στην ιστορία έχουμε πάρα πολλά παραδείγματα κυβερνήσεων που καταρρεύσανε κάτω από την κατακραυγή των πολιτών που αντιπαλέψανε τις πολιτικές τους.
Επίσης αναφερόμενοι στην απλή αναλογική καταφεύγουνε στον "μπαμπούλα", στον κίνδυνο πως τάχατες, μη μπορώντας να συγκροτήσουν αυτοδύναμη κυβέρνηση, τα μεγάλα κόμματα θα αναγκαστούν να προστρέξουν σε συμμαχικές κυβερνήσεις δύο ή τριών κομμάτων. Οπότε -λένε- θα είναι αδύναμη μια τέτοια κυβέρνηση, γιατί δεν θα μπορεί σε αυτήν το μεγάλο κόμμα να εφαρμόσει την πολιτική του, θα αναγκαστεί να πάρει και στοιχεία από τα άλλα μικρότερα κόμματα και όχι μόνο νοθεύεται η πολιτική του, αλλά βρίσκεται συνέχεια αυτή η πολιτική κάτω από τον εκβιασμό ενός μικρού κόμματος, μιας μικρής μειοψηφίας. Τα ακούσαμε σήμερα κατά κόρον αυτά τα επιχειρήματα.
Πρόκειται κατά τη γνώμη μας για πρόσχημα, για συνειδητή προσπάθεια διαστροφής της πολιτικής πραγματικότητας. Δεν υπάρχει εκβιασμός μικρών κομμάτων προς τα μεγάλα κόμματα. Εκείνο που υπάρχει, εάν γίνει συμμαχική κυβέρνηση, είναι η συμφωνία μεταξύ των κομμάτων. Δύο ή τρία κόμματα, πριν συγκροτήσουν κυβέρνηση, συμφωνούν στη βάση ενός προγράμματος κυβερνητικού. Μόνον αν υπάρξουν προβλήματα παραβίασης ή προσπάθειες παραβίασης αυτής της συμφωνίας, μπορούν να εμφανιστούν τριβές, που, αν δεν διευθετηθούν, μπορεί να οδηγήσουν σε πολιτική κρίση.
Αναφέρονται ορισμένοι στο γεγονός πως δήθεν δεν μπορούν να συμπράξουν τα κόμματα, γιατί υπάρχει μεγάλη διαφορά στα προγράμματά τους. Αναφέρονται για παράδειγμα σε μία υποθετική σύμπραξη του ΠΑ.ΣΟ.Κ. με ένα κόμμα όπως το Κ.Κ.Ε., υπογραμμίζοντας την αδυναμία κυβέρνησης, γιατί το Κ.Κ.Ε. ή όποιο άλλο κόμμα που δεν στηρίζει την Ευρωπαϊκή Ένωση δεν θα μπορούσε να λειτουργήσει σε συνεργασία με τον ΠΑ.ΣΟ.Κ., που είναι υπέρ της Ευρωπαϊκής Ένωσης.
Το ότι το Κ.Κ.Ε. δεν πρόκειται να συμπράξει με το ΠΑ.ΣΟ.Κ. είναι γεγονός, όπως γεγονός είναι πως δεν πρόκειται να συμπράξει με τη Νέα Δημοκρατία για δημιουργία κυβέρνησης. Όμως, τα άλλα κόμματα έχουν τη δυνατότητα συνεργασίας μεταξύ τους. 
Σε τελευταία ανάλυση, αν δεν βγαίνουν οι αριθμοί με κάποιο μικρό κόμμα, θα μπορούσε να υπάρξει συνεργασία των δύο μεγάλων κομμάτων, τα οποία άλλωστε δεν θα βρουν δυσκολίες στη διαμόρφωση κοινού κυβερνητικού προγράμματος μεταξύ τους. Βεβαίως υπάρχουν διαφορές στην τακτική μεταξύ των μεγάλων κομμάτων, τα οποία δεν ταυτίζονται πλήρως. Αλλά στην κατεύθυνση, στις βασικές πολιτικές ακολουθούν την ίδια πορεία. Επομένως θα ήταν πολύ εύκολο να συμφωνήσουν σε ένα κυβερνητικό πρόγραμμα. 
Τέτοια λύση άλλωστε δεν αποτελεί πρωτοτυπία για την Ευρώπη. Κάτι ανάλογο έγινε και στη Γερμανία, όταν τα δύο κόμματα του γερμανικού δικομματισμού δεν μπορούσαν να διαμορφώσουν πλειοψηφία με ένα από τα μικρά κόμματα. Τέτοιου είδους αδιέξοδο, κατά τη γνώμη μας, δεν υπάρχει. Αν σήμερα ρίξουμε μία ματιά στις ευρωπαϊκές κυβερνήσεις, στην πλειοψηφία τους είναι συμμαχικές και συγχρόνως σταθερές, με την έννοια που εσείς εννοείτε το σταθερές. 
Πότε μία κυβέρνηση περνάει κρίση; Όταν η πολιτική της είναι αντιλαϊκή και δεν περνάει στο λαό. Τότε ναι. Τότε μπαίνει σε κρίση η πολιτική της Κυβέρνησης. Σήμερα αν η Κυβέρνηση -η σημερινή Κυβέρνηση του ΠΑ.ΣΟ.Κ.- έχει δυσκολίες, αυτές οφείλονται στο γεγονός ότι η αντιλαϊκή πολιτική που εφαρμόζει βρίσκει αγωνιστικά αντίθετα μεγάλα στρώματα του λαού μας, όπως εργάτες, συνταξιούχους, αγρότες, μικρομεσαίους, νέους, γυναίκες. Αν δεν κάνει κάτι η Κυβέρνηση για να αντιμετωπίσει αυτές τις δυσκολίες, είναι κοινός πια τόπος ότι μπορεί να χάσει τις εκλογές, όποτε και αν αυτές γίνουν. 
Αυτή, λοιπόν, είναι η αιτία που σήμερα στην ημερήσια διάταξη έρχεται ο εκλογικός νόμος. Άλλο το πώς θέλει να το μεθοδεύσει η Κυβέρνηση, το πώς θέλει να καθορίσει τους χρόνους μέσα στους οποίους θα προχωρήσει προς αυτήν την κατεύθυνση. Ήδη έχει θέσει στην πολιτική ζωή της χώρας το ζήτημα "για προβληματισμό", όπως είπε και ο κύριος Υπουργός. 
Προβληματισμοί υπάρχουν και, όπως γίνεται σε κάθε ανάλογη περίπτωση, οι εκλογομάγειρες αναζητούν ένα σύστημα που να επιτρέπει στο ΠΑ.ΣΟ.Κ. να κλέψει τις ψήφους των μικρών κομμάτων με τον κατάλληλο εκλογικό νόμο, που στην περίπτωσή μας θα είναι βασισμένος στο γερμανικό σύστημα.
Εδώ θα ήθελα να υπογραμμίσω το γεγονός ότι δεν είναι μόνο το θέμα να κλέψεις μερικές έδρες από τα μικρά κόμματα, πράγμα που απασχολεί σήμερα το ΠΑ.ΣΟ.Κ. και όλη τη λογική με την οποία κινείται η πολιτική συμμαχιών του ΠΑ.ΣΟ.Κ. Εκείνο που την απασχολεί είναι το πώς θα δημιουργήσει τέτοιες συνθήκες, έτσι ώστε μικρά κόμματα να αναγκασθούν κάτω από ένα συγκεκριμένο εκλογικό εκβιασμό να συμπράξουν με το ΠΑ.ΣΟ.Κ. και να απορροφηθούν από αυτό στην πορεία. 
Το γερμανικό σύστημα προσφέρεται για κάτι τέτοιο. Όταν ένα μικρό κόμμα βρεθεί σε αδυναμία, πέρα από τους εκατό ή πόσες έδρες θα μπούν με την απλή αναλογική, όταν στην πλειοψηφία των εδρών θα κοιτάξει το τοπίο και θα δει ότι σε καμία περιφέρεια δεν έχει τη δυνατότητα να διεκδικήσει έδρα -σ' αυτό το τοπίο μόνο δύο κόμματα μπορούν να διεκδικήσουν έδρα, που είναι τα δύο μεγάλα κόμματα του ΠΑ.ΣΟ.Κ. και της Νέας Δημοκρατίας- τότε το κόμμα αυτό, όποιο και αν είναι, έχει το αίσθημα της αυτοσυντήρησης, δηλαδή να πάει να κολλήσει είτε στο μεγάλο κόμμα της Νέας Δημοκρατίας είτε στο μεγάλο κόμμα του ΠΑ.ΣΟ.Κ.
Και εκεί θα γίνει η συναλλαγή μεταξύ αυτών των κομμάτων και των μικρών κομμάτων. Εκεί θα τους δοθούν ορισμένες έδρες, σε ορισμένες περιπτώσεις, που θα στηριχθούν για να βγουν εκπρόσωποί τους στο ελληνικό Κοινοβούλιο. Αλλά ποια θα είναι η ζημιά που θα πάθουνε κερδίζοντας μερικές έδρες; Η ζημιά θα είναι ότι στην υπόλοιπη περιφέρεια, σ' όλη την Ελλάδα, οι ψηφοφόροι τους θα ψηφίζουν άλλο κόμμα. Θα συνηθίσουν στο να βλέπουν το άλλο κόμμα. Θα συνηθίσουν στο να πηγαίνουν μαζί με το άλλο κόμμα, στις επιδιώξεις του άλλου κόμματος, που θα είναι και η κυρίαρχη άποψη μέσα στην κοινή γνώμη. Αυτό είναι το σχέδιο απορρόφησης των μικρών κομμάτων από τα μεγάλα κόμματα και αυτό βολεύει και τη Νέα Δημοκρατία και το ΠΑΣΟΚ. 
Μεμονωμένους υποψήφιους, λέει ο κ. Πολύδωρας. Μα, κύριε Πολύδωρα, μην απευθύνεστε στο Κομμουνιστικό Κόμμα για μεμονωμένες δραστηριότητες. Βασική μας αρχή είναι η συλλογικότητα. Βασική μας αρχή είναι η συλλογική έκφραση. Για μεμονωμένες προσωπικότητες ξέρετε ότι υπάρχουν περιθώρια και δυνατότητες εκλογής τους, αλλά κι εκεί θα υπάρξει μια συνεργασία που θα στηρίζεται πάνω στη δυνατότητα εφαρμογής ενός κοινού προγράμματος. 
Αναρωτιέται κανένας αν ισχύει αυτό που είπε ο κύριος Υπουργός ότι η δρομολόγηση της συζήτησης για τον εκλογικό νόμο πρέπει να πάρει αυτόν το δρόμο μετά τις δημοτικές εκλογές. Γιατί μετά τις δημοτικές εκλογές; Ποιος άνοιξε αυτήν τη συζήτηση σήμερα στη χώρα; Τι θα γίνει μέχρι τις δημοτικές εκλογές; Θα κινούνται τα κόμματα με βάση το να εκλέξουν τοπικούς άρχοντες και δεν θα λειτουργήσουν οι προβληματισμοί -όπως λέτε εσείς- γύρω από το τι θα γίνει στις εθνικές εκλογές; Αυτή η εκλογική μάχη δεν θα είναι πρόκριμα και για τις εθνικές εκλογές; Οι τακτικές των δύο κομμάτων δεν προσβλέπουν σε κάτι τέτοιο; Δεν είναι γεγονός ότι η Νέα Δημοκρατία προσπαθεί να εκλεγούν όσο το δυνατόν λιγότεροι δήμαρχοι και νομάρχες του ΠΑΣΟΚ και το ΠΑΣΟΚ το ίδιο προσπαθεί να κάνει με τη Νέα Δημοκρατία; Δεν θα γίνει συζήτηση γύρω από τις τακτικές που θα ακολουθηθούν; Δεν προσπαθείτε να κλείσετε συμμαχίες και να δημιουργήσετε εύφορο έδαφος με τα μικρά πολιτικά κόμματα από τώρα, έτσι ώστε να είναι ώριμο το έδαφος όταν θα μπει στην ημερήσια διάταξη η συζήτηση για τον εκλογικό νόμο και να μπορέσει να περάσει η άποψή σας; Μα, ποιον θέλετε να κοροϊδέψετε ότι δήθεν δεν το θέλετε αυτό για να μην σκεφθεί κανένας ότι γίνεται συναλλαγή; Δεν πρόκειται για συναλλαγή, πρόκειται για πολιτικές επιλογές που στοχεύουν όμως στο να βγείτε πιο ενισχυμένοι σε βάρος των μικρών κομμάτων. Διαφορετικά αυτό που είναι φως φανάρι για όλους θα το στηρίζατε κι εσείς, όπως το στηρίζατε κάποτε, ότι δηλαδή σήμερα στην πολιτική ζωή αυτού του τόπου δίκαιο εκλογικό σύστημα είναι η απλή αναλογική.
Κι εδώ ας έρθουμε και στην ουσία της ισχυρής κυβέρνησης και της εκπροσώπησης, του κατά πόσο πρέπει να θυσιαστεί η πραγματική έκφραση του ελληνικού λαού στο βωμό μιας κυβέρνησης ισχυρής και το κατά πόσο μια ισχυρή κυβέρνηση, με μια μειοψηφία μέσα στο λαό, εκφράζει τις σύγχρονες ανάγκες μιας χώρας.
'Εχουμε νέα δεδομένα, είπε ο κ. Πολύδωρας. Ποια νέα δεδομένα; Καθόλου νέα δεν είναι. Τα πολιτικά δεδομένα είναι τα ίδια. Απλώς η αναζήτηση τρόπων, για να περάσει αυτή η πολιτική που εξήγησα προηγουμένως, υπάρχει. Και γιατί δεν είναι έκφραση του ελληνικού λαού, δικαίωμά του να διεκδικεί όχι μια μονοκομματική κυβέρνηση, αλλά μια κυβέρνηση συνεργασίας; Από πού κι ως πού προκύπτει αυτό; Πώς μπορείτε και το αποδίδετε στον ελληνικό λαό αυτό το ζήτημα; Ρωτήθηκε ποτέ ο ελληνικός λαός γύρω από αυτό;
Κάθε φορά που σας ζητάμε να θέσετε ένα θέμα προς έγκριση στον ελληνικό λαό, αρνείστε να το κάνετε. Μιλάω για όλες τις συμφωνίες που έγιναν από το Μάαστριχτ μέχρι τη Νίκαια. Σας ζητάμε να κάνετε δημοψήφισμα. Γιατί δεν το κάνετε; Διότι ξέρετε πάρα πολύ καλά ότι άλλα σκέπτεται ο ελληνικός λαός. Όπως εσείς λέτε ότι διεκδικεί ισχυρή, μονοκομματική κυβέρνηση, έτσι έχει το δικαίωμα να διεκδικήσει κυβέρνηση που να μην είναι μονοκομματική.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, τη συνεδρίασή μας παρακολουθούν από τα άνω δυτικά θεωρεία, αφού πρώτα ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα "180 Xρόνια από την Ελληνική Επανάσταση" σαράντα δύο μαθητές και τρεις συνοδοί δάσκαλοι από το 8ο Δημοτικό Σχολείο της Τρίπολης Αρκαδίας.
Η Βουλή τους καλωσορίζει.
(Χειροκροτήματα από όλες τις πτέρυγες της Βουλής)
Έχουν τελειώσει οι πρωτολογίες. Υπάρχει κανείς από τους συναδέλφους που θέλει να δευτερολογήσει; 
ΛΕΩΝΙΔΑΣ ΤΖΑΝΗΣ: Κύριε Πρόεδρε, έχω ήδη ζητήσει το λόγο για να δευτερολογήσω.
ΠΡΟΕΔΡΕΥΩΝ (Παναγιώτης Σγουρίδης): Κύριε συνάδελφε, προηγούνται αυτοί που έχουν καταθέσει την πρόταση νόμου.
Ορίστε, κύριε Στριφτάρη, έχετε το λόγο για τέσσερα λεπτά.
ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, άκουσα με προσοχή τους ομιλητές και των δύο μεγάλων κομμάτων. Αυτό που διέκρινα είναι η αγωνία τους όχι για να δημιουργούνται ισχυρές κυβερνήσεις, αλλά για το πώς αυτές οι κυβερνήσεις θα υπηρετούν το σύστημα. 
Άκουσα τον κ. Ιωαννίδη να λέει ότι το 1956 η μειοψηφία αναδείχθηκε σε πλειοψηφία. Μα, τώρα τι έχουμε; Η μειοψηφία δεν μας κυβερνά; Το 43% δεν κυβερνά την Ελλάδα; 
ΛΕΩΝΙΔΑΣ ΤΖΑΝΗΣ: Νομίζω ότι είναι το μεγαλύτερο ποσοστό από όσο πήραν τα κόμματα. 
ΣΠΥΡΙΔΩΝ ΣΤΡΙΦΤΑΡΗΣ: Ναι, είναι το μεγαλύτερο, αλλά δεν είστε πλειοψηφία!
Ειλικρινά η ομιλία του συναδέλφου του κ. Τασούλα με φόβισε, γιατί το ρόλο του "δεκανικιού" δεν τον αναγνωρίζει -λέει- στα μικρά κόμματα, αλλά θέλει τα δύο μεγάλα κόμματα να είναι "δεκανίκια" αυτών που εξουσιάζουν τον τόπο. Αυτό το δικαίωμα δεν το εκχωρεί στα μικρά κόμματα, αλλά θέλει να το έχουν τα δύο μεγάλα κόμματα. Όμως ο κ. Τασούλας ξεχνά ότι μεγάλο κόμμα ήταν και το Χριστιανοδημοκρατικό στην Ιταλία. Μεγάλα ήταν και άλλα κόμματα. Και το Συντηρητικό Κόμμα της Αγγλίας πολύ μεγάλο κόμμα ήταν, αλλά έφθασε στο 27%.
ΒΥΡΩΝ ΠΟΛΥΔΩΡΑΣ: Το Χριστιανοδημοκρατικό Κόμμα ήταν με απλή αναλογική, παραδόξως.
ΣΠΥΡΙΔΩΝ ΣΤΡΙΦΤΑΡΗΣ: Παραδόξως, όσο ήταν η απλή αναλογική για σας, το Χριστιανοδημοκρατικό Κόμμα ήταν μεγάλο. Τώρα που δεν είναι η απλή αναλογική, το Χριστιανοδημοκρατικό Κόμμα δεν υπάρχει, τουλάχιστον στην έκφανση που υπήρχε πριν. 
Θέλω να καταλήξω ότι αυτοί που το επικαλούνται αυτό, τα δύο μεγάλα κόμματα, ας μην ξεχνούν ότι υπάρχει και ο λαός. Και εμάς, κύριε Πολύδωρα, δεν μας φοβίζει η ψηφιακή ψήφος, που αύριο ο λαός μπορεί ανά πάσα στιγμή να αποφαίνεται για την κάθε πράξη της κυβέρνησης.
ΒΥΡΩΝ ΠΟΛΥΔΩΡΑΣ: Να σας προβληματίζει αυτό. 
ΣΠΥΡΙΔΩΝ ΣΤΡΙΦΤΑΡΗΣ: Δεν μας φοβίζει! Μπορεί να μας προβληματίζει, αλλά δεν μας φοβίζει. Φοβίζει αυτούς που θέλουν μεν να κυβερνούν, όχι όμως με την ψήφο και τη λαϊκή θέληση. Η αποτελεσματικότητα δε μιας κυβέρνησης, κύριε Τασούλα, δεν προχωράει γιατί ο λαός είναι αντίθετος σε αυτήν την πολιτική. Δεν προχώρησε πέρυσι το ασφαλιστικό σύστημα που πρότεινε το ΠΑ.ΣΟ.Κ., διότι ακριβώς το ΠΑ.ΣΟ.Κ. είναι μειοψηφία και ο λαός αντιστάθηκε, όπως θα αντισταθεί και τώρα. Και αυτά που μηχανεύονται με το ασφαλιστικό σύστημα δεν θα περάσουν και ας είναι ισχυρή η Κυβέρνηση του ΠΑ.ΣΟ.Κ. 
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τζανή, έχετε το λόγο.
ΛΕΩΝΙΔΑΣ ΤΖΑΝΗΣ: Θα ήθελα να κάνω ορισμένες σύντομες επισημάνσεις. Kατά ένα μέρος αφορούν κάποια αποστροφή του λόγου του κ. Γκατζή. Πιστεύω ότι μάλλον δεν ήθελε να πει "μην έρχεστε εδώ και μιλάτε για δημοκρατία". Υποθέτω ότι είτε απευθυνόμενος στο δικό μου κόμμα είτε στους Βουλευτές του δικού του κόμματος, δεν εννοεί ότι είμαστε εδώ για να μην υπηρετούμε τη δημοκρατία. Όλοι όσοι είμαστε σε αυτό το χώρο, δεν μιλάμε μόνο, αλλά μιλάμε για δημοκρατία. 
Το δεύτερο που θα ήθελα να επισημάνω είναι ότι όποιος ξεκινά από τη λογική της ιδεολογικής, δημοκρατικής αποκλειστικότητας -όπως τουλάχιστον φάνηκε να συμβαίνει με τους ομιλητές του Κομμουνιστικού Κόμματος Ελλάδας- δεν νομιμοποιείται ταυτόχρονα να ασκεί και πολιτική καταπολέμησης των μονοπωλίων.
Ούτε ιδεολογικό μονοπώλιο υπάρχει στο χώρο αυτό, γύρω από την έννοια της δημοκρατίας ούτε πιστεύω ότι αυτό το μήνυμα θέλουν να περάσουν οι συνάδελφοι του Κ.Κ.Ε. ή τουλάχιστον είναι υπερβολικά εγωιστικό να το υποστηρίζει κανείς αυτό.
Το τρίτο που θέλω να τονίσω είναι ότι η ιστορία του τόπου από το 1974 και μετά, όπως εγώ τη βιώνω από τα νεανικά μου χρόνια, σημαδεύεται απ' αυτή την εμμονή της Αριστεράς. Εγώ τη σέβομαι, αν θέλετε, από πλευράς συνέπειας αλλά δεν μπορώ να την κατανοήσω από πλευράς αποτελεσματικότητας. Και η αποτελεσματικότητα έχει να κάνει με το τι λέει ο λαός, όχι εμείς. Κατευθύνεται δε απ' την εξής λογική: Εμείς είμαστε τέσσερα κόμματα δύο πολιτικές, τρία κόμματα δύο πολιτικές. Και αυτό πάλι θα έλεγα ότι είναι υπερβολικά εγωιστικό για τη λειτουργία της δημοκρατίας. Οι όροι "αστικό Κοινοβούλιο", "αστικά κόμματα" τουλάχιστον από πλευράς ταξικής καταγωγής εμάς, το 80% ή 90% των στελεχών του ΠΑΣΟΚ δεν μας αφορούν. 
Τέταρτον: Δεν επιχειρεί κανείς "να καταπιεί" την Αριστερά όταν συζητάει για αναλογικότερο σύστημα. Εδώ ξαφνιάστηκα. Από τη μια μεριά έχουμε τη Νέα Δημοκρατία που έχει "κακομάθει" λίγο με το άπλωμα του χεριού που έγινε στο παρελθόν από την Αριστερά. Δεν το κρίνω, η ιστορία θα το κρίνει. Παλαιότερα και στις δημοτικές εκλογές -γιατί αν αυτό δεν είχε γίνει, σήμερα η Νέα Δημοκρατία δεν θα ενομιμοποιείτο να μιλάει προς την Αριστερά με τέτοια οικειότητα που, επιτρέψτε μου να πω, ούτε ιστορικά ούτε συναισθηματικά την αισθάνεται…
ΒΥΡΩΝ ΠΟΛΥΔΩΡΑΣ: Γιατί; 
ΛΕΩΝΙΔΑΣ ΤΖΑΝΗΣ: Έτσι είναι. Δεν την αισθάνεσθε, γιατί δεν πήγατε ποτέ μαζί.
ΒΥΡΩΝ ΠΟΛΥΔΩΡΑΣ: Έτσι νομίζετε.
ΛΕΩΝΙΔΑΣ ΤΖΑΝΗΣ: Έτσι νομίζω κι έτσι ξέρω. Ξέρω τουλάχιστον που ήταν οι πατεράδες μας και με ποιους. 
Λέω, λοιπόν, ότι δεν επιχειρεί κανείς "να καταπιεί" την Αριστερά, όταν η Κυβέρνηση και ο Γραμματέας του ΠΑΣΟΚ δηλώνουν ότι προτίθενται να ξεκινήσουν μία συζήτηση για ένα εκλογικό σύστημα διαφορετικό. Μα νομίζω πάνω σ' αυτές τις κατευθύνσεις, για την ανάγκη αλλαγής του εκλογικού συστήματος και η Νέα Δημοκρατία έχει συμφωνήσει. Εμείς λέμε -το είπε και ο Υπουργός- ότι μετά τις δημοτικές εκλογές πρέπει να ξεκινήσει αυτός ο διάλογος, για να μη σκιάζεται από καχυποψίες.
Και λίγο πριν, ακούγοντας τον κ. Πολύδωρα -θα πω κι εγώ αυτό που είπε ο κ. Στριφτάρης- τρόμαξα. Τρόμαξα διότι διέκρινα κάποια ψήγματα προθέσεως συνταγματικής εκτροπής, αν η Νέα Δημοκρατία γίνει Κυβέρνηση. Γι' αυτό και είπα λίγο πριν ότι για μια ακόμη φορά θα μετρήσουν χαμένη εκλογή, αν συνεχίσουν με τέτοια λογική. 
Είπε ο κ. Πολύδωρας -και αν κάνω λάθος, παρακαλώ να με διορθώσει- ότι όποιον εκλογικό νόμο και αν ψηφίσετε εσείς, τώρα, σήμερα, αύριο, μετά τις δημοτικές εκλογές…
ΒΥΡΩΝ ΠΟΛΥΔΩΡΑΣ: Αυτό είναι συνταγματική εκτροπή;
ΛΕΩΝΙΔΑΣ ΤΖΑΝΗΣ: … για να ισχύσει από τις μεθεπόμενες, θέλετε δεν θέλετε, θα τον ψηφίσετε μαζί με τη Νέα Δημοκρατία. 
Και η απορία η δική μας είναι γιατί, αφού το άρθρο 54 του Συντάγματος λέει ότι όποιος εκλογικός νόμος ψηφιστεί, μπορεί να ψηφιστεί σήμερα ή και μετά τις δημοτικές εκλογές διαρκούσης αυτής της βουλευτικής περιόδου, θα ισχύσει για τις μεθεπόμενες -το 2005 ίσως- και μπορεί να τον ψηφιστεί από τη δική του πλειοψηφία, του ΠΑΣΟΚ. Δεν χρειάζεται αυξημένη πλειοψηφία, όπως την ορίζει το άρθρο 54 του Συντάγματος. Ή θα τον ψηφίσετε μαζί μας ή όταν γίνουμε εμείς Κυβέρνηση θα τον καταργήσουμε, είπε ο κ. Πολύδωρας…
ΒΥΡΩΝ ΠΟΛΥΔΩΡΑΣ: Η νέα πλειοψηφία τι θα κάνει;
ΛΕΩΝΙΔΑΣ ΤΖΑΝΗΣ: Η δική μου η ερώτηση, κύριε Πρόεδρε, -και παρακαλώ να έχω μία διευκρίνιση από τον κ. Πολύδωρα- είναι η εξής: Εννοεί δηλαδή πως ό,τι ορίζει το Σύνταγμα ως δικαίωμα και δυνατότητα της Βουλής, να ψηφίσει δηλαδή έναν εκλογικό νόμο σήμερα για τις μεθεπόμενες εκλογές, θα αναζητήσει τρόπο η Νέα Δημοκρατία να το αναιρέσει, καταργώντας ό,τι ψηφίσει η σημερινή Βουλή, όταν και αν …
ΒΥΡΩΝ ΠΟΛΥΔΩΡΑΣ: Νέα Βουλή, νέα πνοή.
ΛΕΩΝΙΔΑΣ ΤΖΑΝΗΣ: Η νέα Βουλή και νέα πνοή, κύριε Πολύδωρα, αλλά η επόμενη Βουλή ό,τι ψηφίσει, θα το ψηφίσει για τις μεθε-μεθεπόμενες εκλογές. Μακριά, λοιπόν, από το πίσω μέρος του εγκεφάλου σας ότι στις εκλογές του 2005, αν γίνουν…
ΒΥΡΩΝ ΠΟΛΥΔΩΡΑΣ: Εσείς να το καταλάβετε.
ΛΕΩΝΙΔΑΣ ΤΖΑΝΗΣ: Ξέρετε ότι, αν γίνετε Κυβέρνηση το 2004, θα έχετε χρεωκοπήσει μέχρι το 2005… 
ΒΥΡΩΝ ΠΟΛΥΔΩΡΑΣ: Πρώτα-πρώτα θα βγάλει και Πρόεδρο Δημοκρατίας και θα τελειώνουν αυτά. 
ΛΕΩΝΙΔΑΣ ΤΖΑΝΗΣ: Ξέρετε πολύ καλά ότι θα χρεωκοπήσετε από την αδυναμία σας να ασκήσετε πολιτικές. Ξέρετε ότι θα χρεοκοπήσετε, γιατί σήμερα μιλάτε για τα δυόμισι εκατομμύρια των νεοπτώχων, που εσείς θα τα κάνετε πέντε…
ΒΥΡΩΝ ΠΟΛΥΔΩΡΑΣ: Εσείς είστε υπεύθυνοι.
ΛΕΩΝΙΔΑΣ ΤΖΑΝΗΣ: Ξέρετε πολύ καλά ότι μιλάτε για τα προβλήματα των αγροτών, ενώ δεν έχετε συγκεκριμένο πρόγραμμα για την αγροτική πολιτική. Ξέρετε ότι μιλάτε με έναν εύκολο λαϊκισμό για όποια προβλήματα βασανίζουν τον ελληνικό λαό, ενώ όταν ήσασταν Κυβέρνηση τα επιδεινώνατε. Και αν ποτέ γίνετε, θα καταβαραθρώσετε αυτούς για τους οποίους σήμερα δήθεν κόπτεσθε…
ΒΥΡΩΝ ΠΟΛΥΔΩΡΑΣ: Αφήστε το "θα" να το δείξει. 
ΛΕΩΝΙΔΑΣ ΤΖΑΝΗΣ: Και τελειώνω, κύριε Πρόεδρε, λέγοντας ότι το νόημα αυτού που είπε ο κ. Πολύδωρας είναι πως ό,τι ψηφίσει η παρούσα Βουλή με την πλειοψηφία της, όπως ορίζει το άρθρο 54, ως σύστημα που ενδεχομένως θα ισχύσει από τις μεθεπόμενες εκλογές -εγώ πιθανολογώ το 2005- αναζητεί τρόπους η Νέα Δημοκρατία συνταγματικής παρερμηνείας -γι' αυτό μίλησα για εκτροπή- ώστε να μην ισχύσει ό,τι ψηφιστείι; Θα ήθελα μία σαφή απάντηση από τον κ. Πολύδωρα και από τη Νέα Δημοκρατία. 
ΒΥΡΩΝ ΠΟΛΥΔΩΡΑΣ: Η νέα Βουλή τι θα κάνει; Η νέα Βουλή δεν δεσμεύεται από το Σύνταγμα!
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Τασούλα, έχετε το λόγο.
ΚΩΝΣΤΑΝΤΙΝΟΣ ΤΑΣΟΥΛΑΣ: Κύριε Πρόεδρε, σήμερα, μέσα από το μίσος και το σπαραγμό -κατά τον ποιητή βέβαια, για να μην το πάρετε πάλι τοις μετρητοίς, όπως με τον κονιορτό, και με κακίσετε- της δευτερολογίας του κ. Τζανή, απέκτησα μία ευκρινέστατη εικόνα του προεκλογικού προγράμματος του ΠΑΣΟΚ στις επόμενες εκλογές, οψέποτε γίνουν: "Ψηφίστε μας, για να μείνουν 2,5 εκατομμύρια οι νεόπτωχοι στην Ελλάδα και για να μην αυξηθούν σε πέντε εκατομμύρια".
Αν αυτή είναι η συνεισφορά σας στο όλο θέμα του προβλήματος του ελληνικού λαού, τότε πρέπει προτροπάδην η χώρα να οδηγηθεί σε απαλλαγή από την Κυβέρνηση, η οποία οδήγησε το λαό σ' αυτό το πρόβλημα!
Στο σημείο αυτό, όμως, θέλω να επανέλθω στο συζητούμενο νομοσχέδιο για την καθιέρωση της απλής αναλογικής και, ιδιαίτερα, στα περί εκτροπής, τα οποία είναι συνυφασμένα με τον εκλογικό νόμο και με αυτόν που συζητούμε. Στην πραγματικότητα, εκτροπή είναι να περιμένει κανείς να δει τις ενδείξεις των δημοτικών εκλογών ή να χρησιμοποιεί την εκλογή του Προέδρου της Δημοκρατίας σαν λόγο εκλογής.
Εκτροπή, επίσης, είναι να κρύβουμε τις προθέσεις μας και να περιμένουμε να έλθει η ώρα των εκλογών με όλες τις ενδείξεις που η νομαρχιακή ή η δημοτική εκλογή και οι σφυγμομετρήσεις θα μας δώσουν, ώστε να προσαρμόσουμε τον εκλογικό νόμο -κατά τις συνήθειες του παρελθόντος και της περιόδου 1989-1990 που τα υπέστημεν αυτά- στην επιθυμία μας να αναχαιτίσουμε την έκταση της νίκης του πρώτου κόμματος. 
Είναι σεβαστό να πιστεύει κανείς ότι υπάρχει περίπτωση ο ελληνικός λαός αντιπροσωπευόμενος -δηλαδή εμείς- να συνεργαστούμε και να δημιουργήσουμε κυβερνήσεις συνεργασίας. Επιτρέψτε μου να πω ότι είναι εξίσου θεμιτό να πιστεύουν ορισμένοι ότι αυτό είναι κάπως πιο μακριά από τη δική μας νοοτροπία, ότι υπάρχει μια νοοτροπία και μία παράδοση περισσότερο ατομική εις την ψυχοσύνθεση του ελληνικού λαού και είναι φυσικό αυτό να εκφράζεται και στους πολιτικούς του εκπροσώπους. Μέσω αυτού του ψυχισμού έκανε ό,τι έκανε ο ελληνισμός και μέσω αυτού θα πρέπει να δει κανείς και το εκλογικό σύστημα. 
Η επίκληση του κινδύνου ότι ο ισχυρός Πρωθυπουργός είναι ένας και συνεπώς ευάλωτος, ενώ ο Πρωθυπουργός ο οποίος στηρίζεται σε μικρότερα κόμματα -ακόμα και του 1% προσθέτω εγώ- δεν είναι, θεωρώ ότι είναι αλυσιτελής. Έχω αυτήν την άποψη για τον απλούστατο λόγο ότι μέσα στους πονηρούς καιρούς εις τους οποίους βιώνουμε -και αυτό είναι κάτι που δόξα τω Θεώ μας βρίσκει όλους σύμφωνους- είναι πολύ πιο ευχερές να δημιουργηθούν ένα, δύο ή τρία κόμματα του 1% και του 2% και να ελέγχεται πολύ πιο αποτελεσματικά ο ισχυρός Πρωθυπουργός μέσω αυτών των μηχανισμών, παρά να πεισθεί ένας άνθρωπος με όποιον τρόπο κανείς φαντάζεται ή υποπτεύεται. 
Έχουμε, επομένως, μία συνεπή τοποθέτηση της Νέας Δημοκρατίας υπέρ του να παράγει το εκλογικό σύστημα σταθερή Κυβέρνηση και αυτό δεν το συναρτάμε ούτε με τα αποτελέσματα των δημοτικών εκλογών ούτε με το ότι ενδεχομένως μεθαύριο το κλίμα και το ρεύμα, το οποίο υπάρχει σήμερα, αντιστραφεί και δεν είναι ενδεχομένως τόσο ευμενές υπέρ της Νέας Δημοκρατίας. 
Άλλωστε η παράταξή μας έχει αποδείξει ότι έχει πληρώσει έμπρακτα αυτήν τη εμμονή, η οποία δεν έχει να κάνει με τρέχουσες αναλύσεις της στιγμής, αλλά έχει να κάνει με τη σωστή ερμηνεία του Συντάγματος το οποίο καθιερώνει την αντιπροσωπευτικότητα, αλλά εκπέμπει και το μήνυμα ότι όλη η κρατική συγκρότηση, όλη η πολιτειακή συγκρότηση και όλη η συγκρότηση του τρόπου, με τον οποίο το κυρίαρχο εκλογικό σώμα εκφράζεται, έχει να κάνει και με την αξίωση που έχει ο λαός να έχει σταθερή κυβέρνηση.
Γι' αυτό ο λαός, κατά την κλασική θεωρία που εσείς αποκαλείτε ότι είναι θεωρία του αστικού κράτους -εγώ δεν το δέχομαι αυτό- συμφώνησε στο περίφημο κοινωνικό συμβόλαιο, να εκχωρήσει προς το κράτος ένα μέρος της ελευθερίας του, ένα μέρος της περιουσίας του, για να έχει ανταπόδοση σε πράξη, σε έργο για τα ελληνικά δεδομένα, για να θυμηθώ την επίκληση του Σόλωνα που ζητά τόπο και χρόνο και εποχή -και όχι για τα αυστριακά ή τα ελβετικά ή τα αμερικανικά δεδομένα- και που είναι η ισχυρή και σταθερή κυβέρνηση.
Γι' αυτό το λόγο και όχι για κανέναν άλλο, δεν ψηφίζουμε την παρούσα πρόταση νόμου.
ΠΡΟΕΔΡΕΥΩΝ (Παναγιώτης Σγουρίδης): Ο κ. Λαφαζάνης έχει το λόγο.
Μετά από εσάς μπορούν αν θέλουν οι Κοινοβουλευτικοί Εκπρόσωποι να πάρουν το λόγο και ο κύριος Υπουργός.
ΛΕΩΝΙΔΑΣ ΤΖΑΝΗΣ: Εγώ θα παρακαλούσα τον κ. Πολύδωρα να μας απαντήσει.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Λαφαζάνη έχει το λόγο.
ΠΑΝΑΓΙΩΤΗΣ ΛΑΦΑΖΑΝΗΣ: Αυτό το φαινόμενο που θα ήθελα να υπογραμμίσω εγώ -και το βλέπω με μια ανησυχία- είναι ότι και τα δύο μεγάλα κόμματα, ελέω των ηγεσιών τους, είναι γαντζωμένα από αυτόν τον εκλογικό νόμο, με έναν τέτοιο θα έλεγα τρόπο που κανείς τρομάζει και ανατριχιάζει και θεωρούν καταστροφικό ό,τι άλλο μπορεί να γίνει, το οποίο να είναι αντιπροσωπευτικότερο της λαϊκής βούλησης.
Εγώ έχω μια ερμηνεία γι' αυτό. Κύριε Κοινοβουλευτικέ Εκπρόσωπε της Αξιωματικής Αντιπολίτευσης και κύριε Κοινοβουλευτικέ Εκπρόσωπε του ΠΑΣΟΚ, η Αριστερά επιβίωσε και υπάρχει δεκαετίες, όχι λόγω του εκλογικού νόμου, αλλά και εναντίον του. Κατορθώνουμε, παρ' όλο που για μας δεν υπάρχει μια ορατή αυτή τη στιγμή προοπτική εξουσίας -και όλα τα προηγούμενα χρόνια- να είμαστε μια δύναμη στην πολιτική ζωή την οποία επηρεάζουμε.
Είστε βέβαιοι εσείς ότι με την απλή αναλογική θα υπάρχουν αυτά τα κόμματα με τη μορφή που έχουν; Είστε βέβαιοι ότι θα είναι δύο τα κόμματα στη θέση του πολιτικού χώρου που εκφράζει σήμερα ο δικομματισμός; 
Βλέπω, λοιπόν, να γατζώνεστε με νύχια και δόντια από έναν εκλογικό νόμο, ο οποίος παραμορφώνει πλέον με έναν τρόπο καταφανέστατο όλο το πολιτικό σύστημα, τη διάταξη των πολιτικών κομμάτων, τη σύνθεση αυτών των πολιτικών κομμάτων και τις αποχρώσεις και ιδιαιτερότητες της πολιτικής ζωής.
Εγώ δεν αναφέρομαι στις δημοσκοπήσεις συχνά, όχι γιατί δεν μας ευνοούν, αλλά δεν είναι οι δημοσκοπήσεις εν πάση περιπτώσει αυτές που καθορίζουν τα πάντα και την πορεία μιας χώρας, όπως έχουμε συνηθίσει να λέμε τελευταία. Αλλά αυτές οι δημοσκοπήσεις που χρησιμοποιείτε ξέρετε τι λένε, όσον αφορά το θέμα των μονοκομματικών αυτοδύναμων κυβερνήσεων ή των κυβερνήσεων συνεργασίας; Είναι συντριπτικές οι δύο τελευταίες δημοσκοπήσεις της θέλησης των πολιτών για κυβερνήσεις συνεργασίας, τις οποίες τις προτιμούν έναντι των μονοκομματικών αυτοδύναμων κυβερνήσεων. Και αυτό δεν ισχύει μόνο για τους ψηφοφόρους της Αριστεράς. Ισχύει κατ' αναλογία, με πλειοψηφία θα έλεγα, και για τους ψηφοφόρους του ΠΑΣΟΚ και για τους ψηφοφόρους της Νέας Δημοκρατίας. Πώς το κρίνετε αυτό;
Το εκλογικό σύστημα διαμορφώνει το πολιτικό σύστημα. Το διαμορφώνει σε εκείνο ή τον άλλο βαθμό, σε σημαντικό ή σημαντικότερο; Είναι θέμα κρίσης. Πάντως επηρεάζει καθοριστικά το πολιτικό σύστημα, την έκφραση της λαϊκής βούλησης, τα ποσοστά των κομμάτων, ακόμα και ποια κόμματα θα υπάρχουν και ποια κόμματα δεν θα υπάρχουν, ποια κόμματα μπορούν να γεννηθούν και να δημιουργηθούν και ποια δεν μπορούν να το κάνουν γιατί λειτουργεί απαγορευτικά η δαμόκλειος σπάθη των εκβιαστικών διλημμάτων, της χαμένης ψήφου και των παραπλανητικών σκοπιμοτήτων. 
Ακούω τον Κοινοβουλευτικό Εκπρόσωπο του ΠΑΣΟΚ, του κυβερνητικού κόμματος, αλλά άκουσα και τον κύριο Υπουργό να λέει ότι εμείς θα πάμε να συζητήσουμε τον εκλογικό νόμο μετά τις δημοτικές και νομαρχιακές εκλογές, για να μη θεωρηθεί ότι εν πάση περιπτώσει ό,τι προκύψει ως εκλογικός νόμος, θα είναι αποτέλεσμα συναλλαγής. Δεν ξέρω με ποιον, αλλά εν πάση περιπτώσει αποτέλεσμα συναλλαγής. 
Προφανώς για το ίδιο θα κατηγορηθείτε και μετά τις δημοτικές και νομαρχιακές εκλογές και μάλιστα ανεξαρτήτως των αποτελεσμάτων τους, διότι θα οδεύουμε τότε στις εθνικές εκλογές. Θα είμαστε πλησίον των εθνικών εκλογών.
Άρα το επιχείρημα αυτό, που θέτετε, είναι παραπλανητικό. Εάν έχετε βούληση και απόφαση να κάνετε αλλαγές προς την κατεύθυνση της απλής αναλογικής, μπορείτε να τις εκφράσετε και να τις εκδηλώσετε ανά πάσα στιγμή. Είναι καθαρά τα πράγματα με ό,τι αυτό συνεπάγεται. Αλλά θέλετε να λέτε ότι θα κάνετε αλλαγές στον εκλογικό νόμο μετά τις δημοτικές και νομαρχιακές εκλογές, ακριβώς για το λόγο, που σας είπα, ότι δηλαδή είναι και αυτό ένα δέλεαρ εν όψει πρώτου ή δευτέρου γύρου των δημοτικών και νομαρχιακών εκλογών. Γι' αυτό συντηρείτε αυτήν τη φιλολογία περί εκλογικού νόμου.
Εγώ δεν πιστεύω ότι θα αλλάξετε τον εκλογικό νόμο. Αυτός ο εκλογικός νόμος θα μπορούσε να αλλαχθεί επί των ημερών σας. Διατηρείται και για τις επόμενες εκλογές. Και ξέρετε γιατί τον διατηρείτε; Γιατί σας συμφέρει, διότι φοβάστε. Ξέρετε ότι, αν αλλάξει ο εκλογικός νόμος προς την κατεύθυνση της απλής αναλογικής, η περίφημη συνοχή και των δύο μεγάλων κομμάτων θα διακυβευτεί στις σημερινές συγκυρίες. Πιστεύετε ότι ο εκλογικός νόμος αποτελεί το ύστατο καταφύγιο, προκειμένου να δημιουργείτε συσπειρώσεις, πολλές φορές ετερόκλητες και εκβιαζόμενες με το χειρότερο και πιο επονείδιστο ορισμένες φορές τρόπο και υποτιμητικό για τη θέση των Βουλευτών των κομμάτων σας, διότι έτσι νομίζετε ότι θα διατηρήσετε αυτό, το οποίο κλονίζεται συθέμελα από τις ίδιες τις εξελίξεις και από την ίδια τη ζωή. 
Εν πάση περιπτώσει γιατί δεν απαντάτε στο επιχείρημα ότι η Ελλάδα πρέπει να είναι η μοναδική εξαίρεση σε όλον τον ευρωπαϊκό χώρο, όπου το φάρμακο για ισχυρές κυβερνήσεις είναι η αυτοδύναμη μονοκομματική κυβέρνηση; Δηλαδή τρελάθηκαν όλοι στην Ευρωπαϊκή Ένωση και -θα έλεγα- και πέραν την Ευρωπαϊκής Ένωσης; Όλοι είναι υπέρ των ασθενών κυβερνήσεων; Ή η δημοκρατία, η δικιά μας, έχει ειδικό πρόβλημα, που θέλει τη θεραπεία ενός εκλογικού νόμου που να βγάζει μονοκομματικές αυτοδύναμες κυβερνήσεις; 
Στο ερώτημα αυτό δεν βλέπω μία απάντηση, διότι επικρίνετε τις κυβερνήσεις συνεργασίας με αυτόν τον τρόπο -και δεν θα μεταχειριστώ τα χειρότερα των επιχειρημάτων, που ελέχθησαν- με αποτέλεσμα να φθάσουμε στο σημείο να μιλάμε περί κονιορτού και κατασκευής κομμάτων. Κύριοι, δεν κατασκευάζονται τα κόμματα. Πολλοί προσπάθησαν να κατασκευάσουν κόμματα στην πολιτική ζωή, τα οποία όμως εξαφανίσθηκαν. Ήταν κομήτες, διάττοντες αστέρες, διότι μπορεί οποιοσδήποτε να κατασκευάζει κόμματα και να εκπονεί κόμματα, αλλά το κόμμα χρειάζεται και ψήφους, στήριξη και λαϊκή υποστήριξη. Αυτή δεν εξασφαλίζεται εύκολα. Το 1%, για το οποίο ομιλείτε, είναι πάρα πολύ μεγάλο ποσοστό για τα σημερινά ελληνικά δεδομένα. Πάρτε να δείτε πόσα κόμματα επιβιώνουν με 1%. Τα κόμματα δεν είναι μηχανισμοί, που επιβάλλονται. Αν αυτό γίνει προσωρινά, έρχεται η ώρα της κρίσεως, που είναι τελεσίδικη.
(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
Δεν παίρνω εγώ, λοιπόν, τα ακραία απ όσα λέτε. Παίρνω την ουσία. Σας λέω ότι σε κυβερνήσεις συνεργασίας, πού βλέπετε εμφυτευμένα κόμματα σε όλην την Ευρωπαϊκή Ένωση; 
ΠΡΟΕΔΡΕΥΩΝ (Παναγιώτης Σγουρίδης): Κύριε Λαφαζάνη, σας παρακαλώ να ολοκληρώσετε.
ΠΑΝΑΓΙΩΤΗΣ ΛΑΦΑΖΑΝΗΣ : Επομένως αν θέλουμε να κάνουμε ένα βήμα σήμερα, η καθιέρωση της απλής αναλογικής είναι σχεδόν μονόδρομος. Δεν αισιοδοξώ ότι θα γίνει, διότι βλέπω το μπετόν που υπάρχει, αλλά πολύ φοβάμαι ότι θα γίνει κάτω από άλλους όρους και όχι με ψήφιση νόμων από το ελληνικό Κοινοβούλιο με άλλες μορφές και με άλλες κινητοποιήσεις.
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, ας οργανώσουμε τη συζήτηση. Θα μιλήσει ο Υπουργός, θα μιλήσετε εσείς και θα ξαναμιλήσει ο Υπουργός.
ΒΥΡΩΝ ΠΟΛΥΔΩΡΑΣ: Ας μιλήσει ο κύριος Υπουργός και μετά εγώ.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Θα είμαι σύντομος, κύριε Πρόεδρε. 
Στις δευτερολογίες ακούστηκαν πολύ ενδιαφέρουσες απόψεις έστω και αν υπήρξε μία προσέγγιση προφητική για το τι θα γίνει. Πριν το δούμε δηλαδή το βαφτίσαμε το παιδί Γιάννη. Είπαμε ποιος θα είναι ο εκλογικός νόμος, είπαμε ότι η Νέα Δημοκρατία θα καταφέρει να βγάλει πάνω από τα 2/3 της επόμενης Βουλής. Αυτά είπατε. Πιστεύετε ότι θα κερδίσετε τις επόμενες εκλογές, για να πάω σε πιο απλό ερώτημα, για να φθάνετε ότι είσαστε σε θέση εσείς να αλλάξετε αυτό που θα ψηφίσει η σημερινή Βουλή; Ακούστηκε στο τέλος τι θα γίνει και το 2005. παρουσιάστηκε μάλιστα ότι εάν το 2005 με την εκλογή του Προέδρου της Δημοκρατίας πάμε σε εθνικές εκλογές, αυτό ουσιαστικά θα είναι συνταγματική εκτροπή. Και ξεχνάτε ότι η παράταξη η δική σας στο Σύνταγμα δεν ψήφισε αυτό που πρότεινε το ΠΑΣΟΚ να αποσυνδεθεί η εκλογή του Προέδρου από μία αναμέτρηση στις κάλπες με τη μορφή εθνικής εκλογής. Εσείς δεν το ψηφίσατε. Ποιον κακίζετε τώρα;
Από την άλλη πλευρά πιστεύω ότι ο κ. Λαφαζάνης πολύ σωστά έβαλε το ότι ο εκλογικός νόμος ουσιαστικά διαμορφώνει και τον πολιτικό χάρτη σε μία χώρα. Ανάλογα με τον εκλογικό νόμο που θα ισχύσει θα διαμορφωθεί και πολιτικός χάρτης. Και σίγουρα θα υπάρξουν περισσότερα κόμματα. Όμως, υπήρξε και μία άλλη τοποθέτηση, η οποία ξεκαθάριζε ότι από αυτό που σήμερα κατηγορεί σαν δικομματικό σύστημα, θα φθάσουμε σε ένα άλλο σύστημα το οποίο θα είναι διπολικό, όπου στον ένα πόλο θα είναι όλα τα κόμματα τα άλλα που θα μπορούν να συνεργαστούν και να δώσουν κυβέρνηση στη χώρα και ο άλλος ο πόλος θα είναι ένα κόμμα, το οποίο δεν μπορεί να συνεργαστεί. Είναι η θέση του Κ.Κ.Ε. Αυτή εκφράστηκε εδώ μέσα ότι τώρα έχουμε τρία κόμματα, μπορεί να έχουμε τέσσερα. Όλα τα άλλα μπορούν να συνεργαστούν στη μία μπάντα και ο άλλος πόλος είμαστε εμείς. 
Έγινε και μία σύγκριση του τι ισχύει στην Ευρώπη. Ε, λοιπόν, στην Ευρώπη σε όλες τις χώρες δεν υπάρχει δικομματικό σύστημα σίγουρα, υπάρχει όμως διπολικό ή πολυπολικό σύστημα, όπου υπάρχουν συγγενή κόμματα που μπορούν να συνεργαστούν και να δώσουν κυβέρνηση. 
Για να μην εξαντληθούμε, όμως, σε ένα διάλογο που δεν θα βγάλει πουθενά, εγώ θα ήθελα να σας πω ότι επιχειρηματολογία υπέρ της απλής ανόθευτης αναλογικής υπέρ ενός αναλογικότερου συστήματος από το σημερινό, αλλά και υπέρ του σημερινού συστήματος μπορεί να υπάρξει άφθονη και ο καθένας με την επιχειρηματολογία να στηρίζει τη δική του θέση. 
Αλλά να πάρουμε για παράδειγμα τις δημοτικές εκλογές που πλησιάζουν. Ξέρετε ότι η αυτοδιοίκηση έχει καταφέρει και έχει αρθρώσει δικό της πολιτικό λόγο έξω από τα κόμματα. Εκεί βλέπεις τον κομμουνιστή δήμαρχο, τον πασόκο και το δεξιό δήμαρχο να συμφωνούν και να παίρνουν ίδια θέση. Φαίνεται εκεί, λοιπόν, ότι είναι διχασμένοι στο αν θα πρέπει πρώτον να φθάσουμε σε απλή αναλογική, όχι μόνο στην ανάδειξη του δημοτικού συμβουλίου, αλλά και στην ανάδειξη του δημάρχου. Να είναι δηλαδή έμμεση η εκλογή του. Και υπάρχει σε πολλά κράτη της Ευρώπης η έμμεση εκλογή του δημάρχου. Το ένα είναι αυτό. 
Το δεύτερο. Ορισμένοι υποστηρίζουν ότι δεν χρειάζεται να πάμε σε δεύτερη Κυριακή, αν από την πρώτη Κυριακή ο υποψήφιος δήμαρχος συγκεντρώσει ένα ποσοστό. Ορισμένοι λένε πάνω από 40%, κάποιοι πάνω από 43% και κάποιοι άλλοι πάνω από 45%. Και προσχωρούν πάλι δήμαρχοι από όλο το πολιτικό φάσμα σε αυτή τη θέση. 
Θέλω να πω, λοιπόν, ότι ο διάλογος που θα ανοίξει για το εκλογικό σύστημα θα είναι πλούσιος και θα κατατεθούν πολλές απόψεις. Αλλά όμως πρέπει να προσέξουμε όσοι εκπροσωπούμε εδώ μέσα τον ελληνικό λαό ότι τις όποιες αποφάσεις πάρουμε και τον όποιο νόμο φτιάξουμε, να μην το φτιάξουμε έχοντας υπόψη μας μια λειτουργία αριθμολαγνική ή ποσοστολαγνική, αλλά με γνώμονα το συμφέρον της χώρας, το καλώς εννοούμενο συμφέρον της χώρας. 
Είμαι ο τελευταίος που θα υποστηρίξω ότι το συμφέρον της χώρας ταυτίζεται σίγουρα με μονοκομματικές κυβερνήσεις. Να δούμε όμως ως που μπορεί να πάει αυτό. Πότε θα αποκλείσεις μια κυβέρνηση; Θα αποκλείσεις ένα δήμαρχο για παράδειγμα που πήρε 47% για να κάνεις έναν άλλον που πήρε 5% με έμμεση εκλογή; Ή στο δεύτερο γύρο θα χάσει αυτός που πήρε 49% και θα γίνει αυτός που πήρε 20%; Θα αποκλείσεις μια κυβέρνηση να σχηματιστεί από ένα κόμμα, όταν αυτό το κόμμα εγγίζει τα όρια της απόλυτης πλειοψηφίας;
Εγώ αυτές τις σκέψεις καταθέτω και επαναλαμβάνω τη δέσμευση της Κυβέρνησης ότι θα υπάρξει εξαντλητικός διάλογος με τα κόμματα. Ο διάλογος αυτός θα δρομολογηθεί αμέσως μετά τις δημοτικές εκλογές. Δεν επαναλαμβάνω το λόγο, αλλά νομίζω ότι είναι πολύ εύκολα διακριτό στο ότι υπάρχει διαφορά αν ξεκινούσε σήμερα ο διάλογος ποια θα ήταν η στάση των κομμάτων της αντιπολίτευσης απέναντι του κόμματος της Κυβέρνησης στις δημοτικές εκλογές, με το αν αυτό ξεκινήσει μετά τις δημοτικές εκλογές.
ΠΡΟΕΔΡΕΥΩΝ (Παναγιώτης Σγουρίδης): Ο κ. Πολύδωρας έχει το λόγο.
ΒΥΡΩΝ ΠΟΛΥΔΩΡΑΣ: Πρώτα από όλα για το διάλογο θα ήθελα να πω ότι είναι μια ιερή έννοια ελληνικής καταγωγής, τη σεβόμαστε και δεν μπορούμε να πούμε ότι είναι κανένας εναντίον του διαλόγου μέσα σε μια δημοκρατία. Αλλά μπαίνουν οι όροι από την πολιτική πρακτική.
Δεν μπορεί τώρα να γίνει διάλογος διότι έχουμε τον ύποπτο χρόνο των δημοτικών εκλογών και μπορεί να ολισθήσει η συζήτηση στην κερδοσκοπία. Μετά τις δημοτικές εκλογές νομίζω ότι ο κ. Κολοζώφ το επεσήμανε πάλι θα υπάρχει ένα πρόβλημα διότι θα επίκεινται οι εθνικές εκλογές.
Θέλω δηλαδή να σημειώσω ότι καλό είναι η Βουλή να μην μετατρέπεται σε ακαδημαϊκό εργαστήριο. Διάλογος θα γίνεται εκτεταμένα στην πολιτική αγορά, στην ακαδημία. Εδώ πρέπει να είναι σώμα αποφάσεων. Το είδαμε αυτό και από την τύχη της Ολομέλειας όπου με το Κανονισμό διαπράξαμε ένα λάθος, μεταμελούμεθα τώρα και πάμε να το διορθώσουμε. 
Η Ολομέλεια πρέπει να είναι βήμα αποφάσεων. Τηρουμένων των αναλογιών το ίδιο ισχυρίζομαι για τον διάλογο επί του εκλογικού νόμου.
Επίσης επί του θέματος διά το οποίο ο κ. Τζανής έσπευσε να με περερμηνεύσει και να με συκοφαντήσει, εγώ λέω ότι ο διάλογος μεταξύ των δύο μεγάλων κομμάτων και ευκταίον θα ήταν μεταξύ όλων ημών, θα ήταν να καταλήξουμε σε ένα κοινά αποδεκτό εκλογικό σύστημα. Αυτός είναι στόχος πολιτικός που τον προτείνει η Νέα Δημοκρατία εν συνταγματική αρμονία ευρισκομένη. 
Τι δηλοί το άρθρο 54 αναθεωρημένο; Δηλοί ότι κανένας δεν μπορεί ούτε πρέπει να αιφνιδιάσει τον άλλο. Δηλοί ότι πρέπει να μην είμαι εξ αντικειμένου σε θέση να εκτιμήσω πλεονεκτήματα και μειονεκτήματα κομματική κερδοσκοπίας. Γι' αυτό το ανάγει και το μεταθέτει εκεί. 
Ειδικότερα για το 2005 ισχύουν οι εκτιμήσεις που είπε ο κύριος Υφυπουργός. Ότι δηλαδή εγώ πιστεύω ότι η Βουλή θα βγάλει Πρόεδρο. Εγώ πιστεύω ότι ο ηττηθείς το 2003 ή το 2004 δεν έχει ανάκαρο κατά το λεγόμενο να προκαλέσει ότι μπορεί να γίνει σε ένα χρόνο εκείνος διοικητής.
Έτσι νομοτελειακά σχεδόν θα πάει στην ανάδειξη Προέδρου. Αλλά και εάν δεν πάει στην ανάδειξη Προέδρου, ισχύει το δόγμα, το αξίωμα το συνταγματικό, το πολιτικό, το ιστορικό, το θεσμικό ότι καμία Βουλή προγενέστερη δεν δεσμεύει την επόμενη Βουλή. Και γιατί εγώ θα έχω διακόσιες έδρες, που είπε φιλόδοξα ο κύριος Υπουργός για λογαριασμό της Νέας Δημοκρατίας και γατί θα έχω μια πλειοψηφία, η οποία δεν δεσμεύεται από την προηγούμενη πλειοψηφία…
ΛΕΩΝΙΔΑΣ ΤΖΑΝΗΣ: Ακόμα και αν είναι εκατόν ογδόντα; 
ΒΥΡΩΝ ΠΟΛΥΔΩΡΑΣ: Ναι. Δεν δεσμεύεται. Σας το λέγω για να το συνειδητοποιήσετε. 
ΠΡΟΕΔΡΕΥΩΝ (Παναγιώτης Σγουρίδης): Μα, κύριε Τζανή, είναι απλό το θέμα. Θα αλλάξει το νόμο, ο οποίος θα ισχύσει από τις μεθεπόμενες εκλογές. Απλώς ο ένας θα βάζει τρικλοποδιά στον άλλο. Αυτό γίνεται. Οι επόμενες εκλογές θα γίνουν με το νόμο που θα ψηφίσει το ΠΑΣΟΚ. Οι μεθεπόμενες θα γίνουν με το νόμο που θα ψηφίσει η Νέα Δημοκρατία. 
ΒΥΡΩΝ ΠΟΛΥΔΩΡΑΣ: Καμία προηγούμενη Βουλή δεν δεσμεύει την επόμενη γιατί υπάρχει το αξίωμα -σας το λέω, αλλά δεν το καταλαβαίνετε- ότι νέα Βουλή είναι νέα ζωή. 
Μια τελευταία παρατήρηση, κύριε Πρόεδρε. Ακούστε με σας παρακαλώ, κύριε Πρόεδρε, γιατί αφορά όλους μας. 
ΠΡΟΕΔΡΕΥΩΝ (Παναγιώτης Σγουρίδης): Ο Πρόεδρος σας ακούει με θρησκευτική ευλάβεια και ερμηνεύει κιόλας τα περί συνταγματικής εκτροπής! 
ΒΥΡΩΝ ΠΟΛΥΔΩΡΑΣ: Εγώ βλέπω ότι έρχονται εκλογικά συστήματα, επισπεύδονται εκλογικά συστήματα από το ΠΑΣΟΚ, τα οποία αφορούν και άλλης τάξεως ακρωτηριασμό της λαϊκής κυριαρχίας, εκατό με λίστα, διακόσια με εκλογές, περίεργα πλειοψηφικά, μικρών περιφερειών κλπ. 
Εγώ από τούδε και ως εκπρόσωπος της Νέας Δημοκρατίας και ως Βουλευτής, που θέλω να μείνω αυτόγνωμος αντιπρόσωπος του Έθνους, όπως λέει το Σύνταγμα, σας λέω εκεί να στρέψουμε την προσοχή μας για τα μελλούμενα και να συνταχθούμε σε συμφωνία επί του εκλογικού νόμου στη γραμμή της υπηρετήσεως των δύο αρχών. Το λέγει εθνικό συμφέρον ο Υπουργός. Εγώ το επικαλούμαι με τη μορφή της επίκλησης και προς την Αριστερά, ως θέμα ακρωτηριασμού της λαϊκής κυριαρχίας αυτά τα συστήματα που συζητούνται ακαδημαϊκά, έρχονται, τα βρίσκουμε και στο συγκριτικό δίκαιο, στη Γερμανία και αλλαχού. Δύο αρχές να υπηρετηθούν. Η μία είναι του κυβερνάν, σταθερή κυβέρνηση και η άλλη της εκπροσωπήσεως, κατά το μέγιστο βαθμό, της λαϊκής κυριαρχίας. 
Και μια τελευταία παρατήρηση επιθετικού χαρακτήρα προς την Αριστερά, κύριοι συνάδελφοι, εννοείται με την καλή προαίρεση, με τη διαλεκτική δύναμη. 
Δεν σας έφταιξε το εκλογικό σύστημα, όχι γιατί σας έκλεψε τρεις, τέσσερις, πέντε έδρες…
ΝΙΚΟΛΑΟΣ ΓΚΑΤΖΗΣ: Επτά έδρες. 
ΒΥΡΩΝ ΠΟΛΥΔΩΡΑΣ: Επτά έδρες. 
…κύριοι του Κ.Κ.Ε. και κύριοι του Συνασπισμού κάτι ανάλογο, αλλά να διερωτηθείτε τι σας έφταιξε και είσαστε καθηλωμένοι στο 5% και στο 3%. Αυτό είναι το πολιτικό ζήτημα άμα θέλετε να κάνετε ολίγη αυτοκριτική. 
Για μας σας λέω ότι ο ευσεβής πόθος του κ. Λαφαζάνη, άντε να διαλυθούν όλα για να δούμε κάτι καινούριο να γεννηθεί, σας λέω ότι αυτός ο ευσεβής πόθος δεν συνετελέσθη όταν υπήρχε η απλή αναλογική του 1989 - 1990. Και μάλιστα η ιστορική απόδειξη το έφερε, να μείνουν συσπειρωμένοι οι πολίτες στα κόμματα, ενώ υπήρχαν οι ευχέρειες και το δεύτερο είναι ότι όταν συμπήξαμε τις συνεργασίες -και τις συμπήξαμε με καλή προαίρεση και υπό την ανάγκη των πραγμάτων, το λέω για τους μεταμελούμενους- όταν συμπήξαμε, επαναλαμβάνω τις συνεργασίες, είδαμε ότι δεν απέδωσαν. Και είναι μια ιστορική πραγματικότητα. Αυτά είχα να πω. 
ΠΡΟΕΔΡΕΥΩΝ (Παναγιώτης Σγουρίδης): Ο κ. Κολοζώφ έχει το λόγο. 
ΟΡΕΣΤΗΣ ΚΟΛΟΖΩΦ: Κύριε Πρόεδρε, εκείνο που κατάλαβα τελικά απ' όλη αυτήν τη συζήτηση είναι ότι ένα το κρατούμενο: 'Οχι απλή αναλογική. Τώρα από κει και πέρα επιχειρήματα πάρα πολλά στο να εξηγηθεί…
ΠΡΟΕΔΡΕΥΩΝ (Παναγιώτης Σγουρίδης): Όχι το συν ένα. Ένα το κρατούμενο! 
ΟΡΕΣΤΗΣ ΚΟΛΟΖΩΦ: Ένα το κρατούμενο, λοιπόν, κύριε Πρόεδρε, όχι απλή αναλογική και φυσικά επιχειρήματα δεν στέκουν εάν κανένας σταθεί στη λογική του δικαίου και της ισοτιμίας των πολιτών που προβλέπει το Σύνταγμά μας. 
Στέκονται όμως -και βεβαίως στέκονται, κι αυτό εμείς υπογραμμίζουμε- στο γεγονός ότι έχουμε ένα συγκεκριμένο σύστημα πολιτικό δύο κομμάτων, που θέλουν να εναλλάσσονται στην κυβέρνηση αυτής της χώρας, που υπηρετούν και τα δύο την ίδια πολιτική με παραλλαγές, με φαντασία στο πώς θα προωθήσουν αυτήν την πολιτική, που δεν συμπίπτει ασφαλώς μεταξύ των δύο κομμάτων, όμως δεν αλλάζει τους τελικούς στόχους και τα οποία κάθε φορά, ανάλογα με τις συγκυρίες, προσπαθούν να ψηφίσουν έναν εκλογικό νόμο που να ταιριάζει ακριβώς στη διαιώνιση της κυριαρχίας τους, έστω και αν προσπαθεί ο καθένας κάθε στιγμή να φτιάξει έναν τέτοιο εκλογικό νόμο, που να διασφαλίζει στον εαυτό του τη δυνατότητα αυτός να κάνει την αυτοδύναμη κυβέρνηση. 
Από την παρέμβαση του κυρίου Υφυπουργού, πρέπει να πω ότι παρά τις φιλότιμες προσπάθειες που έκανε, δεν μας έπεισε να συνεργαστούμε με το ΠΑΣΟΚ. Το θέμα της απομόνωσης, κύριε Υπουργέ, είναι η καραμέλα, είναι μάλλον η προσπάθεια εκβιασμού του κόμματός μας, για να πάμε σε συνεργασίες που εμείς δεν θέλουμε. Και αυτό δεν πρόκειται να γίνει, πάρτε το χαμπάρι. Είτε μπούμε στη Βουλή είτε δεν μπούμε στη Βουλή, εμείς αυτά τα ζητήματα που πιστεύουμε και για μας είναι βασικές κατευθύνσεις της πολιτικής μας και της ιδεολογίας μας, θα τα τηρήσουμε, θα τα εφαρμόσουμε, θα τα παλέψουμε το ίδιο και μέσα και έξω από τη Βουλή, πάρτε το χαμπάρι αυτό, δεν αλλάζει. 
Το ίδιο ήθελα να πω και προς τη Νέα Δημοκρατία. Σχεδόν τα ίδια μας λέτε κι εσείς. Μας θυμίζετε τα εκλογικά αποτελέσματα και το μπόϊ μας. Μα, κύριοι της Νέας Δημοκρατίας, γίνονται κοινωνικοί αγώνες χωρίς τη συμμετοχή και τον πρωταγωνιστικό ρόλο του Κ.Κ.Ε. στην Ελλάδα; Είτε είμαστε στη Βουλή είτε δεν είμαστε, αυτόν το ρόλο θα τον παίζουμε, γιατί μας εμπιστεύεται ο λαός, όσο και αν τον εκβιάζετε και με τα εκλογικά συστήματα τον σπρώχνετε στο δικομματισμό με διάφορα τερτίπια, που ένα από αυτά είναι και η θεωρία της χαμένης ψήφου, της άχρηστης ψήφου, που θα πάει στο Κ.Κ.Ε. ή σε ένα άλλο μικρό κόμμα και επομένως δεν θα μετρήσει σαν κυβέρνηση. Τα ξέρουμε αυτά, είναι δεκάδες χρόνια τώρα που καλλιεργούνται και έχουν περάσει στη συνείδηση του κόσμου και που λειτουργούν. Βεβαίως λειτουργούν. Όμως δεν αποτυπώνουν την πραγματικότητα, την πολιτική πραγματικότητα.
Εμείς, κύριε Πρόεδρε, πιστεύουμε ότι αυτή ήταν η καλύτερη στιγμή, όχι μόνο να γίνει η συζήτηση και θα τη συνεχίσουμε τη συζήτηση. Μη νομίζετε ότι θα ξεμπερδέψετε με αυτόν τον εκλογικό νόμο. Και μέσα στη Βουλή και έξω από αυτήν θα συνεχίσουμε τη συζήτηση και το διάλογο με το λαό, για να τον πείσουμε ότι το εκλογικό σύστημα που πρέπει να λειτουργήσει στη χώρα μας είναι η απλή αναλογική. Εσείς κάνετε τους λογαριασμούς, τις υποθέσεις σας, προετοιμαστείτε γι΄ αυτές τις δημοτικές εκλογές, για τις άλλες εκλογές, για τις προεδρικές εκλογές. Άλλωστε έτσι διαχειρίζεσθε την εξουσία, με αυτά τα τερτίπια. Εμείς πάμε στα πολιτικά ζητήματα που υπάρχουν. Θα αναδείξουμε αυτό το ζήτημα. Θέλουμε να πείσουμε τον ελληνικό λαό προς αυτήν την κατεύθυνση, αλλά θέλουμε να πείσουμε και τον πολιτικό κόσμο. Ειλικρινά πιστεύουμε ότι θα απελευθερωθεί το πολιτικό μας σύστημα από μια σειρά αρνητικών ζητημάτων, που σήμερα κυριαρχούν. Θα μπορέσουν επιτέλους οι κυβερνήσεις να αντιστοιχούν στη θέληση του ελληνικού λαού είτε είναι μονοκομματικές είτε είναι συμμαχικές κυβερνήσεις. Εκεί θα μπορέσει κανένας να αναγνωρίσει τη συγγένεια, την οποία επικαλείσθε ότι δεν υπάρχει στην Ελλάδα. Πώς να υπάρξει συγγένεια, όταν υπάρχει ένας τέτοιος εκλογικός νόμος, που κάθε φορά τα κόμματα ψάχνουν να βρουν έναν τρόπο να διασωθούν και κάθε φορά δημιουργούνται νέα σχήματα;
Είμαι βέβαιος ότι αν μπορέσει τελικά να κερδίσει η άποψη της απλής αναλογικής, θα εμφανιστούν στο προσκήνιο πολιτικές δυνάμεις, οι οποίες και συγγένεια θα έχουν και θα μπορούν να δημιουργήσουν μια δυναμική εναλλακτική σ΄ αυτόν το δικομματισμό.
Και ίσως και γι' αυτό, είναι ένα πρόσθετο στοιχείο αυτό, ούτε εσείς ούτε η Νέα Δημοκρατία θέλετε έναν τέτοιο εκλογικό νόμο.
ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υπουργέ, έχετε το λόγο. 'Εχετε πέντε λεπτά.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Κύριοι συνάδελφοι, όταν νομοθετείς εκλογικό νόμο με γνώμονα το μικροκομματικό συμφέρον, δεν μπορεί να είσαι ποτέ σίγουρος αν αυτό που νομοθετείς θα σε εξυπηρετήσει ή αν θα είναι παγίδα. Αυτό φάνηκε από το νόμο με τον οποίο έγιναν οι τρεις τελευταίες εκλογικές αναμετρήσεις. 
(Θόρυβος από την πτέρυγα του Κομμουνιστικού Κόμματος Ελλάδος)
ΟΡΕΣΤΗΣ ΚΟΛΟΖΩΦ: Μιλάει για την Κυβέρνηση.
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Τι έκανε αυτός ο νόμος; Θεωρώντας βέβαιο ότι το ΠΑΣΟΚ θα είναι δεύτερο κόμμα ενίσχυε το πρώτο και το τρίτο, όχι το τέταρτο ή το πέμπτο. Το πρώτο και το τρίτο. 
ΟΡΕΣΤΗΣ ΚΟΛΟΖΩΦ: Αφού μας κλέβουν το 1/3…
ΝΙΚΟΛΑΟΣ ΓΚΑΤΖΗΣ: Να μας κλέβουν παραπάνω από το 1/3;
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Υπενθυμίζω ότι τότε υπήρχε Συνασπισμός. Δεν υπήρχε Κομμουνιστικό Κόμμα και Συνασπισμός. 
(Θόρυβος από την πτέρυγα του Κομμουνιστικού Κόμματος Ελλάδος)
Εμείς δεν έχουμε συνηθίσει να φτιάχνουμε νόμους ή να δίνουμε υποσχέσεις, για να κλέψουμε ψήφους από την Αριστερά. Γιατί ακούστηκε από τον κ. Πολύδωρα ότι πάμε να φτιάξουμε το γερμανικό σύστημα, για να υποκλέψουμε δικές σας ψήφους κλπ. Εμείς, κύριοι συνάδελφοι, μέχρι τώρα -και έτσι θα ακολουθήσουμε και στο μέλλον- τη δύναμή μας τη στηρίζουμε στο λαό. Στην τελευταία εκλογική αναμέτρηση αυτός ο λαός μας έδωσε 2,5% παραπάνω απ' ό,τι μας είχε δώσει στις περασμένες εκλογές, για να μας ξαναφέρει πάλι στη Κυβέρνηση. 
Επομένως ένα κόμμα δεν μπορεί να σταθεί και να πατήσει γερά στα πόδια του, αν δεν εμπιστευθεί την απήχηση που μπορεί να έχει στο λαό από το έργο που παρουσίασε ή από το πρόγραμμα που θα παρουσιάσει, πρόγραμμα που εσείς δεν το έχετε παρουσιάσει ποτέ και γι' αυτό σας τιμωρεί και σας κρατά συνέχεια στην Αντιπολίτευση, όπως θα σας κρατήσει και στις επόμενες εκλογές. Και όλα αυτά που σκέφτεστε σήμερα για να αλλάξετε εκλογικούς νόμους κλπ., είναι όνειρα εαρινής νυκτός. 
ΒΥΡΩΝ ΠΟΛΥΔΩΡΑΣ: Η αλαζονεία σας δεν σας αφήνει να δείτε ούτε τις προτάσεις μας. 
ΛΑΜΠΡΟΣ ΠΑΠΑΔΗΜΑΣ (Υφυπουργός Εσωτερικών, Δημόσιας Διοίκησης και Αποκέντρωσης): Εγώ λέω ότι χρειάζεται να προσγειωθείτε στη πραγματικότητα, να καθίσουμε να δούμε πραγματικά τι θετικά έχει η πρόταση που φέρνουν αυτήν τη στιγμή τα δύο κόμματα, να δούμε πώς αυτός ο διάλογος θα μπορέσει να φθάσει σε μια σύγκλιση, για να βγάλουμε ένα σύστημα εκλογικό, το οποίο να είναι δικαιότερο. Και εσείς αναγνωρίσατε πολλές φορές και έχετε υποστεί και στο κόμμα σας τέτοια ζημιά με το να είσθε δεύτερο κόμμα. Να δούμε, λοιπόν, μέσα απ' αυτόν το διάλογο πώς θα φθάσουμε σε ένα εκλογικό σύστημα, το οποίο θα είναι δίκαιο και το οποίο, επαναλαμβάνω, θα μπορεί να εξυπηρετεί το καλώς νοούμενο εθνικό συμφέρον. 
ΠΡΟΕΔΡΕΥΩΝ (Παναγιώτης Σγουρίδης): Κύριοι συνάδελφοι, κηρύσσεται περαιωμένη η συζήτηση επί της αρχής της πρότασης νόμου "Για την καθιέρωση της Απλής Αναλογικής ως Εκλογικού Συστήματος για την εκλογή Βουλευτών και Βουλευτών Επικρατείας". 
Οι αποδεχόμενοι την πρόταση νόμου παρακαλώ να εγερθούν. 
(Εγείρονται οι Βουλευτές του Κομμουνιστικού Κόμματος Ελλάδος και του Συνασπισμού της Αριστεράς και της Πρόοδου)
Δεν ηγέρθη ο απαιτούμενος και προβλεπόμενος από τον Κανονισμό της Βουλής αριθμός Βουλευτών και η πρόταση νόμου που έχουν υποβάλει από κοινού ο Συνασπισμός της Αριστεράς και της Προόδου και το Κομμουνιστικό Κόμμα Ελλάδος "Για την καθιέρωση της Απλής Αναλογικής ως Εκλογικού Συστήματος για την εκλογή Βουλευτών και Βουλευτών Επικρατείας" απορρίπτεται.
Έχουν διανεμηθεί τα Πρακτικά της Τρίτης 12 Μαρτίου 2002, της Τετάρτης 13 Μαρτίου 2002 και Πέμπτης 14 Μαρτίου 2002 και ερωτάται το Σώμα αν τα επικυρώνει.
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τρίτης 12 Μαρτίου 2002, της Τετάρτης 13 Μαρτίου και Πέμπτης 14 Μαρτίου 2002 επικυρώθηκαν. 
Κύριοι συνάδελφοι, στο σημείο αυτό δέχεστε να λύσουμε τη συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
Με τη συναίνεση του Σώματος και ώρα 15.06' λύεται η συνεδρίαση για αύριο ημέρα Παρασκευή 29 Μαρτίου 2002 και ώρα 10.30' με αντικείμενο εργασιών του Σώματος κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης Βουλευτών της Νέας Δημοκρατίας προς τον Υπουργό Δικαιοσύνης σχετικά με τα Σωφρονιστικά Καταστήματα, σύμφωνα με την ημερήσια διάταξη.
Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


 














 


