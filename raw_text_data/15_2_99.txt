Π Ρ Α Κ Τ Ι Κ Α  Β Ο Υ Λ Η Σ

 

Θ' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)

ΣΥΝΟΔΟΣ Γ'

ΣΥΝΕΔΡΙΑΣΗ Π'

Δευτέρα 15 Φεβρουαρίου 1999

 

 

Αθήνα, σήμερα στις 15 Φεβρουαρίου 1999, ημέρα Δευτέρα και ώρα 18.14' συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια, για να συνεδριάσει υπό την προεδρία του Γ' Αντιπροέδρου αυτής κ. ΛΟΥΚΑ ΑΠΟΣΤΟΛΙΔΗ. 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, αρχίζει η συνεδρίαση. 

Παρακαλείται ο κύριος Γραμματέας να ανακοινώσει τις αναφορές προς το Σώμα. 

Ανακοινώνονται προς το Σώμα από τον κ. Νικόλαο Γκατζή, Βουλευτή Μαγνησίας, τα ακόλουθα: 

"Α. ΚΑΤΑΘΕΣΗ ΑΝΑΦΟΡΩΝ 

1) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το Υποθηκοφυλακείο Κατερίνης υποβάλλει προτάσεις για τη μηχανογράφηση του έμμισθου υποθηκοφυλακείου Κατερίνης. 

2) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά με την οποία το εργοστάσιο Μηχανημάτων Καθαρισμού Παραλιακών Ακτών ΠΕΙΔΗΣ ΕΠΕ διαμαρτύρεται για τις παράνομες δημοπρασίες με αντιγραφές προδιαγραφών μηχανημάτων σε πολλές περιοχές της Ελλάδας. 

3) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία ο κ. Μ. Καρχιμάκης πρώην Βουλευτής Λασιθίου ζητεί να ενταχθεί στο πρόγραμμα του 1999 η τελική κατασκευή του τμήματος του νότιου οδικού άξονα Κρήτης. 

4) Ο Βουλευτής Αιτωλ/νίας κ. ΠΑΝΑΓΙΩΤΗΣ ΚΟΥΡΟΥΜΠΛΗΣ κατέθεσε αναφορά με την οποία το Εργατοϋπαλληλικό Κέντρο Μεσολογγίου ζητεί τη στελέχωση της Σχολής Παραδοσιακών Κιλιμιών του ΕΟΜΜΕΧ που λειτουργεί στο Αιτωλικό. 

5) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Νομάρχης Μεσσηνίας ζητεί την έγκριση της λεωφορειακής γραμμής Καλαμάτας - Ιωαννίνων μέσω Πατρών. 

6) Ο Βουλευτής Μεσσηνίας κ. ΙΩΑΝΝΗΣ ΛΑΜΠΡΟΠΟΥΛΟΣ κατέθεσε αναφορά με την οποία ο Δήμος Αρφαρών Μεσσηνίας ζητεί την κατάργηση της λειτουργίας του ταχυδρομικού γραφείου Αρφαρών. 

7) Η Βουλευτής Αθηνών κ. ΒΑΣΙΛΙΚΗ ΑΡΑΠΗ - ΚΑΡΑΓΙΑΝΝΗ κατέθεσε αναφορά με την οποία η 'Ενωση Εξωνοσοκομειακών Ιατρών Κεφαλληνίας - Ιθάκης ζητεί τη ρύθμιση των φορολογικών εκκρεμοτήτων των μελών της και την κατάργηση των "αντικειμενικών κριτηρίων". 

8) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε αναφορά με την οποία το Σωματείο Καθαριστριών Υπηρετριών Σπάρτης ζητεί την αλλαγή της εργασιακής σχέσης των μελών του. 

9) Ο Βουλευτής Πειραιά κ. ΙΩΑΝΝΗΣ ΑΡΑΠΗΣ κατέθεσε αναφορά με την οποία ο Σύνδεσμος Πολιτικών Συνταξιούχων Ηρακλείου ζητεί νέες συνταξιοδοτικές ρυθμίσεις για τους δημοσίους υπαλλήλους. 

10) Ο Βουλευτής Αττικής κ. ΓΕΩΡΓΙΟΣ ΚΑΡΑΤΑΣΟΣ κατέθεσε αναφορά με την οποία η Πανελλήνια Ομοσπονδία Επαγγελματιών Μικρών Φορτηγών Αυτοκινήτων ζητεί τη ρύθμιση των φορολογικών εκκρεμοτήτων των μελών της. 

11) Ο Βουλευτής θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο Σύνδεσμος Συνταξιούχων ΤΣΑ Αθηνών - Περιχώρων "Ο 'Αγιος Χριστόφορος" ζητεί τη ρύθμιση των προστίμων των μελών του από τις ΔΟΥ. 

12) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία το Σωματείο Ιδιοκτητών Επαγγελματιών Φορτηγών Αυτοκινήτων Κοινού Φόρτου και Ανατρεπομένων Πατρών και Περιχώρων "Ο 'Αγιος Χριστόφορος" ζητεί να ικανοποιηθούν τα αιτήματα του κλάδου. 

13) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία οι εργαζόμενες του ΕΟΜΜΕΧ Αιτωλικού ζητούν τη συνέχιση της λειτουργίας του εργαστηρίου τους. 

14) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Δήμος Ιτάμου Καρδίτσας ζητεί την κατασκευή του οδικού άξονα Καρδίτσας - Αγρινίου. 

15) Ο Βουλευτής Αθηνών κ. ΓΕΩΡΓΙΟΣ ΡΟΚΟΣ κατέθεσε αναφορά με την οποία το Σωματείο Εργατοτεχνιτών και Υπαλλήλων NAPC "Ο Πρίνος" 2/82 ζητεί διευκρινήσεις για τη διακοπή των εργασιών του αναδόχου της Σύμβασης που έχει κυρωθεί με τον 98/1995. 

16) Ο Βουλευτής Καβάλας κ. ΓΕΩΡΓΙΟΣ ΚΑΛΑΝΤΖΗΣ κατέθεσε αναφορά με την οποία ο Σύλλογος "Οι Φίλοι Μουσικής Καβάλας" ζητεί την παραχώρηση οικοπέδου για την ανέγερση Μεγάρου Μουσικής, Πολιτιστικού - Εκθεσιακού - Πολυσυνεδριακού Κέντρου Καβάλας. 

17) Ο Βουλευτής Μεσσηνίας κ. ΠΕΤΡΟΣ ΚΑΤΣΙΛΙΕΡΗΣ κατέθεσε αναφορά με την οποία ο Δήμος Θουρίας Μεσσηνίας ζητεί τη βελτίωση της αστυνόμευσης στο Δήμο Θουρίας. 

18) Ο Βουλευτής Εύβοιας κ. ΔΗΜΗΤΡΙΟΣ ΠΙΠΕΡΓΙΑΣ κατέθεσε αναφορά με την οποία ο Δήμος Σκύρου Εύβοιας ζητεί την πύκνωση των δρομολογίων της Ολυμπιακής Αεροπλοϊας. 

19) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Δημοτικό Συμβούλιο Ιωαννίνων ζητεί την ίδρυση του ΤΕΦΑΑ στο Πανεπιστήμιο Ιωαννίνων. 

20) Ο Βουλευτής Θεσ/νίκης κ. ΑΝΑΣΤΑΣΙΟΣ ΙΝΤΖΕΣ κατέθεσε αναφορά με την οποία ο κ. Α. Λιάρας, κάτοικος Σερρών λέκτορας του ΤΕΦΑΑ Σερρών, ζητεί τη διευθέτηση της σχέσης εργασίας του. 

21) Ο Βουλευτής Αθηνών κ. ΑΝΑΣΤΑΣΙΟΣ ΠΕΠΟΝΗΣ κατέθεσε αναφορά με την οποία ο Σύλλογος Εργαζομένων της πρώην Δημόσιας Επιχείρησης Πετρελαίου ζητεί την επίλυση των λειτουργικών προβλημάτων των ΕΛΔΑ. 

22) Ο Βουλευτής Αθηνών κ. ΑΝΑΣΤΑΣΙΟΣ ΠΕΠΟΝΗΣ κατέθεσε αναφορά με την οποία ο Πολιτιστικός Σύλλογος 'Ανω Αμπελοκήπων ζητεί τη διατήρηση των στρεμματικών εκτάσεων της ΔΕΗ και του ΚΑΠΑΨ στους 'Ανω Αμπελοκήπους. 

23) Ο Βουλευτής Ξάνθης κ. ΜΠΙΡΟΛ ΑΚΗΦΟΓΛΟΥ κατέθεσε αναφορά με την οποία το Κέντρο Υγείας Εχίνου Ξάνθης ζητεί την επίλυση των λειτουργικών προβλημάτων του Κέντρου. 

24) Ο Βουλευτής Αχαΐας κ. ΓΕΩΡΓΙΟΣ ΤΣΑΦΟΥΛΙΑΣ κατέθεσε αναφορά με την οποία ο Κηπευτικός Συνεταιρισμός Αμαλιάδας ζητεί τη νομοθετική ρύθμιση των αγροτικών χρεών. 

25) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Κηπευτικός Συνεταιρισμός Αμαλιάδας ζητεί τη νομοθετική ρύθμιση των αγροτικών χρεών. 

26) Ο Βουλευτής Ηρακλείου κ. ΔΗΜΗΤΡΙΟΣ ΣΑΡΡΗΣ κατέθεσε αναφορά με την οποία η Δημοτική Επιχείρηση Πολιτιστικής και Τουριστικής Ανάπτυξης Σητείας ζητεί την επιχορήγηση του Δημοτικού Κινηματογράφου "Μελίνα Μερκούρη". 

27) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σώμα Ομότιμων Καθηγητών Ανωτάτων Εκπαιδευτικών Ιδρυμάτων Βορείου Ελλάδος ζητεί νέες συνταξιοδοτικές ρυθμίσεις για τον κλάδο. 

28) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία οι Λογιστές Θεσ/νίκης αντιτίθενται στις νομοθετικές ρυθμίσεις για την άσκηση του επαγγέλματος του λογιστή - φοροτεχνικού. 

29) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Αρτοποιών Πειραιώς "Η ΔΗΜΗΤΡΑ" ζητεί να καταργηθούν τα "αντικειμενικά κριτήρια" φορολόγησης. 

30) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ελληνικού Εμπορίου διαμαρτύρεται για την ψηφισθείσα τροπολογία η οποία αυξάνει τη φορολογική επιβάρυνση κατά μέσο όρο 14% και αφορά αναδρομικά στην κλειομένη χρήση. 

31) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Εμπορικός Σύλλογος Θεσ/νίκης ενίσταται στα νέα μέτρα φορολόγησης του κλάδου. 

32) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Βιοτεχνικό Επιμελητήριο Θεσ/νίκης υποβάλλει προτάσεις για τον κρατικό προϋπολογισμό του 1999. 

33) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Εργατοϋπαλληλικό Κέντρο Νομού Κοζάνης ζητεί νέες ρυθμίσεις φορολόγησης. 

34) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Επιμελητήριο Κεφαλληνίας και Ιθάκης ζητεί την αποσαφήνιση των νομοθετικών ρυθμίσεων των μικρομεσαίων ελληνικών επιχειρήσεων. 

35) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Σωματείο Εργατοϋπαλλήλων και Ξενοδοχοϋπαλλήλων Ν. Μαρμαρά "Η Κέλυφος" ζητεί να συνεχισθεί η λειτουργία του Καζίνο "Πόρτο Καρράς". 

36) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Επιτροπή Αγώνα για τα Ηπειρωτικά Κληροδοτήματα ζητεί να ισχύσει και για τα Ιωάννινα το καθεστώς των Κληροδοτημάτων, που ισχύει σε όλη την Ελλάδα. 

37) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία ο Σύνδεσμος Ελλήνων Επαγγελματιών Οργανωτών Συνεδρίων ζητεί τη δημιουργία του Διεθνούς Συνεδριακού Κέντρου στην Αθήνα. 

38) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η 'Ενωση Εφοπλιστών Επιβατηγών Πλοίων επισημαίνει τα προβλήματα στην ελληνική επιβατηγό ναυτιλία λόγω του ανταγωνισμού από πλοία ξένων σημαιών. 

39) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία το Επιμελητήριο Δωδεκανήσου ζητεί την άμεση στήριξη της ΔΑΝΕ με κάθε πρόσφορο μέσο. 

40) Ο Βουλευτής Αρκαδίας κ. ΔΗΜΗΤΡΙΟΣ ΚΩΣΤΟΠΟΥΛΟΣ κατέθεσε αναφορά με την οποία η Εθνική Συνομοσπονδία Ελληνικού Εμπορίου ζητεί τη διατήρηση των τιμολογίων του ΟΤΕ στα ίδια με τα σημερινά επίπεδα. 

Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ 

1. Στην με αριθμό 2619/28-9-98 ερώτηση δόθηκε με το υπ αριθμ. 2989/19-10-98 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 2619/28-9-98 που κατέθεσε ο Βουλευτής κ. Σπ. Σπηλιωτόπουλος στη Βουλή των Ελλήνων, με θέμα την υπαγωγή στον αντιτρομοκρατικό νόμο 1897/90 των αεροπόρων που έχασαν την ζωή τους σε διατεταγμένη υπηρεσία, σας γνωρίζονται τα ακόλουθα: 

Η Ηγεσία του Υπουργείου Εθνικής 'Αμυνας, εκτιμώντας την τεράστια προσφορά των στελεχών των Ενόπλων Δυνάμεων και ιδιαίτερα των πεσόντων αεροπόρων μας, αντιμετωπίζει θετικά το ενδεχόμενο ένταξης τους στον αντιτρομοκρατικό νόμο. Η Πολιτική Ηγεσία του ΥΠΕΘΑ έχει συμφωνήσει με την αρχική εισήγηση του Γενικού Επιτελείου Αεροπορίας και έχει ζητήσει διακλαδικό χειρισμό του θέματος και προώθηση του αιτήματος στο Γενικό Λογιστήριο του Κράτους. 

Προβλήματα παρουσιάζει η σκέψη αναδρομικής ισχύος της ρυθμίσεως που όμως μελετώνται. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

2. Στην με αριθμό 2927/8-10-98 ερώτηση δόθηκε με το υπ αριθμ. 3010/29-10-98 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 2927/8-10-98 που κατέθεσαν οι Βουλευτές κύριοι Μ. Κωστόπουλος και Μπ. Αγγουράκης στη Βουλή των Ελλήνων με θέμα τα ζητήματα των εργατών στα Ναυπηγεία Σκαραμαγκά, σας γνωρίζονται τα ακόλουθα: 

Η τόνωση των παραγωγικών δραστηριοτήτων των Ελληνικών Αμυντικών ή μη βιομηχανιών αποτελεί κύριο μέλημα της παρούσης Κυβέρνησης και του Υπουργείου Εθνικής 'Αμυνας. Οι αποφάσεις του ΚΥΣΕΑ της 24 Ιουλίου 1998 και 7 Οκτωβρίου 1998 όπου αναθέτει στα Ελληνικά Ναυπηγεία Α.Ε την κατασκευή 4 Κανονιοφόρων (Περιπολικά πλοία Ανοικτής Θαλάσσης) και δύο, με πρόβλεψη για άλλο ένα (ΟΡΤΙΟΝ), υποβρύχια αποτελούν επιβεβαίωση των παραπάνω προσπαθειών. 

Οι εκ του νόμου περί εξοπλισμών προβλεπόμενες διαδικασίες για αμφότερα τα προγράμματα ευρίσκονται σε πλήρη εξέλιξη υπό την ευθύνη της Γενικής Διεύθυνσης Εξοπλισμών και αναμένεται ότι σύντομα θα ολοκληρωθούν οι απαιτούμενες διαδικασίες υπογραφής των συμβάσεων. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

3. Στην με αριθμό 2615/28-9-98 ερώτηση δόθηκε με το υπ' αριθμ. 2990/19-10-98 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 2615/28-9-98 που κατέθεσε ο Βουλευτής κ. Μ. Κεφαλογιάννης στη Βουλή των Ελλήνων, με θέμα τα έργα υποδομής στον Νομό Ηρακλείου, σας γνωρίζονται τα ακόλουθα: 

Η εν γένει χρήση των αεροδρομίων (Α/Δ) Καστελλίου και Τυμπακίου, εξετάζεται από το Εθνικό Μετσόβιο Πολυτεχνείο (ΕΜΠ) / Τομέας Μεταφορών και Συγκοινωνιακής Υποδομής, στο οποίο και έχει ανατεθεί η μελέτη των αερομεταφορών στη νήσο Κρήτη από την Υπηρεσία Πολιτικής Αεροπορίας (ΥΠΑ). Ο νέος λοξός διάδρομος του Α/Δ Ηρακλείου μελετάται επίσης από το ΕΜΠ, στα πλαίσια της ίδιας μελέτης. 

'Οσον αφορά τα λιμενικά έργα σας ενημερώνουμε ότι το Γενικό Επιτελείο Ναυτικού (ΓΕΝ) γνωμοδοτεί επί αρμοδίως υποβαλλομένων μελετών κατασκευής λιμενικών έργων σύμφωνα με τα προβλεπόμενα από τον ΑΝ 2344/40 εξετάζοντας το εκάστοτε θέμα από πλευράς αρμοδιοτήτων του και μόνον, δηλαδή Εθνική 'Αμυνα -ασφάλεια- ασφάλεια ναυσιπλοϊας. 

Σχετικά με τη μελέτη κατασκευής προβλήτας μικρών σκαφών στον λιμένα Ηρακλείου καθώς και για τις μελέτες για αλιευτικά καταφύγια στις περιοχές Ρογδιά, όρμου Τσούτσουρα, Καστρίου -Κερατόκαμπου, Αρβης Βιάννου, Πλατιών Περαμάτων και Κόκκινου Πύργου το ΓΕΝ από πλευράς αρμοδιοτήτων του επίσης δεν έχει αντίρρηση για την κατασκευή των αιτουμένων έργων σύμφωνα με τις υποβληθείσες μελέτες. 

Οι προϋποθέσεις που θέτει κατά περίπτωση το Γενικό Επιτελείο Ναυτικού για την κατασκευή των εν λόγω έργων είναι: να εκδοθεί το προβλεπόμενο από το άρθρο 9 του Α.Ν 2344/40 Προεδρικό Διάταγμα για τις προσχώσεις που θα εκτελεστούν, - να φωτοσημανθούν σύμφωνα με οδηγίες της Υπηρεσίας Φάρων, - να απορριφθούν βυθοκορύματα των εσκαφών σε βάθη άνω των πενήντα (50) μέτρων,- να προβλεφθεί η κατασκευή έργων υποδομής για την εγκατάσταση δικτύων ηλεκτροδοτήσεως, υδροδοτήσεως, πυροσβέσεως κτλ., - να ενημερωθεί εγκαίρως η Υδρογραφική Υπηρεσία για την ημερομηνία ενάρξεως των εργασιών, - μετά το πέρας των έργων να αποσταλεί στην Υδρογραφική Υπηρεσία λεπτομερής οριζοντιογραφία και ακριβές βυθομετρικό διάγραμμα για την ενημέρωση των αντιστοίχων Χ.Ε.Ε και λοιπών ναυτιλιακών εκδόσεων. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

4. Στην με αριθμό 2830/5-10-98 ερώτηση δόθηκε με το υπ' αριθμ. 3000/19-10-98 έγγραφο από τον Υφυπουργό Εθνικής 'Αμυνας η ακόλουθη απάντηση: 

"Σε απάντηση της ερώτησης 2830/5-10-98 που κατέθεσε ο Βουλευτής κ. Σπ. Σπηλιωτόπουλος στη Βουλή των Ελλήνων σχετικά με τις παραιτήσεις των ιπταμένων αξιωματικών της Πολεμικής Αεροπορίας, σας γνωρίζονται τα ακόλουθα: 

Το φαινόμενο των παραιτήσεων των ιπταμένων αξ/κών της ΠΑ, το οποίο δεν είναι καινούργιο, έχει απασχολήσει επανειλημμένα την Ηγεσία του Υπουργείου Εθνικής 'Αμυνας. Οι λόγοι που κατά καιρούς οδηγούν τους ιπταμένους σε παραίτηση, είναι συνάρτηση πολλών και ποικίλων αιτίων. Η προσπάθεια της Ηγεσίας του ΥΠΕΘΑ για περιορισμό του φαινομένου αυτού, αναλύεται σε σειρά επί μέρους ενεργειών. 

Αρχικά επιτεύχθηκε η από 1-1-97 αύξηση του πτητικού επιδόματος κατά 20% προκειμένου να υπερκερασθεί κατά 15%0 η φορολόγηση του. Η παραπάνω αύξηση διευρύνθηκε κατά 10% από 11-6-97 και ήδη μελετώνται το ενδεχόμενο περαιτέρω αύξησης του κατά 20%. 

Στη συνέχεια με το νόμο 2439/96 το ΥΠΕΘΑ ρύθμισε την μέχρι τούδε προβληματική βαθμολογική εξέλιξη, ορίζοντας ότι δεν είναι δυνατή η προαγωγή αξ/κών άλλων ειδικότήτων εάν δεν έχει γίνει έναρξη προαγωγής των Ιπταμένων της ίδιας σειράς. Με τον ίδιο νόμο ρυθμίστηκε και το ζήτημα της αποστρατείας λόγω έλλειψης ουσιαστικών προσόντων. Οι εν λόγω αξκοί μπορούν να παραμείνουν αν το επιθυμούν, εκτός οργανικών θέσεων, και μετά την προαγωγή νεοτέρων τους. Με τον τρόπο αυτό έχουν περιοριστεί σημαντικά οι αποστρατείες αξ/κών σε μικρή ηλικία. 

Επίσης το ζήτημα των μεταθέσεων των αξ/κών έχει ήδη περιοριστεί όσο το επιτρέπουν οι επιχειρησιακές ανάγκες και με δεδομένη την εκπαίδευσή τους σε συγκεκριμένο τύπο αφους. Οι μεταθέσεις των Σμηνάρχων και των Ανωτάτων Αξ/κών, οι οποίες περιορίζονται κατά το δυνατό, σαν άμεσο σκοπό έχουν την συμπλήρωση των απαραίτητων τυπικών προσόντων, προκειμένου να καλύψουν θέσεις ευθύνης έχοντας τις απαραίτητες εμπειρίες. 

'Οσον αφορά στο θέμα της ασφάλισης του πτυχίου των Ιπταμένων, δεν κρίνεται ως η καταλληλότερη λύση διότι ελοχεύει ο κίνδυνος κακής εκμετάλλευσής του και πιθανής αύξησης των κρινόμενων Ιπταμένων ως ακατάλληλων για λόγους υγείας. Σαν τρόπο αντιμετώπισης του ζητήματος η ΠΑ έχει επιλέξει τη λύση κατά την οποία, όσοι κρίνονται ως μερικώς κατάληλοι να χειρίζονται μη μαχητικά αφη όπου η σωματική καταπόνηση είναι σαφώς μικρότερη. 

Τέλος το ζήτημα της υπαγωγής των πεσόντων χειριστών σε διατεταγμένη υπηρεσία στον αντιτρομοκρατικό νόμο, εξετάζεται θετικά από την Ηγεσία του ΥΠΕΘΑ, και σύντομα θα υπάρξει ρύθμιση. 

Η υλική και ηθική ικανοποίηση των χειριστών της ΠΑ είναι πρωτεύον ζήτημα για το ΥΠΕΘΑ. Καταβάλλονται συντονισμένες προσπάθειες τόσο της Πολιτικής όσο και της Στρατιωτικής Ηγεσίας του Υπουργείου έτσι ώστε απερίσπαστοι οι Ιπτάμενοι Αξιωματικοί να φέρουν εις πέρας την υψηλή αποστολή τους. 

Ο Υφυπουργός 

ΔΗΜΗΤΡΙΟΣ ΑΠΟΣΤΟΛΑΚΗΣ" 

5. Στην με αριθμό 2922/8-10-98 ερώτηση δόθηκε με το υπ'αριθμ. 3009/27-10-98 έγγραφο από τον Υπουργό Eθνικής 'Αμυνας η ακόλουθη απάντηση: 

"Σε απάντηση της ερώτησης 2922/8-10-98 που κατέθεσε ο Βουλευτής κ. Κ. Σπυριούνης στη Βουλή των Ελλήνων σχετικά με τις μεταθέσεις στελεχών των Ενόπλων Δυνάμεων, σας γνωρίζουμε τα ακόλουθα: 

Οι τοποθετήσεις των στελεχών των Ενόπλων Δυνάμεων (Ε.Δ.) και ειδικότερα η συνυπηρέτηση συζύγων στρατιωτικών, συνιστούν ένα από τα σημαντικότερα ζητήματα που απασχολούν την Ηγεσία του Υπουργείου Εθνικής 'Αμυνας. Ως ορθότερος τρόπος αντιμετώπισης του όλου θέματος έχει επιλεγεί η τοποθέτηση των Στρατιωτικών με κριτήριο όχι μόνο τις επιχειρησιακές ανάγκες κάθε Κλάδου των ΕΔ, αλλά και την οικογενειακή κατάσταση των μετατιθέμενων. 

Στα πλαίσια της πολιτικής αυτής τα Επιτελεία των τριών Κλάδων καταβάλλουν κάθε δυνατή προσπάθεια, προκειμένου να ικανοποιούνται σχετικά αιτήματα (για συνυπηρέτηση) συζύγων Στρατιωτικών. 

Παράλληλα προωθείται από τις αρμόδιες υπηρεσίες του ΥΠΕΘΑ και η Νομοθετική κατοχύρωση (κατ' εφαρμογή του αρ. 24 του ν. 2439/96) της υποχρεωτικής συνυπηρέτησης συζύγων Στρατιωτικών του ιδίου ή άλλου Κλάδου των ΕΔ ή και συζύγων που υπηρετούν στον ευρύτερο Δημόσιο τομέα, αν και γίνεται αντιληπτό ότι το τελευταίο θέμα δεν εμπίπτει στην αποκλειστική αρμοδιότητα του ΥΠΕΘΑ αλλά προϋποθέτει και τη σύμφωνη γνώμη των συναρμόδιων Υπουργείων. 

Επίσης, για πρώτη φορά εκπονείται Νομοθετική ρύθμιση, η οποία θα παρέχει σε στελέχη των ΕΔ τη δυνατότητα χορήγησης αδείας άνευ αποδοχών διάρκειας έως και τρία έτη, με σκοπό τη συγκατοίκηση, όταν ο (η) σύζυγος υπηρετεί στο εξωτερικό. 

Περαιτέρω, και όσον αφορά στο δεύτερο σκέλος της υπόψη ερώτησης, επισημαίνεται ότι κύρια μέριμνα της Ηγεσίας του ΥΠΕΘΑ αποτελεί η διατήρηση του ηθικού των μελών των ΕΔ σε υψηλό επίπεδο, προκειμένου να επιτελούν, όπως συμβαίνει μέχρι σήμερα, με απόλυτη επιτυχία το έργο τους. Η προσπάθεια αυτή υλοποιείται με τη διαρκή βελτίωση των συνθηκών διαβίωσης του προσωπικού, όπως με την επέκταση του στεγαστικού προγράμματος και την αναβάθμιση της ποιότητας της υλικοτεχνικής υποδομής στο περιβάλλον εργασίας, τη δημιουργία ειδικών υπηρεσιών που ασχολούνται με το όλο θέμα, όπως είναι το "Γραφείο Μέριμνας Προσωπικού" του Γενικού Επιτελείου Στρατού, αλλά και με την ικανοποίηση τοποθετήσεων σε περιοχές επιθυμίας, που σήμερα ανέρχεται σε υψηλό ποσοστό. 

Τέλος, σας ενημερώνουμε ότι σύντομα θα αρχίσει μία μεγάλη έρευνα στις τάξεις των ΕΔ με σκοπό την μελέτη του επιπέδου του ηθικού των στελεχών. Η έρευνα αυτή θα διεξαχθεί από ειδικευμένο επιστημονικό προσωπικό, ενώ τα αποτελέσματά της θα χρησιμεύσουν για τη λήψη περαιτέρω μέτρων ενίσχυσης του ηθικού των ΕΔ. 

Ο Υπουργός 

ΑΠ.ΑΘ. ΤΣΟΧΑΤΖΟΠΟΥΛΟΣ" 

6. Στην με αριθμό 2615/28-9-98 ερώτηση δόθηκε με το υπ'αριθμ. 873/27-10-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της υπ' αριθμ. 2615/28-9-98 ερώτησης που κατέθεσε στη Βουλή των Ελλήνων ο Βουλευτής κ. Μανώλης Κεφαλογιάννης, σας πληροφορούμε ότι για την ανέγερση Δ.Μ. Ηρακλείου έχει προταθεί από το Δημοτικό Συμβούλιο Ηρακλείου το υπ' αριθμ. 10163 ανταλλάξιμο οικόπεδο, έκτασης 4.850 τ.μ. περίπου, ιδιοκτησίας κατά ένα μέρος του Ελληνικού Δημοσίου και κατά ένα μέρος του Λιμενικού Ταμείου Ηρακλείου. 

Το θέμα τώρα βρίσκεται στο στάδιο της εξέτασης καταλληλότητας οικοπέδου και συλλογής στοιχείων του από τοπική επιρροή. 

Σε θετική περίπτωση στη συνέχεια η υπηρεσία μας θα εκδώσει τη γνωμοδότηση καταλληλότητας του οικοπέδου για ανέγερση Δ.Μ. Ηρακλείου, η οποία αποτελεί απαραίτητη προϋπόθεση για την έναρξη διαδικασίας απόκτησης του οικοπέδου και τον πολεοδομικό χαρακτηρισμό του. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

7. Στην με αριθμό 2430/18-9-98 ερώτηση δόθηκε με το υπ'αριθμ. 888/27-10-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της υπ' αριθμ. 2430/18-9-98 ερώτησης που κατέθεσαν στη Βουλή των Ελλήνων οι Βουλευτές κύριοι Ορέστης Κολοζώφ και Μπάμπης Αγγουράκης, σας γνωρίζουμε ότι το θέμα που θίγεται σ' αυτή υπάγεται κύρια στην αρμοδιότητα των Υπουργείων Μεταφορών και Επικοινωνιών, Εξωτερικών και Εθνικής 'Αμυνας, τα οποία είναι και συναποδέκτες της ερώτησης. 

'Οσον αφορά την αρμοδιότητα του Υπουργείου Δικαιοσύνης, σας γνωρίζουμε ότι αυτή συνίσταται στην προστασία του ατόμου από τη γενικότερη χρήση της σύγχρονης τεχνολογίας ως υποχρέωση που απορρέει από τις διατάξεις των άρθρων 2 παρ. 1, 5 παρ. 1, 9 και 19 του Συντάγματος και οι οποίες προστατεύουν την ανθρώπινη αξία, την προσωπικότητα και την ιδιωτική ζωή του ατόμου, καθώς και το απόρρητο των επικοινωνιών του. 

Το Υπουργείο Δικαιοσύνης παρακολουθεί τις ρυθμίσεις που αφορούν την προστασία αυτή, από τη συλλογή, διακίνηση και γενικά κάθε επεξεργασία προσωπικών πληροφοριών και υπάρχει ιδιαίτερη ευαισθησία στο θέμα αυτό τόσο σε εθνικό, όσο και σε Ευρωπαϊκό επίπεδο (Ευρωπαϊκή 'Ενωση και Συμβούλιο της Ευρώπης). 

Σημαντικό νομοθέτημα είναι κατ' αρχήν ο ν. 2472/1997 (ΦΕΚ 50Α) "Προστασία του ατόμου από την επεξεργασία δεδομένων προσωπικού χαρακτήρα" ο οποίος αποτελεί και την εναρμόνιση στην οδηγία 95/46/ΕΚ του Ευρωπαϊκού Κοινοβουλίου και του Συμβουλίου, και ο οποίος περιέχει ένα πλήρες και υψηλό επίπεδο προστασίας του ατόμου από την αθέμιτη διαχείριση των πληροφοριών. 

Κεντρική ρύθμιση του νόμου αυτού, είναι η ίδρυση ενός ανεξάρτητου διοικητικού ελέγχου, μέσω της Αρχής Προστασίας, η οποία ήδη λειτουργεί και προεδρεύεται από ανώτατο δικαστικό λειτουργό. 

Η υποχρέωση προστασίας στον ειδικότερο τομέα των τηλεπικοινωνιών επιβάλλεται με την έκδοση της πρόσφατης οδηγίας 97/66 ΕΚ του Ευρωπαϊκού Κοινοβουλίου και του Συμβουλίου της 15-12-97 "για την επεξεργασία των δεδομένων προσωπικού χαρακτήρα και την προστασία της ιδιωτικής ζωής στον τηλεπικοινωνιακό τομέα". 

'Εχει ήδη ενσωματωθεί σε ομώνυμη Ομάδα Εργασίας του Υπουργείου η εντολή ενσωμάτωσης της άνω οδηγίας και έχει συνταχθεί ένα προσχέδιο νόμου με αντικείμενο την προστασία των θεμελιωδών δικαιωμάτων των ατόμων και ιδίως της ιδιωτικής ζωής με την θέσπιση των προϋποθέσεων για την επεξεργασία δεδομένων προσωπικού χαρακτήρα στις τηλεπικοινωνίες. Οι διατάξεις του σχεδίου αυτού συμπληρώνουν και εξειδικεύουν τις ρυθμίσεις του ν. 2472/97 και τους κανόνες προστασίας του απορρήτου των επικοινωνιών. 

Σημειώνεται ότι οι διατάξεις του θα καλύπτουν και τα νομικά πρόσωπα και θα εφαρμόζονται σε όλα τα δημόσια τηλεπικοινωνιακά δίκτυα και τηλεπικοινωνιακές υπηρεσίες. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

8. Στην με αριθμό 2098/9-9-98ερώτηση δόθηκε με το υπ'αριθμ. 878/27-10-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της υπ' αριθμ. 2098/9-9-98 ερώτησης που κατέθεσαν στη Βουλή των Ελλήνων οι Βουλευτές κύριοι Μπασιάκος Ευάγγελος, Τσιτουρίδης Σάββας, Δαβάκης Αθανάσιος, Κατσαρός Νικόλαος, Παπαδόπουλος Σταύρος, Παπανικολάου Ελευθέριος και Σταύρου Απόστολος, σας γνωρίζουμε ότι στο σχέδιο νόμου "Περί ενοποιήσεως του πρώτου βαθμού δικαιοδοσίας των πολιτικών και ποινικών δικαστηρίων κλπ" περιλαμβάνεται διάταξη (άρθρο 26) σχετική με την παραγραφή και παύση ποινικής δίωξης ορισμένων αξιοποίνων πράξεων διαπραχθεισών κατά τις αγροτικές κινητοποιήσεις. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

9. Στην με αριθμό 2117/10-9-98 ερώτηση δόθηκε με το υπ'αριθμ. 879/29-10-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της υπ' αριθμ. 2117/10-9-98 ερώτησης που κατέθεσε στη Βουλή των Ελλήνων ο Βουλευτής κ. Ν. Τσιαρτσιώνης, σχετικά με δημοσιεύματα της Εφημερίδας "ΜΑΚΕΔΟΝΙΑ" που αφορούν την διαχείριση κονδυλίων σεισμοπαθών στην περιοχή Γρεβενών, σας πληροφορούμε ότι, όπως μας εγνώρισε η αρμόδια Εισαγγελική Αρχή με το υπ' αριθμ. 561/26-10-98 έγγραφό της, έχει παραγγελθεί διενέργεια προκαταρκτικής εξέτασης για να εξακριβωθεί αν τελέσθηκε αξιόποινη πράξη. 

Η σχετική παραγγελία έχει δοθεί στην Ειρηνοδίκη Γρεβενών. 

Δεν έχει ενεργηθεί ακόμη κάποια ανακριτική πράξη. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

10. Στην με αριθμό 2525/24-9-98 ερώτηση δόθηκε με το υπ'αριθμ. 903/27-10-98 έγγραφο από τον Υπουργό Δικαιοσύνης η ακόλουθη απάντηση: 

"Σε απάντηση της υπ' αριθμ. 2525/24-9-98 ερώτησης που κατέθεσε στη Βουλή των Ελλήνων ο Βουλευτής κ. Μανώλης Κεφαλογιάννης, σχετικά με εξαφάνιση φακέλων οικονομικών προσφορών τεχνικών εταιρειών, που κατετέθησαν στη Δημοπρασία που έγινε στο Υπουργείο Γεωργίας, για κατασκευή του έργου Φράγματος Φανερωμένης στο Νομό Ηρακλείου, σας πληροφορούμε ότι το θέμα αυτό ανήκει στην αποκλειστική αρμοδιότητα του Υπουργείου Εργασίας, που είναι συναποδέκτης της άνω ερώτησης. 

Αντίγραφο της ερώτησης αυτής, διαβιβάσαμε στην αρμόδια Εισαγγελική Αρχή, για ενημέρωσή της. 

Ο Υπουργός 

ΕΥΑΓΓΕΛΟΣ ΓΙΑΝΝΟΠΟΥΛΟΣ" 

11. Στην με αριθμό 1847/28-8-98 ερώτηση δόθηκε με το υπ'αριθμ. 1407/27-10-98 έγγραφο από τον Υφυπουργό EΘνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 1847/28-8-98 που κατέθεσε ο Βουλευτής κ. Αθ. Χειμάρας, σχετικά με τη μεταφορά της έδρας του 2ου Γραφείου Π/θμιας Εκπαίδευσης Φθιώτιδας, που κατέθεσε ο Βουλευτής κ. Αθ. Χειμάρας, σας γνωρίζουμε ότι υποβλήθηκε στο ΥΠΕΠΘ νεότερη εισήγηση για τη μεταφορά της έδρας του εν λόγω Γραφείου από τη Μακρακώμη στη Λαμία, ούτε γενικώς τίθεται σχετικό θέμα. 

Διατυπώθηκε όμως πρόταση ανακατανομής των σχολικών μονάδων από τον αρμόδιο Προϊστάμενο Εκπαίδευσης, η οποία έγινε αποδεκτή για την καλύτερη εποπτεία και διοίκηση των σχολείων της περιοχής, σύμφωνα με το άρθρο 56 του ν. 1566/85. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ 

12. Στην με αριθμό 305/16-7-98 ερώτηση δόθηκε με το υπ'αριθμ. 1135/27-10-98 έγγραφο από τον Υφυπουργό Eθνικής Παιδείας και Θρησκευμάτων η ακόλουθη απάντηση: 

"Απαντώντας στην ερώτηση με αριθμό 305/16-7-98 των Βουλευτών κυρίων Μπάμπη Αγγουράκη και Μήτσου Κωστόπουλου, σας γνωρίζουμε τα ακόλουθα: 

Ο Ο.Σ.Κ. επί μακρύ χρονικό διάστημα έχει υιοθετήσει ως πλέον αποδοτική από πλευράς αποτελεσμάτων την προσφυγή στη βοήθεια των αρμοδίων τοπικών φορέων (χωρίς να τεθεί υποχρέωσή τους) γιατί σε επίπεδο γειτονιάς είναι γνωστοί σχεδόν όλοι οι ιδιοκτήτες. Ο κανόνας είναι ότι οι τοπικοί φορείς (Ο.Τ.Α., Διαμερίσματα, Σύλλογοι Γονέων και Κηδεμόνων) ανταποκρίνονται απολύτως θετικά γιατί κατανοούν το κοινωνικό πρόβλημα. Στην συγκεκριμένη περίπτωση με ελλειπή στοιχεία ήταν αδύνατη η προσωρινή μεταγραφή στο Υποθηκοφυλάκειο μετά την έκδοση της Κοινής Υπουργικής Απόφασης. 

Πρόσφατα με το Φ. 13298/14-7-98 έγγραφό του ο Δήμος Αθηναίων προς τον Ο.Σ.Κ. εγνώρισε τα στοιχεία των ιδιοκτητών και προσεχώς θα επιληφθεί το Δ.Σ. του Ο.Σ.Κ. του θέματος της απόκτησης των χώρων. 

Κρίνουμε σκόπιμο να σας αναφέρουμε ότι ο Ο.Σ.Κ. μετά την επιλογή των χώρων και μετά την αρχική περίοδο αναζήτησης των στοιχείων των ιδιοκτητών προκειμένου να διασφαλίσει τη χρήση τους για σχολεία από τον κίνδυνο ανοικοδόμησης ζήτησε από την αρμόδια Διεύθυνση Σχεδίου Πόλεως με επείγον έγγραφό του την αναστολή των οικοδομικών εργασιών (Φ.500/30606/2-12-96 έγγραφο του Ο.Σ.Κ.) 

Επίσης ο ΟΣΚ επανήλθε για παράταση της αναστολής με το υπ' αριθμ. Φ.500/23569/5-3-98 έγγραφό του. 

Τέλος, όπως μας πληροφόρησε ο Προϊστάμενος Α' Διεύθυνσης Π/θμιας Εκπαίδευσης Αθήνας κατά το σχολικό έτος 1998 - 1999 τα 64ο και 105ο Νηπιαγωγεία Αθηνών, επειδή όλες οι προσπάθειες για την ανεύρεση κατάλληλου κτιρίου για τη στέγασή τους απέβησαν άκαρπες, στεγάστηκαν προσωρινά στο συγκρότημα των 11ου και 63ου και 75ου Δημοτικών Σχολείων στην οδό Κόρακα και Παπαναστασίου και λειτουργούν ως 1/θέσια με εναλασσόμενη βάρδια. 

Ο Υφυπουργός 

ΙΩΑΝΝΗΣ ΑΝΘΟΠΟΥΛΟΣ" 

13. Στην με αριθμό 2762/1-10-98 ερώτηση δόθηκε με το υπ'αριθμ. 242/27-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2762/1-10-98 που κατέθεσε ο Βουλευτής κ. Ε. Μπασιάκος για τα θέματα της αρμοδιότητάς μας, σας πληροφορούμε τα εξής: 

Το Δασαρχείο Πεντέλης διαπίστωσε τις κάτωθι παρεμβάσεις στις καμμένες δασικές περιοχές από το 1995 στην Πεντέλη: 

1. Παράνομες επεμβάσεις στη θέση Λύρειο Ν. Μάκρης εκ μέρους της Ιεράς Μονής Αγ. Τριάδος. Συγκεκριμένα έγινε (3) τρία κτίσματα. 

2. Παράνομες επεμβάσεις στην περιοχή Νταού Πεντέλης εκ μέρους της Ιεράς Μονής Παντοκράτορος. Μετά την φωτιά του 1995 ανηγέρθη ένα (1) κτίσμα και μία περίφραξη και μία βάση, όπου εγκατεστάθη σταυρός ύψους 4 μέτρων περίπου. 

3. Στην θέση "Καλλιθέα" ή "Μπουρμπάκι" Παλαιάς Πεντέλης, ο κ. Τσούκας Ιωάννης παρανόμως ανήγειρε (3) τρία κτίσματα (εγκαταστάσεις ποιμνιοστασίου). 

4. Στη θέση "Μαντριά Καπράλου" Παλαιάς Πεντέλης ο κ. Πανέτης Δημήτριος παρανόμως ανήγειρε ένα (1) κτίσμα. 

5. Στη θέση "Δεξαμενή Ελαιώνας" Ν. Μάκρης ο κ. Ιωάννης Λάμπου ανήγειρε παράνομα δύο (2) πρόχειρα ποιμνιοστάσια. 

Για όλες τις ανωτέρω παραβάσεις ασκήθηκαν τα νόμιμα. Συγκεκριμένα κινήθηκαν όλες εκείνες οι διαδικασίες που προβλέπονται από τις διατάξεις της Δασικής Νομοθεσίας (μηνύσεις, πρωτόκολλα Διοικητικής Αποβολής, Προτάσεις για κατεδάφιση αυθαιρέτων, επιβολή προστίμων για παράνομη εκχέρσωση - κατάληψη κ.λπ.). 

Ο Υπουργός 

ΣΤ. ΤΖΟΥΜΑΚΑΣ" 

14. Στην με αριθμό 2492/22-9-98 ερώτηση δόθηκε με το υπ'αριθμ. 217/27-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2492/22-9-98 που κατέθεσαν οι Βουλευτές κύριοι Σ. Παναγιώτου, Β. Μπούτας και Μ. Μπόσκου, σας πληροφορούμε ότι: 

Σύμφωνα με τους σχετικούς κανονισμούς της Ευρωπαϊκής Ενωσης η παράδοση του ρυζιού στη δημόσια παρέμβαση έχει σαν καταληκτική ημερομηνία την 31η Αυγούστου. 'Ηδη η Ευρωπαϊκή Ενωση με νεότερο Κανονισμό παρέτεινε την παραπάνω ημερομηνία κατά ένα μήνα (30-9-98). 

Η πληρωμή των εισκομιστών ρυζιού εσοδείας 97 έχει ήδη ξεκινήσει από τον Ιούνιο τρέχοντος έτους. 'Εχουν πραγματοποιηθεί πληρωμές στους Αγροτικούς Συνεταιρισμούς της Β' Θεσ/νίκης και του Νομού Σερρών. Αναμένεται ότι σύντομα θα ολοκληρωθεί η πληρωμή και των υπολοίπων εισκομιστών αμέσως μόλις εισκομιστούν οι φάκελοι από τις Δ/νσεις Αγροτικής Ανάπτυξης των Νομαρχιακών Αυτοδιοικήσεων που είναι βάσει Υπουργικής Απόφασης υπεύθυνες για την αναγνώριση και εκκαθάριση των δαπανών. 

Ο Υπουργός 

ΣΤ. ΤΖΟΥΜΑΚΑΣ" 

15. Στην με αριθμό 2884/6-10-98 ερώτηση δόθηκε με το υπ'αριθμ. 7/27-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2884/6-10-98 που κατέθεσε η Βουλευτής κ. Π. Φουντουκίδου, σας πληροφορούμε ότι: 

Από την εμπορική περίοδο 1998 - 1999 οι εγκρίσεις και τα υπογραφόμενα συμφωνητικά ανάμεσα στην Ε.Β.Ζ. και τους τευτλοπαραγωγούς αναφέρεται σε τόνους τεύτλων. 

'Ετσι για το 1998 υπογράφτηκαν συμφωνητικά για 2.540.000 τόνους τεύτλων, περίπου όσο ήταν και η μέση παραγωγή της τελευταίας τετραετίας (94 - 97). 

Οι "Νηματώδεις" προσβάλλουν κάθε χρόνο το 1-3% και της συνολικής έκτασης των τεύτλων μειώνοντας την απόδοση των συγκεκριμένων χωραφιών κατά 10 - 50%. 

'Εχουν δε εντοπισθεί συγκεκριμένες περιοχές της χώρας όπου η ασθένεια αυτή προσβάλλει την τευτλοκαλλιέργεια. 

Η Ε.Β.Ζ. συνιστά στους τευτλοκαλλιεργητές να αποφεύγουν τις γνωστές περιοχές για καλλιέργεια ή εφόσον επιμένουν να τις καλλιεργήσουν, με τεύτλα να τις απολυμάνουν, με συμμετοχή μάλιστα της Ε.Β.Ζ. στην δαπάνη κατά 20 - 30%. 

Σε σχέση με το 1997 η τιμή είναι μειωμένη κατά 6%, συνυπολογιζομένων δε των περικοπών σε κάποιες πρόσθετες παροχές η τελική μέση τιμή θα είναι μειωμένη κατά 9 - 13%. 

Η μέση τιμή τεύτλων πάντως που θα λάβει ο 'Ελληνας τευτλοπαραγωγών για το 1998 είναι κατά 15% υψηλότερη από την εγγυημένη τιμή που εξασφαλίζει η Ευρωπαϊκή Ενωση. 

Το Υπουργείο Γεωργίας δεν μπορεί να παρέμβει στον καθορισμό της τιμής αγοράς των τεύτλων από την ΕΒΖ, όταν φυσικά η τιμή αυτή υπερβαίνει ήδη την προβλέπόμενη από τους Κοινοτικούς κανονισμούς ελάχιστη τιμή. 

Επιδιώκει όμως πάντοτε με παρεμβάσεις του, να επηρεάσει, και να βελτιώσει την τελικά διαμορφούμενη τιμή, προς όφελος των παραγωγών. 

Στο πνεύμα των ανωτέρω σκοπεύει να κινηθεί και για την περίοδο 1999 συνεργαζόμενο τόσο με την Ε.Β.Ζ. όσο και με τους εκπροσώπους των τευτλοπαραγωγών για τον καλύτερο και δικαιότερο καθορισμό των καλλιεργούμενων εκτάσεων, των όρων καλλιέργειας των τιμών. 

Από το πρόγραμμα εκτάκτων αναγκών του Υπουργείου Γεωργίας δεν υπάρχει δυνατότητα καταβολής οικονομικής ενίσχυσης στους παραγωγούς που καλλιέργειες τεύτλων τους ζημιώθηκαν από νηματώδεις. 

Σημειώνουμε ότι το πρόγραμμα εκτάκτων αναγκών αντιμετωπίζονται ζημιές που προκαλούνται στη γεωργία από θεομηνίες και όχι ζημιές από ασθένειες ή εχθρούςτων φυτών οι οποίες μπορούν να αντιμετωπισθούν, εφόσον οι παραγωγοί προβούν έγκαιρα στις απαραίτητες επεμβάσεις. 

Ο Υπουργός 

ΣΤΕΦ. ΤΖΟΥΜΑΚΑΣ" 

16. Στην με αριθμό 2894/6-10-98 ερώτηση δόθηκε με το υπ'αριθμ. 10/27-10-98 έγγραφο από τον Υπουργό Γεωργίας η ακόλουθη απάντηση: 

"Απαντώντας στην ερώτηση 2894/6-10-98 που κατέθεσε ο Βουλευτής κ. Χ. Θεοδώρου, σας πληροφορούμε ότι: 

Τα πρόστιμα που επιβάλλονται από τα αρμόδια κατά τόπο Δασαρχεία προβλέπονται από συγκεκριμένες διατάξεις (άρθρο 45 ν. 2145/93, άρθρο 29 ν. 2081/92) και ο καταλογισμός αυτών γίνεται εφόσον διαπιστωθεί επέμβαση σε δασικού χαρακτήρα έκταση με τις προϋποθέσεις που ειδικότερα προβλέπονται στις προαναφερόμενες διατάξεις ανεξάρτητα από το ιδιοκτησιακό καθεστώς της έκτασης. 

Συγκεκριμένα, πρόκειται για πράξεις καταλογισμού προστίμου σύμφωνα με το άρθρο 29 του ν. 2081/92, η επιβολή των οποίων προϋποθέτει ήδη έκταση κηρυγμένη αναδασωτέα. Κατά των πράξεων καταλογισμού προστίμου με βάση την πιο πάνω διάταξη, προβλέπεται προσφυγή στο Διοικητικό Πρωτοδικείο και όπως επίσης μας γνώρισε το αρμόδιο Δασαρχείο, έχουν ήδη απορριφθεί οι σχετικές προσφυγές των ενδιαφερομένων. 

Ο Υπουργός 

ΣΤ. ΤΖΟΥΜΑΚΑΣ" 

17. Στην με αριθμό 2379/17-9-98 ερώτηση δόθηκε με το υπ'αριθμ. 957/27-10-98 έγγραφο από τον Υφυπουργό AΘλητισμού η ακόλουθη απάντηση: 

"Σε απάντηση της 2379/17-9-98 ερώτησης που κατέθεσε ο Βουλευτής κ. Σπ. Σπηλιωτόπουλος και που αφορά τοποθέτηση ελαστικού τάπητα στο Ε.Σ. Αιγίου, σας πληροφορούμε ότι το θέμα θα εξετασθεί στο Πρόγραμμα έργων έτους 1999, αφού βέβαια ληφθούν υπόψη και οι σχετικές προτάσεις του ΣΕΓΑΣ για τοποθέτηση ελαστικών ταπήτων σε Εθνικά Στάδια. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

18. Στην με αριθμό 731/4-8-98 ερώτηση δόθηκε με το υπ'αριθμ. 939/27-10-98 έγγραφο από τον Υφυπουργό AΘλητισμού η ακόλουθη απάντηση: 

"Σε απάντηση της ερώτησης 731/4-8-98 του Βουλευτή κ. Αλ. Χρυσανθακόπουλου, σας πληροφορούμε ότι, τα βασικά αθλητικά έργα που εκτελούνται ή έχουν σχεδιαστεί και προγραμματιστεί για το Ν. Αχαϊας είναι τα εξής: 

1. Κατασκευή Κλειστού Γυμναστηρίου στην πόλη της Πάτρας. 

2. Κατασκευή Κλειστού Γυμναστηρίου στο Δήμο Ακράτας. 

3. Κατασκευή Κλειστού Γυμναστηρίου στα Ροϊτικα. 

4. Κατασκευή Ανοιχτού Γυμναστηρίου στο Δήμο Αιγίου. 

5. Κατασκευή Χιονοδρομικού Καταφυγίου στα Καλάβρυτα. 

6. Ανακατασκευή αγωνιστικού χώρου - κερκίδες - αποδυτήρια - στο Ε.Σ. Καλαβρύτων. 

7. Ενίσχυση κερκίδων και διαμόρφωση χώρων - Κατασκευή Κλειστού Γυμναστηρίου στο Εθνικό Στάδιο Κάτω Αχαϊας. 

Επίσης έχουν προγραμματιστεί η κατασκευή αθλητικνω εγκαταστάσεων στο Δήμο Αιγείρας και η κατασκευή Κλειστού Γυμναστηρίου στο 3ο Λύκειο Πατρών. 

Με βάση δύο προγραμματικές συμβάσεις η Γ.Γ.Α. θα διαθέσει για διάφορα έργα του νομού το 1998 και 1999 250.000.000 (2 Εδαφική Περιφέρεια) και 150.000.000 (Αγ. Τριάδα). 

Τα έργα που προαναφέραμε και ειδικότερα αυτά που δεν έχουν ξεκινήσει π.χ. Κολυμβητήριο Αιγίου, Κλειστό Γυμναστήριο 3 Λ. Πατρών, αθλητικές εγκαταστάσεις Δ. Αιγείρας και ορισμένα άλλα που δεν έχουν προγραμματιστεί ακόμα μαζί με τα ήδη κατασκευαζόμενα, αποτελούν το πρόγραμμα αθλητικών έργων του Ν. Αχαϊας για την τριετία 1998 - 2000. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

19. Στην με αριθμό 1477/21-8-98 ερώτηση δόθηκε με το υπ'αριθμ. 932/27-10-98 έγγραφο από τον Υφυπουργό AΘλητισμού η ακόλουθη απάντηση: 

"Σε απάντηση της ερώτησης 1477/21-8-98 του Βουλευτή κ. Γ. Τρυφωνίδη σας πληροφορούμε ότι η κατασκευή του Κλειστού Γυμναστηρίου Πρέβεζας (που προχώρησε σημαντικά) δεν πραγματοποιήθηκε λόγω νομικών προβλημάτων. 

Πρέπει πάντως να επισημανθεί ότι η Γ.Γ.Α. ολοκληρώνει την σύνταξη της μελέτης με βάση την οποία θα γίνει δημοπράτηση για την συνέχιση των εργασιών του Σταδίου προκειμένου να αποδοθεί σύντομα στην αθλούμενη νεολαία της Πρέβεζας. 

Σε ό,τι αφορά στο Ε.Σ. Πρέβεζας η Επιτροπή Διοίκησής του πρέπει να υποβάλλει συγκεκριμένα αιτήματα για τις συμπληρωματικές εγκαταταστάσεις του Σταδίου (κερκίδα, στέγαστρο, αποδυτήρια) συνοδευόμενες απαραίτητα από προϋπολογισμούς και τεχνικές περιγραφές, προκειμένου με βάση τα στοιχεία αυτά η Γ.Γ.Α. να εξετάσει τη σταδιακή χρηματοδότηση των εργασιών. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

20. Στην με αριθμό 747/4-8-98 ερώτηση δόθηκε με το υπ'αριθμ. 926/27-10-98 έγγραφο από τον Υφυπουργό Aθλητισμού η ακόλουθη απάντηση: 

"Σε απάντηση της ερώτησης 747/4-8-98 του Βουλευτή κ. Σ. Μπασιάκου, σας πληροφορούμε ότι σύμφωνα με το Φάκελο Υποψηφιότητας (Φ.Υ.) της Αθήνας για τους Ολυμπιακούς Αγώνες του 2004 και τις τελευταίες Κυβερνητικές Αποφάσεις, προχωρούν οι νομικές διαδικασίες για την οριστικοποίηση της θέσης των εγκαταστάσεων των αθλημάτων Κωπηλασίας και Κανόε-Καγιάκ στην περιοχή του Σχοινιά Μαραθώνα. 

Τμήμα του προγράμματος των Αγώνων Ποδηλασίας, θα διεξαχθεί στην Εθνική οδό Αθηνών - Θεσσαλονίκης, στην περιοχή του Σχηματαρίου. 

Στο πρόγραμμα των Ολυμπιακών Αγώνων του 2004 δεν περιλαμβάνεται το άθλημα του αεροπτερισμού. 

Στον προγραμματισμό των έργων της Γενικής Γραμματείας Αθλητισμού περιλαμβάνεται και το Εθνικό Στάδιο Θήβας, σύμφωνα με μελέτη που έχει συνταχθεί και εγκριθεί από τις Υπηρεσίες της. 

Το εν λόγω έργο, προϋπολογισμού περίπου 500.000.000 δρχ., έχει περιληφθεί στις προτάσεις της Γ.Γ.Α. για ένταξη στο Π.Δ.Ε. 

Ο Υφυπουργός 

ΑΝΔΡΕΑΣ Α. ΦΟΥΡΑΣ" 

21. Στην με αριθμό 640/29-7-98 ερώτηση δόθηκε με το υπ'αριθμ. 923/27-10-98 έγγραφο από τον Yφυπουργό Aθλητισμού η ακόλουθη απάντηση: 

"Σε απάντηση της ερώτησης 640/29-7-98 του Βουλευτή κ. Ε. Στάϊκου, σας πληροφορούμε ότι κατά τα έτη 1997 - 1998 χορηγήθηκαν 71 από 48 άδειες ΠΡΟΠΟ αντίστοιχα που αφορούν αιτήσεις που είχαν υποβληθεί το 1993 (3.331 αιτήσεις). 

Επίσης χορηγήθηκαν ορισμένες που υπάγονται στο Νόμο περί Ολυμπιονικών. 

Βασική πολιτική του Οργανισμού είναι να μην χορηγούνται νέες άδειες λόγω της πληθώρας των Πρακτορείων και τούτο εύκολα συνάγεται αν αναλογισθεί κάποιος ότι την 1/1/97 λειτουργούσαν σε ολόκληρη την χώρα 5.012 Πρακτορεία, ενώ την 31/7/98 ο αριθμός είχε μειωθεί στα 4.703. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

22. Στην με αριθμό 1787/26-8-98 ερώτηση δόθηκε με το υπ'αριθμ. 18557/29-10-98 έγγραφο από την Υπουργό Aνάπτυξης η ακόλουθη απάντηση: 

"Σε απάντηση της ερώτησης 1787/26-8-98 που κατέθεσαν στη Βουλή των Ελλήνων οι Βουλευτές κύριοι Α. Τασούλας και Μ. Μπόσκου, σας γνωρίζουμε τα εξής, όσον αφορά τις αρμοδιότητες του Υπουργείου μας: 

1. Για ηλεκτροδότηση των αγροτικών εγκαταστάσεων η Πολιτεία έχει θεσπίσει μια ειδική -προνομιακή- διαδικασία, μελέτης, προγραμματισμού, και κατασκευής των έργων Αγροτικού Εξηλεκτρισμού, η οποία περιλαμβάνεται στην 142196/10.11.87 κοινή Διϋπουργική Απόφαση των Υπουργών Γεωργίας και Βιομηχανίας Ενέργειας και Τεχνολογίας. 

2. Σύμφωνα με τη διαδικασία αυτή, στην οποία εμπίπτουν και οι υπόψη ηλεκτροδοτήσεις, στις 2.8.97 υπεβλήθη μία ομαδική αίτηση στη Διεύθυνση Εγγείων Βελτιώσεων (ΔΕΒ) του Ν. Ιωαννίνων, η οποία αφορούσε την ηλεκδροδότηση 14 παρόχθιων γεωτρήσεων σε 11 μονάδες ιχθυοκαλλιέργειας. Η ΔΕΒ βάσει της αιτήσεως αυτής έστειλε το Δελτίο Γεωργοτεχνικοοικονομικών στοιχείων έργων Αγροτικού Εξηλεκτρισμού στην τοπική Υπηρεσία της ΔΕΗ, η οποία συνέταξε την προμελέτη του έργου (δίκτυο διανομής, υποσταθμοί), το οποίο ήταν αναγκαίο να κατασκευασθεί, προκειμένου να ηλεκτροδοτηθούν οι γεωτρήσεις. Στις 29.12.97 έγινε η αναγγελία της εκ προμελέτης συμμετοχής τους, στη συνολική δαπάνη ηλεκτροδοτήσεως, στη Δ/νση Τεχνικών Υπηρεσιών της Νομαρχίας Ιωαννίνων, η οποία είχε αναλάβει και την εξασφάλιση των αναγκαίων πιστώσεων. 

3. Εκτοτε, οι ενδιαφερόμενοι ιχθυοκαλλιεργητές δεν επέδειξαν ενδιαφέρον και δεν προέβησαν σε καμία σχετική ενέργεια. Μόλις στις 12.8.98, η αρμόδια Νομαρχιακή Υπηρεσία γνωστοποίησε στη ΔΕΗ ποιές γεωτρήσεις μπορούν να ηλεκτροδοτηθούν με την υποβολή των απαιτούμενων Πολεοδομικών δικαιολογητικών, σύμφωνα με τον ν. 1512/85, οπότε και το έργο προωθήθηκε για οριστική μελέτη. 

4. Στις 17-8-98 συνετάγη η οριστική μελέτη και καθορίστηκε η συμμετοχή τους στις δαπάνες ηλεκτροδοτήσεως. Οι ενδιαφερόμενοι κατέβαλαν την συμμετοχή τους στην τοπική Υπηρεσία της ΔΕΗ στις 27-8-98. 

5. Τα έργα προωθήθηκαν αμέσως για κατασκευή, σήμερα έχουν ήδη ολοκληρωθεί και η ηλεκτροδότηση των γεωτρήσεων θα γίνει τις επόμενες ημέρες. 

Υστερα από τα παραπάνω είναι σαφές, ότι η Δημόσια Επιχείρηση Ηλεκτρισμού δεν έχει καμία ευθύνη, για την καθυστέρηση της ηλεκτροδότησης των εν λόγω γεωτρήσεων. 

Η Υπουργός 

ΒΑΣΩ ΠΑΠΑΝΔΡΕΟΥ" 

23. Στην με αριθμό 1840/28-8-98 ερώτηση δόθηκε με το υπ'αριθμ. 938/27-10-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 1840/28-8-98 του Βουλευτή κ. Δ. Πιπεργιά, σας γνωρίζουμε τα εξής: 

Η επιχορήγηση των Αθλητικών Σωματείων γίνεται με σταθερά και εκ των προτέρων γνωστά κριτήρια και με στόχο την ανάπτυξη του αθλήματος το οποίο υπηρετεί το κάθε Σωματείο. 

Στο πλαίσιο των γενικότερων υποχρεώσεων και δυνατοτήτων της Γ.Γ.Α. θα εξετασθεί το αίτημα της ομάδας Α.Ο. ΑΙΓΑΙΟ της Κοινότητας Αχλαδερής. 

Ο Υφυπουργός 

ΑΝ. ΑΘ. ΦΟΥΡΑΣ" 

24. Στην με αριθμό 551/24-7-98 ερώτηση δόθηκε με το υπ'αριθμ. 921/27-10-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση της ερώτησης 551/24-7-98 του Βουλευτή κ. Δ. Σιούφα, σας πληροφορούμε ότι τα οικονομικά δεδομένα που υπάρχουν για το 1998 επαρκούν μόνο για την συνέχιση των εν εξελίξει έργων. 

Ως εκ τούτου η υποχρέωση της Γ.Γ.Α. που απορρέει από την Προγραμματική Σύμβαση που υπεγράφει με τη Νομαρχία και τους Δήμους Μουζακίου, Παλαμά και Σοφάδων θα μεταφερθεί στο επόμενο έτος. 

Η πληρωμή για την εκπόνηση μελέτης Κλειστού Γυμναστηρίου στην Καρδίτσα έχει ήδη ενταχθεί στην ΣΑΜ του Π.Δ.Ε. της Γ.Γ.Α. με προϋπολογισμό 105.000.000 και πίστωση για το 1998 30.000.000 δρχ. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ" 

25. Στις με αριθμό 43/15-7-97 και 8314/10-6-98 ερωτήσεις δόθηκε με το υπ' αριθμ. 915/27-10-98 έγγραφο από τον Υφυπουργό Αθλητισμού η ακόλουθη απάντηση: 

"Σε απάντηση των 43/15-7-98 και 8314/10-6-98 ερωτήσεων του Βουλευτή κ. Μ. Κεφαλογιάννη, σας πληροφορούμε ότι οι διαδικασίες για την κατασκευή του νέου Κλειστού Γηπέδου στο Ηράκλειο, βρίσκονται σε εξέλιξη και η Επιτροπή της Γ.Γ.Α. βρίσκεται στην τελική φάση επιλογής του μελετητή του έργου. 

Το έργο αυτό είναι ενταγμένο ήδη στο Π.Δ.Ε. και συγκεκριμένα στην ΣΑΜ (χρηματοδότηση μελετών, με κωδικό 9716204) με προϋπολογισμό 200 εκ. 

Το Κλειστό θα είναι χωρητικότητας 5.000 θεατών. 

Οι πιστώσεις που έχουν διατεθεί στον Ν. Ηρακλείου από 1-1-94 μέχρι και 16-9-98 είναι περίπου 95 εκ. και αφορούν εργασίες επισκευής, συντήρησης, επέκτασης και συμπλήρωσης των εγκαταστάσεων στα τέσσερα 4 Κλειστά Γυμναστήρια του Νομού (Ηρακλείου - Αλικαρνασσού - Αχαρνών Αρκαλοχωρίου) ενώ έχουν δοθεί διάφορα ποσά για υπαίθριες εγκαταστάσεις μπάσκετ σε κοινότητες. 

Στα παραπάνω βέβαια δεν περιλαμβάνονται ούτε οι επιχορηγήσεις των Σωματείων Καλαθοσφαίρισης, ούτε τα ποσά που έχουν διατεθεί για λειτουργικές ανάγκες και εξοπλισμούς των Σταδίων που ανέρχονται σε πολλά εκατομμύρια. 

Ο Υφυπουργός 

ΑΝΔΡΕΑΣ ΑΘ. ΦΟΥΡΑΣ)" 

ΠΡΟΕΔΡΕΥΩΝ (Λουκάς Αποστολίδης): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 16 Φεβρουαρίου 1999. 

"Α. ΑΝΑΦΟΡΕΣ-ΕΡΩΤΗΣΕΙΣ Πρώτου Κύκλου ('Αρθρο 130 παρ. 5 Καν. Βουλής) 

1. Η με αριθμό 922/2.12.98 αναφορά του Bουλευτή του Πανελλήνιου Σοσιαλιστικού Κινήματος κ. Πέτρου Κατσιλιέρη προς την Υπουργό Ανάπτυξης, σχετικά με την εκτέλεση έργων υποδομής στη βιομηχανική περιοχή του Δήμου Μελιγαλά κλπ. 

2. H με αριθμό 4391/25.11.98 ερώτηση του Βουλευτή της Νέας Δημοκρατίας κ. Δημητρίου Σιούφα προς τον Υπουργό Εθνικής Παιδείας και Θρησκευμάτων, σχετικά με την κάλυψη των ελλείψεων στην υλικοτεχνική υποδομή, που παρουσιάζει η δευτεροβάθμια δκπαίδευση στο Νομό Καρδίτσας. 

3. Η με αριθμό 1442/12.1.99 αναφορά του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Εθνικής 'Αμυνας, σχετικά με την ανάληψη πρωτοβουλίας της ελληνικής Κυβέρνησης για τη ματαίωση εγκατάστασης πυρηνικών αντιδραστήρων παραγωγής ηλεκτρικής ενέργειας, στην πόλη Ακουγιού της Τουρκίας. 

4. Η με αριθμό 5461/21.12.98 ερώτηση της Βουλευτού του Δημοκρατικού Κοινωνικού Κινήματος κ. Βασιλικής Αράπη-Καραγιάννη, προς τον Υπουργό Εθνικής Παιδείας και Θρησκευμάτων σχετικά με τον τρόπο διοίκησης των μαθητικών και φοιτητικών εστιών, που υπάγονται στο Εθνικό 'Ιδρυμα Νεότητας (Ε.Ι.Ν.). 

Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου ('Αρθρο 130 παρ. 5 Καν. Βουλής) 

1. Η με αριθμό 4500/30.11.98 ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Υγείας και Πρόνοιας, σχετικά με τη λήψη μέτρων για την πλήρωση της θέσης του Διευθυντή της Παθολογικής Κλινικής του Νομαρχιακού Γενικού Νοσοκομείου Κύμης "ΓΕΩΡΓΙΟΣ ΠΑΠΑΝΙΚΟΛΑΟΥ". 

2. Η με αριθμό 5150/16.12.98 ερώτηση του Βουλευτή της Νέας Δημοκρατίας κ. Αλέξανδρου Παπαδόγγονα προς τον Υπουργό Εθνικής 'Αμυνας, σχετικά με δημοσιεύματα του Τύπου για συμμετοχή εκλεγμένων εκπροσώπων των στρατευσίμων στη ρύθμιση θεμάτων της καθημερινής ζωής τους στους στρατώνες." 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, εισερχόμαστε στη συζήτηση των 

ΕΠΙΚΑΙΡΩΝ ΕΡΩΤΗΣΕΩΝ

Επίκαιρες ερωτήσεις πρώτου κύκλου: 

Πρώτη είναι η με αριθμό 605/9.2.99 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ευάγγελου Βλασσόπουλου προς τους Υπουργούς Μεταφορών και Επικοινωνιών, Υγείας και Πρόνοιας, Περιβάλλοντος Χωροταξίας και Δημοσίων 'Εργων, σχετικά με τη λήψη μέτρων προστασίας των κατοίκων, από τις εγκαταστάσεις διαφόρων κεραιών, στο Λόφο της Καστέλας Πειραιά κλπ. 

Η επίκαιρη ερώτηση του κυρίου συνάδελφου σε περίληψη έχει ως εξής: 

"Είναι γεγονός αναμφισβήτητο ότι ο Πειραιάς και πιο συγκεκριμένα η Καστέλα, τείνει να μετατραπεί σε "ηλεκτρομαγνητικό πεδίο" από το πλήθος των κεραιών των ραδιοφωνικών και τηλεοπτικών σταθμών, καθώς και της κινητής τηλεφωνίας που ολόκληρο το εικοσιτετράωρο βομβαρδίζουν τους κατοίκους της περιοχής. 

Επειδή δεν τηρούνται οι αποφάσεις προεδρικών διαταγμάτων και της Πολεοδομίας του Πειραιά, ερωτώνται οι Υπουργοί Μεταφορών και Επικοινωνιών, Υγείας και Πρόνοιας και Περιβάλλοντος Χωροταξίας και Δημοσίων 'Εργων: 

'Εχουν δοθεί άδειες για την εγκατάσταση των κεραιών; 

Πως θα αντιμετωπισθούν οι αυθαιρεσίες με τις κεραίες που εγκαταστάθηκαν και υπερβαίνουν τα τριάντα μέτρα, δημιουργώντας περιβαλλοντικά προβλήματα στην ασφάλεια των πτήσεων; 

Πότε θα ξεκινήσει η προσπάθεια για μετεγκατάστασή τους σε άλλη μη κατοικημένη περιοχή; 

Προκαλεί πρόβλημα υγείας η ανεξέλεγκτη τοποθέτηση κεραιών στους κατοίκους της περιοχής; 

Πώς σκοπεύουν να αντιμετωπίσουν το σοβαρότατο πρόβλημα για την υγεία των πολιτών; Θα ενημερώσουν τους πολίτες που ανησυχούν για την υγεία τους; Και πότε σκοπεύουν να προχωρήσουν στη διεξαγωγή ερευνών;". 

Ο Υφυπουργός Μεταφορών και Επικοινωνιών κ. Νικόλαος Σαλαγιάννης έχει το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Ο κύριος συνάδελφος θέτει ένα θέμα που αφορά τις κεραίες στην Καστέλα. Μου δίνει, όμως, την ευκαιρία να ενημερώσω τη Βουλή για σημαντικές πρωτοβουλίες που παίρνει η Κυβέρνηση σ' αυτό το θέμα. Υπάρχει το θέμα με την αναρχία στις κεραίες, που δημιουργεί περιβαλλοντικά προβλήματα, αλλά και θέματα ασφαλείας πτήσεων. Αν πολλές κεραίες είναι συγκεντρωμένες στον ίδιο χώρο, τίθενται και θέματα υγείας των πολιτών γενικότερα. 

Η Κυβέρνηση αναγνωρίζοντας αυτό το πρόβλημα, απεφάσισε να προχωρήσει σε διαδικασίες δημιουργίας ολοκληρωμένων πάρκων κεραιών, για να μπορέσουν εκεί να εγκατασταθούν οι νέες κεραίες που θα υπάρξουν, αλλά και για να μετεγκατασταθούν οι παλαιές. Είναι μία προσπάθεια που θέλει και κόπο και χρόνο, αλλά και σημαντικό κόστος. 'Εχει αποφασιστεί, όμως, να γίνει αυτή η κίνηση. Προωθείται ήδη η κοινή υπουργική απόφαση, για να οριοθετηθούν σαράντα δύο πάρκα κεραιών σ' όλη τη χώρα. 

Το δεύτερο πρόβλημα που δημιουργείται είναι το πώς θα προστατευθούν οι πολίτες από τις ηλεκτρομαγνητικές ακτινοβολίες. Για την επίλυση αυτού του προβλήματος το Υπουργείο μας αποφάσισε να προωθήσει κοινή υπουργική απόφαση μεταξύ των Υπουργών Μεταφορών, ΠΕΧΩΔΕ, Ανάπτυξης και με την Επιτροπή Ατομικής Ενεργείας, με την οποία θα οριοθετούνται τα όρια έκθεσης, κανονισμοί, προδιαγραφές και θα προβλέπονται κυρώσεις και η διαδικασία μέσω της οποίας θα επιβάλλονται. 

'Ηδη σήμερα το Υπουργείο Μεταφορών προληπτικά για τις κεραίες κινητής τηλεφωνίας εφαρμόζει προδιαγραφές διεθνώς αποδεκτές, που έγιναν πρότυπο για την ελληνική πραγματικότητα μέσα από τον ΕΛΟΤ. 

'Οσον αφορά το συγκεκριμένο θέμα της Καστέλας, δεν χωρά αμφιβολία ότι για τις περισσότερες κεραίες έχει εκδοθεί άδεια εγκατάστασης. Υπάρχουν όμως και πάρα πολλές παράνομες. Το ΥΠΕΧΩΔΕ με εγκύκλιό του προς τη Νομαρχιακή Αυτοδιοίκηση και προς τις αρμόδιες υπηρεσίες θα επιβάλει να γίνουν μελέτες περιβαλλοντικών επιπτώσεων. 'Ομως και το Υπουργείο Μεταφορών με ελέγχους του θα επιληφθεί του θέματος. Στο πρόσφατο δε παρελθόν έχει αφαιρέσει την άδεια για δύο κεραίες, μίας για ραδιόφωνο και μίας για τηλεόραση. 

ΠΡΟΕΔΡΕΥΩΝ (Λουκάς Αποστολίδης): Ο κ. Βλασσόπουλος έχει το λόγο. 

ΕΥΑΓΓΕΛΟΣ ΒΛΑΣΣΟΠΟΥΛΟΣ: Η επίκαιρη ερώτησή μου είναι ερώτηση όλων των κατοίκων του Προφήτη Ηλία του λόφου της Καστέλας. Εκφράζεται δε καθημερινά με υπομνήματα, με επιστολές, με παραστάσεις και διαμαρτυρίες στους αρμοδίους. Είναι ερώτηση αγωνίας, απορίας και οργής των κατοίκων, που βλέπουν ότι ο λόφος τους έχει μετατραπεί σε πάρκο κεραιών, σε ένα νέο Υμηττό. 

Επίσης, είναι ερώτηση αγωνίας για τις περιβαλλοντικές επιπτώσεις, από τη μη τήρηση των όρων δόμησης και των σχετικών προεδρικών διαταγμάτων, αφού ο λόφος της Καστέλας και του Προφήτη Ηλία έχει χαρακτηριστεί προστατευόμενος τόπος, και τέλος ερώτηση αγωνίας για τους κινδύνους που ενδέχεται να προκύψουν απ' αυτήν την κατάσταση. 

Το πρόβλημα του ιστορικού λόφου έχει τις εξής παραμέτρους: 

Η πρώτη παράμετρος σχετίζεται το βιασμό του περιβάλλοντος και την αισθητική απαξία του μοναδικού Πειραϊκού φυσικού μνημείου που είναι ταυτοχρόνως χώρος αναψυχής, περιπάτου αθλήσεως και παιδικής χαράς. 

Η δεύτερη παράμετρος είναι αυτή του κινδύνου για τις αεροπορικές πτήσεις από τις αυθαίρετες δομές και υπερδομές σε συνδυασμό με τα εκπεμπόμενα ραδιοσήματα. Είναι κάτι το οποίο και εσείς αναφέρατε, κύριε Υπουργέ. 

Η τρίτη παράμετρος έχει σχέση με τον κίνδυνο για την υγεία των μονίμων κατοίκων αλλά και των περιπατητών που βρίσκονται υπό συνεχή βομβαρδισμό της εκπεμπομένης ακτινοβολίας. Βέβαια, δεν υπάρχουν μελέτες για τη βλαπτική επίδραση και τις επιπτώσεις, αλλά υπάρχουν παράπονα -σας βεβαιώνω- από τους κατοίκους για πονοκεφάλους, εμέτους, διάρροιες, ημικρανίες, κακοδιαθεσία και κάματο. 'Ισως, την επίδραση των ακτινοβολιών σαν καρκινικών και μεταλλαξιακών εκλυτικών παραγόντων, θα την βρούμε στο μέλλον μπροστά μας. Ευχαριστώ πάρα πολύ. 

ΠΡΟΕΔΡΕΥΩΝ (Λουκάς Αποστολίδης): Αυτά είναι από τα ωραία αγαθά του τεχνολογικού πολιτισμού μας, κύριε Βλασσόπουλε. 

Ορίστε, κύριε Υπουργέ, έχετε το λόγο. 

ΝΙΚΟΛΑΟΣ ΣΑΛΑΓΙΑΝΝΗΣ (Υφυπουργός Μεταφορών και Επικοινωνιών): Κύριε συνάδελφε, να επαναλάβω ότι το θέμα της αναρχίας και της αυθαιρεσίας γύρω από τις κεραίες είναι υπαρκτό θέμα και δεν χωράει αμφιβολία. 

Θα ήθελα επίσης, να επισημάνω ότι το πρόβλημα θα λυθεί, όπως σας είπα, μόνο με τα πάρκα κεραιών που θα είναι και ελεγχόμενα, όπως επίσης και οι προδιαγραφές που θα τεθούν και θα αποσαφηνίζουν πλήρως και επαρκέστερα το πεδίο των δυνατοτήτων, των ορίων και των προδιαγραφών που θα χρειαστεί να εφαρμόζονται. 

Πρέπει να σας πω ότι η Νομαρχιακή Αυτοδιοίκηση εκεί με τις υπηρεσίες της θα πρέπει να δει και η ίδια -νομίζω ότι εκεί πρέπει να απευθυνθούμε- με τις εξουσίες και τις αρμοδιότητες που έχει, το θέμα των παρανομιών, των αυθαιρεσιών που γίνονται στο χώρο αυτό. 

Επίσης, θα πρέπει να επαναλάβω ότι το Υπουργείο Μεταφορών και Επικοινωνιών θα ξανακινήσει τη διαδικασία να το ελέγξει. 

Πρέπει να πω εδώ στη Βουλή, κύριε Πρόεδρε, ότι το θέμα των επιπτώσεων των ακτινοβολιών πάνω στην υγεία του πληθυσμού είναι ένα θέμα το οποίο μπορεί και πρέπει και από τη διεθνή πρακτική να διερευνηθεί στις λεπτομέρειές του, σε βάθος. Και σήμερα όπως σας είπα, εφαρμόζουμε τα διεθνή πρότυπα, εκεί βέβαια που υπάρχουν άδειες. Εκεί που δεν υπάρχουν άδειες -είναι αυτό που είπατε- πρέπει να μεριμνήσουμε και αυτό θα κάνουμε. Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Η δεύτερη η με αριθμό 600/8.2.99 επίκαιρη ερώτηση του Βουλευτή της Νέας Δημοκρατίας κ. Ελευθερίου Παπανικολάου προς τον Υπουργό Περιβάλλοντος Χωροταξίας και Δημοσίων 'Εργων, σχετικά με την καθυστέρηση στην ολοκλήρωση του δρόμου Τρίπολης-Καλαμάτας κλπ., διαγράφεται λόγω κωλύματος του κυρίου Υπουργού. 

Τρίτη είναι η με αριθμό 620/10.2.99 επίκαιρη ερώτηση του Βουλευτή του Κομμουνιστικού Κόμματος Ελλάδος, κ.Νικολάου Γκατζή, προς τους Υπουργούς Εργασίας και Κοινωνικών Ασφαλίσεων, Ανάπτυξης, σχετικά με τη λήψη μέτρων για την εφαρμογή του νομίμου ωραρίου για τους εργαζομένους στην Τράπεζα EUROBANK. 

Η επίκαιρη ερώτηση έχει ως εξής: 

"'Οπως είναι γνωστό, στον κλάδο των τραπεζοϋπαλλήλων το ωράριο εργασίας είναι τριάντα οκτώ ώρες και είκοσι λεπτά εβδομαδιαίως, με πενθήμερη απασχόληση και έχει ως εξής: 

Δευτέρα έως Πέμπτη: 7.45-15.30' 

Παρασκευή:7.40-15.00' 

Οι ώρες συναλλαγής με το κοινό είναι: 

Δευτέρα έως Πέμπτη: 8.00'-14.00' 

Παρασκευή:8.00'-13.30' 

Πλήθος εργαζομένων στην Τράπεζα E.F.G. EUROBANK, καταγγέλλουν ότι υπάρχει σχεδόν καθολική παραβίαση του ωραρίου συναλλαγών και δεν τηρούνται οι διαδικασίες που ορίζει ο νόμος, τόσο σε θέματα νομιμότητας υπερωριών των εργαζομένων όσο και σε θέματα αποζημίωσής τους. 

Ερωτώνται οι κύριοι Υπουργοί: 

1. Τι μέτρα έχουν ληφθεί προκειμένου η E.F.G. EUROBANK, να συμμορφωθεί για την εφαρμογή του νόμιμα κατοχυρωμένου ωραρίου εργασίας και συναλλαγών; 

2. Ποιες κυρώσεις έχουν υποβληθεί προς την διεύθυνση της E.F.G. EUROBANK για την μη τήρηση εκείνων που ορίζει η εργατική νομοθεσία; 

3. Αν έχουν αποζημιωθεί οι εργαζόμενοι στην E.F.G. EUROBANK σύμφωνα μ'αυτά που ορίζει ο νόμος για την υπερωριακή αποζημίωση;". 

Ο Υπουργός Εργασίας και Κοινωνικών Ασφαλίσεων κ. Μιλτιάδης Παπαϊωάννου έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε συνάδελφε, υπάρχουν αυτές οι καταγγελίες οι οποίες όμως, έρχονται μέσα από τη διαδικασία της Βουλής, χωρίς να έχει προηγηθεί μια επίσημη καταγγελία στις αρμόδιες επιθεωρήσεις, ώστε να μπορούν να γίνουν αποφασιστικοί έλεγχοι. Και αυτό το κάνω ως μια γενική παρατήρηση, γιατί είναι δύσκολο πλέον το Υπουργείο, εκ των υστέρων, να διαπιστώσει τυχόν παρανομίες, παραβιάσεις στην εργατική νομοθεσία τις οποίες a priori, εκ των προτέρων δηλαδή, δεν απορρίπτω, ότι μπορεί να υπάρχουν αυτές οι παραβιάσεις. 

Η Νομαρχία Αθηνών, λοιπόν -γιατί ξέρετε ότι οι Επιθεωρήσεις Εργασίας είναι στη δικαιοδοσία των Νομαρχιακών Αυτοδιοικήσεων και θα είναι μέχρι την 1η Ιουλίου, όταν πλέον έρχονται στην ευθύνη του Υπουργείου Εργασίας, σύμφωνα με τον τελευταίο νόμο που ψηφίσαμε- με διαβεβαιώνει, ότι έκανε δύο ελέγχους στη EUROBANK στις 15.1.99 και στις 10.2.99. 

Διαπίστωσε από τις μισθοδοτικές καταστάσεις ότι γίνεται κανονικά η καταβολή για νόμιμη υπερωριακή εργασία. 

Σε δεύτερο έλεγχο που έκανε πάλι, διαπίστωσε ότι η Τράπεζα έχει και τις σχετικές άδειες. Γιατί δίνονται άδειες προκειμένου να υπάρξει πρόσθετη υπερωριακή εργασία. Τα βρήκε όλα εντάξει. 

'Οσον αφορά την παραβίαση του ωραρίου, από τους ελέγχους που έκανε πάλι η ίδια, δεν διαπίστωσε συγκεκριμένες παραβιάσεις. Η Τράπεζα λειτουργεί καλά σύμφωνα με το ωράριο, κατά το ν. 1483/84 όσον αφορά το ωράριο των τραπεζών και δεν υπάρχει κάποια συγκεκριμένη καταγγελία, ώστε να μπορέσει να κάνει τις απαραίτητες ενέργειες. 

'Ετσι, επειδή και στην ερώτηση δεν αναφέρονται συγκεκριμένα πραγματικά περιστατικά, θα παρακαλούσα εάν τα έχετε, να μας τα θέσετε υπόψη και τώρα ακόμα. 'Η ακόμα όσοι καταγγέλλουν και σωστά καταγγέλλουν, γιατί έχουν να κάνουν με τη ποιότητα ζωής τους, με τα δικαιώματά τους, να το κάνουν έγκαιρα και με τρόπο τέτοιο, ώστε να μπορεί να υπάρξει ένας αποτελεσματικός έλεγχος, μια αποτελεσματική επιθεώρηση. 

Ευχαριστώ πολύ. 

ΠΡΟΕΔΡΕΥΩΝ (Λουκάς Αποστολίδης): Ο κ. Γκατζής έχει το λόγο. 

ΝΙΚΟΛΑΟΣ ΓΚΑΤΖΗΣ: Κύριε Υπουργέ, θα μου επιτρέψετε να πω, ότι πρέπει να έχετε μεγάλο πρόβλημα με τις επιθεωρήσεις, αν σας διαβεβαίωσαν αυτά τα οποία σας διαβεβαίωσαν. Και το λέω αυτό με λύπη μου, διότι θα έπρεπε τουλάχιστον σε έναν Υπουργό να δίνουν τα ακριβή στοιχεία ανεξάρτητα των συνεπειών. 

Θα σας καταθέσω αν θέλετε εδώ και μια ανακοίνωση της ΟΤΟΕ, κύριε Υπουργέ, όπου έστειλε σε δεκαεπτά επιθεωρήσεις μόνο στην Αττική καταγγελίες για την παραβίαση και του ωραρίου και ουσιαστικά των συμβάσεων όλων που απορρέουν μεταξύ της ΟΤΟΕ και των τραπεζών. 

Κύριε Υπουργέ, γίνεται μια συστηματική επίθεση ιδιαίτερα απ' αυτό το συγκρότημα απέναντι στα δικαιώματα των εργαζομένων και στα εργασιακά τους δικαιώματα και στην αποφυγή πληρωμής των υπερωριών και στις ώρες των συναλλαγών. Θα έλεγα ότι δεν τηρούνται καθόλου οι διαδικασίες τις οποίες προβλέπει ο νόμος ούτε σε θέματα νομιμότητας των εργαζομένων ούτε και στα θέματα των αποζημιώσεών τους. 

Επίσης, θα πρέπει να ξέρετε, ότι για τη EUROBANK δεν ισχύει καμία εργατική νομοθεσία. Παρακρατούνται παράνομα πολλές ώρες. Σε πολλές τράπεζες, ιδίως στις τράπεζες της Αττικής, δεν πληρώνονται τις υπερωρίες, ή πληρώνονται ένα μέρος των υπερωριών. 'Εχουν καταργήσει ακόμα και την αποζημίωση που έδιναν, το επίδομα ταμείου. 

Πολύ φοβόμαστε, ότι αυτή ακριβώς η επίθεση που γίνεται μέσω των ιδιωτικών τραπεζών αποσκοπεί ουσιαστικά στην κατάργηση και παραπέρα του ωραρίου των εργαζομένων και στις υπόλοιπες τράπεζες. Είναι πάρα πολύ ανήσυχοι οι εργαζόμενοι. Το θέμα είναι καθαρά πολιτικό. Θα εφαρμοστεί ουσιαστικά αυτός ο νόμος της εργατικής νομοθεσίας; Θα εφαρμοστούν όλες οι διαδικασίες που προβλέπονται και για το ωράριο και για τις υπερωρίες, θα προστατευθούν οι συνδικαλιστικες ελευθερίες και θα γίνει τελικά ο ν. 1264 νόμος και για αυτές τις τράπεζες; 

Μπαίνει και ένα ερώτημα: Θα πέσουν κυρώσεις; Επειδή τα βρήκατε όλα εντάξει, όπως σας είπαν, καταλαβαίνω ότι δεν μπορούσατε να επιβάλετε κυρώσεις. Θα θέλαμε να μάθουμε σε τέτοιες περιπτώσεις ποιες κυρώσεις θα επιβληθούν και αν θα αποζημιωθούν οι εργαζόμενοι. Γιατί ξέρω ότι τουλάχιστον σε ορισμένες τράπεζες δεν αποζημιώνονται σύμφωνα με τις ώρες τις οποίες εργάζονται. 

Φθάνει να σας πω ότι παλιότερα έγινε μια καταγγελία στο Υπουργείο σας, κύριε Υπουργέ, για την καθυστέρηση και για τη δουλειά που τους έδιναν στο σπίτι. Μετά απ' αυτό, που το θέμα πήρε δημοσιότητα, σταμάτησαν. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Κύριε συνάδελφε, είπατε ότι έχω πρόβλημα με τις επιθεωρήσεις. Σας απαντώ, ότι, ναι, έχω πρόβλημα. Και είναι γνωστό το πρόβλημα. Οι επιθεωρήσεις εργασίας, όπως ξερετε, αυτήν τη στιγμή δεν ανήκουν στη δικαιοδοσία του κράτους. Και όταν λέω του κράτους, αναφέρομαι στη στενότερη του όρου έννοια, στα Υπουργεία. 

Είναι στην αρμοδιότητα της Νομαρχιακής Αυτοδιοίκησης. Το περίεργο είναι, ότι ενώ είναι αρμοδιότητα της Νομαρχιακής Αυτοδιοίκησης, καλείται ο Υπουργός Εργασίας να ενημερώσει την Εθνική Αντιπροσωπεία να πάρει μέτρα σε ένα χώρο που δεν έχει καμία αρμοδιότητα αυτήν τη στιγμή. 

ΝΙΚΟΛΑΟΣ ΓΚΑΤΖΗΣ: Πέρασε όμως. 

ΜΙΛΤΙΑΔΗΣ ΠΑΠΑΪΩΑΝΝΟΥ (Υπουργός Εργασίας και Κοινωνικών Ασφαλίσεων): Παρακαλώ! 

Ψηφίσαμε το νόμο και από 1ης Ιουλίου 1999 οι επιθεωρήσεις επανέρχονται στη δικαιοδοσία του Υπουργείου Εργασίας και Κοινωνικών Ασφαλίσεων. Θα έχετε ενημερωθεί από τον Τύπο ότι αυτήν τη στιγμή επτακόσιοι πενήντα νέοι επιθεωρητές εργασίας θα στελεχώσουν όλες αυτές τις υπηρεσίες. Ξεκινώ και εγώ με αφετηρία ότι σε πάρα πολλές επιχειρήσεις υπάρχει παραβίαση της εργατικής νομοθεσίας, ότι υπάρχει ασυδοσία. Και γι'αυτό θέλω να υπάρξει παρέμβαση. 

Αυτήν τη στιγμή μπορώ να ενημερώσω την Εθνική Αντιπροσωπεία για τα στοιχεία που μου δίνει η νομαρχία. Ξέρετε ότι η Νομαρχιακή Αυτοδιοίκηση είναι ξεχωριστό νομικό πρόσωπο. Με διαβεβαιώνουν, λοιπόν, ότι από τους ελέγχους που έκαναν, δεν διαπίστωσαν καμία παραβίαση, ούτε όσον αφορά το ωράριο ούτε όσον αφορά τα ζητήματα της νόμιμης αποζημίωσης, όσον αφορά της υπερωρίες. Από εκεί και πέρα τι είπα; 'Οτι εάν υπάρχουν συγκεκριμένες καταγγελίες -εγώ κατανοώ πόσο δύσκολο είναι για κάθε εργαζόμενο ξεχωριστά να κάνει καταγγελία- να το δουν οι σύλλογοί τους. Και δεν είναι μόνο θέμα διοίκησης -διότι κυρώσεις μπορούν να επιβληθούν διάφορες και πρόστιμα κλπ.- είναι και θέμα δικαιοσύνης και μάλιστα ποινικής δικαιοσύνης. 

Κατά συνέπεια, με πιο συγκεκριμένα στοιχεία θα μπορέσουν και οι υπηρεσίες να κάνουν καλά τη δουλειά τους. 

Δεν έχω να προσθέσω τίποτε άλλο, κύριε Πρόεδρε. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Τέταρτη είναι η με αριθμό 610/10.2.99 επίκαιρη ερώτηση του Βουλευτή του Συναπισμού της Αριστεράς και της Προόδου κ. Φώτη Κουβέλη προς τον Υπουργό Οικονομικών, σχετικά με την καθυστέρηση, στην καταβολή των οφειλών του δημοσίου, στους φαρμακοποιούς. 

Η επίκαιρη ερώτηση έχει ως εξής: 

"Ανεξόφλητες εξακολουθούν να παραμένουν μεγάλες οφειλές του δημοσίου στους φαρμακοποιούς, προερχόμενες από αγορά φαρμάκων από τους δημοσίους υπαλλήλους. 

Το ύψος των οφειλών δεν έχει προηγούμενο. 

Η Κυβέρνηση παρά της επανειλημμένες διαβεβαιώσεις, ότι θα αντιμετωπίσει το ζήτημα, συνεχίζει απαραδέκτως να καθυστερεί την εξόφληση συνταγών φαρμάκων. 

Σε ορισμένες περιοχές της Αττικής, όπως είναι η νότια και δυτική Αθήνα, η καθυστέρηση εξόφλησης των συνταγών ξεπερνάει και τους επτά μήνες. 

Η συμπεριφορά δε αυτή του δημοσίου δημιουργεί κίνδυνο επαγγελματικής επιβίωσης για πολλά φαρμακεία. 

Ερωτάται ο αρμόδιος Υπουργός: 

Ποια συγκεκριμένα μέτρα θα πάρει η Κυβέρνηση για την άμεση εξόφληση των χρεών του δημοσίου στους φαρμακοποιούς; 

Γιατί αρνείται να υπογράψει συλλογική σύμβαση με τους φαρμακοποιούς, για την καθιέρωση συγκεκριμένων όρων συνεργασίας με αυτούς, όπως προτείνουν οι φαρμακοποιοί και συνηγορεί η ΑΔΕΔΥ;". 

Ο Υφυπουργός κ.Χριστοδουλάκης έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Σας ευχαριστώ πολύ, κύριε Πρόεδρε. 

Πραγματικά αυτή η ερώτηση είναι πολύ επίκαιρη, διότι μόλις περατώθηκε μια σύσκεψη που είχαμε στο Υπουργείο Οικονομικών με το συνάδελφο Υφυπουργό Υγείας τον κ.Φαρμάκη, τους εκπροσώπους της νομαρχίας, το Φαρμακευτικό Σύλλογο τον Πανελλήνιο και της Αττικής και την εκτελεστική επιτροπή της ΑΔΕΔΥ, με σκοπό να εξετάσουμε τα συγκεκριμένα προβλήματα, τα οποία έχει αυτό το ζήτημα. 

Διαπιστώσαμε τα εξής πράγματα: Πρώτον, ότι η μεγάλη καθυστέρηση δεν γίνεται στις υπηρεσίες του Υπουργείου Οικονομικών, όπως ισχυρίζεται η ερώτηση του κ. Κουβέλη, αλλά γίνεται κυρίως στις επιθεωρήσεις και στις υπηρεσίες υγιεινής των νομαρχιών. Συμφωνήσαμε εφεξής οι μακροχρόνιοι έλεγχοι που γίνονται απ'αυτές τις υπηρεσίες να συντομευτούν όσο γίνεται περισσότερο, να αποκτήσουν έναν επιλεκτικό και ουσιαστικό χαρακτήρα και να μην είναι έλεγχοι καθολικοί και συνήθως αναποτελεσματικοί, όπως γίνεται σήμερα. Αυτή είναι η πρώτη απόφαση την οποία πήραμε και η οποία θα συντελέσει σε μια σοβαρή επιτάχυνση των διαδικασιών. 

Η δεύτερη απόφαση την οποία πήραμε από κοινού, είναι ότι οπουδήποτε υπάρχει μια στενότητα κονδυλίων αυτή να αντιμετωπιστεί εντός των προσεχών ημερών. Νομίζω ότι αυτό θα λύσει και τα εναπομείνοντα προβλήματα, τα οποία εντοπίζονται σε ένα-δύο σημεία. Γιατί σε όλες τις άλλες νομαρχίες και στα τμήματα των Αθηνών, η καθυστέρηση, όπως σας είπα, δεν οφείλονταν στο Υπουργείο Οικονομικών, αλλά κυρίως διότι διαρκούσαν πολύ και πολλούς μήνες καμιά φορά, οι δύο πρώτες φάσεις του ιατρικού ελέγχου και του υγιειονομικού ελέγχου, πριν αυτές διαβιβαστούν στις υπηρεσίες δημοσιονομικού ελέγχου. Αυτό είναι το πρώτο θέμα. 

Πιστεύω ότι σε συνεργασία και με τους συλλόγους και με τη νομαρχία, αυτό το ζήτημα θα αντιμετωπιστεί αποτελεσματικά. 

'Οσον αφορά το δεύτερο θέμα που θίγει στην ερώτησή του ο κ. Κουβέλης, το θέμα των συλλογικών συμβάσεων, εμείς είμαστε αντίθετοι στην υπογραφή συλλογικών συμβάσεων και δεν πρόκειται να προχωρήσουμε σε αυτό το μέτρο, διότι οι φαρμακευτικοί σύλλογοι μπορούν, διεκδικώντας κάποιο αίτημα, να επιβάλουν ένα είδος lock out και να προκαλέσουν μείζονα προβλήματα, στην ομαλή τροφοδοσία με φάρμακα των δημοσίων υπαλλήλων. 

Επειδή ενδεχομένως μπορεί να έχει και ορισμένες θετικές πτυχές αυτό το ζήτημα, το αφήσαμε για να το εξετάσει επισταμένως ο υπό δημιουργία Οργανισμός Περίθαλψης των Ασφαλισμένων του δημοσίου, τον οποίον τα Υπουργεία Υγείας και Οικονομικών προωθούν για να αντικαταστήσει όλο το σημερινό σύστημα ιατροφαρμακευτικής περίθαλψης των υπαλλήλων του δημοσίου, το οποίο ως γνωστόν χαρακτηρίζεται από μία μείζονα αναποτελεσματικότητα, από υπερβολική σπατάλη, από ανορθολογική χρήση των διατιθέμενων πόρων, από διογκούμενες δαπάνες και από ένα σωρό άλλα προβλήματα, την ίδια στιγμή που άλλοι οργανισμοί τα έχουν επιλύσει σε πολύ μεγάλο βαθμό. 

Η Κυβέρνηση, λοιπόν, θα προχωρήσει στη δημιουργία αυτού του φορέα, ο οποίος μεταξύ των άλλων θα εξετάσει και τον καλύτερο δυνατό τρόπο με τον οποίο θα συμβληθεί με τα φαρμακεία έτσι ώστε, να προμηθεύει εγκαίρως και χωρίς περιττές δαπάνες με φάρμακα τους δημοσίους υπαλλήλους. 

ΠΡΟΕΔΡΕΥΩΝ (Λουκάς Αποστολίδης): Ο κ. Κουβέλης έχει το λόγο. 

ΦΩΤΗΣ ΚΟΥΒΕΛΗΣ: Κύριε Υπουργέ, να ξεκινήσω από το τελευταίο. 'Οταν υποστηρίζω την ανάγκη υπογραφής συλλογικών συμβάσεων, είναι προφανές ότι εκείνο που θέλω να εξασφαλιστεί είναι η σαφήνεια των όρων συνεργασίας του ελληνικού δημοσίου με τα φαρμακεία και όχι η δυνατότητα των φαρμακοποιών να δημιουργούν το οποιοδήποτε πρόβλημα στην παροχή φαρμάκων προς τους δημοσίους υπαλλήλους. 

'Εχετε βραδύνει απαραδέκτως στην υπογραφή τέτοιων συμβάσεων -δώστε τους όποιο όνομα θέλετε, αν σας τρομάζουν οι λέξεις "συλλογική σύμβαση" ονομάστε τες αλλιώς. Είμαστε σε μία χώρα, η οποία αφήνει αρρύθμιστα πολλά πράγματα, με αποτέλεσμα να εμφανίζεται ως κατ' εξοχήν αφερέγγυο το ελληνικό δημόσιο και μάλιστα στις περιπτώσεις που οφείλει προς τον ιδιώτη, ενώ σπεύδει όταν ο ιδιώτης είναι οφειλέτης να ασκεί κάθε δικαίωμα και να παίρνει κάθε μέτρο προκειμένου να ικανοποιήσει το ελληνικό δημόσιο την αξίωσή του. 

Δεν συνιστά συμπεριφορά δημοσίου η οφειλή έξι και επτά μηνών. Εμένα ποσώς με ενδιαφέρει αν τα ρίχνετε ή δεν τα ρίχνετε στη νομαρχία. Εγώ για εκείνο που ενδιαφέρομαι είναι ότι υπάρχουν φαρμακεία, μικρές ή μεσαίες επιχειρήσεις, οι οποίες έχουν να πάρουν τα λεφτά τους εδώ και επτά μήνες, την ώρα μάλιστα που καταβάλλουν χρήματα και στις φαρμακαποθήκες -από εκεί που προμηθεύονται τα φάρμακα- και το ΦΠΑ. 

Αν νομίζετε ότι αυτό συνιστά χρηστή συμπεριφορά του ελληνικού δημοσίου, πιστέψτε ότι έχουμε διαφορετική αντίληψη για αυτό που λέγεται ελληνικό δημόσιο και σχέσεις του δημοσίου προς τους 'Ελληνες πολίτες. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Νομίζω ότι βιάζεστε να διατυπώσετε αιτιάσεις εις βάρος του ελληνικού δημοσίου. Βιάζεστε πάρα πολύ. 

ΦΩΤΗΣ ΚΟΥΒΕΛΗΣ: Δεν βιάζομαι. Εδώ και δύο χρόνια η ίδια κατάσταση υπάρχει. 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Και δεν είστε εγκύρως ενημερωμένος για το τι ισχύει μεταξύ δημοσίου και φαρμακοποιών. Σας υπενθυμίζω ότι οι συμβάσεις υπάρχουν μεταξύ δημοσίου και φαρμακοποιών και αυτές είναι ατομικές, όπως ρητά προβλέπει το διάταγμα που έγινε προ τριακονταπενταετίας με βάση το οποίο ξεκίνησε αυτό το σύστημα περίθαλψης των δημοσίων υπαλλήλων. 

Αν αυτές οι συμβάσεις χρειάζονται εκσυγχρονισμό, αυτό είναι ένα θέμα που θα το δει ο υπό δημιουργία οργανισμός. Αλλά συμβάσεις υπάρχουν. Και δεν νομίζω ότι είναι σωστό να λέτε σε αυτήν την Αίθουσα, ότι το δημόσιο δεν έχει συμβληθεί για να παρέχεται ιατροφαρμακευτική περίθαλψη στους δημοσίους υπαλλήλους. Είναι ανακριβές. 

ΦΩΤΗΣ ΚΟΥΒΕΛΗΣ: Αυτό είπα; Ακούσατε τέτοιο πράγμα; Δεν είπα κάτι τέτοιο. Γιατί παραχαράσσετε αυτό που είπα; 

ΝΙΚΟΛΑΟΣ ΧΡΙΣΤΟΔΟΥΛΑΚΗΣ (Υφυπουργός Οικονομικών): Το δεύτερο που σας λέω αφορά τη φερεγγυότητα του ελληνικού δημοσίου. Σας εξήγησα πολύ συγκεκριμένα ότι το ελληνικό δημόσιο τακτοποιεί τις υποχρεώσεις του, αφ' ης στιγμής του υποβληθούν και απαιτηθούν αυτές οι υποχρεώσεις από τις άλλες υπηρεσίες ελέγχου που γίνονται στη νομαρχία. Το μέγιστο διάστημα που κάνει το ελληνικό δημόσιο για να εκπληρώσει τις υποχρεώσεις του είναι από δεκαπέντε έως τριάντα ημέρες. Και ακόμη για αυτό το διάστημα βρισκόμαστε σε συνεχή συνεργασία με τους ενδιαφερομένους για να το συντμήσουμε όσο είναι δυνατόν. 

Κάποια προβλήματα που παρουσιάστηκαν δικαιολογούνται, διότι το σύστημα είναι δαιδαλώδες και πολύπλοκο και είναι φυσικό κάποτε να εμφανίσει ορισμένες στενότητες. Δεν είναι παράδοξο και πρέπει να πω ότι γι' αυτές τις ελάχιστες στενότητες, τις επόμενες μέρες θα καταβληθεί κάθε προσπάθεια, ώστε μέχρι το τέλος της εβδομάδας να λήξει το θέμα. 

Το άλλο ζήτημα που είναι της μείζονος χρονικής καθυστέρησης λόγω των πολλαπλών ελέγχων που γίνονται σε θέματα υγιεινής και αφορούν τις νομαρχίες, αυτό το πράγμα θα το συντμήσουμε με τη συνεργασία των ενδιαφερομένων φορέων. Πάντως τα πράγματα είναι σε ένα πολύ καλό δρόμο και είμαι βέβαιος πως και σεις θα διαπιστώσετε ότι πολύ σύντομα -θα σας ενημερώσουμε άλλωστε- τα πράγματα θα έχουν διευκολυνθεί πάρα πολύ. 

ΠΡΟΕΔΡΕΥΩΝ (Λουκάς Αποστολίδης): Πέμπτη είναι η με αριθμό 616/10.2.1999 επίκαιρη ερώτηση του Βουλευτή του Δημοκρατικού Κοινωνικού Κινήματος κ. Γεωργίου Τσαφούλια προς τους Υπουργούς Γεωργίας, Περιβάλλοντος, Χωροταξίας και Δημοσίων Εργων σχετικά με την απόφαση του Συμβουλίου της Επικρατείας, που ρυθμίζει τους όρους με τους οποίους επιτρέπεται το κυνήγι κ.λπ. 

Η επίκαιρη ερώτηση σε περίληψη έχει ως εξής: 

"Το κυνήγι ως ζωντανή ανθρώπινη δραστηριότητα έχει προσαρμοστεί στα νέα κοινωνικά και οικολογικά δεδομένα και μέσα από ένα καινούργιο ρόλο αναδεικνύεται ως διαχειριστής και προστάτης των φυσικών οικοσυστημάτων (βελτιώσεις βιότοπων, απελευθερώσεις θηραμάτων και εμπλουτισμό, θηροφύλαξη, εθελοντική δασοπυρόσβεση, επιστημονικές μελέτες και καταμετρήσεις θηραματικών πληθυσμών κ.α.). Το κυνήγι δίνει εργασία σε χιλιάδες 'Ελληνες πολίτες εξειδικευμένους, ενώ από αυτό εξαρτάται η βιοσημότητα εκατοντάδων επιχειρήσεων μικρών και μεγάλων σε όλη την Ελλάδα. 

Η Ορνιθολογική Εταιρεία και η μελετητική ομάδα του ΕΘΙΑΓΕ στη νοτιοδυτική πλευρά του Νομού Αχαϊας και συγκεκριμένα στις περιοχές Μπάρμπα Κλωκό και Σελινούντα προτείνουν την άνευ επιστημονικής τεκμηρίωσης απαγόρευση του κυνηγιού σε μία έκταση εκατόν επτά χιλιάδων στρεμμάτων, καθώς και για ορισμένες άλλες δραστηριότητες που αφορούν τους κατοίκους των κοινοτήτων που περικλείει και για τις οποίες αντιδρούν έντονα. 

Ερωτώνται οι κύριοι Υπουργοί: 

1. Γιατί χωρίς να υπάρχει καμία διάταξη στο Κοινοτικό Δίκαιο με την οποία να απαγορεύεται το κυνήγι το Φεβρουάριο και χωρίς καμία απολύτως μελέτη επιστημονικού ειδικού φορέα που να καθορίζει, ότι οι ημερομηνίες που διενεργείται το κυνήγι στην Ελλάδα συμπίπτουν με οποιαδήποτε ζημιογόνα περίοδο για τα θηρεύσιμα και μη θηρεύσιμα είδη, το Συμβούλιο Επικρατείας αποφασίζει την απαγόρευση του κυνηγιού κατά το μήνα Φεβρουάριο. 

2. Θα στηρίξουν τα Υπουργεία Γεωργίας και Περιβάλλοντος την ατεκμηρίωτη επιστημονικά πρόταση του ΕΘΙΑΓΕ και της Ορνιθολογικής Εταιρείας. 

3. Θα επιμείνουν στην κοινή Υπουργική Απόφαση της οποίας το προσχέδιο προβλέπει την προαναφερόμενη άδικη απαγόρευση;". 

Ο Υφυπουργός Γεωργίας κ. Φουντάς έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε στην ερώτηση του συναδέλφου έχω να απαντήσω τα εξής: Με την υπ' αριθμόν 68914/1228/17.3.1998 απόφαση του Υπουργού Γεωργίας εγκρίθηκε η υλοποίηση του έργου "διαχειριστικές δράσεις περιοχών-ειδικές προστασίες στην Ελλάδα", σύμφωνα με το υπ' αριθμόν Β43200/911243 συμβόλαιο μεταξύ του ΕΘΙΑΓΕ και της Ευρωπαϊκής 'Ενωσης για επτά περιοχές στην Ελλάδα, μία εκ των οποίων είναι και η περιοχή 'Ορη Μπάρμπα, Κλωκός και Φαράγγι Σελινούντας στο Νομό Αχαϊας. 

Στα πλαίσια του προγράμματος αυτού εγκρίθηκε η πραγματοποίηση του έργου με τη συμμετοχή της Ελληνικής Ορνιθολογικής Εταιρείας και συντάχθηκαν μελέτες και σχέδιο κοινής υπουργικής απόφασης για την περιοχή αυτή που αναφέραμε το οποίο έχει σταλεί προς γνώμη στις αρμόδιες τοπικές και περιφερειακές υπηρεσίες. Το σχέδιο αυτό προωθείται στο πλαίσιο εφαρμογής του άρθρου 21 παράγραφος 6 του ν. 1650/86 σύμφωνα με το οποίο προτείνονται και καθορίζονται όροι περιορισμοί απαγορεύσεις για πολλές δραστηριότητες, ενώ όσο αφορά το κυνήγι προτείνει την απαγόρευση της θήρας σε εκατόν επτά χιλιάδες στρέμματα. 

Κατόπιν αυτού έχω να απαντήσω ότι το σχέδιο της κοινής υπουργικής απόφασης που έχει σταλεί προς γνώμη στους αρμόδιους φορείς θα διαμορφωθεί στην τελική του μορφή, αφού ληφθούν υπόψη, τόσο οι απόψεις και οι θέσεις των τοπικών παραγόντων, όσο και οι θέσεις των κυνηγετικών οργανώσεων. 

Κάθε πρόταση απαγόρευσης του κυνηγίου πρέπει να είναι αποτέλεσμα συγκεκριμένης μελέτης που έχει παρακολουθήσει την εξέλιξη του συγκεκριμένου πληθυσμού και έχει καταγράψει και τα αίτια αυτής της εξέλιξης. Δεν έχει έλθει ακόμα στα χέρια μου αυτή η κοινή υπουργική απόφαση. Πάντως, πριν από την υπογραφή, θα τοποθετηθώ σε όλες αυτές τις παρατηρήσεις που έκανα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ. Τσαφούλιας έχει το λόγο. 

ΓΕΩΡΓΙΟΣ ΤΣΑΦΟΥΛΙΑΣ: Καθησύχασε τους κυνηγούς, διαβεβαιώνοντάς τους ότι δεν πρόκειται να εγκρίνει τέτοια απόφαση, αφού η πολιτεία παίρνει ήδη τα κατάλληλα μέτρα για την προστασία των θηραμάτων. Τα είπε ο κ. Κατσικόπουλος με τους Αιγιώτες προχθές και το γράφουν όλες οι εφημερίδες. Τι υπογραφή θα βάλετε, κύριε Υπουργέ; Η εφημερίδα λέει έτσι. Είναι σωστό ή όχι; Ψεύδεται ο Κατσικόπουλος και η εφημερίδα και οι κυνηγοί του Αιγίου; Εδώ σας φέρνουν τετελεσμένο ότι δεν θα βάλετε τέτοια υπογραφή. 

Το θέμα είναι το εξής: Να μην τορπιλλίζεται η αξία της έννοιας της οικολογίας και να μην δημιουργούνται "Ντι Πιέτρο" στην Ελλάδα του Συμβουλίου Επικρατείας, χωρίς μελέτες, χωρίς επιστημονικές μελέτες, οι οποίες να προσδιορίζουν τι επιτρέπεται και τι απαγορεύεται. Εδώ το θέμα της οικολογίας παίζεται, διότι είναι φαγώσιμο πολιτικό καταναλωτικό είδος. Αντί να δούμε τι γίνεται με τη ρύπανση του περιβάλλοντος, τι γίνεται με τα απορριπαντικά, τι γίνεται με τα καυσαέρια, τι γίνεται με τα εργοστάσια, τι γίνεται με τον ποταμό Χάραδρο εκεί στην περιοχή, που άνευ οικολογικών μελετών ο κύριος περιφερειάρχης της Πάτρας παίρνει ό,τι θέλει, ερχόμαστε να πούμε για το κυνήγι. 

Από το πρόγραμμα "Νatura 2000" της Ευρώπης δεν προβλέποντο στην περιοχή αυτή εκατόν επτά χιλιάδες στρέμματα, παρά μόνο είκοσι χιλιάδες στρέμματα. Στην Ευρώπη δεν υπάρχει καμία επιστημονική συγκεκριμένη μελέτη του Συμβουλίου της Ευρώπης, η οποία να λέει αυτά τα οποία είπε η απόφαση του κ. Δεγλερή. Τίποτα από αυτά. Είναι τελείως αστοιχειοθέτητη και πρέπει πολλές φορές οι υπουργοί, εμείς οι Βουλευτές, να λέμε ότι ορισμένες αποφάσεις είναι εσφαλμένες. Να έχουμε τη δύναμη της λογικής του πολιτικού και επιστημονικού θάρρους, όταν αναλύουμε τις αποφάσεις, να τους λέμε ότι κύριοι κάνατε λάθος. 

'Εχει κάνει λάθος και κριτικάρω την απόφαση. Αν νομίσουν ότι κάνω κακό στη λειτουργία της πολιτείας, να μου κάνουν και μία μήνυση. Εγώ λέω ότι είναι τελείως ατεκμηρίωτη. Εδώ έχω το πρόγραμμα "Νatura 2000", έχω τις αποφάσεις του Συμβουλίου της Ευρώπης, έχω χίλια δύο πράγματα από τα οποία δεν προκύπτει τίποτα το δικαιολογητικό. Γι'αυτό πρέπει να μου δώσετε τελική απάντηση. Θα την υπογράψετε ή δεν θα την υπογράψετε; 'Οχι άλλα στον Κατσικόπουλο και άλλα σε μένα. Να ξεκαθαρίσετε τη θέση σας απόψε. Να το μάθουν και οι κυνηγοί και πού τεκμηριώνετε τη λειτουργία της σκέψης σας να την υπογράψετε ή να μην την υπογράψετε. 

ΠΡΟΕΔΡΕΥΩΝ (Λουκάς Αποστολίδης): Κύριε Υπουργέ, ακούσατε: Μην κυνηγάτε τους κυνηγούς. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε συνάδελφε, όταν χρειάστηκε να υπογράψω, ξέρετε ότι επέδειξα θάρρος και τόλμη με έχουν βάλει και στο στόχαστρο όλες οι περιβαλλοντολογικές οργανώσεις. 

Επομένως, σας απήντησα με σαφήνεια πώς θα διαμορφωθεί αυτή η κοινή υπουργική απόφαση και πιστεύω ότι το καταλάβατε πάρα πολύ καλά και δεν κάνω πίσω από καμία δήλωση. Δεν ξέρω τι γράφει η εφημερίδα που επικαλείσθε, δεν άκουσα καλά αυτά που διαβάσατε. Πάντως θα λάβουμε υπόψη όλα αυτά τα δεδομένα τα οποία προηγουμένως σας ανέφερα και έτσι θα διαμορφωθεί η κοινή υπουργική απόφαση. 

ΓΕΩΡΓΙΟΣ ΤΣΑΦΟΥΛΙΑΣ: Ο κ. Κατσικόπουλος είπε ότι εσείς είπατε μην ανησυχείτε. 

ΠΡΟΕΔΡΕΥΩΝ (Λουκάς Αποστολίδης): Κύριε Τσαφούλια, τώρα δεν μπορεί να απαντάει ο κύριος Υφυπουργός για τον κ. Κατσικόπουλο, τι γράφει ο συνάδελφός μας αυτός. Δεν θα κάνε αποδελτοποίηση ο κύριος Υφυπουργός γι'αυτό το πράγμα. 

Επίκαιρες ερωτήσεις δευτέρου κύκλου: 

Πρώτη είναι η με αριθμό 613/10-2-99 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Δημητρίου Πιπεργιά προς τον Υπουργό Οικονομικών, σχετικά με τη λήψη μέτρων προστασίας των καταναλωτών και του δημοσίου συμφέροντος από τη λαθρεμπορία υγρών καυσίμων. 

Η επίκαιρη ερώτηση του κυρίου συναδέλφου έχει ως εξής: 

"Είναι γνωστές οι προσπάθειες του Υπουργείου Οικονομικών για την αντιμετώπιση-πάταξη του λαθρεμπορίου υγρών καυσίμων. 

Πολλές περιπτώσεις λαθρεμπορίου έχουν αντιμετωπιστεί και οι υπαίτιοι έχουν παραπεμφθεί στη δικαιοσύνη. 

Για την αντιμετώπιση του φαινομένου αυτού η Κυβέρνηση επιβάλλεται να καθιερώσει κανόνες που θα εμποδίζουν τους κατ'εξακολούθηση λαθρέμπορους να συνεχίσουν το έργο τους. 

Είναι απαράδεκτο υπόδικοι για λαθρεμπορία καυσίμων να εκτελούν σήμερα θαλάσσιες μεταφορές καυσίμων για λογαριασμό δημοσίων επιχειρήσεων. 

Επίσης, είναι απαράδεκτο στις προκηρύξεις διαγωνισμών δημοσίων επιχειρήσεων για την ανάδειξη μειοδότη μεταφορέα υγρών καυσίμων (όπως πρόσφατη προκήρυξη της ΔΕΗ) να μην συμπεριλαμβάνονται όροι που θα αποκλείουν τόσο τους υπόδικους λαθρέμπορους όσο και εταιρείες που ασχολούνται ταυτόχρονα με εμπορία καυσίμων ή ανήκουν σε όμιλο που συμμετέχουν και άλλες εταιρείες με αντικείμενο την εμπορία καυσίμων. 

Επειδή η καταστολή των οικονομικών εγκλημάτων δεν αρκεί για να παταχτούν 

Ερωτάται ο αρμόδιος Υπουργός: 

Θα τεθούν κανόνες που θα εφαρμόζουν οι Δημόσιες Επιχειρήσεις (ΔΕΗ-ΕΛΠΕ κλπ.) στις μεταφορές υγρών καυσίμων, ώστε να προστατεύονται το δημόσιο συμφέρον, το συμφέρον των ιδίων των επιχειρήσεων και οι νομοταγείς πολίτες από τους επαγγελματίες λαθρέμπορους;". 

Ο Υπουργός κ. Δρύς έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, κύριοι συνάδελφοι, είναι γνωστό ότι οι αρμόδιες υπηρεσίες του Υπουργείου Οικονομικών τα τελευταία τέσσερα χρόνια καταβάλλουν σημαντικές προσπάθειες για τον περιορισμό του λαθρεμπορίου στο χώρο των καυσίμων. Υπάρχουν πολύ θετικά αποτελέσματα και για αυτό το λόγο, όπως γνωρίζετε αρκετοί λαθρέμποροι βρίσκονται αυτήν τη στιγμή ενώπιον της δικαιοσύνης για να λογοδοτήσουν. 

Επίσης, πρέπει να διαβεβαιώσω τον κύριο συνάδελφο, ότι παρά τα θετικά αποτελέσματα που υπήρξαν μέχρι τώρα, εντείνουμε περαιτέρω τις προσπάθειες μας με νέους τρόπους και με νέες μεθόδους, για την περιστολή του λαθρεμπορίου καυσίμων, το οποίο πράγματι ανθεί, ιδιαίτερα μάλιστα στο χώρο του πετρελαίου θέρμανσης, το οποίο χρησιμοποιείται δυστυχώς ως πετρέλαιο κίνησης. Αυτό έχει σαν αποτέλεσμα το ελληνικό δημόσιο να ζημιώνεται περίπου εβδομήντα επτά χιλιάδες (77.000) δραχμές σε καθένα τόνο πετρελαίου θέρμανσης, το οποίο χρησιμοποιείται ως πετρέλαιο κίνησης. 

Ο κύριος συνάδελφος θέτει ένα πολύ σημαντικό θέμα, το οποίο έχει σχέση με την τροφοδοσία των δημοσίων υπηρεσιών με πετρέλαιο, όπου πράγματι εκεί γίνονται ελάχιστοι έλεγχοι ή καθόλου έλεγχοι και έτσι ούτε η ποιότητα του πετρελαίου είναι διασφαλισμένοι. Πολλές φορές μάλιστα, από τις πληροφορίες που έχουμε στο Υπουργείο Οικονομικών, οι τροφοδότες παρέχουν πετρέλαιο το οποίο είναι μίγμα πετρελαίου κίνησης και πετρελαίου θέρμανσης ή διάφορα άλλα μίγματα καυσίμων με αποτέλεσμα να αποκομίζουν οι λαθρέμποροι τεράστια οφέλη. 

Ειδικότερα για τα θέματα που αναφέρονται στο χώρο της ΔΕΗ, πράγματι η ΔΕΗ είχε προβλήματα το 1996 με έναν εκ των προμηθευτών της πετρελαίου, ο οποίος μάλιστα είχε παραπεμφθεί για υπόθεση λαθρεμπορίας καυσίμων και εις βάρος του είχε εκδοθεί βούλευμα για την προφυλάκισή του, αλλά τελικά απεδείχθη ότι η εταιρεία από την οποία επρομηθεύετο η ΔΕΗ το πετρέλαιο δεν είχε άμεση σχέση με αυτόν το συγκεκριμένο υπόδικο ενώπιον της ελληνικής δικαιοσύνης. 

Βεβαίως, κύριε συνάδελφε, πρόσεξα την ευαισθησία σας για το ότι η ΔΕΗ πρέπει να πάρει μέτρα έτσι ώστε να απαγορεύεται στους καταδικασμένους, προφανώς τελεσίδικα, για λαθρεμπόριο καυσίμων, να συνεχίζουν την τροφοδοσία του δημοσίου, αλλά πρέπει η ίδια ευαισθησία να υπάρχει και στην κοινωνία και στους κοινωνικούς φορείς, ιδιαίτερα στο χώρο του αθλητισμού, όπου εκεί αναδεικνύονται ως κορυφαίοι παράγοντες της αθλητικής ζωής του τόπου. 

Γι'αυτό το λόγο σας διαβεβαιώ ότι σε συνεργασία με το Υπουργείο Ανάπτυξης θα υπάρξει μία ειδική επιτροπή από υπαλλήλους του Υπουργείου Οικονομικών και του Υπουργείου Ανάπτυξης, έτσι ώστε να εξετάσουμε όλο το καθεστώς με το οποίο γίνονται οι προμήθειες καυσίμων του ελληνικού δημοσίου. 

Να σας πω μόνο ότι αν εξετάσετε τα στοιχεία του προϋπολογισμού θα δείτε ότι είναι δεκάδες τα δισεκατομμύρια δραχμές που πληρώνει το ελληνικό δημόσιο κάθε χρόνο, χωρίς να γνωρίζουμε επακριβώς ποια είναι η πραγματική ποσότητα των ποσοτήτων που περιλαμβάνονται και η ποιότητα των καυσίμων αυτών. 

Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κ.Πιπεργιάς έχει το λόγο. 

ΔΗΜΗΤΡΙΟΣ ΠΙΠΕΡΓΙΑΣ: Κύριε Πρόεδρε, κύριοι συνάδελφοι, στη ΔΕΗ αλλά και σε άλλες δημόσιες επιχειρήσεις, έχουν αναλάβει να κάνουν μεταφορές καυσίμων, εταιρείες που ανήκουν σε υπόδικους για λαθρεμπορία. Η μεταφορά παραδείγματος χάριν του μαζούτ στον ΑΗΣ Λαυρίου και στον ΑΗΣ Αλιβερίου, διεξάγεται από μία εταιρεία του γνωστού Μελισσανίδη, με διαχειριστή τον κ. Αηδονίδη. 

Και οι δυο παραπέμπονται, όπως είπατε κύριε Υπουργέ, για λαθρεμπορία καυσίμων στην τακτική δικαιοσύνη. 

ΓΕΩΡΓΙΟΣ ΔΡΥΣ (Υφυπουργός Οικονομικών): Δικάζονται. 

ΔΗΜΗΤΡΙΟΣ ΠΙΠΕΡΓΙΑΣ: 'Εχουν παραπεμφθεί, είπα. 

Επίσης, γίνεται και μεταφορά μαζούτ από τη Θεσσαλονίκη στον Ασπρόπυργο για λογαριασμό των Ελληνικών Πετρελαίων από παρόμοιες εταιρείες. Επίσης, υπάρχουν και άλλες συμβάσεις, που εμπλέκονται άλλες ΔΕΚΟ όπως ο ΟΛΠ- για τη συλλογή των αποβλήτων κλπ. 

Αυτή η δραστηριότητα σαφώς έχει διαπλοκή με την εμπορία και τη λαθρεμπορία. Μεταφέρεται πετρέλαιο που πολλές φορές κλέβεται, πετρέλαιο που παραδίδεται μαζί με νερά και στη συνέχεια είναι αντικείμενο της λαθρεμπορίας. Δηλαδή, μ'αυτό το πετρέλαιο, γίνεται πολλές φορές λαθρεμπόριο. 

Πιστεύω, λοιπόν, ότι χρειάζονται μέτρα προληπτικά και όχι μόνο κατασταλτικά, διότι όταν γίνεται μόνο καταστολή, αυτός που ασχολείται με το οικονομικό έγκλημα, έχει και τα μέσα και πληρώνει για να έχουμε ακόμη και φονικές επιθέσεις εναντίον στελεχών του ΣΔΟΕ. Το είδαμε τελευταία! 

Κατά συνέπεια χρειάζεται η πρόληψη. Και ιδιαίτερα από το δημόσιο τομέα, χρειάζεται αυτή η πρόληψη να είναι πολύ σκληρή. Κατά την άποψή μου, αν ένας νοικοκύρης έχει υπόνοιες ότι κάποιος τεχνίτης δεν είναι σωστός στη δουλειά του, ότι υπάρχει πιθανότητα να τον κλέψει, δεν τον δέχεται στο σπίτι του. 

Θα παίρνατε εσείς, κύριε Υπουργέ, έναν υδραυλικό στο σπίτι σας αν αποδεδειγμένα ή είχατε υπόνοια ότι δεν κάνει σωστά τη δουλειά του ή ότι κλέβει τους σωλήνες; Απ'αυτήν την άποψη, νομίζω ότι πρέπει να υπάρχει πρόληψη. 

Και πρόληψη σημαίνει, παραδείγματος χάριν, να μην μπορούν να κάνουν μεταφορές εταιρείες, που ταυτόχρονα, πέρα από τη μεταφορά των καυσίμων, οι ίδιες κάνουν και εμπορία καυσίμων ή να ανήκουν σε όμιλο που έχει εταιρείες εμπορίας καυσίμων γιατί αυτές εκ προοιμίου είναι ύποπτες για λαθρεμπορία. 

Τέτοια μέτρα πρέπει να παρθούν με όρους στις προκηρύξεις. Η ΔΕΗ τελευταία έχει κάνει προκήρυξη για τη μεταφορά και του μαζούτ αλλά και του ντίζελ στα νησιά, στο Αλιβέρι και στο Λαύριο. Μέσα σ'αυτήν τη προκήρυξη δεν υπάρχει ούτε μια ασφαλιστική δικλείδα για να προστατευθεί απ'αυτά τα κυκλώματα, που συνεχώς αναπτύσσονται. 

Και εδώ συμβαίνει και κάτι άλλο, κύριε Υπουργέ. Επειδή αυτοί δεν κάνουν σωστά τη δουλειά τους και κλέβουν το κράτος, έχουν τη δυνατότητα να δώσουν και χαμηλότερα κόμιστρα. 'Αρα εκτοπίζουν από την αγορά και τους νομοταγείς πολίτες. Κάπου χρειάζεται να προστατευθούν και οι νομοταγείς πολίτες και το συμφέρον του δημοσίου. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΓΕΩΡΓΙΟΣ ΔΡΥΣ (Υφυπουργός Οικονομικών): Κύριε Πρόεδρε, ο κύριος συνάδελφος είναι αρκετά καλά ενημερωμένος γι'αυτά τα οποία συμβαίνουν στο χώρο της εμπορίας και της διακίνησης των πετρελαιοειδών. 

Νομίζω, όμως, ότι οφείλουμε να αποκαταστήσουμε πλήρως την αλήθεια και να πούμε ότι στους διαγωνισμούς της ΔΕΗ υπάρχει σαφής όρος στις προκηρύξεις, έχω εδώ το συγκεκριμένο κείμενο, με το οποίο ζητείται πλήρες απόσπασμα ποινικού μητρώου, όπου θα φαίνεται ότι ο διαγωνιζόμενος δεν έχει καταδικαστεί ή ζητείται αντίγραφο ποινικού μητρώου από το οποίο θα προκύπτει ότι ο διαγωνιζόμενος δεν έχει καταδικαστεί για αδίκημα που αφορά την επαγγελματική του διαγωγή με αμετάκλητη δικαστική απόφαση. Τα πιστοποιητικά αυτά θα αφορούν ανάλογα με τη νομική υπόσταση του διαγωνιζόμενου, τα μέλη του διοικητικού συμβουλίου ή τους διαχειριστές ή το φυσικό πρόσωπο που λαμβάνει μέρος στο διαγωνισμό. 

Κύριε Συνάδελφε, είναι ακριβή αυτά τα οποία αναφέρατε και όλα όσα υπονοείτε, αλλά γι'αυτούς τους συγκεκριμένους δυστυχώς... 

ΔΗΜΗΤΡΙΟΣ ΠΙΠΕΡΓΙΑΣ: Μέχρι να βγει τελεσίδικη απόφαση, θα περάσουν πέντε χρόνια. 

ΓΕΩΡΓΙΟΣ ΔΡΥΣ (Υφυπουργός Οικονομικών): Δυστυχώς δεν μπορούμε να πάρουμε μέτρα, με τα οποία να ακυρώσουμε διαγωνισμούς που έχουν ήδη αναλάβει, με την ένδειξη ότι έχουν παραπεμφθεί για πράξεις λαθρεμπορίας. 

'Οσον αφορά την παρατήρησή σας, κύριε συνάδελφε, ότι δεν πρέπει οι εταιρείες εμπορίας να εμπλέκονται και στη μεταφορά των πετρελαιοειδών, σε σχετικό σημείωμα των Ελληνικών Πετρελαίων το οποίο είναι στη διάθεσή σας, αναφέρεται ότι είναι παγκοσμίως συνήθης πρακτική η συνύπαρξη στον ίδιο όμιλο εταιρειών, που δραστηριοποιούνται τόσο στην εμπορία όσο και στη διακίνηση και μεταφορά φορτίων πετρελαιοειδών. 

Εκείνο το οποίο θέλω να σας διαβεβαιώσω, είναι ότι με αφορμή την ερώτησή σας, το Υπουργείο Οικονομικών με το Υπουργείο Ανάπτυξης θα εκσυγχρονίσει το όλο καθεστώς εμπορίας και διακίνησης των πετρελαιοειδών στο δημόσιο τομέα. Και δεν είναι μόνον η ΔΕΗ. Σας πληροφορώ ότι έχουμε χειρότερα φαινόμενα στα ελληνικά νοσοκομεία, στα εθνικά αθλητικά κέντρα και γενικότερα στους χώρους, όπου το ελληνικό δημόσιο προμηθεύεται καύσιμα. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Δεύτερη είναι η με αριθμό 599/8.2.99 επίκαιρη ερώτηση της Βουλευτού της Νέας Δημοκρατίας κ. Παρθένας Φουντουκίδου προς τον Υπουργό Γεωργίας, σχετικά με την καθυστέρηση καταβολής των αποζημιώσεων από τις Ελληνικές Γεωργικές Ασφαλίσεις (ΕΛΓΑ), στους δικαιούχους γεωργούς και κτηνοτρόφους. 

Η επίκαιρη ερώτηση της κ. Φουντουκίδου έχει ως εξής: 

"Η καθυστέρηση καταβολής των αποζημιώσεων -παρά τη δέσμευσή σας ότι θα καταβληθούν μέχρι τέλος Δεκεμβρίου 1998- από τον ΕΛΓΑ στους δικαιούχους που επλήγησαν κατά το προηγούμενο έτος έχει ξεπεράσει κάθε προηγούμενο, αλλά και κάθε όριο αντοχής των αγροτών και των κτηνοτρόφων, οι οποίοι αδυνατώντας να ανταπεξέλθουν στις ποικίλες υποχρεώσεις τους, δίκαια αγανακτούν. 

Υπάρχουν ενδείξεις ότι αυτή η απαράδεκτη καθυστέρηση οφείλεται στην αδυναμία του ΕΛΓΑ να ανταποκριθεί στις υποχρεώσεις του καθώς δεν έχει τα απαραίτητα χρήματα. Εφόσον αυτό αληθεύει αποδεικνύεται περίτρανα η ανευθυνότητα και η αναξιοπιστία της Κυβέρνησης καθώς ο προηγούμενος Υπουργός Γεωργίας, απαντώντας σε σχετική ερώτηση που κατέθεσα την 15.7.1998 επισημαίνοντας τη διαφαινόμενη από τότε αδυναμία του ΕΛΓΑ να καταβάλει έγκαιρα τις οφειλόμενες αποζημιώσεις, τόνισε μεταξύ άλλων ότι "δεν συντρέχει κανένας λόγος ανησυχίας για την έγκαιρη καταβολή των αποζημιώσεων στους πληγέντες γεωργούς και κτηνοτρόφους". 

Γι' αυτό σας ερωτώ, κύριε Υπουργέ: 

Σε ποιούς λόγους οφείλεται η απαράδεκτη καθυστέρηση καταβολής των αποζημιώσεων από τον ΕΛΓΑ στους δικαιούχους; 

Αν πραγματικά ο ΕΛΓΑ αδυνατεί να ανταποκριθεί στις υποχρεώσεις του, λόγω έλλειψης των απαιτούμενων χρημάτων, γιατί αυτό δεν αντιμετωπίσθηκε έγκαιρα και πώς σκοπεύετε να το αντιμετωπίσετε τώρα;". 

Ο Υφυπουργός Γεωργίας κ. Φουντάς έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Κύριε Πρόεδρε, το 1998 προξενήθηκαν μεγάλες ζημιές στη φυτική παραγωγή της χώρας μας μάλιστα για τρίτη συνεχόμενη χρονιά και οι πιο πολλές έγιναν από την παγοπληξία του Μαρτίου. 

Υπολογίζεται ότι για τις ζημιές αυτές ο ΕΛΓΑ θα καταβάλει αποζημιώσεις πάνω από πενήντα δισεκατομμύρια (50.000.000.000) δραχμές και απ' αυτές τις ζημιές το μεγαλύτερο μέρος περίπου τριάντα τρία δισεκατομμύρια (33.000.000.000) δραχμές αφορούν ζημιές που έγιναν στη φυτική παραγωγή. 

Επίκεντρο των ζημιών αυτών ήταν οι δενδροκαλλιέργειες στην Κεντρική Μακεδονία και ειδικότερα στους Νομούς Πέλλας και Ημαθίας και στους παραγωγούς αυτών των περιοχών θα καταβληθεί το ποσό που θα ξεπερνά τα είκοσι δισεκατομμύρια (20.000.000.000) δραχμές. 

'Οπως είναι φυσικό, λόγω των εκτεταμένων αυτών καταστροφών, οι έλεγχοι, οι εκτιμήσεις των ζημιών, οι διασταυρώσεις των στοιχείων κλπ. απαιτούσαν χρόνο και δημιούργησαν μεγάλο όγκο εργασίας. Υποβλήθηκαν τριακόσιες χιλιάδες δηλώσεις και εκτιμήθηκαν οκτακόσιες πενήντα χιλιάδες αγροτεμάχια. 

Αυτήν τη στιγμή που συζητάμε έχουν ολοκληρωθεί όλες οι προβλεπόμενες ασφαλιστικές διαδικασίες, έχουν αρχίσει να καταβάλλονται οι αποζημιώσεις σταδιακά στους δικαιούχους (και οι πρώτες καταβολές που πληρώσαμε ήταν στα μέσα Οκτωβρίου). Η καταβολή των υπολοίπων αποζημιώσεων συνεχίζεται ακολουθώντας τη ροή της μηχανογραφικής επεξεργασίας των πορισμάτων εκτίμησης και το ρυθμό εισροής των εσόδων του Οργανισμού. Γίνεται δε προσπάθεια να επισπευσθούν και να ολοκληρωθούν το συντομότερο δυνατό. 

Πιστεύουμε ότι σε λίγες μέρες έτσι εκτιμώ θα έχουν αποζημιωθεί και εκείνοι οι παραγωγοί για τους οποίους ρωτάει η κυρία συνάδελφος. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Η κ. Φουντουκίδου έχει το λόγο. 

ΠΑΡΘΕΝΑ ΦΟΥΝΤΟΥΚΙΔΟΥ: Κύριε Υπουργέ, δεν θεωρώ ικανοποιητική την απάντησή σας. 

'Ηταν 4 Δεκεμβρίου, όταν ο καινούριος Υπουργός Γεωργίας στην πρώτη του δημόσια εμφάνιση ενώπιον φορέων -τον άκουσε το πανελλήνιο- δεσμεύθηκε ότι η εξόφληση των αποζημιώσεων από τον ΕΛΓΑ θα πραγματοποιηθεί μέχρι το τέλος του έτους. 

Στο εξής εκτιμώ ότι θα πρέπει να σας ερωτούμε για ποιο έτος εννοείτε, το επόμενο ή το μεθεπόμενο. Αν μπορεί να κάνει κανείς χιούμορ με την τραγική και απαράδεκτη κατάσταση με την οποίααντιμετωπίζετε τους αγρότες. Τώρα έρχεστε και επικαλείσθε μηχανογραφικό πρόβλημα και διαδικαστικό. 

Εγώ είχα ένα εύλογο ερώτημα στην ερώτησή μου. Υπάρχουν, κύριε Υπουργέ, τα χρήματα; 'Εχετε βρει τρόπο να καλύψετε τις ζημιές; Το λέω, γιατί είναι γνωστό ότι τα κεφάλαια του ΕΛΓΑ δεν ξεπερνούν τα είκοσι τρία δισεκατομμύρια (23.000.000.000) δραχμές. Μιλάμε για ζημιές πενήντα δισεκατομμυρίων (50.000.000.000) δραχμών, όπως είπατε και σεις. Πως θα καλύψετε τις επόμενες; 'Εχετε βρει λύση; 

Είναι γεγονός ότι ο αγρότης σήμερα δεν ξέρει πότε θα αποζημιωθεί. 'Η μήπως δεν το ξέρετε και σεις; Αυτό σημαίνει ότι δεν ξέρετε και το τραγικό αδιέξοδο που έχουν οδηγηθεί. 'Εχουν οικογένειες και οι ανάγκες τους είναι πραγματικές. Αρχίζει νέα καλλιεργητική περίοδος, πρέπει να ξοδέψουν για να πάρουν την επόμενη παραγωγή. Του ΟΓΑ δεν του δώσατε περιθώρια και ζητά τα χρήματα. Σε λίγο θα έλθει η εφορία, η τράπεζα εντόκως τους ζητά τις οφειλές. 

Αντιλαμβάνεστε, λοιπόν, ότι δεν αντέχουν άλλο εμπαιγμό. Χρόνια τώρα έχουν συνηθίσει σε μια συγκεκριμένη συμπεριφορά από τον ΕΛΓΑ. Πέρσι αίφνης τους αυξήσατε κατά 50% τις εισφορές. 

Καθυστερούν απαράδεκτα οι πληρωμές, ποτέ, όμως, όσο φέτος. Είναι η μοναδική φορά που φθάσαμε στα μέσα Φεβρουαρίου και δεν υπάρχει προοπτική για ολοσχερή εξόφληση και ας είπατε το αντίθετο προηγούμενα. Η πολιτεία πάντα απούσα, σε ρόλο θεατή. Ούτε επιβάλλει έγκαιρη αποζημίωση, αλλά ούτε κάνει δίκαιες εκτιμήσεις, κύριε Υπουργέ. Εκατόν είκοσι κιλά ροδάκινο παράγει το δένδρο και τα βάζετε από τον ΕΛΓΑ τριάντα. 'Εστω και αυτά τα λίγα όμως, θα πρέπει να καταβληθούν. 

Τι νομίζετε ότι ζητούν οι παραγωγοί; Ζητούν τα δικαιώματά τους τα συμβατικά, αυτά που απορρέουν από τη σύμβασή τους, με τον αναχρονιστικό έστω, όπως είναι σήμερα, ΕΛΓΑ, άσχετα αν θα πρέπει να συζητήσουμε πότε επιτέλους θα αλλάξουμε αυτόν τον Κανονισμό. 

Θεωρώ ότι πρέπει να τους δείτε με σεβασμό και όχι σαν πολίτες δεύτερης κατηγορίας. 'Εχουν δικαίωμα σε ειλικρινή ενημέρωση από μέρους σας, τουλάχιστον να ξέρουν τι θα αντιμετωπίσουν και πως θα καλύψουν τις ανάγκες τους. Μην τους εμπαίζετε, κύριε Υπουργέ και προπάντων μη τους οδηγείτε σε εξαθλίωση. 'Η μήπως θέλετε να τους παραδώσετε σε ιδιωτικές ασφαλιστικές εταιρείες και στα συμφέροντα που αυτές εκπροσωπούν; 

ΠΡΟΕΔΡΕΥΩΝ (Λουκάς Αποστολίδης): Ολοκληρώστε κυρία Φουντουκίδου. 

ΠΑΡΘΕΝΑ ΦΟΥΝΤΟΥΚΙΔΟΥ: Αυτή είναι η σκέψη που καλλιεργείται αυτήν την περίοδο. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υφυπουργός έχει το λόγο. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Δεν θα ακολουθήσω την κυρία συνάδελφο σε χαρακτηρισμούς. Κατάγομαι από αγροτική οικογένεια, από αγροτική περιοχή και ξέρω καλά και το μόχθο του αγρότη και τι υφίσταται από τους καταστροφικούς παγετούς. 

Σας απήντησα ότι ήταν μέγας ο όγκος των εξατομικεύσεων. Δυστυχώς αργούν, όπως ξέρετε, την άνοιξη και το καλοκαίρι να προσληφθούν, σύμφωνα με τις διαδικασίες του ν. 2190, οι εποχιακοί γεωπόνοι υπάλληλοι που θα κάνουν εξατομίκευση των ζημιών. 

ΠΑΡΘΕΝΑ ΦΟΥΝΤΟΥΚΙΔΟΥ: Mην τους αδικείτε πάντως. Οι διαδικασίες εκτίμησης ολοκληρώθηκαν σύντομα. 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): 'Ολα αυτά έχουν ολοκληρωθεί. 'Ηταν σφοδροί οι παγετοί, μεγάλος ο όγκος των καταστροφών. 'Εχει ολοκληρωθεί ένα σημαντικό μέρος και απομένουν λίγες πληρωμές ακόμη. 'Εχουν δίκιο οι αγρότες να διαμαρτύρονται, γιατί πράγματι το εισόδημά τους ήταν για το καλοκαίρι και τώρα κοντεύει να φθάσει η άνοιξη και δεν έχουν πληρωθεί, οι υποχρεώσεις τους τρέχουν αλλά καταβάλλεται κάθε προσπάθεια αποζημίωσής τους στο ακέραιο και πιστεύω ότι θα είμαστε συνεπείς σε αυτά που είπαμε. Ευχαριστώ πολύ. 

ΠΑΡΘΕΝΑ ΦΟΥΝΤΟΥΚΙΔΟΥ: 'Εχετε χρήματα, κύριε Υπουργέ; 

ΠΑΡΑΣΚΕΥΑΣ ΦΟΥΝΤΑΣ (Υφυπουργός Γεωργίας): Υπάρχουν. 

ΠΡΟΕΔΡΕΥΩΝ (Λουκάς Αποστολίδης): Υπάρχουν, κυρία Φουντουκίδου, σας το είπε. 

ΠΑΡΘΕΝΑ ΦΟΥΝΤΟΥΚΙΔΟΥ: Υπάρχει κόσμος που ανησυχεί και θέλει να μάθει. 

ΠΡΟΕΔΡΕΥΩΝ (Λουκάς Αποστολίδης): Μα, κυρία Φουντουκίδου... 

ΠΑΡΘΕΝΑ ΦΟΥΝΤΟΥΚΙΔΟΥ: Γιατί κύριε Πρόεδρε; Δεν μου απάντησε. 

ΠΡΟΕΔΡΕΥΩΝ (Λουκάς Αποστολίδης): Μα, με συγχωρείτε, δεν είναι συμπεριφορά αυτή, κυρία Φουντουκίδου. Διακόπτετε δέκα φορές και ό,τι ώρα θέλετε, παίρνετε το λόγο. Σας κάνω μία παρατήρηση, σας κάνω δεύτερη, τρίτη και θέλετε να παρουσιαστείτε και αγανακτισμένη; 

ΠΑΡΘΕΝΑ ΦΟΥΝΤΟΥΚΙΔΟΥ: 'Εχω ένα συγκεκριμένο ερώτημα και δεν παίρνω απάντηση. 

ΠΡΟΕΔΡΕΥΩΝ (Λουκάς Αποστολίδης): Σας παρακαλώ! 

Η με αριθμό 598/8-2-99 επίκαιρη ερώτηση του Βουλευτή του Κομμουνιστικού Κόμματος Ελλάδος κ. Ευστρατίου Κόρακα προς τον Υπουργό Δημόσιας Τάξης, σχετικά με τη ρύθμιση του ωραρίου εργασίας των αστυνομικών, τη χορήγηση αμοιβών για υπερωρίες, εργασία νυχτερινή κλπ. 

Η επίκαιρη ερώτηση του κυρίου συνάδελφου έχει ως εξής: 

"Μετά από δεκατρία χρόνια ύπαρξης του π.δ. 28/86, που καθιέρωνε το ωράριο εργασίας του αστυνομικού προσωπικού, τίποτα από ό,τι προβλέπει δεν εφαρμόζεται σήμερα. 

Η αυθαιρεσία κυριαρχεί. Στο όνομα των υπηρεσιακών αναγκών, ο αστυνόμος σήμερα υποχρεώνεται σε απασχόληση έξι και επτά ημέρες την εβδομάδα, χωρίς αμοιβή για υπερωριακή εργασία, χωρίς καν τη διασφάλιση στη πράξη της χορήγησης ημερήσιων αναπαύσεων που προβλέπονται. 

Η εφαρμογή του πενθημέρου των τριάντα έξι ωρών εργασίας έγινε η εξαίρεση και ο κανόνας η παραβίασή του. Στην αυθαιρεσία αυτή εις βαρος του προσωπικού καθοριστικό ρόλο παίζει η μη πληρωμή υπερωριακής εργασίας και πρόσθετης αμοιβής για Κυριακές και αργίες. 

Η κατάσταση έχει φθάσει στο απροχώρητο με τεράστιες αρνητικές επιπτώσεις στη ζωή των αστυνομικών υπαλλήλων και των οικογενειών τους. 

Ερωτάται ο κύριος Υπουργός: 

Θα διασφαλίσει στην πράξη το πενθήμερο των τριάντα έξι ωρών που προβλέπει το π.δ., χωρίς να δίνεται δυνατότητα καταστρατήγησής τους; 

Θα σταματήσει την αυθαίρετη και άσκοπη χρήση των αστυνομικών δυνάμεων πέραν του πενθημέρου; 

Θα χορηγούνται οι εβδομαδιαίες αναπαύσεις επιτέλους; 

Θα χορηγηθεί η οφειλόμενη με βάση τη δημοσιοϋπαλληλική νομοθεσία πρόσθετη αμοιβή για εργασία νύχτα, Κυριακές και αργίες; 

Θα χορηγείται η προβλεπόμενη από την ίδια νομοθεσία αμοιβή για υπερωριακή απασχόληση, όταν πραγματικές ανάγκες το επιβάλλουν". 

Ο Υπουργός Δημόσιας Τάξης κ. Πετσάλνικος έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Ευχαριστώ, κύριε Πρόεδρε. 

Το Υπουργείο Δημόσιας Τάξης γνωρίζει τα προβλήματα, που απασχολούν τις υπηρεσίες της Ελληνικής Αστυνομίας και είναι γνωστό ότι καταβάλλει συνεχείς προσπάθειες για την επίλυση όλων αυτών των προβλημάτων. 

Επίσης, θα ήθελα να υπογραμμίσω για μία ακόμη φορά ότι το Υπουργείο εκτιμά το έργο και την προσφορά των αστυνομικών και συμπάσχει στην επίλυση κάθε προβλήματος, που τους απασχολεί. Καταβάλλουμε συνεχείς προσπάθειες για τη βελτίωση της επαγγελματικής, της οικονομικής, αλλά και της κοινωνικής θέσης των αστυνομικών, γιατί ο παράγοντας άνθρωπος για μας είναι ο καθοριστικότερος όλων. 

Σε ό,τι αφορά το θέμα του χρόνου εργασίας του αστυνομικού προσωπικού, ο οποίος ρυθμίζεται, όπως ήδη ανεφέρθη, με το προεδρικό διάταγμα 28/1976, με βάση την πενθήμερη εβδομαδιαία εργασία, πρέπει να τονιστεί, ότι έχει δοθεί εντολή για ακριβή τήρηση των ισχυουσών διατάξεων. Επίσης, η πιστή εφαρμογή του πενθημέρου και η χορήγηση των ημερήσιων αναπαύσεων στο προσωπικό παρακολουθείται και ελέγχεται αδιάκοπα. Σύμφωνα με τις διατάξεις αυτές, ο χρόνος εργασίας του αστυνομικού προσωπικού καθορίζεται σε πενθήμερη εβδομάδα εργασίας ως εξής: 

Τριάντα επτάμισι ώρες για όσους εκτελούν γραφική υπηρεσία και υπηρεσία τεχνίτη κάθε ειδικότητας. Τριάντα έξι ώρες την εβδομάδα για όσους εκτελούν εξωτερικές ή εσωτερικές υπηρεσίες σε αλλαγές εικοσιτετράωρης ή δεκαεξάωρης ή οκτάωρης ή εξάωρης βάσης. Σε τριάντα ώρες την εβδομάδα για όσους εκτελούν υπηρεσία μοτοσυκλετιστή τάξης ή ασφάλειας ή τροχαίας, καθώς και ακίνητου σκοπού ρύθμισης τροχαίας κίνησης. 

Οι ώρες εργασίας κατανέμονται κατά κανόνα συνεχόμενες και βέβαια ανάλογα με τις ανάγκες της υπηρεσίας κατά την κρίση του διοικητή της υπηρεσίας τις πέντε εργάσιμες ημέρες και η διάθεση του αστυνομικού προσωπικού σε δύο βάρδιες στο ίδιο αστυνομικό εικοσιτετράωρο δεν είναι επιτρεπτή. 

Επισημαίνουμε επίσης ότι πέραν του πενθημέρου, η υποχρεωτική παροχή εργασίας αμείβεται με αποζημίωση. Μπορεί το προσωπικό βέβαια, εφ' όσον οι συνθήκες το επιβάλλουν, να διατίθεται σε υπηρεσία και την Κυριακή, καθώς και κάθε άλλη ημέρα αργίας. Για την εκτέλεση όμως της υπηρεσίας αυτής χορηγείται ημερήσια ανάπαυση άλλη ημέρα της εβδομάδας, με κυλιόμενη σειρά, όταν είναι δυνατή η τήρησή της. 

Για τον ισομερή και ορθό καταμερισμό εργασίας του αστυνομικού προσωπικού, όπως ορίζουν οι οργανισμοί και οι κανονισμοί της Ελληνικής Αστυνομίας, αρμόδιοι βέβαια είναι οι διοικούντες στις αστυνομικές υπηρεσίες, στους οποίους όμως έχουμε δώσει σαφείς εντολές και οδηγίες για την άσκηση της διοίκησης, σύμφωνα με τις ισχύουσες διατάξεις και τις διαταγές της ιεραρχίας και όλες οι σχετικές ενέργειές τους ελέγχονται συστηματικά ιεραρχικά. 

Τέλος, θα ήθελα επίσης να επισημάνω ότι κατοχυρώνεται ο αναγκαίος προς ανάπαυση χρόνος του αστυνομικού, που εκτελεί νυχτερινή υπηρεσία, ακόμα και στις οριακές περιπτώσεις, που θα όφειλε, σύμφωνα με τις ισχύουσες διατάξεις, να συνεχίσει λόγω δηλαδή της φύσης της ή ειδικών συνθηκών και γενικά επιτυγχάνεται η κατοχύρωση του αναγκαίου προς ανάπαυση χρόνου του αστυνομικού σε κάθε περίπτωση και η σύνδεσή του με τη διάρκεια και τις συνθήκες εργασίας του. 

Επίσης, επιτυγχάνεται η κατοχύρωση διευρυμένης ημερήσιας ανάπαυσης με έναρξη την έκτη πρωϊνή ώρα της επόμενης ημέρας, από την ημέρα λήξης υπηρεσίας και διάρκεια μέχρι την έκτη ώρα της μεθεπόμενης, τουλάχιστον δηλαδή, τριάντα δύο ώρες αντί εικοσιτετραώρου, η διασφάλιση της χορήγησης της ημερήσιας ανάπαυσης εντός μιας εβδομάδος, εφ' όσον δεν χορηγηθεί αμέσως, καθώς και αυτήν της απασχόλησης του αστυνομικού την έκτη ημέρα μόνο για τον απαραίτητο χρόνο, όπως αντιμετώπιση της υπηρεσιακής ανάγκης και όχι μέχρι εξάντλησης του προβλεπομένου ημερήσιου χρόνου εργασίας. 

Αυτές τις εντολές, επαναλαμβάνω, έχουμε δώσει κι ελέγχουμε καθημερινά για την τήρησή τους. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Κόρακα, έχετε το λόγο. 

ΣΤΡΑΤΗΣ ΚΟΡΑΚΑΣ: Κύριε Πρόεδρε, εμείς κάναμε αυτήν την ερώτηση, γιατί ακριβώς διαπιστώνουμε ότι μπορεί μεν το προεδρικό διάταγμα 28/1986 να προβλέπει όλα αυτά, που μας διάβασε ο κύριος Υπουργός και τα έχω κι εγώ, ωστόσο όμως οι εξαιρέσεις που προβλέπει, κύριε Υπουργέ, αυτό το προεδρικό διάταγμα έχουν γίνει κανόνας και ο κανόνας, φοβάμαι να πω, έγινε εξαίρεση. Και απασχολούνται έκτη μέρα, με το ελάχιστο -να μην πω το απαράδεκτο- χαμηλό επίδομα των έξι χιλιάδων (6.000) δραχμών την ημέρα και έβδομη μέρα, χωρίς να δίνονται τα ρεπό. 

Είναι αλήθεια ότι υπάρχουν υπηρεσίες, που χρωστάνε σε αστυνομικούς δεκάδες ρεπό. Καταλαβαίνετε ότι αυτό αναγκάζει τους εργαζόμενους στα Σώματα Ασφαλείας σε ένα εξουθενωτικό ωράριο, με όλες τις επιπτώσεις που αυτό μπορεί να έχει στην απόδοσή τους. 

Επιπλέον όμως πρέπει να πούμε ότι δεν τους καταβάλλεται η αμοιβή για υπερωριακή εργασία, για εργασία τις Κυριακές ή τις αργίες. Εσείς δίνετε εντολές, αλλά στην πράξη αυτό το πράγμα δεν προωθείται. 

Γι' αυτό, κύριε Πρόεδρε, εμείς επιμένουμε ότι τελικά αυτό το προεδρικό διάταγμα πρέπει να αλλάξει και πρέπει να περιορισθούν δραστικά, να απαγορευθούν θα έλεγα στην πράξη τέτοιου είδους παραβιάσεις και μόνο σε απόλυτα εξαιρετικές ανάγκες και με διαταγή όχι του διοικητή, αλλά της προϊστάμενης αρχής να έχουμε τέτοιου είδους απασχολήσεις. 

Φυσικά, το πρόβλημα της απασχόλησης των αστυνομικών είναι ευρύτερο και πρέπει να απαλλαγούν από αλλότριες απασχολήσεις. Αλλά ταυτόχρονα όμως εμείς επιμένουμε και θέτουμε άλλη μια φορά αυτά τα ζητήματα. Να εφαρμόζεται το πενθήμερο και το τριανταεξάωρο με αυστηρό περιορισμό της δυνατότητας αυθαίρετης καταστρατήγησής του, να δίνονται οι εβδομαδιαίες αναπαύσεις, να χορηγηθεί με βάση τη δημοσιοϋπαλληλική νομοθεσία πρόσθετη αμοιβή για εργασία τη νύχτα, τις Κυριακές και τις αργίες. 

Δεν καταλαβαίνω, κύριε Πρόεδρε, γιατί δεν πρέπει στους αστυνομικούς να εφαρμόζεται η δημοσιοϋπαλληλική νομοθεσία. Και επίσης, να χορηγείται η προβλεπόμενη από την ίδια νομοθεσία αμοιβή για υπερωριακή απασχόληση, όταν οι πραγματικές ανάγκες το επιβάλλουν. Εν πάση περιπτώσει, πρέπει να δούμε αν είναι δυνατόν να απασχολείται συνέχεια ένας αστυνομικός για δώδεκα, δεκατέσσερις και πολλές φορές 

δεκαέξι ώρες. 

Υπάρχουν περιπτώσεις, κύριε Yπουργέ -και παρακαλούμε να το ελέγξετε -που έχουν δύο βάρδιες το ίδιο εικοσιτετράωρο. Να ξεκινάει η δεύτερη βάρδια πριν τελειώσει το εικοσιτετράωρο. 

Αυτά τα θέτουμε, κύριε Υπουργέ, όχι για να κάνουμε αντιπολίτευση, αλλά για να δούμε ορισμένα πραγματικά προβλήματα που πρέπει να αντιμετωπισθούν. Και επειδή είσθε σχετικά νέος σε αυτήν τη θέση θα έπρεπε να γίνει και προσωπικός σας έλεγχος με προσωπική σας ευθύνη. Ευχαριστώ. 

ΠΡΟΕΔΡΕΥΩΝ (Λουκάς Αποστολίδης): Ο κύριος Υπουργός έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Θα επαναλάβω βέβαια ότι οι σχετικές εγκύκλιοι διαταγές έχουν εκδοθεί από τον Αρχηγό της Ελληνικής Αστυνομίας και εντολή μου είναι να ελέγχεται η εφαρμογή αυτών των διαταγών, με βάση την κείμενη νομοθεσία. 

Επειδή, κύριε Κόρακα, όπως θα ξέρετε πριν από μερικές εβδομάδες αλλάξαμε ολόκληρο το σύστημα των επιθεωρήσεων, η τακτική επιθεώρηση πλέον των υπηρεσιών της Αστυνομίας δε θα γίνεται μια φορά το χρόνο, όπως ήταν στο παρελθόν αλλά κάθε τρεις μήνες και επίσης ριζικά αναμορφώσαμε τα φύλλα της επιθεώρησης, τα αντικείμενα, τα στοιχεία προς επιθεώρηση και έχουμε τονίσει ξεχωριστά το θέμα της τήρησης του ωραρίου. Και θα έχουμε τη δυνατότητα ενός συνεχούς ελέγχου. 'Ετσι, θα έχει και ο Υπουργός τη δυνατότητα του ελέγχου εφαρμογής αυτών που θέλουμε να εφαρμοσθούν. 

Θα μου επιτρέψετε επίσης να προσθέσω, αν και φαντάζομαι ότι το γνωρίζετε ότι σε ό,τι αφορά το θέμα των εργασιακών σχέσεων του αστυνομικού προσωπικού αυτό ρυθμίζεται από ειδική προς τούτο νομοθεσία, όπως άλλωστε γίνεται και με τους πυροσβεστικούς και τους λιμενικούς και συνεπώς δεν τίθεται θέμα αυτήν τη στιγμή εφαρμογής μιας άλλης νομοθεσίας, δηλαδή της νομοθεσίας που διέπει τους δημοσίους υπαλλήλους, ούτε βέβαια της εργατικής νομοθεσίας. Υπάρχει βέβαια ένα συγκεκριμένο θεσμικό πλαίσιο και ένα ειδικό μισθολόγιο. Ωστόσο, μας προβληματίζουν τα διάφορα προβλήματα που υπάρχουν και που στην πράξη γεννιώνται και βρισκόμαστε στο στάδιο μιας μελέτης έτσι ώστε θα μπορέσουμε μελλοντικά να δούμε πώς μπορούν να αντιμετωπισθούν με ακόμη καλύτερο τρόπο προβλήματα που αντιμετωπίζουν ιδιαίτερα οι υπηρετούντες σε μάχιμες μονάδες και ιδιαίτερα αυτοί που υπηρετούν νύκτα. 

Επαναλαμβάνω, όμως ότι η ισχύουσα νομοθεσία ρυθμίζει πολύ συγκεκριμένα αυτά τα θέματα και για τους αστυνομικούς, και για τους στρατιωτικούς και για τους πυροσβεστικούς και για τους λιμενικούς. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ζητώ την κατανόηση και του Υφυπουργού κ. Φαρμάκη και του Σώματος, ώστε να διευκολύνουμε τον Υπουργό, κ. Πετσάλνικο και να συζητήσουμε την τελευταία επίκαιρη ερώτηση δευτέρου κύκλου με αριθμό 615/10-2-99 του Βουλευτή του Δημοκρατικού Κοινωνικού Κινήματος κ. Αναστάσιου Ιντζέ προς τους Υπουργούς Δημόσιας Τάξης, Υγείας και Πρόνοιας, σχετικά με τη λήψη μέτρων αποκατάστασης της τάξης με επαρκή αστυνόμευση, για την προστασία των κατοίκων και καταστηματαρχών στα Λαδάδικα Θεσσαλονίκης. 

Η επίκαιρη ερώτηση του κυρίου Ιντζέ έχει ως εξής: 

"Τα Λαδάδικα της Θεσσαλονίκης, είναι το παλαιό κέντρο χονδρικού εμπορίου, πλησίον του λιμένος της πόλης. 

Η περιοχή αυτή στη δεκαετία του 1970 είχε απαξιωθεί λόγω μετατροπής της σε χώρο εγκατάστασης και φοίτησης των κάθε είδους περιθωριοποιημένων προσώπων. 

Στις αρχές της λήγουσας δεκαετίας του 1990 με την ανάπλαση της περιοχής ξανάρχισε η ζωή ως κέντρο διασκέδασης και αναψυχής. Την τελευταία τριετία η περιοχή αυτή λόγω παντελούς ή ελλιπέστατης αστυνόμευσης και λήψης στοιχειωδών μέτρων υγιεινής έχει λάβει και πάλι σχεδόν την όψη ερήμωσης και στέκι των περιθωριακών ατόμων κάθε είδους. 

Αποτέλεσμα όλων των ανωτέρω, τα Λαδάδικα άρχισαν να είναι απρόσιτα και απροσπέλαστα στους πολίτες της Θεσσαλονίκης, χωρίς κίνδυνο της προσωπικής τους ακεραιότητας και της ζωής τους. Οι πεζόδρομοι έχουν μετατραπεί σε χώρους στάθμευσης και εκμετάλλευσης κάποιων προστατών που εισπράττουν εισφορές στάθμευσης, ναρκομανών, πορνών, που χλευάζουν, λοιδωρούν, απειλούν και βιαιοπραγούν κατά των διερχομένων και των καταστηματαρχών της περιοχής. 

Ερωτώνται οι κύριοι Υπουργοί τι μέτρα πρόκειται να λάβουν: 

α) Για την αποκατάσταση της τάξης (επαρκή και αποτελεσματική αστυνόμευση) και 

β) Για την προστασία της υγείας των κατοίκων και των καταστηματαρχών". 

Ο Υπουργός Δημόσιας Τάξης έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Κύριε Πρόεδρε, ίσως δεν χρειάζεται, αλλά θα επαναλάβω για μια ακόμα φορά και προς τον συνάδελφο κ. Ιντζέ, ότι σαφώς η πρόληψη και η καταστολή της εγκληματικότητας, όπως και η διασφάλιση της δημόσιας τάξης και της ασφάλειας, αλλά και η εμπέδωση του συστήματος ασφαλείας στους πολίτες αποτελεί και πρέπει να αποτελεί πρώτο στόχο του Υπουργείου Δημόσιας Τάξης. Και για την επίτευξη του στόχου καταβάλλουμε κάθε προσπάθεια. 

Στα πλαίσια αυτά η Θεσσαλονίκη και ιδιαίτερα, η περιοχή του κέντρου αστυνομεύεται αποτελεσματικά από τις αρμόδιες υπηρεσίες της Γενικής Αστυνομικής Διεύθυνσης Θεσσαλονίκης. Και μάλιστα, οι εντολές που έχουμε δώσει, όπως γνωρίζετε -από το τέλος του περασμένου έτους- ήταν να αρχίσει η εφαρμογή και στη Θεσσαλονίκη του συστήματος των πεζών περιπολιών και η αύξηση των εποχούμενων. 

Πράγματι, ίσως για πρώτη φορά θα έλεγα, ξεκίνησε συστηματικά πλέον η πεζή αστυνόμευση αλλά και η ενίσχυση των εποχούμενων περιπολιών όλο το εικοσιτετράωρο με τακτικές εξορμήσεις τάξης και ασφάλειας και συστηματικούς ελέγχους σε συνεργασία και με τις άλλες αρχές. 

Ιδιαίτερη βαρύτητα έχει δοθεί στην αστυνόμευση της περιοχής των Λαδάδικων, στην οποία λειτουργεί μεγάλος αριθμός κέντρων διασκέδασης, αλλά και άλλων καταστημάτων και αποτελεί πόλο έλξης μεγάλου αριθμού ατόμων. 

Ενδεικτικά σημειώνω τους ελέγχους που διενεργήθηκαν στην αναφερόμενη περιοχή από το τοπικό Αστυνομικό Τμήμα και τις λοιπές αρμόδιες αστυνομικές υπηρεσίες. Κατά το παρελθόν έτος βεβαιώθηκαν διακόσιες πέντε παραβάσεις της ισχύουσας νομοθεσίας για τη λειτουργία κέντρων διασκέδασης. Επίσης, σημειώθηκαν ενενήντα μία παραβάσεις για αγορανομικά θέματα, είκοσι επτά για καταλήψεις κοινοχρήστων χώρων, πενήντα οκτώ για παράνομη διαφήμιση και εβδομήντα οκτώ περί υπαιθρίου εμπορίου. 

Επίσης, έγιναν έλεγχοι και διαπιστώθηκαν έντεκα παραβάσεις σε οίκο ανοχής και είκοσι για λοιπές παραβάσεις. 

Αυτό αποδεικνύει ότι υπάρχει μια συνεχής αστυνόμευση. Για όλες τις ανωτέρω παραβάσεις βέβαια, οι υπεύθυνοι παραπέμφθηκαν στη δικαιοσύνη. Παράλληλα, ενημερώθηκαν και οι συναρμόδιες αρχές για τις δικές τους αρμοδιότητες. Πρέπει δε να πω ότι έκλεισε και ο μοναδικός οίκος ανοχής που λειτουργούσε στην περιοχή των Λαδάδικων συνεπεία των συνεχών αστυνομικών ελέγχων. 

Ιδιαίτερα, σε ό,τι αφορά το θέμα της παράνομης στάθμευσης οχημάτων στα πεζοδρόμια, από τη Διεύθυνση Τροχαίας Θεσσαλονίκης σύμφωνα με τις εντολές που έχουμε δώσει, γίνεται συνεχής αυστηρός και συστηματικός έλεγχος έτσι ώστε να υπάρχει αποτελεσματική τροχονομική αστυνόμευση των χώρων και όλων των σημείων στα οποία αναφέρεστε και εσείς. 

Στη Γενική Αστυνομική Διεύθυνση δώσαμε εντολή για ενταντικοποίηση των ελέγχων για την πάταξη κάθε μορφής εγκληματικότητας στην εν λόγω περιοχή και τη λήψη κάθε μέτρου που κρίνεται πρόσφορο προς αυτήν την κατεύθυνση. 

Τέλος, θα ήθελα να επισημάνω, κύριε Ιντζέ, ότι η αρμοδιότητα χορήγησης ή ανάκλησης αδειών ίδρυσης και λειτουργίας κέντρων διασκέδασης και λοιπών καταστημάτων και επιχειρήσεων υγειονομικού ενδιαφέροντος, καθώς και η έκδοση και εκτέλεση αποφάσεων προσωρινής ή οριστικής αφαίρεσης των ανωτέρων αδειών μετά τις ρυθμίσεις των ν. 2218/94 και 2307/95 έχει περιέλθει στους Ο.Τ.Α. Και για την αντιμετώπιση προβλημάτων, όπως αυτά που αναφέρατε και εσείς, είναι απόλυτα αναγκαία η δραστηριοποίηση και των Οργανισμών Τοπικής Αυτοδιοίκησης, του Δήμου Θεσσαλονίκης. 

Πρέπει να αναλάβει και ο Δήμος Θεσσαλονίκης τις ευθύνες του απέναντι στους πολίτες. Η Αστυνομία όπως είδατε, κάνει τη δουλειά της και θα εντείνει τις προσπάθειες αυτές. 

ΠΡΟΕΔΡΕΥΩΝ (Λουκάς Αποστολίδης): Ο κ. Ιντζές έχει το λόγο. 

ΑΝΑΣΤΑΣΙΟΣ ΙΝΤΖΕΣ: Κύριε Πρόεδρε, ευχαριστώ τον κύριο Υπουργό για την απάντηση, αλλά οι διαμαρτυρίες των καταστηματαρχών είναι στις 23 Ιανουαρίου. 

Στα Λαδάδικα χρειάζεται επί εικοσιτετραώρου βάσεως πεζοπόρα περιπολία και όχι εποχούμενη. 

Δεύτερον, βεβαίως, γνωρίζω ότι τις θέσεις τις χορηγεί η Τοπική Αυτοδιοίκηση, αλλά οι παραβάσεις λειτουργίας, υγειονομικές κλπ., τις ελέγχει η Αστυνομία. Δηλαδή τις διαπιστώνει και μετά κάνει καταγγελία, είτε στο δήμο είτε στη νομαρχία κλπ. 

Τρίτον, δεν υπάρχει εκεί αστυνόμευση και λυμαίνονται τα Λαδάδικα διάφοροι προστάτες. Υπάρχουν εκεί παιδιά των φαναριών, πουλάνε μαντήλια ή ο,τιδήποτε άλλο και όταν κάποιος καταστηματάρχης τους μαλώσει και τους διώξει μπροστά από του μαγαζί του, τότε επεμβαίνουν οι προστάτες που τα εκμεταλλεύονται. 

Θυμίζει την 'Οπερα της Πεντάρας του Μπρεχτ, που για να πάρει ένας καστανάς ένα στέκι, πρέπει να πληρώσει στον προστάτη μίσθωμα. 

Αυτά θέλω να πω εγώ στον κύριο Υπουργό. Βεβαίως, υπάρχει κάποια αυξημένη αστυνόμευση, αλλά κάθε περιοχή θέλει ιδιαίτερη αστυνόμευση. Τα Λαδάδικα θέλουν πεζοπόρο αστυνόμευση, επί εικοσιτετραώρου βάσεως και όχι εποχούμενη, διότι είναι σοκάκια. Το ίδιο ισχύει και με την παράνομη στάθμευση στους πεζόδρομους. 

Και το τελευταίο έχει σχέση με τα θέματα υγείας. Βέβαια, δεν είναι θέματα του Υπουργείου Δημοσίας Τάξεως. Η διαπίστωση όμως της παράβασης και η ειδοποίηση της Υγειονομικής Υπηρεσίας δεν είναι εκτός των αρμοδιοτήτων της Αστυνομίας. 

Αυτά επισημαίνουν οι καταστηματάρχες και είναι ανάστατοι. 'Ηρθαν και σε μένα και τους είπα ότι θα θέσω το θέμα στον κύριο Υπουργό. Τους είπα δε ότι ήταν και δικός σας μέχρι χθες Υπουργός, γνωρίζει καλύτερα τα θέματα και περιμένουμε αποτελεσματικότερη παρέμβαση για να λυθεί το θέμα αυτό. 

ΠΡΟΕΔΡΕΥΩΝ (Λουκάς Αποστολίδης): Ο Υπουργός Δημόσιας Τάξης, κ. Πετσάλνικος, έχει το λόγο. 

ΦΙΛΙΠΠΟΣ ΠΕΤΣΑΛΝΙΚΟΣ (Υπουργός Δημόσιας Τάξης): Αυτό ακριβώς επιδιώκουμε, κύριε συνάδελφε, την αποτελεσματικότερη και συνεχή παρέμβαση. Επαναλαμβάνω όμως ότι και η Τοπική Αυτοδιοίκηση, όταν η Αστυνομία διαπιστώνει τις παραβάσεις, θα πρέπει να προβαίνει στα δέοντα. Και μέχρι στιγμής έχω την αίσθηση ότι ο δήμος δεν έχει αναλάβει τις ευθύνες του, γιατί όλοι θεωρούμε ότι έπρεπε να αποκεντρωθούν αυτά τα θέματα στην Τοπική Αυτοδιοίηκηση. Ο δήμος γνωρίζει καλύτερα από οποιονδήποτε άλλον, αν θα πρέπει να δοθεί άδεια και αν θα πρέπει να ανακληθεί άδεια, όταν δημιουργούνται προβλήματα. 

Οι υπηρεσίες της Αστυνομίας διαπιστώνουν παραβάσεις. Από κει και πέρα όμως θα πρέπει να κινηθούν οι διαδικασίες πλέον που με βάση την νομοθεσία περί αποκέντρωσης και μεταβίβασης αυτών των αρμοδιοτήτων στην Τοπική Αυτοδιοίκηση ισχύουν. 

Εκείνο το οποίο μπορώ να σας διαβεβαιώσω είναι ότι στην προσπάθεια που κάνουμε για την εξοικονόμηση, θα έλεγα, ακόμη περισσότερου αστυνομικού προσωπικού -γνωρίζετε την προσπάθεια που καταβάλλω να αποδεσμευτούν από "αλλότρια" έργα- στόχος μας και φιλοδοξία μας είναι να μπορέσουμε να διπλασιάσουμε τον αριθμό των πεζών περιπολιών, άρα και στη Θεσσαλονίκη και στην περιοχή των Λαδάδικων. 

ΠΡΟΕΔΡΕΥΩΝ (Λουκάς Αποστολίδης): Τελευταία ερώτηση είναι η με αριθμό 611/10.2.99 του Βουλευτή του Συνασπισμού της Αριστεράς και της Προόδου κ. Ευάγγελου Αποστόλου προς τον Υπουργό Υγείας και Πρόνοιας, σχετικά με τη λήψη μέτρων για τη λειτουργία Μονάδας Αυξημένης Φροντίδας στο Γενικό Νοσοκομείο Χαλκίδας. 

Η επίκαιρη ερώτηση του κυρίου συναδέλφου έχει ως εξής: 

"Εδώ και μια δεκαπενταετία συζητείται, αποφασίζεται και υλοποιείται η κατασκευή Μονάδος Αυξημένης Φροντίδας στο Γενικό Νομαρχιακό Νοσοκομείο Χαλκίδας χωρίς μέχρι σήμερα να έχει λειτουργήσει. 

Πιο συγκεκριμένα, μετά από πολυετείς προσπάθειες, το 1990 εγκρίθηκε από το Υπουργείο Υγείας η σκοπιμότητα του έργου και το 1991 άρχισε η κατασκευή του κτιριακού μέρους. Κατασκευάστηκε και αγοράστηκε μέρος του εξοπλισμού, αλλά επί χρόνια παραμένει αποθηκευμένο και αχρησιμοποίητο και πιθανόν εκτός εγγύησης πλέον. 

Παρ' ό,τι το 1996 το Υπουργείο Υγείας και Πρόνοιας ζήτησε την επείγουσα ανάπτυξη της Μονάδος, δυστυχώς το συγκεκριμένο έργο εξακολουθεί να καρκινοβατεί. 

Επειδή η λειτουργία της Μονάδος όχι μόνο θα αναβαθμίσει την γενικότερη λειτουργία του Γενικού Νοσοκομείου Χαλκίδος, αλλά θα συμβάλει και στη μείωση των διακομιδών στα κεντρικά νοσοκομεία, ερωτάται ο κύριος Υπουργός, τι μέτρα προτίθεται να πάρει, ώστε να λειτουργήσει άμεσα η Μονάδα Αυξημένης Φροντίδας του Νοσοκομείου Χαλκίδος". 

Ο Υφυπουργός Υγείας και Πρόνοιας, κ. Νικόλαος Φαρμάκης, έχει το λόγο. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριοι συνάδελφοι, όπως προκύπτει από στοιχεία των υπηρεσιών του Υπουργείου μας, που ετέθησαν υπόψη μας, από το 1996 και μετά το Γενικό Νοσοκομείο Χαλκίδας, με τη στήριξη του Υπουργείου, καταβάλλει σημαντικές προσπάθειες για τη διαμόρφωση χώρου -γιατί ασφυκτιά από χώρους- και για την προμήθεια εξοπλισμού για τη λειτουργία Μονάδας Αυξημένης Φροντίδας. 

Αλήθεια είναι ότι από το 1992 -και όχι από το 1991, όπως αναφέρει ο κύριος συνάδελφος- δόθηκε έγκριση σκοπιμότητας, από την τότε ηγεσία του Υπουργείου, για τη διαμόρφωση χώρων, χειρουργείων και Μονάδος Αυξημένης Φροντίδας στο Νοσοκομείο της Χαλκίδος, με έναν ενδεικτικό όμως προϋπολογισμό και χωρίς να ληφθούν υπόψη οι δυσκολίες των χώρων που είχε το νοσοκομείο. 

'Ηδη ο χώρος έχει διαμορφωθεί, το νοσοκομείο έχει προμηθευτεί εξοπλισμό αξίας περίπου είκοσι εννιά εκατομμυρίων. Με πρόσφατη απόφασή του ζητά από το Υπουργείο τη χρηματοδότηση προμήθειας συμπληρωματικού εξοπλισμού, αναγκαίου πάντως για τη λειτουργία της Μονάδος, ύψους δαπάνης περίπου εξήντα πέντε εκατομμυρίων και βέβαια και την τροποποίηση του Οργανισμού, ώστε να υπάρξει σύσταση δέκα θέσεων ιατρικού και λοιπού προσωπικού, για να μπορέσει να λειτουργήσει η Μονάδα. 

Το αίτημα τροποποίησης του οργανισμού, βρίσκεται στο κεντρικό συμβούλιο υγείας. Αναμένεται η απάντησή του. Εξετάζεται αυτό το αίτημα, ώστε από τις κατανομές του έτους 1999 να εξασφαλισθούν και οι πιστώσεις και το προσωπικό για τη λειτουργία της μονάδας. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Αποστόλου. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Υπουργέ, το θέμα είναι ότι υπάρχει καθυστέρηση. Καθυστέρηση που οφείλεται στην αποσπασματική και πρόχειρη αντιμετώπιση της διαδικασίας ίδρυσης της συγκεκριμένης μονάδας. Εσείς δείξατε ένα ενδιαφέρον με κατεπείγουσα ανακοίνωση το 1996. Σταματήσατε εκεί. Η διοίκηση του νοσοκομείου περί άλλων τυρβάζει. Το θέμα είναι ότι αυτήν τη στιγμή υπάρχουν και εργαζόμενοι στο νοσοκομείο, οι οποίοι είναι διατεθειμένοι και έχουν αγωνισθεί γι' αυτήν τη μονάδα και θέλουν να προσφέρουν. Πραγματικά δώσατε χρήματα και ξέρετε ότι αγοράστηκαν moni tors, αναπνευστήρες και άλλα μηχανήματα, τα οποία βρίσκονται αυτήν τη στιγμή αποθηκευμένα στο υπόγειο και υπάρχει κίνδυνος αύριο να είναι εκτός εγγύησης. Και καταλαβαίνετε, ποιος θα αναλάβει τότε το συγκεκριμένο κόστος; Και μάλιστα σε ένα νοσοκομείο το οποίο έχει προϋπολογισμό επτά δισεκατομμυρία (7.000.000.000) δραχμές και με τα κέντρα υγείας δέκα δισεκατομμύρια (10.000.000.000) δραχμές, σήμερα ξέρετε, κύριε Υπουργέ, ότι ακόμη και ένα ακτινοσκοπικό μηχάνημα που υπάρχει και στα πιο μικρά ακτινολογικά εργαστήρια, δεν υπάρχει στο νοσοκομείο. Και υπάρχει εξοπλισμός ο οποίος είναι αποθηκευμένος στο υπόγειο. 

'Οσον αφορά το προσωπικό που είπατε, όταν υπάρχει ένας σχεδιασμός, δεν θα πρέπει να προβλεφθεί ότι την ώρα που θα έρθει για να ξεκινήσει η συγκεκριμένη μονάδα, να υπάρχει το απαραίτητο προσωπικό; 

Κύριε Υπουργέ, η περίπτωση της μονάδας αυξημένης φροντίδας του Νοσοκομείου Χαλκίδας εντάσσεται σε γενικότερο θέμα και αφορά σχεδόν όλα τα περιφερειακά νοσοκομεία. Και το λέω αυτό, διότι καταλαβαίνετε τι ανακούφιση θα υπάρξει στα κεντρικά νοσοκομεία, όταν φτιαχτούν αυτές οι μονάδες, τουλάχιστον τα μισά περιστατικά από αυτά που διακινούνται στα κεντρικά νοσοκομεία θα αποφευχθούν. 

Εκείνο όμως που εσείς έχετε χρέος να αναζητήσετε είναι ότι στο συγκεκριμένο θέμα υπάρχει και από πλευράς, όχι μόνο των υπηρεσιών σας αλλά και της διοίκησης του νοσοκομείου, μια καθυστέρηση η οποία πρέπει να ελεγχθεί. 

ΠΡΟΕΔΡΕΥΩΝ (Λουκάς Αποστολίδης): Ορίστε, κύριε Υπουργέ. 

ΝΙΚΟΛΑΟΣ ΦΑΡΜΑΚΗΣ (Υφυπουργός Υγείας και Πρόνοιας): Κύριε συνάδελφε, αναφερθήκατε στην κατεπείγουσα διαδικασία του 1996. Αυτή αφορούσε μια εγκύκλιο του Υπουργείου προς όλα τα νοσοκομεία, να φροντίσουν ώστε να διαμορφώσουν χώρους για να μπορέσουν να λειτουργήσουν αυτές οι μονάδες. Συνεπώς αυτό που και εγώ ετόνισα, ότι δηλαδή από το 1996 και μετά αρχίζει κάποια σοβαρή προσπάθεια για να διαμορφωθούν χώροι και να αναπτυχθεί αυτή η μονάδα, το επιβεβαιώνετε και ο ίδιος. 

Δεν συμφωνώ μαζί σας ότι η διοίκηση του Νοσοκομείου της Χαλκίδας "περί πολλών και άλλων τυρβάζει". Είναι μια καλή διοίκηση, η οποία ενδιαφέρεται για το νοσοκομείο και έχω και προσωπική άποψη γι' αυτό το θέμα. 

Θέλω όμως να σχολιάσω λίγο όσα αναφέρατε, ότι αυτή η μονάδα θα λύσει τα υπάρχοντα προβλήματα και ότι θα ανακόψει πιθανότατα την πορεία ασθενών που έχουν ανάγκη αυξημένης φροντίδας ή ΜΕΘ προς το κέντρο. Μπορώ να συμφωνήσω εν μέρει μαζί σας. Θέλω όμως να σημειώσω και σαν γιατρός ότι θα υπάρξει δυσκολία στην εξεύρεση στελεχών που να μπορέσουν να λειτουργήσουν αυτήν τη μονάδα -και αναφέρομαι στο ιατρικό προσωπικό- όπως έχει υπάρξει σε πολλά μέρη της χώρας. Είναι λίγοι οι γιατροί, δεν δέχονται συνήθως να πάνε να στελεχώσουν τέτοιες μονάδες στην περιφέρεια. Και αν μια μονάδα σαν και αυτή στην οποία αναφέρεσθε, δεν μπορεί να λειτουργεί καλά, είναι καλύτερα να μη λειτουργεί καθόλου. Γιατί θα κρατήσει περιστατικά που έπρεπε να διακομισθούν και θα τα θέσει σε κίνδυνο. Θα θέσει σε κίνδυνο, δηλαδή, τη ζωή ανθρώπων. 

Παρακαλώ, λοιπόν, επειδή δεν είναι θέμα αντιπαράθεσης, αλλά θέμα συνεννόησης να συνεννοηθούμε, να φροντίσουμε για την τροποποίηση του οργανισμού, να προκηρύξουμε τις θέσεις και μακάρι να υπάρξουν συνάδελφοι γιατροί να στελεχώσουν αυτήν τη μονάδα. 

Κλείνοντας, θέλω να προσθέσω και κάτι ακόμα. Αυτά τα νοσοκομεία που είναι σε απόσταση βολής, θα έλεγα, από την Αθήνα, έχουν το πλεονέκτημα του να είναι κοντά, αλλά έχουν και το μειονέκτημα να μην μπορούν ούτε να στελεχώνονται ούτε να αναπτύξουν τη λειτουργία τους κατά ικανοποιητικό τρόπο. Τέτοιο είναι και το Νοσοκομείο της Χαλκίδας και της Κορίνθου και δυστυχώς και κάποια άλλα που βρίσκονται κοντά στην Αθήνα. 

ΠΡΟΕΔΡΕΥΩΝ (Λουκάς Αποστολίδης): Κύριοι συνάδελφοι, ολοκληρώθηκε η συζήτηση των επικαίρων ερωτήσεων. 

ΠΡΟΕΔΡΕΥΩΝ (Λουκάς Αποστολίδης): Εισερχόμαστε στην ημερήσια διάταξη των 

ΕΠΕΡΩΤΗΣΕΩΝ

Θα συζητηθεί η υπ' αριθμόν 27/5-2-99 επερώτηση των Βουλευτών της Νέας Δημοκρατίας, κυρίων Σπήλιου Σπηλιωτόπουλου, Θεοφάνη Δημοσχάκη, Γεώργιου Καλαντζή, Λεωνίδα Λυμπερακίδη, Παναγιώτη Καμμένου και Ιωάννη Λαμπρόπουλου προς τον Υπουργό Εθνικής 'Αμυνας, σχετικά με την κατάσταση που υπάρχει στις βιομηχανίες Αμυντικού Εξοπλισμού ΕΒΟ και ΠΥΡΚΑΛ. 

Πριν δώσω το λόγο στον πρώτο επερωτώντα έχω να ανακοινώσω τα εξής: 

Από μέρους του Δημοκρατικού Κοινωνικού Κινήματος ως Κοινοβουλευτικός Εκπρόσωπος ορίζεται ο κ. Γεώργιος Ρόκος. 

Επίσης, από το Συνασπισμό ως Κοινοβουλευτικός Εκπρόσωπος ορίζεται ο κ. Ευάγγελος Αποστόλου. 

Τέλος, η συνάδελφος κ. Στέλλα Αλφιέρη ζητά ολιγοήμερη άδεια απουσίας της στο εξωτερικό. Εγκρίνει το Σώμα; 

ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Λουκάς Αποστολίδης): Το Σώμα ενέκρινε. 

Ο κ. Σπηλιωτόπουλος έχει το λόγο. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριοι συνάδελφοι, είναι γνωστό ότι κάτω από τις σημερινές δυσχερείς συγκυρίες η ανεξαρτησία χωρών και κρατών και ιδιαιτέρως της πατρίδας μας, δεν είναι δυνατόν να εξασφαλιστεί χωρίς ισχυρές 'Ενοπλες Δυνάμεις. Ισχυρές, όμως, 'Ενοπλες Δυνάμεις δεν μπορούν να υπάρξουν χωρίς ισχυρή εθνική οικονομία, να τις υποστηρίζει και βεβαίως χωρίς τη δυνατότητα εγχώριας παραγωγής σύγχρονου αμυντικού υλικού. 

Οι κυβερνήσεις της Νέας Δημοκρατίας κατά την περίοδο 1975-1981 έγκαιρα διέγνωσαν την επιτακτική αυτή ανάγκη και δημιούργησαν την αμυντική βιομηχανία, ικανή να καλύπτει και να ικανοποιεί τις ανάγκες των Ενόπλων Δυνάμεων. 'Ετσι δημιουργήθηκε η Αεροπορική Βιομηχανία, η ΕΒΟ η ΕΛΒΟ, όπου μαζί με τη μετέπειτα κρατικοποιηθείσα ΠΥΡΚΑΛ απετέλεσαν το σύνολο της ομάδας των κρατικών αμυντικών βιομηχανιών. 

Κατ' αυτόν τον τρόπο η χώρα μας απέκτησε έναν ικανοποιητικό βαθμό απεξάρτησης, από τα μεγάλα κέντρα παραγωγής πολεμικού υλικού του εξωτερικού. 

Οι κυβερνήσεις, όμως, του ΠΑ.ΣΟ.Κ. 1982-1989, αλλά και του 1994 μέχρι σήμερα, αντί να ακολουθήσουν τη συνεπή αυτή πολιτική της Νέας Δημοκρατίας, εφήρμοσαν πολιτική υπερβολικής διόγκωσης αυτών με προγράμματα μη βιώσιμα και ζημιογόνα, ταυτόχρονα με την κακοδιοίκηση και κακοδιαχείριση των βιομηχανιών αυτών. Σπατάλη σε αδικαιολόγητες δαπάνες, υπεράριθμες κομματικές προσλήψεις, σκάνδαλα που απασχόλησαν τη δικαιοσύνη, σκοτεινές πωλήσεις όπλων προς Σαντινίστας και Ιράκ, που δεν έχουν πληρωθεί ακόμα και άλλα πολλά. 

'Ετσι, λοιπόν, οι βιομηχανίες αυτές οδηγήθηκαν στα όρια της διάλυσης και της χρεοκοπίας. 

Σήμερα οι περισσότερες από τις κρατικές αμυντικές βιομηχανίες πάσχουν από ενδογενή προβλήματα, όπως χρηματοοικονομικά (δάνεια, ταμειακή στενότητα, αδυναμία πληρωμής προμηθευτών) αλληλοεπικάλυψη δραστηριοτήτων, απασχόληση υπεράριθμου προσωπικού, έλλειψη αποτελεσματικού επιχειρησιακού σχεδιασμού, έλλειψη σωστής και χρηστής διοίκησης. 

Η σημερινή επερώτηση φέρνει στο προσκήνιο για άλλη μια φορά το πώς οι κυβερνήσεις του ΠΑ.ΣΟ.Κ. αντιλαμβάνονται το εθνικό συμφέρον και πώς το θυσιάζουν σε ιδιοτελείς κομματικές επιδιώξεις αδιαφορώντας για τις θυσίες του ελληνικού λαού. 

Αρχίζοντας θα αναφέρω χαρακτηριστικά στοιχεία που αποδεικνύουν τη διάλυση των εταιρειών και πρώτα από την ΕΒΟ: 

Από το 1994 μέχρι σήμερα, ενώ οι πωλήσεις, χάρη στην πολιτική της Νέας Δημοκρατίας 1992-1993, είχαν ανέλθει σε ένα ικανοποιητικό επίπεδο, οι ζημιές είναι μεγάλες. Το έλλειμμα σήμερα είναι 83,3 δισεκατομμύρια, οι μακροπρόθεσμες υποχρεώσεις δώδεκα δισεκατομμύρια (12.000.000.000) δραχμές και οι βραχυπρόθεσμες τριάντα επτά δισεκατομμύρια (37.000.000.000) δραχμές. Βεβαίως, οι τρεις βασικές μονάδες της ΕΒΟ πάσχουν και υποφέρουν από την κακοδιαχείριση και από την έλλειψη παραγγελιών. 

Ας αρχίσουμε από το Συκρότημα Εργοστασίου της Μάνδρας. Εμφανίζεται σήμερα να έχει το μεγαλύτερο πρόβλημα από πλευράς παραγωγικής δραστηριότητας. Το Δεκέμβριο του 1997 τελείωσαν οι εξήντα μονάδες πυρός πυροβόλου του ΑΡΤΕΜΙΣ, το οποίο η Νέα Δημοκρατία είχε εξασφαλίσει με παραγγελίες και έτσι επιβίωσε η ΕΒΟ μέχρι το Δεκέμβριο του 1997. Σήμερα, από τους διακόσιους εβδομήντα εργαζόμενους, καθαρά παραγωγικοί είναι εκατόν πενήντα και εξ'αυτών μόνο οι εβδομήντα απασχολούνται με τη σύμβαση Δεξαμενών Αεροσκαφών F-16. 

Και αυτή η σύμβαση έχει προβλήματα. Γιατί υπεγράφη τον Απρίλιο του 1997, συνεφωνήθη να αρχίσουν τμηματικές παραδόσεις μετά από ένα χρόνο τον Απρίλιο του 1998, αλλά λόγω της ελλείψεως των υλικών, οι παραδόσεις επρόκειτο να αρχίσουν μετά το Σεπτέμβριο του 1998. Στη συνέχεια, δεν υπήρχαν χρήματα, κάπου τετρακόσια εκατομμύρια (400.000.000) δραχμές να εκτελωνίστουν τα υλικά. Και τελευταία μόλις, μετά από ένα χρόνο, βρέθηκε το απαιτούμενο ποσό για να εκτελωνιστούν τα παραπάνω υλικά. 

Οι προοπτικές του εργοστασίου αυτού όμως είναι τεράστιες. Θα μπορούσε να συμμετέχει με πολύ μεγάλο ποσοστό στους νέους εξοπλισμούς, κατασκευάζοντας δεξαμενές αεροσκαφών F-16 ή F-15, κατασκευάζοντας και να συμπαράγονται ορισμένα μέρη από τα άρματα μάχης που θα επιλεγούν, καθώς επίσης και αρματοφορείς μέχρι εξήντα τόνους ωφέλιμο φορτίο. Το εργοστάσιο αυτό θα μπορούσε να συμβάλει πάρα πολύ στην ανανέωση και στον εκσυγχρονισμό των οπλικών συστημάτων των ενόπλων δυνάμεων της χώρας. 

'Ομως είναι προβληματικό, γιατί η κακοδιοίκηση -όπως είπαμε προηγουμένως- και η ανοχή του Υπουργείου Εθνικής 'Αμυνας το έχει καταστήσει σχεδόν ανενεργό. 

Το συγκρότημα εργοστασίου Λαυρίου, ασχολείται κυρίως με την κατασκευή πυρομαχικών και εκρηκτικών ουσιών. Εργάζονται σε αυτό περίπου διακόσια ογδόντα άτομα. 'Ομως λιγότεροι από τους μισούς είναι άμεσα παραγωγικοί. 

Το εργοστάσιο διαθέτει ένα πυριτιδοποιείο, για το οποίο, όταν υπάρχει παραγγελία, υπάρχει και απασχόληση και για το οποίο δεν φρόντισε η Κυβέρνηση και η διοίκηση του εργοστασίου να ληφθούν τα απαραίτητα μέτρα, ώστε να παράγονται πλέον οι διβασικές -όπως λέγονται- ή οι τριβασικές πυρίτιδες για τα σύγχρονα πυρομαχικά. 

Η μονάδα της νιτροκυτταρίνης, που λειτουργεί από το 1987, σταμάτησε να λειτουργεί για ένα διάστημα. Για την επαναλειτουργία της χρειάζονται ένα δισεκατομμύριο (1.000.000.000) δραχμές. Δεν τα έδωσαν. 

Η Νέα Δημοκρατία το 1993 περιέλαβε το εργοστάσιο αυτό στο πρόγραμμα CONVER. Οι μετέπειπα διοικήσεις όμως του ΠΑ.ΣΟ.Κ. άφησαν το εργοστάσιο στην τύχη του. 

Το ίδιο συνέβη και με τη μονάδα της τρινιτρογλυκερίνης. 

'Οσον αφορά το γομωτήριο, το νέο τμήμα του κατασκευάστηκε το 1994 και δεν έχει αναλάβει ακόμη καμία εργασία. Το τμήμα αυτό μάλιστα εμπλέκεται στην παραγωγή των πυρομαχικών για τα ΜΙRΑΖ F-1 και 2000. Και είχε αναλάβει το 1993 πρόγραμμα ύψους δύο δισ. επτακοσίων εκατομμυρίων (2.700.000.000) δραχμών, με αντισταθμιστικά οφέλη από τους Γάλλους, με την υποχρέωση η εταιρία να παραδώσει στην Πολεμική Αεροπορία πυρομαχικά το 1997 και το 1998. Παρά ταύτα, το πρόγραμμα δεν έχει τεθεί ακόμη σε παραγωγική διαδικασία, λόγω αδυναμίας της ΕΒΟ να παράγει τα πυρομαχικά, σύμφωνα με τις απαιτούμενες προδιαγραφές. 

Ας προχωρήσουμε στο συγκρότημα εργοστασίων Αιγίου. Το συγκρότημα εργοστασίων Αιγίου πάσχει και αυτό σε πάρα πολλά. 

Και ας ξεκινήσουμε από το οργανόγραμμα. Είναι πράγματι πρωτοφανές ότι στο οργανόγραμμα δεν αναφέρονται απαιτούμενα τυπικά προσόντα, ούτε περιγραφή θέσεων εργασίας, με αποτέλεσμα να παρατηρείται το φαινόμενο, σε ένα εργοστάσιο παραγωγής αμυντικού υλικού και μάλιστα στη διαδικασία λήψης αποφάσεων και ελέγχου λειτουργίας του να μη συμμετέχουν μηχανικοί. Φυσικά, δεν μπορεί να υπάρξει και σύστημα αξιολόγησης. 

Ας πάμε τώρα στα προβλήματα λειτουργίας του εργοστασίου που είναι: 

Αδυναμία υλοποίησης προγράμματος παραγωγής. Μολονότι η δύναμη της παραγωγής του έχει ενισχυθεί με τριακόσιους εξήντα επαναπροσληφθέντες το πρώτο εξάμηνο του 1994 και με άλλους διακόσιους, μαθητευόμενους και συμβασιούχους από το 1996 και μετά, δεν έχει καταφέρει να ανταποκριθεί στις υποχρεώσεις του. Για το 1997 είχαν προγραμματιστεί είκοσι χιλιάδες όπλα για τον ελληνικό στρατό και παρήχθησαν τελικά δεκαεπτά χιλιάδες πεντακόσια. Για το 1998 είχαν προγραμματιστεί είκοσι οκτώ χιλιάδες και δεν πέτυχε την προγραμματισθείσα ποσότητα παραγωγής. Και βέβαια, θα πληρώσει και ποινικές ρήτρες, λόγω της υπέρβασης του χρόνου παραδόσεως. 

'Οσον αφορά τη συσσώρευση του προσωπικού σε διοικητικές θέσεις, η σχέση παραγωγικού προς διοικητικό προσωπικό είναι 1/2,5. Δηλαδή ένας στην παραγωγή και σχεδόν τρεις πάνω στα γραφεία. 

Πρόγραμμα ανάπτυξης δεν υπάρχει. 

Τα δε νέα προϊόντα, έχουν καταστήσει πλέον την ΕΒΟ μεσάζοντα εισαγόμενων οπλικών συστημάτων, όπως θα δούμε παρακάτω, με τη δικαιολογία της "συμπαραγωγής". Και βέβαια δεν μπορεί έτσι να προχωρήσει το εργοστάσιο αυτό. 

Η δε αποστελέχωση και αποδιοργάνωση των τεχνικών του λειτουργιών είναι άνευ προηγουμένου. Η βασική μονάδα παραγωγής καλύπτεται από εργοδηγούς, τακτικούς τεχνίτες, των οποίων προϊσταται κατευθείαν ο γενικός διευθυντής. 

Απουσιάζουν από την παραγωγή τόσο ο διευθυντής παραγωγής όσο και οποιοσδήποτε διπλωματούχος μηχανικός. Στη δε διασφάλιση ποιότητας υπάρχει τεράστιο πρόβλημα. Από το 1995 προϊσταται προσωρινά της διεύθυνσης, χημικός, καθηγητής μέσης εκπαιδεύσεως, με απόσπαση -προσέξτε- ενώ εκτελεί ταυτόχρονα χρέη νομαρχιακού συμβούλου. Δεν ασχολείται, δηλαδή, με την επιχείρηση. 

Αυτό έχει σαν αποτέλεσμα την αδυναμία διασφάλισης ποιότητας ορισμένων προϊόντων, καθώς και την αδυναμία εφαρμογής του συστήματος διασφάλισης ποιότητας για το πυρομαχικό DEFA, το Μιράζ F1 και 2000 και γι'αυτό βεβαίως, δεν έχει παραδοθεί αυτό ακόμα. 

Η δε ανάπτυξη έχει τεράστιο πρόβλημα, γιατί το 1995 η διοίκηση προέβη αιφνιδιαστικά στη διάλυση της διεύθυνσης ανάπτυξης στο εργοστάσιο, που προφανώς ενοχλούσε ορισμένους με την ανάπτυξη εγχώριας τεχνογνωσίας, όπως στην περίπτωση της ταχείας αλλαγής κάνης, η οποία τότε μόλις είχε ουσιστικά ολοκληρωθεί. 

Αυτό συνεπάγεται ουσιαστικά τη διακοπή της ανάπτυξης πάρα πολλών προϊόντων, αλλά και δυσκολία εισαγωγής ξένης τεχνολογίας και αφομοίωσής της, όπως αποδείχτηκε με τα πυρομαχικά των Μιράζ. 

Οι προοπτικές λειτουργίας του εργοστασίου αυτού στη σημερινή ευνοϊκή συγκυρία, συνδέονται άμεσα με τις δυνατότητες συμμετοχής τους στα προγράμματα αμυντικών εξοπλισμών, τα οποία δεν τα βλέπουμε. 

Το εργοστάσιο διαθέτει μεν τον τεχνολογικό εξοπλισμό για παραγωγή των νέων προϊόντων, όμως η αποστελέχωση και αποδιοργάνωση των τεχνικών κυρίως διευθύνσεων, αποτελεί αντικειμενικό εμπόδιο στην ανάπτυξη οποιουδήποτε νέου προϊόντος. Και βεβαίως, αυτός είναι και ο στόχος των εμπόρων όπλων, όπου στην περίπτωση αυτή επιδιώκεται με κάθε τρόπο και απ'ό,τι φαίνεται επιτυγχάνει. 

'Ολα αυτά βέβαια, προϋποθέτουν και την ύπαρξη πιστοποίησης, κύριε Υπουργέ. Αυτό θα έπρεπε να είχε συμβεί μέχρι το 1997, αλλιώς καμία παράδοση υλικού παραγόμενου στο συγκρότημα εργοστασίου Αιγίου δεν θα είναι δυνατή, λόγω ελλείψεως της πιστοποίησης αυτής. Βεβαίως, υπάρχουν και άλλες δύο ακόμα εταιρείες, της "ΕΒΟ", η "Μεταλλουργική Βιομηχανία Ηπείρου" και η "Ηλεκτρομηχανική" της Κύμης, οι οποίες υπολειτουργούν και δεν έχουν ευοίωνο μέλλον. Δεν γίνεται καμία επένδυση και βεβαίως, τα προϊόντα τα οποία παράγουν είναι αφ' ενός λίγα σε αριθμό, αφ' ετέρου πρόκειται να μεταβούμε από το διαμέτρημα που είναι 7,62 σήμερα στο 5,56. 'Ετσι στη "Μεταλλλουργική Βιομηχανία Ηπείρου" εάν δεν γίνει επένδυση για την αλλαγή, αυτή δεν πρόκειται να προχωρήσει. 

Αλλά, ας δούμε πώς η Κυβέρνηση θεωρεί ότι μπορεί να επιβιώσει η ΕΒΟ -και ποιες συμβάσεις δίνουν στην ΕΒΟ- η οποία είναι μια καθαρά κατασκευαστική εταιρεία την οποία έχει μετατρέψει σε μεταπράττη. 

Σύμφωνα με μια σύμβαση που υπεγράφη πρόσφατα μεταξύ ΕΒΟ και ΥΕΘΑ, η ΕΒΟ ανέλαβε την υποχρέωση να παραδώσει στις 'Ενοπλες Δυνάμεις δεκαπέντε χιλιάδες τουφέκια Μ16 με νέο διαμέτρημα 5,56, μικρότερο του σημερινού των G3 και εξακόσια βομβιδοβόλα της αμερικανικής εταιρείας COLT, ένα σύνολο ποσού 6,7 δισεκατομμύρια. 

Η ΕΒΟ θα εξασφαλίσει -προσέξτε- τον ανωτέρω οπλισμό αγοράζοντάς τον απευθείας από την COLT. Συγκεκριμένα τα μισά εξ'αυτών, δηλαδή επτάμισι χιλιάδες τεμάχια θα έρθουν έτοιμα από της Ηνωμένες Πολιτείες, ενώ τα υπόλοιπα επτάμισι χιλιάδες θα αγοραστούν υπό μορφή ΚΙΤ, δηλαδή, ανταλλακτικών και θα συναρμολογηθούν στην Ελλάδα. Αυτό γίνεται σε μια εταιρεία που έχει αντικείμενο να κατασκευάζει όπλα και για να συντηρηθεί πρέπει να υπάρχουν παραγγελίες κατασκευής και όχι συναρμολόγησης όπλων. 

Βεβαίως, η ανωτέρω συμφωνία δεν πρόκειται να δώσει κανένα κέρδος ή ελάχιστο κέρδος στην ΕΒΟ, κέρδος βεβαίως το οποίο δεν μπορεί να κρατήσει την εταιρεία σε λειτουργία, εάν επιπλέον δεν περάσει και στις νέες τεχνολογίες. 

Αλλά πέραν από την οικονομική πλευρά του θέματος, η ανωτέρω συμφωνία είναι και επικίνδυνη για τη βιωσιμότητα της ΕΒΟ, γιατί, εάν η ΕΒΟ αντί να κατασκευάζει, όπως είπαμε προηγουμένως, αρχίζει να εισάγει έτοιμα όπλα, απλώς να τα ξεσκονίζει ή να τα συναρμολογεί και να τα μεταπωλεί, δεν έχει λόγο υπάρξεως. 

Εν όψει όμως της παραγγελίας του Ελληνικού Στρατού γύρω στα εκατό χιλιάδες τουφέκια, κύριε Υπουργέ, 5,56 διαμετρήματος, θα πρέπει να σκεφθείτε τι θα κάνετε. Εάν και αυτά τα εκατό χιλιάδες όπλα τα φέρει με τον ίδιο τρόπο η ΕΒΟ, το εργοστάσιο Αιγίου θα κλείσει, δεν μπορεί να συντηρηθεί. 

Η ΕΒΟ όμως σήμερα δεν μπορεί να ανταποκριθεί εγκαίρως ούτε στις συμβάσεις αυτές και τις σημαντικές υποχρεώσεις της προς το ΓΕΣ. Συγκεκριμένα, έχουν παραδοθεί μέχρι τώρα μόνο έξι χιλιάδες τετρακόσια τουφέκια, αντί των επτάμισι χιλιάδων, για τη συμπλήρωση της πρώτης παρτίδας. Και το ΓΕΣ αρνείται να παραλάβει τα υπόλοιπα χίλια εκατό, γιατί η ΕΒΟ δεν φρόντισε να διασφαλίσει από την COLT όλες τις στοιχειώδεις ποιοτικές απαιτήσεις για τις οποίες με τη σειρά της είχε δεσμευτεί προς το ΓΕΣ. 

Η αποτυχία της ΕΒΟ στα προγράμματα αυτά αποδεικνύεται και από το γεγονός ότι δεν μπορεί να πετύχει την επιθυμητή ελληνική προστιθέμενη αξία 15%. 

'Οσον αφορά τα υποσυστήματα του ΑΡΤΕΜΙΣ 30,είναι μία αμαρτωλή σκανδαλώδης ιστορία από το 1984, που κόστισε στην ΕBO πάνω από εκατό δισεκατομμύρια και η ΕΒΟ βρέθηκε αντιμέτωπη με μία πραγματικότητα απαράδεκτη για κρατική βιομηχανία. Στις αποθήκες της βρίσκεται σήμερα μεγάλος αριθμός υποσυστημάτων, κυρίως ραντάρ και διάφορα άλλα ηλεκτρονικά για το περίφημο τότε πρόγραμμα ΑΡΤΕΜΙΣ 30, ένα αντιαεροπορικό πυροβόλο δηλαδή, που θα ήταν κατευθυνόμενο με ραντάρ. Βεβαίως, βρέθηκε η ΕΒΟ σε μεγάλη αντιδικία με τις κατασκευάστριες εταιρείες, οι οποίες προσέφυγαν στα ευρωπαϊκά δικαστήρια και μέχρι σήμερα η διαφορά με τη SIE MENS έχει διευθετηθεί με απόφαση ευρωπαϊκού δικαστηρίου, βάσει της οποίας η ΕΒΟ υποχρεώθηκε να παραλάβει έξι επιπλέον ραντάρ άχρηστα -αφού δεν τα χρησιμοποιεί πουθενά- και να πληρώσει το ποσό των 5,3 δισεκατομμυρίων δραχμών. Υπόψη ότι ένα ραντάρ κοστίζει πεντακόσια εκατομμύρια δραχμές περίπου. Οπότε το καταβληθέν ποσό των 5,3 δισεκατομμυρίων για έξι ραντάρ κρίνεται υπερβολικό. Σήμερα, λοιπόν, στις αποθήκες της ΕΒΟ σκουριάζουν ηλεκτρονικά μεγάλης αξίας. 

Ερωτάται ο κύριος Υπουργός, τι θα γίνει με αυτά τα υλικά, τα οποία παραμένουν εκεί και τα έχουμε ακριβοπληρώσει; 'Ολο αυτό το αναξιοποίητο υλικό εκτιμάται ότι αξίζει περίπου είκοσι δισεκατομμύρια (20.000.000.000) δραχμές. 

Βεβαίως, η ζημιά θα ήταν μεγαλύτερη εάν η Νέα Δημοκρατία την περίοδο 1992-1993 δεν φρόντιζε να αποδεσμεύσει τα πυροβόλα από το σύστημα ραντάρ και να κατασκευάσει εξήντα ανεξάρτητες μονάδες πυρός-πυροβόλου, που τις αγόρασαν οι 'Ενοπλες Δυνάμεις. 'Ετσι, μπόρεσε η ΕΒΟ να επιβιώσει μέχρι το Δεκέμβριο του 1997 με μία παραγγελία περίπου εβδομήντα δισεκατομμυρίων δραχμών. Από το 1998 και μετά οι παραγγελίες είναι ελάχιστες και δεν μπορούν να συντηρήσουν αυτήν την αμυντική μας βιομηχανία. 

Το συμπέρασμα όσον αφορά την ΕΒΟ είναι ότι η οικονομική της κατάσταση είναι απελπιστική. Προς επιβεβαίωση αυτού, αρκεί να λάβει κανείς υπόψη ότι τους τελευταίους μήνες -μέσα στο 1998- αδυνατούσε να πληρώσει το προσωπικό και μάλιστα, έλαβε και δάνειο για την υπόθεση αυτή. 

Κατηγορούμε ευθέως τη διοίκηση για ανικανότητα και ανευθυνότητα, γιατί μολονότι ανέλαβε την εταιρεία το 1993, μετά μάλιστα από μία χρηστή διοίκηση της Νέας Δημοκρατίας η οποία άφησε στα ταμεία της πέντε δισεκατομμύρια (5.000.000.000) δραχμές και επιπλέον, -λόγω της υλοποίησης της παραγγελίας των εξήντα μονάδων πυρός-πυροβόλου του ΑΡΤΕΜΙΣ εισέρρεαν σταδιακά τουλάχιστον άλλα σαράντα δισεκατομμύρια στα ταμεία της- εν τούτοις, τα τελευταία τέσσερα χρόνια που διοικεί την ΕΒΟ, το μόνο που πέτυχε ήταν να τη φέρει στα πρόθυρα της χρεοκοπίας. 

Η ανευθυνότητά της δε, απεδείχθη εμπράκτως με τον τρόπο που χειρίστηκε ορισμένα θέματα καθοριστικά για τη βιωσιμότητα της εταιρείας, όπως θέματα προσωπικού, θέματα συμβάσεων και νέων παραγγελιών. 

Με τα σημερινά δεδομένα, η ΕΒΟ δεν έχει ούτε παρόν, αλλά και ούτε και ευοίωνο μέλλον. Με μαθηματική ακρίβεια οδηγείται προς τον αφανισμό. Γι'αυτό οι αρμόδιοι θα πρέπει να αποσαφηνίσουν έγκαιρα το ρόλο που θέλουν να διαδραματίσει η ΕΒΟ στο χώρο της εγχώριας αμυντικής βιομηχανίας, εν όψει μάλιστα του ΕΜΠΑΕ και των πολλών τρισεκατομμυρίων που πρόκειται να δοθούν σε εξοπλισμούς. 

Η εταιρεία έχει τεράστιες παραγωγικές δυνατότητες, αρκεί να το συνειδητοποιήσουν και φυσικά να το θελήσουν οι διοικούντες και η Κυβέρνηση. Μέχρι σήμερα πάντως, όπως λειτουργεί η ΕΒΟ, σίγουρα δεν εξυπηρετεί τα συμφέροντα του ελληνικού δημοσίου. Βεβαίως, δεν είναι τυχαίο το γεγονός ότι το ετήσιο λειτουργικό κόστος της ΕΒΟ είναι περίπου δεκαπέντε δισεκατομμύρια ούτε ότι τώρα τελευταία υπό το μανδύα της "συμπαραγωγής" η ΕΒΟ έχει μετατραπεί σε μεταπράττη. 

Το κυριότερο συμπέρασμα, λοιπόν, που μπορεί να βγει από αυτό είναι ότι η κατάσταση της ΕΒΟ έχει φθάσει στο απροχώρητο, η εταιρεία κινδυνεύει με κατάρρευση, γι'αυτό θα πρέπει άμεσα να δοθεί λύση. Η λύση βεβαίως είναι να εφαρμοστούν ιδιωτικοοικονομικά κριτήρια και να καταλάβει κάποτε η Κυβέρνηση ότι οι εθνικές αμυντικές βιομηχανίες δεν μπορούν να χρησιμοποιούνται για ιδιοτελείς κομματικούς σκοπούς και διάφορες άλλες επιδιώξεις. 

'Οσον αφορά την ΠΥΡΚΑΛ, μία ιστορική εταιρεία, η οποία στήριξε όλους τους ελληνικούς αγώνες τον τελευταίο αιώνα, είναι προφανές πλέον ότι η ακολουθούμενη πολιτική σ' αυτήν συμβαδίζει με τα αποτελέσματά της, δηλαδή είναι καταστροφική, λαμβανομένου υπόψη ότι ο ανταγωνισμός στην παραγωγή πολεμικού υλικού έχει γίνει πλέον αγώνας επικράτησης σε όλη την Ευρώπη και σε όλο τον κόσμο. 

Δεδομένου δε ότι η αντιμετώπιση αυτού του ανταγωνισμού έχει οδηγήσει σε κύμα εξαγορών, συγχωνεύσεων και ότι επίσης η διεθνής ζήτηση έχει διαφοροποιηθεί σε προϊόντα χαμηλού όγκου, υψηλού κόστους αλλά και υψηλής αποτελεσματικότητας, αυξάνεται πλέον αναγκαστικά η εξάρτηση της ΠΥΡΚΑΛ από παραγγελίες του Υπουργείου Εθνικής 'Αμυνας, γιατί δεν μπορεί να ανταποκριθεί στον ελεύθερο ανταγωνισμό. 

Σήμερα, στα πλαίσια του εξαγγελθέντος εξοπλιστικού προγράμματος, η συμμετοχή της ΠΥΡΚΑΛ είναι ασήμαντη και επιβεβαιώνει τις προβλέψεις για μεγάλα ταμειακά ελλείμματα το 1999 και τα επόμενα τρία χρόνια. 

Είναι αμφίβολο αν μπορεί να επιβιώσει σήμερα μία εταιρεία με λειτουργικό κόστος που έχει φθάσει στα σαράντα τρία δισεκατομμύρια (43.000.000.000) δραχμές με αποτέλεσμα χρήσης, η ζημιά της οποίας έχει φθάσει τα εξήντα δισεκατομμύρια (60.000.000.000) δραχμές το 1996 και να σταθεροποιείται τώρα στα τριάντα δισεκατομμύρια (30.000.000.000) δραχμές, με συσσωρευμένες ζημιές που να έχουν φθάσει στα διακόσια δισεκατομμύρια (200.000.000.000) δραχμές, με υποχρεώσεις προς τρίτους στα δεκαπέντε δισεκατομμύρια (15.000.000.000) δραχμές, με απασχόληση στα εργοστάσια που να κυμαίνεται από 50%-60%. 

Είναι ανάγκη, κύριε Υπουργέ, να μας δώσετε μία απάντηση εάν τις εταιρείες αυτές τις πηγαίνετε στον αργό θάνατο ή στην ευθανασία και βεβαίως πού βαδίζουν αυτές οι αμυντικές βιομηχανίες και τι πρόκειται η Κυβέρνηση να κάνει στην περίπτωση αυτή. 

Η εθνική οικονομία δεν αντέχει πλέον άλλους πειραματισμούς και δεν αντέχει τη συνήθη τακτική της Κυβέρνησης να ξοδεύει λεφτά του ελληνικού λαού, ο οποίος υποφέρει σήμερα, για να ικανοποιεί ιδιοτελείς κομματικές επιδιώξεις. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ευχαριστώ και εγώ, κύριε Σπηλιωτόπουλε. 

Ο κ. Δημοσχάκης έχει το λόγο. 

ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, ενώ οι πολεμικές βιομηχανίες έπρεπε να είναι σήμερα νοικοκυρεμένες, να παράγουν το πολεμικό υλικό που τόσο απαραίτητο είναι για την άμυνα της χώρας, αυτές έχουν όλες τις αμαρτίες που έχουν οι ΔΕΚΟ επί των ημερών του ΠΑΣΟΚ, ήτοι κομματικές, ανίκανες και εμπαθείς διοικήσεις, κομματικές στρατιές τεμπέληδων και άχρηστων στελεχών και ελλείμματα εκατομμυρίων κατ' έτος. 

Αν οι κυβερνήσεις της Νέας Δημοκρατίας τη δεκαετία του '70 που έδωσαν τις βάσεις και τα θεμέλια της πολεμικής μας βιομηχανίας, γνώριζαν πού θα καταντούσαν σήμερα η ΕΑΒ, η ΕΒΟ και οι λοιπές πολεμικές βιομηχανίες, ουδέποτε θα επιχειρούσαν αυτό το εγχείρημα, να ιδρύσουν, δηλαδή, πολεμικές βιομηχανίες. 

Η ΕΒΟ τι είναι; Είναι ένας όμιλος εταιρειών, ανήκει στον ευρύτερο δημόσιο τομέα, έχει τρία εργοστάσια, ένα στη Μάνδρα, ένα στο Λαύριο και ένα στο Αίγιο και δύο θυγατρικές εταιρείες. 

Τι γίνεται με τη Μάνδρα: Απασχολούνται διακόσιοι εβδομήντα εργαζόμενοι και με την παραγωγική διαδικασία ασχολούνται μόνο πενήντα. Οι υπόλοιποι τι κάνουν; Φταίνε αυτοί; 'Η υποαπασχολούνται ή είναι αργόσχολοι, άνευ δικής τους υπαιτιότητας. 

Στο Λαύριο εργάζονται περίπου οι ίδιοι. Το εργοστάσιο αυτό έχει παραγγελίες αξίας μόνο εκατόν σαράντα εκατομμυρίων (140.000.000) δραχμών. Αντιστοιχεί παραγγελία παραγωγής για κάθε εργαζόμενο πεντακόσιες χιλιάδες (500.000) δραχμές για το 1998. 

'Οσον αφορά το εργοστάσιο του Αιγίου, εκεί επικρατεί μια ιδιάζουσα κατάσταση. Βεβαίως υπάρχουν παραγγελίες και μάλιστα ληξιπρόθεσμες, αλλά η παραγωγή έχει το ρυθμό της χελώνας. Εργάζονται μόνο οι νεοπροσληφθέντες, ενώ οι υπόλοιποι κάθονται στα γραφεία και το παίζουν διευθυντικά στελέχη. 

Παράλληλα οι θυγατρικές εταιρείες οδηγούνται κατά μαθηματική ακρίβεια στο κλείσιμο. Στην ΕΒΟ λείπει παντελώς καθηκοντολόγιο και προσοντολόγιο για κάθε διευθυντική θέση. Η εκάστοτε αρεστή διοίκηση που τη διόριζε το ΠΑΣΟΚ, διόριζε 

και διορίζει ακόμα διευθυντές άνευ προσόντων. Παραδείγματος χάρη, διευθυντής μάρκετιγκ: Ποιος την καλύπτει τη θέση αυτή; Την καλύπτει άνθρωπος ο οποίος στερείται πτυχίου ανωτάτης σχολής. Διευθυντής παραγωγής και ανάπτυξης, που είναι ο καθ' ύλην για όλη την παραγωγική διαδικασία του ομίλου, στερείται διπλώματος είτε μηχανικού ή ισοτίμου ανωτάτης σχολής καθώς και εργοστασιακής εμπειρίας. Και αυτός ο άνθρωπος διευθύνει όλα τα προγράμματα των πέντε εργοστασίων του ομίλου. 

Είναι επίσης συνηθισμένο στην ΕΒΟ και σε όλη τη γκάμα των εργοστασίων, να καταλαμβάνουν τις θέσεις των μηχανικών άνθρωποι που υποδύονται τους μηχανικούς, αλλά δεν έχουν προσόντα μηχανικού ούτε τυπικά ούτε ουσιαστικά. 

'Ολα αυτά έχουν ως συνέπεια ο όμιλος να υπολειτουργεί και να ζημιώνεται κατ' έτος η εθνική μας οικονομία με δεκάδες δισεκατομμύρια. 

Παρά τη ζημιογόνο πορεία που έχει ο όμιλος, εξακολουθεί η διοίκηση και σήμερα ακόμη να πραγματοποιεί και να υλοποιεί ό,τι τη διατάσσει ο κομματικός μηχανισμός. Τα περισσότερα από τα άξια στελέχη που προσελήφθησαν όταν ιδρύθηκαν οι πολεμικές βιομηχανίες, μένουν στα ψυγεία. Και η σημερινή Κυβέρνηση προωθεί τους εκλεκτούς, τους αρεστούς και αυτούς που οδηγούν την επιχείρηση και τον όμιλο στην καταστροφή. 

Κύριε Υπουργέ, σήμερα όλες οι πολεμικές βιομηχανίες σε όλο τον κόσμο ευημερούν είτε είναι στις ανατολικές είτε στις δυτικές χώρες είτε στον τρίτο κόσμο. Στην πατρίδα μας χάνουν κάθε μέρα δισεκατομμύρια μολονότι οι 'Ενοπλες Δυνάμεις έχουν ανάγκη από πολεμικό υλικό, τουλάχιστον από αυτό που παράγεται στις πολεμικές βιομηχανίες. 

Απαιτείται το συντομότερο δυνατό η Κυβέρνηση και το Υπουργείο Εθνικής 'Αμυνας να ορίσουν χρηστές διοικήσεις, ώστε οι πολεμικές βιομηχανίες και να απασχολήσουν το προσωπικό που υποαπασχολείται και είναι στο περιθώριο καθώς και να δώσουν στις 'Ενοπλες Δυνάμεις το απαραίτητο πολεμικό υλικό. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Λυμπερακίδης έχει το λόγο. 

ΛΕΩΝΙΔΑΣ ΛΥΜΠΕΡΑΚΙΔΗΣ: Κύριε Πρόεδρε, πάρα πολύ σωστά αναλύθηκαν τα θέματα αυτών των δύο εταιρειών, από τους προλαλήσαντες. Και πράγματι ξενιζόμαστε εμείς κυρίως που καταγόμαστε όχι βέβαια από αμυντικές εταιρείες αλλά από περιοχές που έχουν αμυντική ανάγκη. Και όταν βλέπουμε ότι τόσα χρήματα σπαταλώνται έτσι χωρίς να υπάρξει μέριμνα, αντιλαμβάνεστε ότι δυσκολευόμαστε. Και κυρίως θα δυσκολεύεται ο λαός του 'Εβρου και της Θράκης, ο οποίος με τεράστιες θυσίες φυλά προμαχώνες. 

Κύριε Υπουργέ, όπως είπα σχεδόν όλα έχουν αναλυθεί από τους προλαλήσαντες. Εγώ θέλω να αναφερθώ και θέλω την απάντηση τώρα σε δύο ερωτήματα που θα θέσω και μου έκαναν ιδιαίτερη εντύπωση. 

Θέλω να σας πω ότι επεσκέφθην την τελευταία έκθεση αμυντικού υλικού το 1998, την Defendory και τελικώς είδα από την ΕΒΟ να προβάλονται από τις τέσσερις εταιρείες που συμμετείχαν στο διαγωνισμό των Σόρατς, των όπλων μέσου βεληνεκούς, αυτές που τελικά ήταν οι λιγότερο πειστικές. Και πολύ σωστά επελέγησαν από την επιτροπή και από το ΚΥΣΕΑ τα όπλα Σόρατς, γαλλικής κατασκευής, τα κροτάλ, όπως και τα τορ της ρωσικής κατασκευής. 

Δεν μπορώ να καταλάβω το εξής: Δεν υπήρχε καμία επικοινωνία μεταξύ σας, κύριε Υπουργέ. 'Η τέλος πάντων οι πληροφορίες που είχαν αυτοί στην ΕΒΟ δεν μπορούσαν να τους προφυλάξουν ώστε να μην γίνουν αυτά τα λάθη και να μην υπογραφούν ορισμένες προσυμβάσεις σχετικά με συνεργασίες; 

Θεωρώ ότι κάποιο λάκκο πρέπει να έχει η φάβα. Και το λέω έτσι απλά. 

Το δεύτερο αφορά την ΠΥΡΚΑΛ και όχι την ΕΒΟ, ιδιαίτερα με την εμπορία των φυσιγγίων κυνηγίου. Ξέρετε ότι απεφάσισε η διοίκηση της ΠΥΡΚΑΛ να εμπορευθεί -και βρήκε τον τρόπο- τα στοκ φυσίγγια κυνηγίου σε μια τιμή η οποία δεν θα τη ζημίωνε αλλά ούτε και θα κέρδιζε. Και όλοι το χαιρετίσαμε με συμπάθεια το γεγονός, αλλά τελικώς είδαμε ότι στην πώληση και εμπορία των φυσιγγίων αυτών συμμετείχαν και τα φυσίγγια της τελευταίας παραγωγής και τελικώς αντί να φύγει το απόθεμα μόνο φεύγει και η σύγχρονη παραγωγή με την ίδια τιμή. Ως εκ τούτου αντί να κερδίσει, ζημιώνει και προοπτικές κέρδους της ΠΥΡΚΑΛ δεν φαίνονται. 

'Οπως προείπα, κύριε Υπουργέ, ιδίως εμάς που είμαστε Βουλευτές της παραμεθορίου αυτού του είδους οι σπατάλες μας ξενίζουν αφόρητα, ιδίως όταν η Κυβέρνηση για μερικά δισεκατομμύρια που μετριούνται στα δάκτυλα του ενός χεριού κάνει τσιγκουνιές και στερεί τους αγρότες της περιοχής μου οι οποίοι αποτελούν και την άμυνα της χώρας. Δεν θέλω να επεκταθώ σε περισσότερες λεπτομέρειες. Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Καμμένος έχει το λόγο. 

ΠΑΝΑΓΙΩΤΗΣ ΚΑΜΜΕΝΟΣ: Η ιστορία της ΕΒΟ και η ιστορία της ΠΥΡΚΑΛ δυστυχώς παραμένουν δυο μεγάλες αμαρτίες. Θα περίμενε κανείς ότι μετά από την καταγγελία των γνωστών σκανδάλων τη δεκαετία του '90 θα άλλαζαν κάπως τα πράγματα. Δηλαδή, ότι θα είχαμε την πολιτική βούληση -πιστεύω ότι υπάρχει σε όλα τα κόμματα, αλλά όχι στη σημερινή Κυβέρνηση- η ΕΒΟ και η ΠΥΡΚΑΛ να αναπτυχθούν για να επιτελέσουν το έργο για το οποίο δημιουργήθηκαν. 

Θα περιμέναμε και ο ελληνικός στρατός και οι φιλικές προς εμάς περιφερειακές χώρες στα Βαλκάνια να έχουν τη δυνατότητα να αγοράζουν οπλισμό από την Ελλάδα. Αντί αυτού με την πολιτική που έχετε ακολουθήσει στην ΕΒΟ και στην ΠΥΡΚΑΛ έχουμε φθάσει στο σημείο να έχει δημιουργήσει η Τουρκία ισχυρή πολεμική βιομηχανία και να κάνει διείσδυση στο χώρο των Βαλκανίων. Η Τουρκία παίζει το ρόλο που εμείς είχαμε υποχρέωση να παίξουμε. 

Τα οικονομικά στοιχεία του 1994, 1995, 1996 και 1997 που αναφέρονται στην επερώτηση δείχνουν ότι στην ΕΒΟ οι τοποθετημένοι από την Κυβέρνηση του ΠΑΣΟΚ διοικούντες ήταν αναποτελεσματικοί ή και άχρηστοι. Δεν έγινε τίποτε απολύτως. Πού είναι τα προγράμματα που είχαν καταρτισθεί; Ξέρω, κύριε Υπουργέ, ότι προσωπικά τα είχατε επιβλέψει στην αρχή. Δεν έχει προχωρήσει τίποτα. 'Ισα-ίσα η ΕΒΟ και η ΠΥΡΚΑΛ πηγαίνουν από το κακό στο χειρότερο. 

Βρήκατε, λοιπόν, τη λύση. Συστήσατε μία επιτροπή, η οποία απεφάσισε να καλέσετε ένα σύμβουλο για να σας πει τι πρέπει να πράξετε. Επιλέκτηκε, λοιπόν, η εταιρεία "Ντιλόιτεντ εντ Τατς για να εκπονήσει το επιχειρησιακό σχέδιο για την ΕΒΟ έναντι αμοιβής είκοσι πέντε εκατομμυρίων (25.000.000) δραχμών. Το σχέδιο αυτό εγκρίθηκε πρόσφατα από το Υπουργείο Οικονομικών στα πλαίσια του ν. 2419/96 και αποβλέπει στην άμεση εξυγίανση της ΕΒΟ μέχρι το 2000. 

Ποιο ήταν το αποτέλεσμα αυτής της μελέτης; 'Ηταν ένα μη ρεαλιστικό πόρισμα που δεν έδινε λύσεις. Αναφερόταν σε προϋποθέσεις που δεν ισχύουν στην ελληνική αγορά. Βεβαίως η εταιρεία αυτή είχε μία διεθνή εμπειρία. Πίστευε ότι θα μπορούσε να κάνει ένα σχέδιο που θα μπορούσε να εκτελεστεί. Από ποιους όμως; Από εκείνους που συμφώνησαν την πώληση όπλων στη Νικαράγουα παίρνοντας την εγγυητική επιστολή του κ. Χάλαγκ χωρίς να πληρωθούν ποτέ; Αυτά δεν τα λέμε εμείς. Τα λέει η "ΑΥΡΙΑΝΗ". Θα τα καταθέσω αυτά στη Βουλή για να τα θυμηθούμε λίγο. 

Τι έγινε τελικά με όλα αυτά τα σκάνδαλα που είχαν καταγγελθεί από κυβερνητικά στελέχη; Τι έγινε με την υπόθεση του ενός δισεκατομμυρίου της "ικοτρέιντ" που οδηγήθηκε στον εισαγγελέα; Ξέρετε ποια ήταν η απάντηση σε ερώτηση που κατέθεσα; Μου απήντησαν ότι η υπόθεση προχωρά καλά. Δηλαδή, προχωρά καλά πάνω από δέκα χρόνια. Τι συμβαίνει, λοιπόν, σ'αυτήν την εταιρεία; Ποια κυκλώματα εκμεταλλεύονται την ΕΒΟ και την ΠΥΡΚΑΛ αποκομίζοντας κέρδη, στήνοντας μαϊμούδες εταιρείες στα "Τσάνελ 'Αιλαντς"; 

Είναι τα γνωστά συμφέροντα που δεν μπορεί να τα βρει καμία "Ντιλόιντεντ εντ Τάτς". 

Το σχέδιο προβλέπει αύξηση των πωλήσεων το 1999 υπερδιπλάσια του προηγουμένου έτους. Το σημαντικότερο είναι ότι η αύξηση βασίζεται στη διάθεση προϊόντων για τα οποία κανένα συμβόλαιο δεν έχει υπογραφεί με την ΕΒΟ. 

Θεωρεί δεδομένη τη μετάταξη διακοσίων ογδόντα εργαζομένων από την ΕΒΟ σε άλλους φορείς του δημοσίου και επίσης τις εσωτερικές μετακινήσεις εκατό εργαζομένων της ΕΒΟ. Σημειωτέον ότι δεν υπάρχει καμία νομική κάλυψη. 

'Ερχεται εν συνεχεία και προτείνει αυτό που είχε πράξει η Κυβέρνηση της Νέας Δημοκρατίας, η Κυβέρνηση του Κωνσταντίνου Μητσοτάκη. Η Νέα Δημοκρατία είχε μειώσει τις διεθνείς εταιρείες από δώδεκα σε οκτώ και από το 1994 η Κυβέρνηση προκειμένου να ικανοποιήσει τα κομματικά στελέχη τους έκανε διευθυντές. 'Εχουμε γεμίσει διευθυντές παντού, που μακάρι να δούλευαν σαν διευθυντές. 'Ετσι, τις διευθύνσεις από οκτώ τις έκανε δεκατρείς και πολλές από αυτές έχουν και δύο διευθυντές και υποδιευθυντές. Ουσιαστικά, ετοιμάζουμε κομματικά στελέχη. 

Μετά την κατάθεση των συμπερασμάτων και των προτάσεων εξυγίανσης της εταιρείας από τη συμβουλευτική εταιρεία REMACO προτείνεται όπως οι διευθυντικές θέσεις της ΠΥΡΚΑΛ, έρχονται τώρα να περιορισθούν σε έξι. 

Με τέτοιου είδους διοικήσεις και με τέτοιου είδους κομματικές-πελατειακές σχέσεις δεν πρέπει να περιμένουμε, κύριοι συνάδελφοι της Κυβερνήσεως, να εξυγιανθούν οι κρατικές αμυντικές βιομηχανίες. Αυτό μας πονάει όλους. Μακάρι να πετύχει η ελληνική βιομηχανία. Η Αντιπολίτευση δεν έχει κανένα λόγο να ασκεί αντιπολίτευση αν όλα πηγαίνουν καλά σε έναν τομέα τέτοιο, σοβαρό που όλα τα κόμματα θα στηρίξουν στην αυριανή προσπάθεια. 'Ομως, για να το καταφέρετε αυτό, αφήστε την παλιά σας νοοτροπία στο πλάι, βάλτε ανθρώπους ικανούς, που δεν είναι μέσα στα κυκλώματα, που δεν φεύγουν τη μια μέρα από την πολεμική βιομηχανία και πάνε στον ανταγωνιστή αντιπρόσωπο όπλων και συμμετέχουν σε διαγωνισμούς έτσι ώστε να μπορέσουμε σαν χώρα να είμαστε αξιόπιστοι, να έχουμε μία εθνική άμυνα ισχυρή και να έχουμε και μια πολεμική βιομηχανία αντάξια της ιστορίας της Ελλάδος. 

(Στο σημείο αυτό, ο Βουλευτής κ. Καμμένος, καταθέτει για τα Πρακτικά τα προαναφερθέντα έγγραφα τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο κ. Λαμπρόπουλος έχει το λόγο. 

ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, ερχόμαστε στη σημερινή συζήτηση με αίσθημα υψηλής ευθύνης γιατί αφορά αυτή η συζήτηση την πολεμική μας βιομηχανία που είναι ζωτικής σημασίας για την άμυνα της χώρας. 

'Οπως είναι γνωστό, η αμυντική βιομηχανία ξεκίνησε στη χώρα μας μετά το 1974 από την Κυβέρνηση της Νέας Δημοκρατίας. Τότε τέθηκαν οι βάσεις της αμυντικής βιομηχανίας στη χώρα μας με τη δημιουργία της ΕΒΟ, της ΕΛΒΟ και της ΕΑΒ. 'Ομως τη δεκαετία του 1980 έγιναν διορισμοί ημετέρων και η αμυντική μας βιομηχανία δεν είχε καμία στήριξη. Ποια είναι η αιτία δεν ξέρουμε. 'Ισως κάποιοι ημέτεροι διοικούντες τότε να μην ήθελαν να πάει καλά η αμυντική βιομηχανία μας. 'Ισως τους ενδιέφεραν οι εισαγωγές, οι προμήθεις και οι μίζες. 'Αλλη εξήγηση δεν υπάρχει. Βέβαια, έκαναν και λάθη. Εγώ θα αναφερθώ στην ΕΑΒ σε ένα μεγάλο λάθος που έχει γραφτεί κατ'επανάληψη στον Τύπο. Τότε, οι Αμερικάνοι για τα F-16 πρότειναν να γίνει συμπαραγωγή στη χώρα μας αφού θα δίναμε την παραγγελία εξ ολοκλήρου, την περίφημη αγορά του αιώνα. Τότε, το ΠΑ.ΣΟ.Κ. προτίμησε διπλή παραγγελία με αποτέλεσμα οι Αμερικάνοι τότε να συμπράξουν με την Τουρκία και να κάνουν εκεί το εργοστάσιο συμπαραγωγής, με όλα τα σημερινά επακόλουθα και τις ζημιές που υποστήκαμε. 

Με το "ΑΡΤΕΜΙΣ" δεν υπήρξε καμία στήριξη, ξεπεράστηκε και τελείωσε και αυτή η υπόθεση. 'Ετσι, με την κακοδιαχείριση φθάσαμε στην υπερχρέωση εκατοντάδων δισεκατομμυρίων. Περίπου διακόσια δισεκατομμύρια διαβάζω είναι οι ζημιές της ΠΥΡΚΑΛ. Πλέον των οκτώμισι δισεκατομμυρίων θα είναι οι ζημιές χρήσεως του 1998 για την ΕΒΟ. Πού θα πάει αυτό το πράγμα; Αποτέλεσμα όλων αυτών είναι η αδυναμία εκτέλεσης παραγγελιών από συμφωνίες που είχαν γίνει με τις 'Ενοπλες Δυνάμεις και επιπλέον όταν υπεγράφετο μια συμφωνία από τις 'Ενοπλες Δυνάμεις και δινόταν η προκαταβολή στην ΕΒΟ ή στην ΕΛΒΟ,... 

Η προκαταβολή αυτή πήγαινε για λειτουργικές ανάγκες και τα όπλα που είχαν καθοριστεί με τη συμφωνία δεν παρεδίδοντο ποτέ ή καθυστερούσαν υπέρμετρα. Σύμφωνα δε με πρόσφατα δημοσιεύματα η ΕΒΟ αδυνατεί να ανταποκριθεί στις συμβατικές υποχρεώσεις έναντι του ΥΕΘΑ, ειδικότερα στα οπλοπολυβόλα Χ-Κ 11, που πέραν των τετρακοσίων οπλοπολυβόλων που πρέπει να παραδώσει στις δικές μας 'Ενοπλες Δυνάμεις, καθυστερεί ή πιστεύουμε ότι δεν θα μπορέσει να ανταποκριθεί στην παράδοση χιλίων εξακοσίων ακόμη οπλοπολυβόλων στην Εθνοφρουρά της Κύπρου. 

Στην κατάσταση, λοιπόν, που έχει φθάσει σήμερα η αμυντική μας βιομηχανία αδυνατεί να συμμετάσχει και στην ελληνοποίηση των προμηθειών, που διατηρείται μόλις στο 3%. 

'Ολα αυτά, λοιπόν, τα δισεκατομμύρια ποιος τα πληρώνει, όπως βέβαια και με όλες τις άλλες τις προβληματικές, με όλη την πολιτική που τόσα χρόνια το ΠΑ.ΣΟ.Κ έχει κάνει στον τομέα αυτό; Τα πληρώνει ο λαος τα εκατοντάδες δισεκατομμύρια-τρισεκατομμύρια, του ΟΑΕ, τα πληρώνουν οι εργαζόμενοι βεβαίως που έχουν καθημερινά τον εφιάλτη της απόλυσης και οι 'Ενοπλες Δυνάμεις μας, οι οποίες κινδυνεύουν να μείνουν και από σφαίρες. 

Το θέμα που συζητάμε, κύριοι Υπουργοί της Εθνικής 'Αμυνας, είναι πάρα πολύ σοβαρό. 'Απτεται της εδαφικής ακεραιότητας της χώρας μας. Κάπως έτσι πολιτευτήκατε στον τομέα της Εθνικής 'Αμυνας όλα αυτά τα χρόνια που κυβερνάτε και ιδιαίτερα τη δεκαετία του '80 και κάπως έτσι αφήσατε να ανατραπεί η ισορροπία δυνάμεων μεταξύ Ελλάδος και Τουρκίας με όλα τα σημερινά επακόλουθα και προσπαθείτε σήμερα μετά από τόσα χρόνια καθυστέρηση, με παραγγελίες δυσβάστακτες για τον ελληνικό λαό, να κάνετε κάτι. 

Είναι, λοιπόν, καιρός να αφήσετε τις αερολογίες, να σοβαρευτείτε στον τομέα αυτό της Εθνικής 'Αμυνας, να πάρετε αποφάσεις και να μας πείτε εδώ και τώρα ποια θα είναι η πολιτική σας στο μεγάλο αυτό τομέα της αμυντικής βιομηχανίας. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Λουκάς Αποστολίδης): Ο Υπουργός Εθνικής 'Αμυνας, κ. Τσοχατζόπουλος, έχει το λόγο. 

Σας φθάνουν είκοσι λεπτά, κύριε Υπουργέ; 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ναι, κύριε Πρόεδρε. 

Κύριε Πρόεδρε, επιτρέψτε μου να πω τα εξής: Περίμενα από τη σημερινή επερώτηση των κυρίων συναδέλφων ότι θα υπήρχε διάθεση να μιλήσουμε σοβαρά επί της ουσιάς των προβλημάτων της αμυντικής βιομηχανίας. Λυπούμαι, διότι άκουσα συνθήματα, λαϊκισμούς και προσπάθειες αυθαίρετα να επιρρίψετε στην Κυβέρνηση ευθύνη για την κατάσταση η οποία υπάρχει στις πολεμικές βιομηχανίες, μία κατάσταση, όμως, η οποία έχει να κάνει με όλα όσα συνέβησαν τις τελευταίες δεκαετίες και ιδιαίτερα με τις δυσκολίες που υπήρχαν ανέκαθεν -και τις ζήσαμε όλοι μας και μετά τη δικτατορία και ο κύριος τ. Πρόεδρος της Νέας Δημοκρατίας και ο Αβέρωφ τότε και όλοι μας- για το πώς θα μπορέσει να συγκροτηθεί επιτέλους μια δημιουργική, ανταγωνιστική πολεμική βιομηχανία στην Ελλάδα. 

Οι αφορισμοί είναι εύκολοι και οι εκ του μακρόθεν καταγγελίες περί του τι έγινε. Συνήθως, όμως, αυτά που λέγονται οδηγούν στο να αποκαλύπτουν τις ευθύνες της ίδιας της παράταξης. Διότι αυτά τα οποία καταγγέλλετε, συμπίπτουν με την περίοδο κατά την οποία και η δική σας Παράταξη είχε την ευθύνη για τη συγκρότηση και την εξέλιξη αυτών των εταιρειών. 

'Οπως και να έχει η υπόθεση, σήμερα εσείς έρχεστε και λέτε ότι εδώ υπάρχει μία καταστροφική κατάσταση της πολεμικής βιομηχανίας, αγνοώντας παντελώς την πραγματικότητα, η οποία υπάρχει σήμερα. Δεν ξέρω γιατί δεν την βλέπετε. Επαναλαμβάνετε αυτά ίσως που ίσχυαν ως κατηγορίες για την περίοδο 1990-1994, που πραγματικά σταμάτησε ουσιαστικά η σημαντική επενδυτική δραστηριότητα των εταιρειών της πολεμικής βιομηχανίας. 

Συγκρίνοντας, επομένως, τους αριθμούς, το τι γίνεται σήμερα με το τι γινόταν, μπορούμε να βγάλουμε πραγματικά συμπεράσματα για το τι πρόκειται να γίνει και στο μέλλον. 

Κύριοι συνάδελφοι, έχω ξαναθέσει εδώ στη Βουλή το εξής θέμα και διαπιστώσαμε πράγματι τις αδυναμίες, που υπήρχαν στις πολεμικές βιομηχανίες: 

Πρώτον, διότι υπάρχει υπέρμετρο προσωπικό. 

Δεύτερον, δεν υπάρχει συστηματική αξιοποίηση με νέες, σύγχρονες μεθόδους. 

Τρίτον, οι παραγωγικές μονάδες της αμυντικής βιομηχανίας είχαν αναδειχθεί από το 1974 και μετά τουλάχιστον, που προσωπικά έχω μια γνώση και παρακολούθηση, σε υπηρεσίες του Δημοσίου. Περίμεναν να πάρουν κάποιες παραγγελίες από το Υπουργείο 'Αμυνας να έχουν μια απασχόληση, για να επιβιώσουν. Και οι όποιες άλλες προσπάθειες να μπουν ανταγωνιστικά στην παγκόσμια αγορά είχαν πολύ περιορισμένη εμβέλεια, ήταν αντιοικονομικές και ελάχιστα μπόρεσαν να προσφέρουν αυτό, το οποίο θέλουμε, ουσιαστική συμβολή με παραγωγή στην Ελλάδα, στην κάλυψη των εγχώριων αναγκών των Ενόπλων Δυνάμεων. 

Δεν είναι τυχαίο ότι όλα αυτά τα χρόνια στο παρελθόν συνέβαλαν με ένα ποσοστό 4% στην κάλυψη των αναγκών των Ενόπλων Δυνάμεων οι ελληνικές πολεμικές βιομηχανίες. Αυτό και μόνο τα λέει όλα. 

Να, λοιπόν, γιατί το γεγονός ότι σήμερα τα τελευταία τρία χρόνια 1997, 1998 και πάμε και 1999, η συμβολή των ελληνικών πολεμικών βιομηχανιών στην κάλυψη των Ενόπλων Δυνάμεων έχει ξεπεταχτεί σε ποσοστό 31% για το 1997, 28% για το 1998 και πάμε για 30% το 1999, αποδεικνύει του λόγου το αληθές, σε σχέση με το τι γινόταν και το τι γίνεται. 

Τώρα, πώς έχει επιτευχθεί όμως αυτή η δραστηριότητα; 'Εχει επιτευχθεί, διότι ακολουθείται μια ολοκληρωμένη πολιτική, η οποία ήρθε να αντιμετωπίσει στην καρδιά το πρόβλημα. Επιλέξαμε τη σύνδεση της υλοποίησης του σύγχρονου (1997 με 2000) εξοπλιστικού προγράμματος της χώρας με τα επιχειρησιακά σχέδια των συγκεκριμένων πολεμικών βιομηχανιών. Για πρώτη φορά στην Ελλάδα εντάξαμε τη συνολική ευθύνη παρακολούθησης των πολεμικών βιομηχανιών σε μια διϋπουργική επιτροπή, Υπουργείο Εθνικής 'Αμυνας, Υπουργείο Βιομηχανίας, Υπουργείο Εθνικής Οικονομίας. Μόνιμη γραμματεία έχει την ευθύνη ελέγχου και παρακολούθησης των προσπαθειών εξυγίανσης των εταιρειών. Ανατέθηκε από τις εταιρείες σε συμβούλους η επεξεργασία επιχειρησιακών σχεδίων. Εγκρίθηκαν τα πρώτα επιχειρησιακά σχέδια. 

Υπάρχει πρόβλεψη -συγκεκριμένα θα έρθω εν συνεχεία για την ΕΒΟ, για και την ΠΥΡΚΑΛ, πότε και με ποιο τρόπο θα φτάσουν τα διάφορα στάδια εξέλιξής τους και επιχειρησιακά σχέδια για υλοποίηση, τα οποία είναι ήδη σε στάδιο έναρξης εφαρμογής, άλλα λιγότερο, άλλα περισσότερο. 

Το βασικό όμως στοιχείο σ' αυτές τις υποθέσεις είναι ότι συνδυάστηκε η προσπάθεια με εξυγίανση όλων των μακροοικονομικών μεγεθών, τα οποία ταλαιπωρούσαν τις εταιρείες: Χρέη στο ΙΚΑ, χρέη στο Δημόσιο, ρύθμιση των χρεών αυτών, προσπάθεια αποκατάστασης των ελλειμμάτων, που είναι το κρίσιμο θέμα. Και προβλέπεται χρονοδιάγραμμα μέσα στο 1999 μέχρι το 2000 οριστικού ξεπεράσματος των ελλειμματικών σταδίων στη λειτουργία των επιχειρήσεων, ώστε να ξεκινήσει η κερδοφόρα περίοδος, η οποία και θα οδηγήσει σε αυτοτελή, αυτόνομη λειτουργία των επιχειρησιακών μονάδων, οι οποίες αυτήν τη στιγμή πλέον αντιμετωπίζουν ένα πλήθος συμβάσεων παραγωγής, τόσο με το Ελληνικό Δημόσιο, το Υπουργείο Εθνικής 'Αμυνας, που καταθέτει σ' αυτές συμβάσεις, όπως σας είπα. Οι συνολικές συμβάσεις που έχουμε υπογράψει μέχρι σήμερα, (1997-1998) είναι εκατόν εξήντα τέσσερις, με ύψος επτακόσια ενενήντα δύο δισεκατομμύρια (792.000.000.000) δραχμές. 

Απ' αυτές στην εγχώρια βιομηχανία αναθέσαμε διακόσια σαράντα τέσσερα δισεκατομμύρια (244.000.000.000) δραχμές, δηλαδή ποσοστό 31%. Οι συνολικές συμβάσεις οι οποίες βρίσκονται σε στάδιο υπογραφής, είναι 1,8 τρισεκατομμύρια δραχμές, εκ των οποίων οι συμβάσεις για εγχώρια βιομηχανία φτάνουν το 27% δηλ. πεντακόσια δύο δισεκατομμύρια (502.000.000.000) δραχμές. Αυτές λοιπόν οι συμβάσεις δίδουν αυτό το ποσοστό που ανέφερα προηγουμένως στις ελληνικές πολεμικές βιομηχανίες κατά μέσο όρο και σ' αυτό προστίθεται το ποσοστό των συμπαραγωγών, στο οποίο είναι υποχρεωμένες οι όποιες εταιρείες αναλαμβάνουν έργο να εκτελέσουν στην Ελλάδα για την πολεμική βιομηχανία, να προσφέρουν συγκεκριμένο μίνιμουμ ποσοστό συμπαραγωγής. Επίκειται παραδείγματος χάρη η μεγάλη συμφωνία με την εταιρεία RAYTHEON. Την ερχόμενη εβδομάδα θα υπογραφεί η σύμβαση, μετά την έγκριση και την κατάληξη των διαπραγματεύσεων. 'Οπως ξέρετε, είναι μια σύμβαση πάνω από χίλια εκατομμύρια δολλάρια. Τα τριακόσια εκατομμύρια δολάρια πηγαίνουν για κατασκευή στις ελληνικές παραγωγικές μονάδες. Θα μεταγραφεί... 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Χίλια δισεκατομμύρια δολάρια; 

'Ενα δισεκατομμύριο. 

ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Ενα δισεκατομμύριο δολάρια. Με συγχωρείτε, λάθος έκανα. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Είναι πολύ λιγότερα. Με τους αριθμούς δεν τα πάτε καλά. 

ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ε, καλά, κύριε Μητσοτάκη, μπορεί να έχω κάνει λάθος, αλλά επιτρέψτε μου να επιμένω ότι στους αριθμούς τα πάω πολύ καλύτερα από ορισμένους άλλους. Τι να κάνουμε; Είναι τέχνη, είναι εμπειρία οι αριθμοί. 

Το γεγονός είναι ότι έχουμε εκατομμύρια δολάρια αυτήν τη στιγμή από μια συγκεκριμένη σύμβαση κατασκευής εδώ στην Ελλάδα. Και αυτό βέβαια ως πολιτική ισχύει και με άλλες συμβάσεις που έχουμε υπογράψει, όπως παραδείγματος χάρη τη σύμβαση των F4, των αεροπλάνων εκσυγχρονισμού των υφισταμένων F4 της Ελληνικής Αεροπορίας, όπου, όπως ξέρετε, η ΕΑΒ πάντοτε έχει το δικό της κομμάτι και στη συγκεκριμένη περίπτωση είχε ένα ποσοστό 15% συμπαραγωγή. 

Το ίδιο πρόκειται να συμβεί και με άλλες συμβάσεις, οι οποίες επίκειται να υπογραφούν. Τώρα δεν θέλω να αναφερθώ αναλυτικά. Το γεγονός είναι ότι έχουμε τόσο σημαντικό ποσοστό συμπαραγωγής για πρώτη φορά στη χώρα μας. 

Ερχόμαστε τώρα να δούμε ένα πολύ συγκεκριμένο σημείο. Αρκεί η συμπαραγωγή με ξένες εταιρείες ενός τμήματος των αναγκών των πολεμικών βιομηχανιών ή αρκεί η απευθείας ανάθεση από το Ελληνικό Δημόσιο στις πολεμικές βιομηχανίες συγκεκριμένου έργου για να μπορέσουν να επιβιώσουν και να σταθούν ανταγωνιστικά; Και εδώ θα είμαι πάρα πολύ σαφής, κύριοι συνάδελφοι. Σαφώς όχι. Σήμερα βρισκόμαστε σε εξέλιξη μιας ευρωπαϊκής αγοράς για την πολεμική βιομηχανία, η οποία περνάει δυσκολίες. Ο παγκόσμιος ανταγωνισμός επιβάλλει τη δικιά του λογική. Βλέπετε στον ιδιωτικό τομέα στην Ευρώπη μεγάλες πολεμικές βιομηχανίες ενώνονται, συγκλίνουν. Και ως εκ τούτου δεν έχει άλλη επιλογή και η ελληνική βιομηχανία να ενταχθεί σε μια προοπτική σύγκλισης ενιαίας ευρωπαϊκής βιομηχανικής πολιτικής. 

Η Ελλάδα ανέλαβε τέλος Δεκεμβρίου, όπως γνωρίζετε, την προεδρία της ΓΟΥΕΡΚ, του Διεθνούς Οργανισμού Εξοπλισμών της Δυτικοευρωπαϊκής 'Ενωσης. Συνεχίζουμε την πολιτική, η οποία συγκροτήθηκε ήδη σε επίπεδο της Δυτικοευρωπαϊκής 'Ενωσης. Οι χώρες της Δυτικοευρωπαϊκής 'Ενωσης συμφώνησαν τόσο στο επίπεδο του ιδιωτικού παραγωγικού τομέα, όσο όμως και στο επιπεδο των κρατών, δηλαδή, της κυβερνητικής πολιτικής, να προωθήσουν τους όρους σύγκλισης της πολιτικής για την πολεμική βιομηχανία. 

'Ηδη έχουμε συγκεκριμένα αποτελέσματα αυτής της προσπάθειας στο επίπεδο συνένωσης των μεγάλων εταιρειών στην Ευρώπη. Βλέπουμε να γίνονται προσπαθειες σύγκλισης, εξαγοράς, ένταξης, συνεργασίας μεταξύ τους σε τεράστιο βαθμό, όπως επίσης όμως και στο επίπεδο των κρατικών συνεργασιών. 'Ενα κλασικό παράδειγμα, όπου η Ελλάδα διεκδικεί τη συμμετοχή της σύμφωνα και με την πρόσφατη απόφαση του ΚΥΣΕΑ, είναι η ένταξή μας στο EUROFIGHTER, το ευρωπαϊκό αεροπλάνο τετάρτης γενιάς, το οποίο από το 2003, 2004 θα αρχίσει σταδιακά να έρχεται στην αγορά. 

'Ετσι θα καλύψει τις ανάγκες τεσσάρων χωρών, που αποτέλεσαν το κονσόρτσιουμ, μέσω του οποίου συγκροτείται ένα κοινός όμιλος διακρατικής εμβέλειας, αλλά από ιδιωτικές εταιρείες όπως είναι η DASA, η ΒRITISH AIR SPACE, η ιταλική και η ισπανική, για να μπορέσουν να καλύψουν το νέο μαχητικό αεροπλάνο τέταρτης γενιάς πολλαπλών ρόλων. 

Επομένως η συμμετοχή της Ελλάδας, με την επιλογή την οποία έκανε, στο κοινό αυτό πρόγραμμα, από την αρχή στη συμπαραγωγή, δίνει τη δυνατότητα στον τόπο μας το ποσοστό που θα πληρώσουμε για την παραγωγή των αεροπλάνων του συνολικού κονσόρτσιουμ -είναι ένας αριθμός γύρω στα επτακόσια με οκτακόσια αεροπλάνα- να κατασκευαστεί εδώ. Δηλαδή, αυτό είναι το ιδιαίτερο χαρακτηριστικό της συμμετοχής σ'αυτό το κονσόρτσιουμ. Συμμετέχοντας σε μια κοινή ευρωπαϊκή συμπαραγωγή, εξασφαλίζεις ότι δεν θα περνάνε τα σύνορα τα χρήματα ότι αυτό που θα πληρώσεις για να αγοράσεις τον αριθμό των αεροπλάνων που σου αντιστοιχεί, θα ενταχθεί σε συγκεκριμένη παραγωγή στην πατρίδα σου. 

Αυτά βέβαια, τα αναφέρω μόνο για να δείξω ότι εδώ έχουμε ανάγκη να προχωρήσουμε πολύ βαθιά στην ανανέωση, στον εκσυγχρονισμό, στην οργάνωση, στη λειτουργία, στον ανταγωνιστικό τρόπο της παραγωγής και στην αμυντική βιομηχανία και συγχρόνως να αντιληφθούμε, με δεδομένο το γεγονός ότι μειώνεται η ζήτηση και μόνο εξεζητημένα, τυποποιημένα πρότυπα όπλων θα παραμένουν ως κοινός οπλισμός για όλες τις χώρες, ότι στην Ελλάδα δεν έχουμε την πολυτέλεια να ασχολούμαστε με ευκαιριακές παραγωγές, συμπαραγωγές. 

'Αρα λοιπόν και εδώ χρειαζόμαστε σχεδιασμό και σταθερές επιλογές σε κάθε όπλο με ποιόν τύπο θα πάμε, με ποια χώρα θα συνεργαστούμε, τι θα κάνουμε στην ευρωπαϊκή προοπτική και τι αποφασίζουμε να παράξουμε μόνοι μας. Υπάρχει και αυτό το ενδεχόμενο. 

Υπάρχουν χώρες όπως η Γαλλία, η οποία είναι στην Ευρωπαϊκή 'Ενωση, κάνει όμως την επιλογή και λέει: "Ναι, αλλά εγώ θα κρατήσω, ανεξάρτητα από το EUROFIGHTER παραδείγματος χάριν στα αεροπλάνα, το Mirage και θα κρατήσω και το τετάρτης γενιάς αεροπλάνο, το οποίο θέλω να παράξω για να είμαι ανταγωνιστικός με το EUROFIGHTER, ανεξάρτητα της κοινής προοπτικής που υπάρχει". 

Το μέλλον θα δείξει βέβαια αν θα μπορέσει η Ευρώπη να κρατήσει δύο διαφορετικού τύπου αεροπλάνα τέταρτης γενιάς, σημασία όμως έχει ότι όπου υπάρχει υποδομή, όπου υπάρχει παραγωγικό δυναμικό το οποίο μπορεί να σταθεί στην αγορά, υποστηρίζεται από τις κυβερνήσεις, συγκροτείται σε στέρεα βάση χωρίς να αποφεύγουμε τους περιορισμούς, ή τους περιοριστικούς ελέγχους της κοινής ευρωπαϊκής πολιτικής και τους κανόνες του ανταγωνισμού, που όπως ξέρετε ο κ.Βαν Μιρτ επιβλέπει στο να τηρηθούν πολύ αυστηρά σε συνεργασίες μεταξύ κρατικών εταιρειών. 

'Ετσι βλέπουμε ότι στα ναυπηγεία παραδείγματος χάριν, έχουμε καταφέρει ένα εντυπωσιακό αποτέλεσμα, με τις αναθέσεις τις οποίες έχουμε κάνει. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Σε ιδιωτικά. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Οχι, με συγχωρείτε, κύριε Μητσοτάκη. Στο Σκαραμαγκά εξ ίσου όπως και στην Ελευσίνα. Δεν είναι ιδιωτικά. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Και ο Σκαραμαγκάς τώρα, ιδιωτικός είναι. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ο Σκαραμαγκάς είναι πρότυπο συνεργασίας εργαζομένων και δημοσίου. Αν θεωρείτε ιδιωτικό τον Σκαραμαγκά, είναι δικός σας τρόπος εκτίμησης. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δουλεύει ως ιδιωτική εταιρεία. Δεν είναι κρατική. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Αναμφισβήτητα. Δουλεύει Α.Ε., με συμμετοχή όμως του δημοσίου 51% και 49% των εργαζομένων και πλήρη έλεγχο και παρακολούθηση. 

Τα προγράμματα ολοκληρώνονται, οι φρεγάτες, τα μεταφορικά παραδίδονται με μεγάλη ταχύτητα -άγνωστη στο παρελθόν- και έχουμε μπει σ'ένα ρυθμό συνεργασίας που πράγματι δημιουργεί όρους αποτελεσματικής απασχόλησης και επιχειρησιακής δραστηριότητας, που αντιμετωπίζει τα προβλήματα των ναυπηγείων. 

Ας έλθω λοιπόν τώρα με αυτές τις απόψεις, κύριοι συνάδελφοι, να σας πω: Να γιατί χρειάζεται η συνεργασία, στη βάση αυτής της πολιτικής, της πολιτείας με τις πολεμικές βιομηχανίες της Ελλάδος. 

'Εχουμε ανάγκη από τη συνεργασία δημόσιου και ιδιωτικού τομέα, διότι αυτήν τη στιγμή είναι τόσο πολυσύνθετα, τόσο υψηλού επιστημονικού επιπέδου τα όπλα που χρειάζεται η νέα τεχνολογία, η πληροφορική, η διαστημική, και η ρομποτική, ώστε να μπορέσουν πραγματικά να δώσουν αποτέλεσμα. Και εδώ, οι προσπάθειές μας, με βάση την πολιτική που σας είπα στην αρχή, κινούνται συντονισμένα με σαφείς στόχους προς αυτήν την κατεύθυνση. 

Ας έλθουμε λοιπόν τώρα να δούμε, με βάση αυτά, πώς αντιμετωπίσαμε και τις συγκεκριμένες εταιρείες στις οποίες αναφερθήκατε. 

Κυρίες και κύριοι συνάδελφοι, η ΠΥΡΚΑΛ βρίσκεται στην καλύτερη περίοδο της εξέλιξής της. Ποιος είναι ο κύκλος εργασιών, ποια είναι τα ελλείμματα, ποια είναι η εικόνα της ΠΥΡΚΑΛ αυτήν την περίοδο; 

Θα ήθελα να πω ότι την περίοδο 1986-1989 η ΠΥΡΚΑΛ αναπτύσσει μια έντονη παραγωγική δραστηριότητα με συμβάσεις και αποτελέσματα εντυπωσιακά όσον αφορά την εξέλιξή της, με αποτέλεσμα η ΠΥΡΚΑΛ να είναι η πρώτη εταιρεία του κλάδου σε εξαγωγές, που αντιπροσώπευαν το 40% του συνολικού τζίρου. Αυτά ήταν για μια παλαιότερη περίοδο, για το 1986 έως το 1989. 

Η ανοδική πορεία της εταιρείας την περίοδο 1990-1993 ανακόπτεται, διότι τότε απολύονται χίλιοι εργαζόμενοι, έρχεται να προστεθεί η αποτυχημένη θυγατροποίηση από την ΕΒΟ, η οποία στέρησε τις δυνατότητες στην ΠΥΡΚΑΛ να έχει μία αυτόνομη τιμολογιακή πολιτική. Το αποτέλεσμα ήταν ότι η ΠΥΡΚΑΛ κατέρρευσε, αποξενώθηκε, δεν μπόρεσε να ακολουθήσει την εξέλιξη. 

Και έτσι ερχόμαστε εμείς το 1994 να αντιμετωπίσουμε μία κατάσταση στην ΠΥΡΚΑΛ, που ήταν κάτι παραπάνω από δύσκολη. Οι προσπάθειες επικεντρώθηκαν στη μείωση του κόστους παραγωγής, στην αύξηση της παραγωγικότητας και στην είσοδο σε νέες δραστηριότητες. 

Φυσικά, το βασικό σημείο ήταν ότι στην περίοδο 1994-1997 η ΠΥΡΚΑΛ ανέκτησε το χαμένο της κύρος. Δημιούργησε μία εικόνα κύρους και αξιοπιστίας. Πώς; Με τον τετραπλασιασμό του ύψους των υπογραφεισών συμβάσεων από 10,3 δισεκατομμύρια δραχμές σε 29,3 δισεκατομμύρια δραχμές. Με τη συμμετοχή της ΠΥΡΚΑΛ στο εξοπλιστικό πρόγραμμα, εκεί ήταν το κρίσιμο θέμα. 'Ηδη, τέσσερις συμβάσεις με τις 'Ενοπλες Δυνάμεις ύψους 36,2 δισεκατομμυρίων βρίσκονται στη φάση της υλοποίησης και αφορούν την παραγωγή νέων πυρομαχικών υψηλής τεχνολογίας. 

Η ΠΥΡΚΑΛ όμως δε μένει μόνο στην παραγωγή πυρομαχικών. Ο διεθνής ανταγωνισμός επιβάλλει να προχωρήσει στον τομέα της έρευνας. 'Ετσι έχουμε υπογράψει συμφωνητικά συνεργασίας με αμερικανικές εταιρείες, με σκοπό την προμήθεια ακριβώς διαφορετικής διαμέτρου όπλων και οπλικών συστημάτων. 

Επομένως η παραγωγή η οποία ανατέθηκε στην ΠΥΡΚΑΛ,οι συμβάσεις οι οποίες ανατέθηκαν στην ΠΥΡΚΑΛ, ξεπέρασαν τα τελευταία τρία χρόνια -έχω ένα διάγραμμα, το οποίο θα ήθελα να καταθέσω, ώστε αυτά να είναι εμφανή- τα επίπεδα που εκινούντο από το 1989 μέχρι το 1997 και που ήταν μέχρι τα τρία, πέντε, οκτώ δισεκατομμύρια δραχμές. Και ξαφνικά βλέπουμε το 1997 να είναι 8,5 δισεκατομμύρια, το 1998 ήταν περίπου είκοσι τέσσερα δισεκατομμύρια (24.000.000.000) δραχμές και το 1999 είκοσι επτά δισεκατομμύρια (27.000.000.000) δραχμές. 

Αυτά τα καταθέτω, για να υπάρχει μια σαφής εικόνα συνολικά των συμβάσεων που έχει καλύψει η ΠΥΡΚΑΛ και για τα τρία χρόνια, ώστε να είναι εμφανέστατη η εντυπωσιακή της εξέλιξη. 

(Στο σημείο αυτό ο Υπουργός Εθνικής 'Αμυνας κ. Α. Τσοχατζόπουλος καταθέτει για τα Πρακτικά τους προαναφερθέντες πίνακες, οι οποίοι έχουν ως εξής: 


Σελίδα 4408 μέχρι και 4413
είναι σε PDF 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Παρακαλώ, κύριοι συνάδελφοι, να τα δείτε αυτά, για να μην υπάρξει καμμία αμφιβολία ότι με αυτόν τον τρόπο και την πολιτική που είπα προηγουμένως, άνοιξε μια νέα προοπτική. 

Η ΠΥΡΚΑΛ έχει να υλοποιήσει συμβάσεις, που δεν είχε ποτέ στο παρελθόν και επομένως μπήκε σε μία πορεία ανανέωσης, εξυγίανσης που θα την οδηγήσει στην εφαρμογή των επιχειρησιακών σχεδίων, τα οποία έχουν εγκριθεί και αποτελούν τη βάση. 

Ας δούμε τι γίνεται με την ΕΒΟ. 

Και εδώ αντίστοιχα, κυρίες και κύριοι συνάδελφοι, μας είπατε ότι η ΕΒΟ είναι διαλυμένη, ότι δεν υπάρχει. Εν πάση περιπτώσει, παρουσιάσατε μία καταστροφική εικόνα. Θα ήθελα να πω το εξής ότι από το 1990 μέχρι το 1993 η ΕΒΟ ήταν σταθεροποιημένη, υπήρχε στασιμότητα, δεν υπήρχε τίποτε. Το 1992 οι ζημιές είχαν φθάσει στα δεκαπέντε δισεκατομμύρια (15.000.000.000), ενώ τα έσοδα είχαν φθάσει μόλις στα τρία δισεκατομμύρια (3.000.000.000). Το 1993 η κατάσταση βελτιώθηκε. 'Ηταν 9,5 δισεκατομμύρια τα έσοδα και 11,5 δισεκατομμύρια οι ζημιές. 

Το 1994 η Κυβέρνηση του ΠΑ.ΣΟ.Κ. ανέκοψε αυτόν τον κατήφορο. Γίνεται ένα νέο ξεκίνημα. Τα έσοδα από εννέα δισεκατομμύρια (9.000.000.000) πάνε στα δεκαπέντε δισεκατομμύρια (15.000.000.000). Το πιο σημαντικό όμως είναι ότι το παθητικό μειώθηκε κατά 50%, από 11,5 δισεκατομμύρια σε 5,4 δισεκατομμύρια. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Από τις δικές μας συμβάσεις. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Το 1995 και το 1996 η ανοδική πορεία της εταιρείας συνεχίζεται, συνεχίζεται και την επόμενη διετία. Τα έσοδα αγγίζουν τα δεκαπέντε δισεκατομμύρια (15.000.000.000) για το 1995, ενώ το 1996 είναι σταθμός για την ΕΒΟ. Τα έσοδα φθάνουν τα είκοσι δισεκατομμύρια (20.000.000.000) δραχμές και οι ζημίες μόλις τα τέσσερα δισεκατομμύρια (4.000.000.000). 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Χάρη στη Νέα Δημοκρατία. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): 'Οταν, λοιπόν, προκύπτει ότι τα έσοδα αυξήθηκαν από 50% έως 100%, ενώ οι ζημίες μειώθηκαν από 46% έως και 65%, καταλαβαίνετε ότι δεν μπορεί να πει κανείς ότι η περίοδος αυτή δεν είναι παραγωγική, δεν είναι θετική, δεν είναι αποτελεσματική. 

Δεν πρόκειται να μπω σε λεπτομέρειες, κύριε Πρόεδρε, τώρα σε σχέση με τα διάφορα οπλικά συστήματα -έτσι και αλλιώς έχει περάσει ο χρόνος- όμως εγώ είμαι έτοιμος να παραδεχθώ ότι και στην ΠΥΡΚΑΛ και στην ΕΒΟ χρειάζεται να γίνει ακόμα πολλή προσπάθεια. 

Προωθούμε, παραδείγματος χάρη, προγράμματα αξιοποίησης της πρόωρης συνταξιοδότησης, της μετακίνησης των εργαζομένων. 'Εχουμε φέρει τροπολογία σε συνεννόηση με τους εργαζόμενους για μεταφορά στο Δημόσιο ενός αριθμού από το πρόσθετο εργατοϋπαλληλικό δυναμικό που ασχολείται εκεί για να πετύχουμε πραγματικά μια πλήρη εξυγίανση της εταιρείας. Με αυτό τον τρόπο τα επιχειρησιακά σχέδια, τα οποία έχουμε καταθέσει δίνουν τη δυνατότητα να οριοθετήσουμε τους στόχους μιας πολιτικής, η οποία με βεβαιότητα θα καταλήξει σε συγκεκριμένα θετικά αποτελέσματα. 

Οι πολεμικές βιομηχανίες, κυρίες και κύριοι συνάδελφοι -και αναφέρομαι βέβαια μόνο σ' αυτές τις δυο, γιατί δεν ρωτήσατε για τις άλλες- βρίσκονται σε μια δυναμική πορεία ανάπτυξης. Προσεγγίζουν πλέον την αυτοτελή οικονομική λειτουργία σε μια κερδοφόρα, αν θέλετε, εποχή η οποία θα αρχίσει με τη συνέχιση της υλοποίησης των προγραμμάτων. Η περαιτέρω υλοποίηση του προγράμματος εξοπλισμού είναι βέβαιο ότι θα αναθέσει στις εταιρείες αυτές ένα πολύ μεγαλύτερο αριθμό συμβάσεων για υλοποίηση, έτσι ώστε τα επόμενα χρόνια προβλέπεται για πρώτη φορά ένα καλό μέλλον για τις πολεμικές βιομηχανίες στην Ελλάδα. Σε συνδυασμό δε με την ευρωπαϊκή βιομηχανική πολιτική άμυνας,την οποία προωθούμε και η οποία θα συνδέει ολοένα και περισσότερο τα καταλληλότερα και τα πιο επιτυχή τμήματα της παραγωγής με την ευρωπαϊκή πολεμική βιομηχανία θα διασφαλίσουμε σταθερούς όρους εξέλιξης και για το μέλλον. 

Αυτά, κύριε Πρόεδρε. 

(Χειροκροτήματα από την πτέρυγα του ΠΑ.ΣΟ.Κ.) 

ΠΡΟΕΔΡΕΥΩΝ (Λουκάς Αποστολίδης): Ευχαριστώ, κύριε Υπουργέ. 

Από μέρος του Κομμουνιστικού Κόμματος Ελλάδος ορίζεται ως Κοινοβουλευτικός Εκπρόσωπος ο συνάδελφος κ. Αγγουράκης. 

Ο κ. Βουλγαράκης έχει το λόγο. 

ΓΕΩΡΓΙΟΣ ΒΟΥΛΓΑΡΑΚΗΣ: Κυρίες και κύριοι συνάδελφοι, φοβούμαι ότι ή ο κύριος Υπουργός είχε εφοδιαστεί με λάθος σημείωμα από τους υπηρεσιακούς παράγοντες ή το σημείωμά του δεν ήταν σωστό ή προφανώς η απάντησή του ήταν φτιαγμένη για άλλου είδους επερώτηση. 

(Στο σημείο αυτό την Προεδρική 'Εδρα καταλαμβάνει ο Ε' Αντιπρόεδρος της Βουλής ΔΗΜΗΤΡΙΟΣ Β. ΚΩΣΤΟΠΟΥΛΟΣ) 

Η πραγματικότητα πάντως είναι ότι η αναφορά που έκανε στα στοιχεία, πρώτον δεν ήταν ακριβής, δεύτερον δεν ήταν η ορθότερη που θα μπορούσε να γίνει και τρίτον δεν ήτο ουσιώδης. 

Δεν ήτο ακριβής διότι, κύριε Υπουργέ, όλα τα στοιχεία τα οποία αναφέρθηκαν στην επερώτηση των κυρίων συναδέλφων δεν είναι στοιχεία τα οποία κατασκεύασαν από το μυαλό τους ούτε στοιχεία τα οποία σε συνθήκες εργαστηρίου η Νέα Δημοκρατία παρήγαγε. Είναι στοιχεία, τα οποία προέρχονται όλα, απολύτως όλα, από τους δημοσιευμένους ισολογισμούς των εταιρειών αυτών στις εφημερίδες, τις οποίες μάλιστα προφανώς κληρώσανε οι εταιρείες αυτές για να δημοσιοποιήσουν τους ισολογισμούς. 

Θα είναι δε καλύτερο την άλλη φορά που θα αναφερθείτε σε συγκεκριμένα στοιχεία να έχετε προηγουμένως μελετήσει τους δημοσιοποιημένους αυτούς ισολογισμούς, ούτως ώστε να μην αναφέρεστε σε ανακρίβειες και να μην αναφέρεστε σε μεγέθη και νούμερα, τα οποία δεν ανταποκρίνονται στην πραγματικότητα. Και σε κάθε περίπτωση, όταν αναφερόμαστε στη Βουλή των Ελλήνων, το ποιοι μιλούν αυθαίρετα και ποιοι μιλούν με ακρίβεια είναι κάτι το οποίο ελέγχεται πολλαπλώς και φυσικά ελεγχόμεθα όλοι. 

Βεβαίως ο κύριος Υπουργός δεν ήταν και ουσιώδης, διότι αναφέρθηκε φυσικά στην παγκοσμιοποίηση της οικονομίας -πάρα πολύ σωστά- αναφέρθηκε στην τάση των επιχειρήσεων να κάνουν τις περίφημες συνενώσεις, συγχωνεύσεις -και αυτό είναι πάρα πολύ σωστό και επίσης ακριβές- αναφέρθηκε στην πρόθεση της Κυβέρνησης να εγκρίνει προγράμματα, τα οποία ασφαλώς θα περιέχουν και κάποιο ποσοστό ελληνικής συμμετοχής προκειμένου τα προγράμματα αυτά να υλοποιηθούν -μπράβο και πάρα πολύ καλά- παρέλειψε όμως να πει ότι τα προγράμματα αυτά έχουν έτος ενάρξεως το 2004. Δηλαδή μιλάμε από το 1999 που είναι σήμερα για τα επόμενα πέντε έξι χρόνια. Καλώς τα προγράμματα αυτά ενεκρίθησαν, αν θέλετε. Μέχρι τότε όμως τι μέλλει γενέσθαι, κύριε Υπουργέ; Τι θα γίνει μέχρι τότε με τις επιχειρήσεις αυτές; Διότι φυσικά η ταμπακιέρα είναι αυτή. Τα άλλα τα θεωρητικά, τα γνωρίζουμε και εμείς... 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Γιατί το 2004; 

ΓΕΩΡΓΙΟΣ ΒΟΥΛΓΑΡΑΚΗΣ: Γιατί το EUROFIGHTER, εξ όσων γνωρίζω, θα αρχίσει να υλοποιείται από τότε. Εσείς το είπατε. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Για το EUROFIGHTER μίλησα εγώ προηγουμένως; 

ΓΕΩΡΓΙΟΣ ΒΟΥΛΓΑΡΑΚΗΣ: Για τι μιλήσατε; Μια ώρα για το EUROFIGHTER μας λέγατε. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Τα συγκεκριμένα προγράμματα τρέχουν. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Υπουργέ, αν δεν με απατούν τα αυτιά μου, τόση ώρα που μιλούσατε εδώ μας είπατε ότι οι ιδιωτικές εταιρείες θα παράγουν μέρη σε κάποιες χώρες, στην Αγγλία, στη Γαλλία, από το 2004. 

Αν έχετε καμία αντίρρηση επί αυτών που λέω, να πάρετε τα Πρακτικά να τα διαβάσετε, διότι προφανώς εγώ δεν ήρθα εδώ από το μυαλό μου να απαντήσω σε πράγματα τα οποία δεν ετέθησαν. Ως Κοινοβουλευτικός Εκπρόσωπος ακούω αυτά τα οποία λέτε και πάνω σε αυτά τοποθετούμαι. Αυτό, λοιπόν, το πρόγραμμα, το οποίο είπατε, ξεκινάει από το 2004 και μέχρι τότε για την ταμπακιέρα δεν είπατε απολύτως τίποτα. Αυτή είναι η αλήθεια. 

Και όχι μόνο δεν είπατε απολύτως τίποτα, αλλά αναφερθήκατε και με πολλή παρρησία σε στοιχεία τα οποία επίσης, δεν είναι ακριβή. 

Στην ΠΥΡΚΑΛ παραδείγματος χάρη, περί της οποίας κόπτεστε και για την οποία αναφερθήκατε με στοιχεία και νούμερα, θα πρέπει να σας πω ότι μέσα από τους ισολογισμούς που φαίνονται εδώ, αλλά και μέσα από τον Προϋπολογισμό του Κράτους, των ετών που διανύουμε, από τότε που είστε Κυβέρνηση και εντεύθεν, ο κύκλος των εργασιών είναι ο εξής: 

Το 1995 10,8 δισεκατομμύρια, το 1996 11,6 δισεκατομμύρια, το 1997 11,6 δισεκατομμύρια και το 1998 11,2 δισεκατομμύρια. Πού είναι, λοιπόν, η αύξηση περί της οποίας μιλάτε; 

Αντιθέτως, οι ζημιές χρήσεως είναι 17,5 δισεκατομμύρια, 24,5 δισεκατομμύρια, 60,8 δισεκατομμύρια, 30,5 δισεκατομμύρια και μένουν τριάντα δισεκατομμύρια (30.000.000.000) δραχμές για την περίοδο του 1998. Αυτά αφορούν την ΠΥΡΚΑΛ. Που βρήκατε τα στοιχεία τα οποία εκθέσατε στην Εθνική Αντιπροσωπεία, λέγοντας ότι αυξάνεται ο κύκλος των εργασιών κλπ.; 

Και αφού αυξάνεται, κύριε Υπουργέ, ο κύκλος των εργασιών και αφού όλα πάνε καλά, γιατί οι επιχειρήσεις αυτές πάνε από το κακό στο χειρότερο; Μπορείτε να απαντήσετε παρακαλώ στη Βουλή; 

Η επερώτηση, κυρίες και κύριοι συνάδελφοι, προκύπτει από μια πάρα πολύ μεγάλη αντίφαση. Αν σε αυτήν την αντίφαση υπάρχει απάντηση από την Κυβέρνηση, έχει καλώς. Η Νέα Δημοκρατία δεν προτίθεται να κάνει αντιπολίτευση σε ζητήματα, τα οποία κατ'ουσίαν πρέπει να είναι στο κομματικό και πολιτικό απυρόβλητο, ούτε ποτέ η συμπεριφορά της Νέας Δημοκρατίας ήταν τέτοια που να δημιουργεί τέτοιου είδους εντάσεις. 

Αντίθετα, αν κάποια πολιτική παράταξη, αν κάποια πολιτική δύναμη ήταν εκείνη η οποία δημιουργούσε συστηματικά τέτοιου είδους εντάσεις και μάλιστα, σε σπουδαία εθνικά θέματα και όχι μόνο, από την αμυντική βιομηχανία, ήταν η παράταξή σας και το γνωρίζετε πάρα πολύ καλά. Δεν θέλω να αναφερθώ τώρα στις δεκαετίες 1970-1980 και δεν θέλω να αναφερθώ στα περίφημα τσιτάτα και εκφράσεις, τις οποίες είχατε λανσάρει συστηματικά την περίοδο εκείνη και τις οποίες φυσικά, τις πήρατε πίσω στη συνέχεια. 

ΓΙΑΝΝΗΣ ΚΑΨΗΣ: Για την επερώτηση θα μιλήσετε; 

ΓΕΩΡΓΙΟΣ ΒΟΥΛΓΑΡΑΚΗΣ: Το τι θα πω, κύριε συνάδελφε, είναι θέμα δικό μου. Δεν είναι θέμα δικό σας. Αν διαφωνείτε, να πάρετε το λόγο να το εξηγήσετε. 

Η επερώτηση, λοιπόν, προκύπτει από μια πάρα πολύ μεγάλη αντίφαση. 

Ποια είναι ακριβώς αυτή η αντίφαση, κυρίες και κύριοι συνάδελφοι; Παρακαλώ, προσέξτε: 

Κατά τη διάρκεια της τελευταίας δεκαετίας, ο προϋπολογισμός του Υπουργείου Εθνικής Αμύνης σε τρέχουσες τιμές παρουσίασε μέση ετήσια αύξηση ίση με 15%. Σημειώνεται ότι σε σχέση με τον προϋπολογισμό του 1995 παρουσιάζει μία αύξηση της τάξεως του 20%. 'Ενα το κρατούμενο. 

Οι συνολικές αμυντικές δαπάνες σε εκατομμύρια νομισματικές μονάδες, αποπληθωρισμένες με έτος βάσης το τελευταίο έτος, για την Ελλάδα είναι 659,124 νομισματικές μονάδες, ήτοι ποσοστό επί του Α.Ε.Π. 4,6%. 

Επίσης σε συγκριτικά στοιχεία αμυντικών δαπανών των χωρών του ΝΑΤΟ για το 1996 -αποπληθωρισμένο Α.Ε.Π. χρησιμοποιώ- η Ελλάδα με κατά κεφαλήν εισόδημα οκτώ χιλιάδες πεντακόσια είκοσι έξι (8.526) δολάρια χαλάει κατά κεφαλήν τριακόσια εννενήντα έξι (396) δολάρια για αμυντικές δαπάνες. Αυτό είναι το ένα σκέλος. 

Πάμε τώρα στο δεύτερο σκέλος. Για την ΠΥΡΚΑΛ, οι συσσωρευμένες ζημιές της εταιρείας το 1997 ανέρχονται σε εκατόν ενενήντα έξι δισεκατομμύρια (196.000.000.000) δραχμές, ενώ οι υποχρεώσεις της εταιρείας προς τρίτους, δάνεια, λοιπές υποχρεώσεις ανέρχονται στο ποσό των εκατόν σαράντα δισεκατομμυρίων (140.000.000.000) δραχμών. 

Για το 1998 εκτιμάται ότι η ζημία χρήσεως θα ξεπεράσει τα είκοσι δύο δισεκατομμύρια (22.000.000.000) δραχμές με ένα κύκλο εργασιών που δεν θα φτάσει στο ποσό των εννέα δισεκατομμυρίων (9.000.000.000) δραχμών, ενώ για το 1999 η εκτίμηση είναι απογοητευτική. 

Για την Ε.Β.Ο., για την οποία δεν μιλήσατε σε πολύ μεγάλη έκταση, θα ήθελα να πω τα εξής: Το 1994 οι πωλήσεις της εταιρείας ανήλθαν στα 12,4 δισεκατομμύρια δραχμές και οι ζημιές στα 5,4 δισεκατομμύρια δραχμές. Το 1995 οι πωλήσεις ανήλθαν στα 13,2 δισεκατομμύρια δραχμές, ενώ οι ζημιές στα 6,2 δισεκατομμύρια. Το 1996 οι πωλήσεις ανήλθαν στα δεκαεννέα δισεκατομμύρια (19.000.000.000) δραχμές και οι ζημιές στα 3,9 δισεκατομμύρια. Το 1997 οι πωλήσεις ανήλθαν στα δεκαπέντε δισεκατομμύρια (15.000.000.000) δραχμές και οι ζημιές στα πέντε δισεκατομμύρια (5.000.000.000) δραχμές και εκτιμάται ότι οι ζημιές του 1998 έφτασαν το ύψος ρεκόρ των 8,5 δισεκατομμυρίων. 

Εξηγήστε μας, κύριε Υπουργέ, πώς είναι δυνατόν μια χώρα, στην οποία αυξάνονται οι αμυντικές δαπάνες, η οποία φιγουράρει ανάμεσα στις χώρες που καταναλώνουν το μεγαλύτερο ποσοστό στις αμυντικές δαπάνες, να έχει τέτοιου είδους ζημιές σε πολεμικές βιομηχανίες, οι οποίες φτιάχθηκαν ακριβώς για να υποστηρίξουν την ελληνική αμυντική βιομηχανία; 

Αν κατάφερετε να δώσετε στη Βουλή μία πειστική εξήγηση πάρα πολύ καλά θα τη δεχθούμε με πάρα πολύ μεγάλη ανακούφιση. Ο λόγος σας, όμως, επιτρέψτε μου να πω, ούτε ανακουφιστικός υπήρξε, πολύ δε περισσότερο πειστικός. 

Η πραγματικότητα είναι ότι αυτές τις αμυντικές βιομηχανίες τις έφτιαξαν οι κυβερνήσεις της Νέας Δημοκρατίας -του Κωνσταντίνου Καραμανλή- αμέσως μετά τη Μεταπολίτευση. Θυμηθείτε παρακαλώ την περιρρέουσα πολιτική ατμόσφαιρα της εποχής. Υπήρχε η τάση να φύγει η Ελλάδα από το ΝΑΤΟ, υπήρχε η τάση της απομόνωσης της Ελλάδος κλπ. 

Οι κυβερνήσεις, λοιπόν, της Νέας Δημοκρατίας έφτιαξαν αυτές τις αμυντικές βιομηχανίες με σκοπό να υποστηρίξουν όλη την άμυνα της χώρας. Αυτές οι αμυντικές βιομηχανίες δεν σχεδιάστηκαν από το μηδέν, αλλά είχαν ενταχθεί σε ένα ευρύτερο σχέδιο, το οποίο αφορούσε την εθνική μας άμυνα. Αυτές οι αμυντικές βιομηχανίες, εκτός του ότι κατάφεραν να εφοδιάσουν τη χώρα με πάρα πολλά απαραίτητα υλικά, κατάφεραν, με την αύξηση του κύκλου εργασιών, να βοηθήσουν πάρα πολλές άλλες ιδιωτικές επιχειρήσεις να αναπτυχθούν στον περίγυρό τους, να προσφέρουν θέσεις εργασίας και να απαντήσουν πειστικά σε ορισμένα πραγματικά προβλήματα που αντιμετώπιζε η χώρα. 

Η πολιτική αυτή δυστυχώς το 1981 εκαταλείφθηκε παντελώς. Τα στοιχεία έχουν παρατεθεί και εξετασθεί και σε άλλες επερωτήσεις στη Βουλή σε πολύ μεγάλη έκταση και δείχνουν πώς και με ποιο τρόπο οι βιομηχανίες αυτές πήγαιναν από το κακό στο χειρότερο, συνδέθηκαν με κακοδιαχείριση, με γραφειοκρατία, με κομματισμό, με δεκάδες -εκατοντάδες θα έλεγα- προσλήψεις, με δάνεια κλπ. 'Ετσι είχαμε το αποτέλεσμα να φτάσει η υπόθεση στο απροχώρητο. 

Οι κυβερνήσεις της περιόδου 1990-1993 του Κωνσταντίνου Μητσοτάκη -ο οποίος παρίσταται στην Αίθουσα- προσπάθησαν να περισώσουν ό,τι μπορούσε να σωθεί. Αυτός ο περίφημος κύκλος εργασιών -στον οποίο με κομπασμό αναφερθήκατε- εδράζεται σε παραγγελίες, οι οποίες δόθηκαν την εποχή κυβερνήσεως Μητσοτάκη και που σήμερα πλέον σας επιτρέπουν να λέτε ότι υπήρξε αυτή η παραγωγή. Αν δεν υπήρχαν και αυτές, είναι βέβαιο ότι δεν θα είχατε απολύτως τίποτα να πείτε στην Αίθουσα αυτή. Απολύτως τίποτα! 

Η κυβέρνηση της Νέας Δημοκρατίας, λοιπόν, διαπιστώνοντας το πρόβλημα το οποίο υπήρχε κατ' αρχήν προσπάθησε να εξορθολογίσει, τρόπον τινά, αυτό το "χύμα" σύστημα στην ελληνική βιομηχανία. Υπέγραψε το περίφημο προεδρικό διάταγμα 169, με το οποίο προσπάθησε να ανταλλάξει μετοχές ανάμεσα στην ΠΥΡΚΑΛ και στην ΕΒΟ. 'Ετσι έχουμε αυτό το merging στο οποίο αναφερθήκατε, έστω και με καθυστέρηση κάποιων ετών. 'Αλλωστε δεν παίζει ρόλο, όσο ζει κανείς μαθαίνει. 

Η Νέα Δημοκρατία ξεκίνησε, λοιπόν, αυτήν τη διαδικασία, προσπάθησε να εξορθολογίσει το λειτουργικό κόστος των επιχειρήσεων αυτών και να φέρει τα πράγματα σε έναν λογαριασμό, αναθέτοντας παράλληλα και κάποιες συμβάσεις στις βιομηχανίες αυτές, προκειμένου να μπορέσουν να σταθούν στα πόδια τους. 

Το έργο αυτό διεκόπη το 1993, με την έλευση της Κυβερνήσεώς σας, όταν άρχισε πάλι η τακτική των προσλήψεων. 'Εχω εδώ αναλυτικά στοιχεία, από τα οποία φαίνεται ότι το προσωπικό αυξήθηκε κατά μερικές εκατοντάδες σε ορισμένες επιχειρήσεις και πάντως σε τομείς οι οποίοι ήταν αναποτελεσματικοί. 

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μας κατηγόρησε για απολύσεις, όχι για προσλήψεις ο κύριος Υπουργός. 

ΓΕΩΡΓΙΟΣ ΒΟΥΛΓΑΡΑΚΗΣ: Ναι, όμως κι εγώ τον κατηγορώ. 

Σήμερα φυσικά υπό την πίεση των πραγμάτων αναθέτετε προγράμματα επιχειρησιακής εξυγίανσης και φυσικά δεν υπάρχει ούτε ένας έγκριτος οικονομολόγος, ο οποίος να δει τις επιχειρήσεις αυτές που να σας πει το αυταπόδεικτο ότι για να σωθεί μια επιχείρηση, πρέπει κατ' αρχήν να υπάρχει κύκλος εργασιών, πρέπει το προσωπικό να ανταποκρίνεται σ' αυτούς οι οποίοι πραγματικά χρειάζονται, πρέπει ο όγκος της συναλλαγής να ανταποκρίνεται σε μία ελάχιστη κερδοφορία ή πρέπει να εξυπηρετούνται τουλάχιστον κάποια εθνικά ζωτικά συμφέροντα. 

Ερχόμαστε, λοιπόν και λέμε: Δουλειά δεν τους δίνετε, ζωτικά συμφέροντα δεν εξυπηρετούνται, προσλήψεις κάνετε, κύκλος εργασιών δεν υπάρχει. Πού την πάτε τη δουλειά για να καταλάβουμε κι εμείς; 

Αναφερθήκατε εδώ με το λογίδριό σας στις συγχωνεύσεις που γίνονται, στην παγκοσμιοποίηση, στην Ευρωπαϊκή 'Ενωση κλπ. Θέλετε να κλείσετε τις αμυντικές βιομηχανίες; Να μας το πείτε. Να πείτε ότι, εμείς διαπιστώνουμε ότι αυτές πρέπει να κλείσουν, ή πρέπει να γίνει αυτό και αυτό, να συγχωνευθεί αυτή με εκείνη ή θέλουμε να βάλουμε στρατηγικό επενδυτή. Αλλά να το πείτε. Διότι, απ' όλα όσα μας είπατε στην Αίθουσα σήμερα -εξομολογούμαι, κύριε Υπουργέ, σας άκουσα με πάρα πολύ προσοχή, επιτρέψτε μου να πω ότι τα ελληνικά μου είναι κοντά στο μέτριο και πάντως νομίζω ότι καταλαβαίνω αρκετά- δεν κατάλαβα ακριβώς τι μας απαντήσατε. Μας είπατε ότι θα δοθεί μία επιτάχυνση στον κύκλο εργασιών, διότι αποφασίσατε να κάνετε κάποιες δουλειές τις οποίες θεωρείτε σημαντικές. 

Αυτό το καταλάβαμε, μας το είχε πει στο παρελθόν, ιστορικώς δεν αποδεικνύεται, μέλλει να αποδειχθεί. 

Μας είπατε επίσης ότι υπάρχει μία πρόθεση μέσω των επιχειρησιακών σχεδίων να υλοποιηθούν κάποια πράγματα, τα οποία είναι στην εξέλιξή τους και εν πάση περιπτώσει τα κοιτάζουμε, διότι είναι καλά. 'Ομως και αυτό μέλλει εν τοις πράγμασι να αποδειχθεί. Σε κάθε περίπτωση αυτό που πρέπει να έχουμε υπόψη μας και είναι εκτίμηση της Νέας Δημοκρατίας, οι αμυντικές βιομηχανίες, κυρίες και κύριοι συνάδελφοι, στην Ελλάδα χρειάζονται για πολλούς διαφορετικούς και φαντάζομαι απολύτως σε όλους κατανοητούς λόγους- αυτό είναι σαφές- αλλά δεν χρειάζονται αμυντικές βιομηχανίες, οι οποίες και τον 'Ελληνα φορολογούμενο ζημιώνουν και το σκοπό για τον οποίο προορίζονται να μην καταφέρουν να επιτυγχάνουν. Δηλαδή με λίγα λόγια πρέπει και στην υπηρεσία του έθνους και της πατρίδος να είναι, αλλά και από την άλλη πλευρά να μπορούν να συνδυάζουν αρμονικά το οικονομικό όφελος με το αποτέλεσμά τους. 

Κυρίες και κύριοι συνάδελφοι, λυπούμεθα να πούμε ότι από την όλη αυτή δραστηριότητα -το ακούσαμε από τον κύριο Υπουργό και θα έχουμε τη δυνατότητα να επανατοποθετηθούμε με περισσότερα στοιχεία αυτήν τη φορά- είναι σαφές ότι ο μεν ελληνικός λαός καλείται να πληρώσει από το υστέρημά του τα διαρκώς διευρυνόμενα ελλείμματα, τα οποία πλέον έχουν περιέλθει σε μία μορφή φαύλου κύκλου. Διότι τα ελλείμματα δημιουργούν τα χρέη από το δανεισμό. Βάζουμε ξανά λίγο προσωπικό κ.ο.κ. Οι εργαζόμενοι στην ελληνική βιομηχανία βλέπουν με αγωνία να εξανεμίζονται οι ελπίδες για το μέλλον της εργασίας τους. Εδώ οφείλετε επίσης να απαντήσετε. 

Ξέρετε στην Αμερική έχει εφευρεθεί ένας πολύ μοντέρνος όρος, για να περιγράψει το γεγονός ότι κάποιοι εργαζόμενοι απολύονται, είναι ο περίφημος όρος του down sizing, δηλαδή κατεβάζω το μέγεθος της επιχείρησης. Εάν καλά κατάλαβα νομίζω ότι αυτό υπαινιχθήκατε. Παρακαλώ να μας το περιγράψετε με ακριβείς ελληνικούς όρους. Και φυσικά και οι 'Ενοπλες Δυνάμεις που κινδυνεύουν να απωλέσουν την ανεξαρτησία του ανεφοδιασμού σε βασικά προϊόντα. 

Κυρίες και κύριοι, η υπόθεση της άμυνας είναι μία πάρα, μα, πάρα πολύ σοβαρή υπόθεση. Η Νέα Δημοκρατία εκτιμά ότι καμία πολιτική δύναμη στη χώρα δεν διακυβεύει το εθνικό συμφέρον. Αντίθετα πιστεύουμε ότι όλοι οι 'Ελληνες Βουλευτές και όλες οι ελληνικές κυβερνήσεις κοιτάζουν όσο αυτές αντιλαμβάνονται τουλάχιστον το συμφέρον της χώρας. Αλλά κάνουμε έκκληση, κύριε Υπουργέ, έστω σήμερα στο παραπέντε να ασχοληθείτε ουσιαστικά με την αμυντική μας βιομηχανία, διότι αν δεν ασχοληθείτε, τότε αυτή η ιστορία θα συνεχίζεται και δεν θα έχει τέλος. Θα πάμε δηλαδή σε μία κατάσταση στην οποία δεν θα μπορούμε να θεωρούμε πλέον αναστρέψιμο απολύτως τίποτα. 

Ευχαριστώ πολύ. 

(Χειροκροτήματα από την πτέρυγα της Νέας Δημοκρατίας) 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, παρακαλώ το λόγο, επειδή πρέπει να αποχωρήσω. 

ΠΡΟΕΔΡΕΥΩΝ (Δημήτριος Β. Κωστόπουλος): Ορίστε, κύριε Υπουργέ, έχετε το λόγο. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε Πρόεδρε, ζητώ συγγνώμη όμως θα έρθει σε λίγο ο κ. Αποστολάκης να με αντικαταστάσει, διότι έχουμε μία υποχρέωση. 'Εχουμε βλέπετε αλλαγή ηγεσίας σήμερα και αύριο και είναι εκδηλώσεις στις οποίες πρέπει να παρευρεθούμε. Ελπίζω στην κατανόησή σας. Θα περίμενα να ακούσω όλους τους συναδέλφους, για να απαντήσω στο τέλος. 'Ομως αισθάνθηκα την ανάγκη μετά την παρέμβαση του Κοινοβουλευτικού Εκπροσώπου της Νέας Δημοκρατίας, να πω ορισμένα πράγματα πολύ απλά, που ίσως έτσι γίνουν κατανοητά, μια που ο λόγος που κατέθεσα προηγουμένως φαίνεται δεν βρήκε σύμφωνο τον κ. Βουλγαράκη. 

Το απλό στοιχείο που θέλω να πω είναι το εξής. Αναμοχλεύετε ιστορίες και καταστάσεις που αφορούν αυτές τις εταιρείες και αναφέρετε νούμερα που προσδιορίζουν την κατάσταση που περιήλθαν λόγω της δικής σας εκτίμησης. Και έρχεστε τώρα να το αντιπαραθέσετε αυτό σε μία απλή κατάσταση, η οποία υπάρχει σήμερα και είναι ξεκάθαρη. 

Πενταπλασιασμός των εργασιών της ΠΥΡΚΑΛ τα τελευταία τρία χρόνια σταθερά, 1997, 1998, 1999. Τα νούμερα σας τα κατέθεσα, δείτε τα. Αυτό τι σημαίνει; 'Οτι ο πενταπλασιασμός του κύκλου εργασιών της εταιρείας δίνει τη δυνατότητα για μία σταθερή εξυγιαντική πορεία, στη βάση συγκεκριμένων σχεδίων επιχειρησιακού χαρακτήρα, τα οποία έχουν εγκριθεί, σας έδειξα τα επιχειρησιακά σχέδια τα οποία υπάρχουν... 

ΘΕΟΦΑΝΗΣ ΔΗΜΟΣΧΑΚΗΣ: Για τα ελλείμματα να μας πείτε. 

ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Θα σας απαντήσω και για τα ελλείμματα. Απάντησα, αλλά δεν με προσέχετε. Αν με προσέχετε θα καταλάβετε. 'Ετσι, λοιπόν, ξεκαθαρίζει και μπαίνουμε σε μία περίοδο, η οποία σαφώς διαφέρει ποιοτικά έναντι της κατάστασης απραξίας και της αδυναμίας παράθεσης της εργασίας στις εταιρείες. Αυτό είναι το κρίσιμο θέμα. Αυτό είναι το πρώτο βασικό στοιχείο. 

Δεύτερο βασικό στοιχείο. Αναφερθήκατε στα ελλείμματα. 'Ημουν πολύ σαφής και σας είπα, κύριοι συνάδελφοι, ότι η εταιρεία κατέβασε τα οργανικά ελλείμματα για πρώτη φορά σε ελάχιστο σημείο, έναντι των προηγουμένων ετών. 

Αναφέρεστε και επαναλαμβάνετε αυτά στα οποία έχω απαντήσει, ότι το οικονομικό έτος 1997 παρουσιάζει συσσωρευμένες ζημιές που αγγίζουν τα εκατόν ενενήντα οκτώ δισεκατομμύρια (198.000.000.000) δραχμές. Πρέπει να σημειωθεί όμως ότι το 85% από αυτά, δεν αφορούν τη λειτουργία της επιχείρησης σήμερα, αλλά χρηματοοικονομικές δαπάνες προς κάλυψη δανειακών υποχρεώσεων για όλα τα προηγούμενα χρόνια. Και ειδικότερα για το 1997 οι ζημιές ανήλθαν σε τριάντα δισεκατομμύρια (30.000.000.000) εκ των οποίων και πάλι τη μερίδα του λέοντος έχουν οι δαπάνες προς εξόφληση των δανείων προς τον ΟΑΕ και την Εθνική Τράπεζα. Αυτά δε τα δάνεια είχαν ληφθεί πριν από το 1983, δηλαδή επί των ημερών σας. 

Να, λοιπόν, γιατί από τους παραπάνω αριθμούς προκύπτει ότι η ζημιά της εταιρείας το 1997 περιορίστηκε στο 5,7 δισ. Και αν εν συνεχεία εξαιρέσουμε τις υποχρώσεις αφ'ενός μεν στον ΟΑΕ και αφ'ετέρου στην ΕΤΕ, οι οποίες ανέρχονται τα εκατόν είκοσι τρία δισεκατομμύρια (123.000.000.000) και οι οποίες έχουν καλυφθεί διά συμβάσεων, όπως γνωρίζετε, όλες οι υπόλοιπες υποχρεώσεις εξυπηρετούνται σήμερα κανονικά, χωρίς κανένα πρόβλημα. 

Να λοιπόν, κύριοι συνάδελφοι, γιατί δεν αξίζει τον κόπο να καθόμαστε να συζητάμε τώρα αν υπάρχουν ή δεν υπάρχουν ελλείμματα. 'Ολα αυτά τα ελλείμματα που είχαν δημιουργηθεί, όσον αφορά μεν το παρελθόν ρυθμίστηκαν με συνυπολογισμούς τόσο με τον Οργανισμό όσο και με την Εθνική Τράπεζα. Και από την άλλη μεριά εκείνο το οποίο μένει ως ουσία είναι ότι σήμερα πλέον δεν δημιουργείται έλλειμμα. Μειώνεται το υπάρχον οργανικό έλλειμμα και μπαίνουμε σε μία πορεία εξυγίανσης της εταιρείας. 

'Οταν, λοιπόν, αυτά είναι τα στοιχεία παρακαλώ να μην επανερχόμαστε και να προσπαθούμε να παίξουμε τους αριθμούς. Διότι αυτό που είναι κρίσιμο είναι το εξής: Σήμερα οι βιομηχανίες έχουν απασχόληση; 'Εχουν προγράμματα; Σας απέδειξα με αριθμούς ότι έχουν συμμετοχή σε προγράμματα πρωτοφανούς ύψους. Και μέσα από αυτά, λοιπόν, είναι βέβαιη και η εξυγίανση και η ανάπτυξη και η ενδυνάμωση αυτών των εταιρειών. 

Αυτά, κύριε Πρόεδρε, ήθελα να τα καταθέσω για να μη μείνει καμία αμφισβήτηση και να μην κατατίθενται εδώ πέρα ερωτήσεις, οι οποίες έχουν ήδη απαντηθεί με την πρωτολογία μου. 

ΓΕΩΡΓΙΟΣ ΒΟΥΛΓΑΡΑΚΗΣ: Παρακαλώ το λόγο, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος: Δεν έχετε το λόγο. Θα μιλήσει ο κ. Σφυρίου τώρα. Εσείς έχετε δικαίωμα δευτερολογίας, οπότε μπορείτε να μιλήσετε μετά. 

ΓΕΩΡΓΙΟΣ ΒΟΥΛΓΑΡΑΚΗΣ: Μόνο μία φράση θα πω. 

Κύριε Πρόεδρε, όλα αυτά τα οποία είπα, εάν οι επιτελείς συμβουλεύσουν τον κύριο Υπουργό, θα διαπιστώσει ότι υπάρχουν και στις παρατηρήσεις της "DELOITTE and TOUCHE", αλλά και στο επιχειρησιακό σχέδιο διάσωσης των δύο εταιρειών που γνωρίζω ότι έχει δίπλα του. Αν, λοιπόν, μελετήσει τα σχέδια αυτά θα καταλάβει ότι όλα όσα ανέφερα προηγουμένως από το Βήμα της Βουλής και σε όσα οικονομικά στοιχεία αναφέρθηκα εδράζονται σε συγκεκριμένες σελίδες στα επιχειρησιακά σχέδια. Και αν ο κύριος Υπουργός θέλει να προχωρήσουμε το διάλογο μπορώ να του πω και συγκεκριμένο αριθμό σελίδων. 

ΠΡΟΕΔΡΕΥΩΝ (Δημήτριος Β. Κωστόπουλος): Ο Κοινοβουλευτικός Εκπρόσωπος του ΠΑΣΟΚ κ. Σφυρίου έχει το λόγο. 

ΚΟΣΜΑΣ ΣΦΥΡΙΟΥ: Κύριε Πρόεδρε, ακούω ότι η Αξιωματική Αντιπολίτευση επιμένει μέσα από μία προσπάθεια παρερμηνείας των οικονομικών στοιχείων να δημιουργηθούν εντυπώσεις που δεν αποδίδουν την πραγματικότητα σε ό,τι αφορά την τρέχουσα λειτουργία αυτών των επιχειρήσεων. Και έτσι μόνο μπορώ να ερμηνεύσω αυτήν τη σύντομη παρέμβαση εν είδει δευτερολογίας που επεχείρησε ο Κοινοβουλευτικός Εκπρόσωπος της Νέας Δημοκρατίας κ. Βουλγαράκης. 

Μας είπαν ότι η Νέα Δημοκρατία ποτέ δεν προσπαθεί να δημιουργεί εντάσεις στον κοινοβουλευτικό διάλογο και μάλιστα πολύ περισσότερο όταν αναφέρεται σε τέτοια ζητήματα. Δεν μπορώ όμως να μην σχολιάσω το γεγονός ότι καταβλήθηκε κατά τις πρωτολογίες προσπάθεια από ορισμένους αγορητές να δημιουργήσουν κλίμα σκανδαλολογίας με γενικούς αφορισμούς, οι οποίοι δεν τιμούν έναν υπεύθυνο και τεκμηριωμένο διάλογο στην Εθνική Αντιπροσωπεία. 

Ασφαλώς αυτό δεν αποτελεί υπεύθυνη συμπεριφορά και είναι προσπάθεια δημιουργίας εντάσεων, η οποία όμως πέφτει στο κενό. 

'Ενα δεύτερο στοιχείο που ήθελα να επισημάνω είναι το εξής. Μας είπε η Αξιωματική Αντιπολίτευση -κάτι το οποίο φαίνεται και στο κείμενο της επερώτησης -ότι αυτά είναι στοιχεία από τους ισολογισμούς και βεβαίως περιγράφει μια εικόνα με τα ελλείμματα με τα δισεκατομμύρια δραχμές που αντιστοιχούν σε κάθε μία από τις επιχειρήσεις για τις οποίες γίνεται ο διάλογος, όμως σκοπίμως παραποιεί την πραγματική εικόνα γύρω από τους αριθμούς για δύο λόγους. 

Πρώτον, αποφεύγει να κάνει συγκρίσεις με τα ελλείμματα που υπήρχαν στην περίοδο από το 1990 μέχρι το τέλος του 1993, γιατί ασφαλώς η σύγκριση των στοιχείων, κάθε άλλο παρά μπορεί να στηρίξει την εικόνα, την οποία θέλει να δημιουργήσει η Αξιωματική Αντιπολίτευση. Είναι δυσμενής για την παράταξη της Νέας Δημοκρατίας όταν αυτή κυβερνούσε. Και το δεύτερο, όπως τονίστηκε και πριν από λίγο από τον κύριο Υπουργό δεν αναφέρεται στα οργανικά ελλείμματα που αφορούν τα έτη 1994, 1995, 1996, 1997 και 1998, αλλά αναφέρεται σε αριθμούς -και το τονίζουμε για άλλη μια φορά αυτό-που έχουν σχέση με τις δαπάνες που πρέπει να καταβάλλουν για κάλυψη των δανειακών αναγκών παλαιοτέρων ετών προ του 1983, 1982, 1981, 1980. Και βέβαια αυτό δεν είναι τίποτε άλλο παρά προσπάθεια δημιουργίας εντυπώσεων και παραποίησης των πραγματικών στοιχείων. Θα ήταν ειλικρινείς εάν αναφέροντο στα οργανικά ελλείμματα των χρήσεων των ετών που κυβέρνησε μετά το 1994 η σημερινή Κυβέρνηση. 

Βέβαια και αυτό δεν γίνεται από την πλευρά της Αξιωματικής Αντιπολίτευσης διότι δεν τους ενδιαφέρει να κάνουμε έναν υπεύθυνο διάλογο επί της ουσίας, αλλά τους ενδιαφέρει η δημιουργία εντυπώσεων με την παράθεση αριθμών, χωρίς να κάνουν τον κόπο να εξηγούν πώς προκύπτουν, ποια είναι η δομή αυτών των ελλειμμάτων στα οποία αναφέρονται. 

Βέβαια θέλω να επισημάνω ότι υπάρχουν και αντιφάσεις σε αυτά τα οποία επικαλείται η Αξιωματική Αντιπολίτευση. 

Ανέφερε ο κύριος Υπουργός για πενταπλασιασμό -βεβαίως συγκρίνοντας με το τέλος του 1993- του κύκλου των εργασιών για μία τουλάχιστον από τις δύο επιχειρήσεις που ζητούμε. Η Αξιωματική Αντιπολίτευση αναφέρει ορισμένους αριθμούς που αντικρούει τα επιχειρήματα και τα στοιχεία του Υπουργού Εθνικής 'Αμυνας. Την ίδια όμως στιγμή αναγνωρίζει ότι υπάρχει αυξημένος κύκλος εργασιών και μάλιστα σημαντικά αυξημένος και προσπαθεί να πείσει την Εθνική Αντιπροσωπεία ότι εάν αυτός εμφανίζεται είναι γιατί είχαν προετοιμάσει ή είχαν συνάψει συμβάσεις αυτοί όταν είχαν την διακυβέρνηση της χώρας και έτσι βρέθηκαν με αυξημένο κύκλο εργασιών αυτές οι επιχειρήσεις. Τελικά ή το ένα θα ισχύει ή το άλλο. Οι αντιφάσεις αυτές δεν βοηθούν έναν υπεύθυνο διάλογο για ένα τόσο λεπτό ζήτημα που αφορά την αμυντική μας βιομηχανία. 

Βέβαια η αλήθεια είναι ότι δεν μπορεί να υπάρξει συνεννόηση σ' αυτήν την Αίθουσα όταν επί είκοσι-είκοσι πέντε λεπτά αναφέρει ο Υπουργός Αμύνης στοιχεία και επιχειρήματα και σε σχέση με τη μείωση των οργανικών ελλειμμάτων και σε σχέση με τη ρύθμιση των ελλειμμάτων του παρελθόντος, στις οποίες προχώρησε η Κυβέρνηση και οι διοικήσεις των συγκεκριμένων οργανισμών, αναφέρει και μια σειρά από άλλα στοιχεία τα οποία παρουσιάζουν -με τα επίσημα στοιχεία- τη σημερινή εικόνα αυτών των επιχειρήσεων και την προοπτική τους και η Αξιωματική Αντιπολίτευση διαθέτοντας επιλεκτική ακοή μόνο κάποια συγκρατεί, για να έρθει ακόμη για να μας πει, ότι ξέρετε, δεν μας είπατε τίποτα. 

Προσπάθησε να κάνει την παρουσίαση πως ήταν πάρα πολύ απλή υπόθεση η μελέτη ενός επιχειρησιακού σχεδίου. Και μας είπε ότι και μια απλή εταιρεία προφανώς θα έκανε τις παρατηρήσεις ότι θα πρέπει να αυξηθεί ο κύκλος των εργασιών, να αξιοποιηθεί το προσωπικό και όλα αυτά, όταν τονίστηκε σαφέστατα ότι για τις επιχειρήσεις έχει καταρτιστεί επιχειρησιακό πρόγραμμα και είναι αυτό που αποτελεί τη βάση επί της οποίας κινείται η διοίκηση των επιχειρήσεων προκειμένου να επιτύχει κάτι το οποίο θα έπρεπε να είναι ο αντικειμενικός σκοπός της συζήτησης αυτής, δηλαδή την οικονομική τους εξυγίανση από τα βάρη του παρελθόντος που μεταφέρει μέχρι σήμερα η κάθε μία από αυτές και βέβαια για την προσπάθεια της αύξησης του κύκλου των εργασιών. 

Βέβαια έγινε και μια προσπάθεια από την πλευρά της Αξιωματικής Αντιπολίτευσης, κάπως να χλευαστεί η αναφορά του Υπουργού στα ζητήματα που επιβάλλουν να σκεφθεί σοβαρά και η χώρα μας. Και γι'αυτό αναφέρθηκε σε ένα-δύο σημαντικά παραδείγματα, της συγχώνευσης και της συνεργασίας με επιχειρήσεις στα πλαίσια μιας πολιτικής που ακολουθείται και πρέπει να διευρυνθεί σε όλους τους τομείς, στο επίπεδο της ευρωπαϊκής αμυντικής συνεργασίας, κάτι το οποίο κρίνεται ότι είναι απαραίτητο, εάν θέλουμε και εμείς και άλλα κράτη-μέλη της Ευρωπαϊκής 'Ενωσης να έχουμε στο χώρο της αμυντικής βιομηχανίας ανταγωνιστικότητα, σε σχέση με τις αμερικανικές επιχειρήσεις ιδιαίτερα. Και βέβαια αυτό είναι ένα ζήτημα στρατηγικής σημασίας για το οποίο θα έπρεπε να συζητήσουμε, να ακουστούν εκατέρωθεν επιχειρήματα και να καταλήξουμε σε ένα συμπέρασμα για την αναγκαιότητα ή και για τον τρόπο με τον οποίο πρέπει να πορευθεί από εδώ και μπρος η χώρα μας σε ό,τι αφορά τα ζητήματα του κλάδου της αμυντικής βιομηχανίας. 

Η προσπάθεια να τα παρακάμπτει κανείς αυτά, όπως επεχείρησε σήμερα η Αξιωματική Αντιπολίτευση και μάλιστα με μια διάθεση να τα υποβαθμίσει ή να τα χλευάσει, κάθε άλλο παρά βοηθά έναν υπεύθυνο διάλογο που πρέπει να κάνουμε στην Εθνική Αντιπροσωπεία για το ιδιαίτερα λεπτό και σημαντικό θέμα της αμυντικής βιομηχανίας της χώρας μας. 

Χρειάζεται περισσότερη προσοχή από την πλευρά της Αξιωματικής Αντιπολίτευση στην παράθεση των στοιχείων, όχι η προσπάθεια δημιουργίας εντυπώσεων, αλλά η παράθεση των πραγματικών στοιχείων που αφορούν τα χρόνια που συζητούμε και από την άλλη, χρειάζεται να δίνεται μια συγκεκριμένη προοπτική στη βάση της ανταγωνιστικότητας που πρέπει να υπάρξει και στη βάση του βηματισμού του παράλληλου ή του κοινού βηματισμού, που απαιτείται και με τις άλλες χώρες της Ευρωπαϊκής 'Ενωσης στην κατεύθυνση αυτή, αν θέλουμε να εκσυγχρονίσουμε, αλλά και να συγχρονίσουμε την πολιτική μας γύρω από τον τομέα της αμυντικής βιομηχανίας, τη στιγμή που μιλούμε σε μια αγορά ανοικτή και μάλιστα με εντονότατο τον ανταγωνισμό, από την πλευρά των αμερικανικών επιχειρήσεων. 

Εμείς, από τη δική μας πλευρά, νομίζω ότι θα πρέπει σ' αυτό το πλαίσιο που έθεσε η Κυβέρνηση με την ομιλία του Υπουργού, να κάνουμε, αν έχουμε, κάποιες παρατηρήσεις ή προτάσεις επί αυτού, τι αντιπροτείνεται από την πλευρά της Αντιπολίτευσης σ'αυτά τα ζητήματα, με τον τρόπο που παρουσιάστηκαν από την πλευρά της Κυβέρνησης, αν θέλουμε, τελικά, μια επερώτηση να μην είναι μόνο για τη δημιουργία εντυπώσεων, αλλά να οδηγεί και σε ορισμένα χρήσιμα συμπεράσματα την Εθνική Αντιπροσωπεία, για το τι μέλλει γενέσθαι. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Αγγουράκης εκ μέρους του Κομμουνιστικού Κόμματος Ελλάδος έχει το λόγο για δέκα λεπτά. 

ΧΑΡΑΛΑΜΠΟΣ ΑΓΓΟΥΡΑΚΗΣ: Ευχαριστώ, κύριε Πρόεδρε. 

Ενώ το πρόβλημα της εγχώριας πολεμικής βιομηχανίας είναι τεράστιο λόγω των αρνητικών εξελίξεων που σημειώνονται το τελευταίο χρονικό διάστημα, ιδιαίτερα στις δημόσιες επιχειρήσεις αυτού του κλάδου, δυστυχώς με την επερώτησή της η Νέα Δημοκρατία προσπάθησε να το περιορίσει μόνο στις δύο επιχειρήσεις, στην ΠΥΡΚΑΛ και στην ΕΒΟ. 

Βεβαίως κατά τη γνώμη μας -και νομίζω ότι η Αξιωματική Αντιπολίτευση το έχει υπόψη της- το κύριο πρόβλημα που υπάρχει για αυτές τις δύο επιχειρήσεις αυτήν τη στιγμή που συζητάμε, κύριε Πρόεδρε, είναι η μεθοδευμένη συρρίκνωση αυτών των επιχειρήσεων, όπως τουλάχιστον φαίνεται από τα επιχειρησιακά σχέδια τα οποία είδαν το φως της δημοσιότητας. 

'Οσον αφορά το επιχειρησιακό πρόγραμμα για την αναδιάρθρωση της ΠΥΡΚΑΛ, επιβεβαιώθηκε και με την ευκαιρία μιας επίκαιρης ερώτησης που είχαμε θέσει στον κύριο Υπουργό Εθνικής 'Αμυνας το Δεκέμβρη του χρόνου που πέρασε και στη συνέχεια είδαμε ότι παρόμοια σχέδια υπάρχουν και στην περίπτωση της ΕΒΟ. Νομίζω ότι αυτό είναι το πρόβλημα και ότι γι'αυτό το πράγμα θα έπρεπε να είχε ελεχθεί σήμερα η Κυβέρνηση, μιας και συζητάμε γι'αυτές τις δύο επιχειρήσεις. 

Πριν από αυτό, όμως, θα επανέλθω στα ερωτηματικά και στις μεγάλες ανησυχίες που μας προκαλούν εμάς αυτές οι εξελίξεις και θα ήθελα να κάνω δύο-τρεις γενικότερης φύσης παρατηρήσεις. 

Πρώτα απ'όλα εξετάζοντας κανείς το πρόβλημα της ελληνικής πολεμικής βιομηχανίας θα πρέπει να διαπιστώσει μία τεράστια αντίφαση που υπάρχει. Αφ'ενός έχουμε την εκτόξευση σε αστρονομικά ύψη του γνωστού εξοπλιστικού προγράμματος του ΕΜΠΑΕ και από την άλλη πλευρά έχουμε, τουλάχιστον σε μία σειρά από δημόσιες επιχειρήσεις της πολεμικής βιομηχανίας, μία συρρίκνωσή τους. Μία συρρίκνωση και της απασχόλησης και των παραγγελιών και σε μια σειρά από άλλες εργασίες. 

Το δεύτερο καίριο ζήτημα που πρέπει να τεθεί είναι ότι εξακολουθεί και μάλιστα με εντεινόμενους ρυθμούς, η όποια αμυντική βιομηχανία της χώρας να εξυπηρετεί τις ΝΑΤΟϊκές επιλογές, τις επιλογές του νέου ΝΑΤΟ, της νέας στρατηγικής του ΝΑΤΟ, με ό,τι αυτό συνεπάγεται και για την εθνική ανεξαρτησία και για τα εθνικά κυρίαρχα δικαιώματα της χώρας. 

Το τρίτο ζήτημα, που έχει καίρια σημασία, είναι ότι όταν μιλάμε για αμυντική βιομηχανία, μιλάμε κατά τεκμήριο για έναν από τους πιο σύγχρονους, υποτίθεται, κλάδους των εθνικών οικονομιών. Ούτως ή άλλως είναι κλάδοι της βιομηχανίας. Οι ανάγκες της πολεμικής βιομηχανίας και κατά τεκμήριο των υψηλών τεχνολογιών που χρειάζονται σε αυτούς τους κλάδους, κάνουν αυτούς τους κλάδους πραγματικά στρατηγικής σημασίας τομείς πρώτα απ'όλα για μία εθνική άμυνα της χώρας, αλλά θα έλεγα και γενικότερα για μία οποιαδήποτε αναπτυξιακή πορεία της οποιασδήποτε χώρας. 

Εάν πάρουμε υπόψη και διαδικασίες που λόγω των εξελίξεων στην Ευρωπαϊκή 'Ενωση, λόγω της πορείας στην ΟΝΕ πολύ έντονα συνοδεύονται στη χώρα μας με επιταχυνόμενες διαδικασίες συρρίκνωσης της παραγωγικής βάσης της χώρας, αντιλαμβάνεται κανείς ότι σχετικά και με αυτές τις διαδικασίες αυτές οι βιομηχανίες αποκτούν μία ιδιαίτερα σημασία. 

Βέβαια ο κύριος Υπουργός στην απάντησή του προκειμένου να ενισχύσει το επιχείρημα ότι δεν οδηγούμαστε σε μία συρρίκνωση, αλλά ίσα-ίσα οδηγούμαστε σε μία ανάπτυξη των ελληνικών πολεμικών βιομηχανιών, αναφέρθηκε στην αύξηση του ποσοστού ελληνοποίησης -να το πω έτσι- του εξοπλιστικού προγράμματος. 'Ετσι πρέπει να είναι τα νούμερα όπως παρουσιάστηκαν από τον κύριο Υπουργό. 

Βέβαια δεν έχει διευκρινίσει η Κυβέρνηση ούτε σήμερα, ούτε και στο παρελθόν, αν είναι ανάλογη και η αύξηση της συμμετοχής των δημοσίων αμυντικών επιχειρήσεων της χώρας στα εξοπλιστικά προγράμματα. 

Γιατί παράλληλα, έχουμε την ανάπτυξη μιας πολύ μεγάλης δραστηριότητας του ιδιωτικού τομέα και όχι μόνο μικρών ή μεσαίων επιχειρήσεων. Του ιδιωτικού τομέα, κάτω από την επιρροή και με συγκεκριμένες σχέσεις με πολύ ισχυρές πολυεθνικές εταιρείες κυρίως των Ηνωμένων Πολιτειών, αλλά και άλλων ευρωπαϊκών χωρών, οι οποίες βέβαια, με τον τρόπο αυτόν, εμφανίζονται ως να συμμετέχουν και αυτές σε αυτήν την "ελληνοποίηση" του εξοπλιστικού προγράμματος. 

'Οσον αφορά τις δύο επιχειρήσεις για τις οποίες γίνεται λόγος, πρώτα απ' όλα θα ήθελα να σημειώσω προς τους Βουλευτές της Νέας Δημοκρατίας ότι ένα μέρος του ελλείμματος της ΠΥΡΚΑΛ για το οποίο έγινε λόγος, ύψους -εμείς το υπολογίζουμε με σημερινές τιμές- περίπου ενενήντα δισεκατομμυρίων (90.000.000.000) δραχμών, προέρχεται από το χρέος που είχε αφήσει ο Μποδοσάκης το 1982. 'Ηταν έντεκα δισεκατομμύρια (11.000.000.000) δραχμές τότε που η ΠΥΡΚΑΛ ήλθε κάτω από τον έλεγχο του δημοσίου. Και βέβαια, αυτό το χρέος διογκώθηκε μέσα από μια συγκεκριμένη πολιτική όλων των κυβερνήσεων που, με τη γνωστή πολιτική της ελλιπούς χρηματοδότησης αυτών των επιχειρήσεων, τις οδήγησαν σε δανειοδοτήσεις με υψηλά επιτόκια, που βέβαια τις έχουν οδηγήσει εκεί που είναι σήμερα. 

Πέρα απ' αυτό, ο κύριος Υπουργός Εθνικής 'Αμυνας έκανε λόγο για πενταπλασιασμό του κύκλου εργασιών της ΠΥΡΚΑΛ. Δεν το αμφισβητώ. 'Ετσι πρέπει να είναι. 

Ερώτηση: Ποιος πλήρωσε αυτόν τον πενταπλασιασμό του κύκλου εργασιών της ΠΥΡΚΑΛ, όταν στην ουσία τα χρόνια αυτά έχουμε μια δραματική, θα έλεγα, συρρίκνωση των εργαζομένων στη συγκεκριμένη επιχείρηση; Εάν αυτό δεν είναι αύξηση του βαθμού εκμετάλλευσης των εργαζομένων, τι άλλο είναι, όταν πραγματικά υπάρχουν μια σειρά από προβλήματα που έχουν σχέση με οργάνωση, αναδιοργάνωση κλπ. της επιχείρησης; 

Και σε σχέση με αυτό, κύριε Πρόεδρε, πρέπει να σας πω ότι το επιχειρησιακό πρόγραμμα που αφορά την ΠΥΡΚΑΛ -ένα επιχειρησιακό πρόγραμμα που το επεξεργάστηκε η εταιρεία "ΡΕΜΑΚΟ"- προβλέπει μια σημαντική συρρίκνωση των εργαζομένων. Γίνεται λόγος για συρρίκνωση γύρω στους εξακοσίους εργαζόμενους. Αυτό, άλλωστε, δεν το αρνείται η Κυβέρνηση. Μιλάει για βελτιστοποίηση της σχέσης των έμμεσα και άμεσα εργαζομένων στη συγκεκριμένη εταιρεία. Μάλιστα, στο συγκεκριμένο στρατηγικό σχέδιο γίνεται λόγος για το ότι αυτοί οι εργαζόμενοι θα χάσουν τη δουλειά τους χωρίς αποζημιώσεις. Και βέβαια ξέρετε, δεν έχει και πολύ μεγάλη σημασία εάν η Κυβέρνηση υπόσχεται μετατάξεις ή οτιδήποτε άλλο. 

Η ουσία είναι μία. Αυξάνει το εξοπλιστικό πρόγραμμα, αυξάνουν οι ανάγκες οι τεχνολογικές, οι παραγωγικές, οι οποιεσδήποτε θέλετε και οι αμυντικές βιομηχανίες, τουλάχιστον από άποψη προσωπικού, συρρικνώνονται. 

Αντίστοιχες προβλέψεις έχει δυστυχώς και το επιχειρησιακό πρόγραμμα που αφορά την ΕΒΟ. 

Και έρχομαι σε ορισμένα ζητήματα που τέθηκαν από τον Υπουργό Εθνικής 'Αμυνας. 

Ο κύριος Υπουργός έκανε λόγο για την ανάγκη να εκσυγχρονιστούν και να μπορέσουν να ανταποκριθούν οι εγχώριες βιομηχανίες στον ανταγωνισμό που υπάρχει στην παγκόσμια αγορά. 

Η ερώτησή μας είναι η εξής: Σκοπεύει η Ελληνική Αμυντική Βιομηχανία να ανταγωνιστεί τα μεγαθήρια των Ηνωμένων Πολιτειών, για παράδειγμα, στην παγκόσμια αγορά; Αυτός είναι ο σκοπός της Ελληνικής Αμυντικής Βιομηχανίας; 'Η είναι να εξασφαλίζει ανά πάσα στιγμή ένα ποσοστό -αν θέλετε -αυτονομίας ενός μίνιμουμ εξοπλιστικού προγράμματος της χώρας, για να μπορέσει σε κάποια πλαίσια να ανταποκριθεί στις ανάγκες ενός πολέμου, ο οποίος πόλεμος μπορεί να είναι και οικονομικής φύσης; 

Πέρα απ' αυτό, όμως, ήθελα να ρωτήσω: 

'Εχουν αντιμετωπιστεί όλα τα άλλα προβλήματα στην ελληνική εγχώρια παραγωγή -παράδειγμα, η σύνδεση της ελληνικής παραγωγής με την ελληνική έρευνα- έχουν αντιμετωπιστεί τα σοβαρά προβλήματα που υπάρχουν στα ερευνητικά κέντρα του στρατού και οι διάφορες αναδιοργανώσεις που είχαν εξαγγελθεί στα πλαίσια του Υπουργείου Εθνικής 'Αμυνας, ώστε να προχωρήσουμε σε τέτοιου είδους συνεργασίες, για να σκεφθούμε με τέτοιους όρους, με όρους της εθνικής οικονομίας και των αναγκών της χώρας και τέτοιου είδους πλευρές ή μήπως στο όνομα της καθυστέρησης, που όντως υπάρχει στη χώρα μας, εντάσσονται οι όποιες βιομηχανίες σε προγράμματα σαν και αυτά που προβλέπονται στα πλαίσια της Ευρωπαϊκής 'Ενωσης; 

Προγράμματα που και αυτά οδηγούν τελικά σε μία ουσιαστική συρρίκνωση της εγχώριας παραγωγής, γιατί οι συνεργασίες οι οποίες προβλέπονται εκεί δεν είναι συνεργασίες για τελικό προϊόν. Θα μετατρέψουν ακόμα περισσότερο, φοβούμαστε, τις ελληνικές αμυντικές βιομηχανίες σε βιομηχανίες φασόν και, βεβαίως, σε μία τέτοια πορεία συρρίκνωσης, τυπικής και ουσιαστικής, των δραστηριοτήτων τους. 

Κατά συνέπεια πιστεύουμε ότι εάν είναι να μιλάμε σοβαρά για μία ελληνική αμυντική βιομηχανία, χρειάζεται μία άλλη πολιτική, χρειάζεται πραγματικά μια πολιτική που να έρχεται σε αντιπαράθεση και σε σύγκρουση με τα συμφέροντα των μεγάλων πολυεθνικών, που κινούνται όπως θέλουν και όποτε θέλουν στη χώρα μας. Χρειάζεται μία πολιτική σε αντιπαράθεση με την Ευρωπαϊκή 'Ενωση, γιατί η Ευρωπαϊκή 'Ενωση έχει μία βιομηχανική και αμυντική πολιτική που εξυπηρετεί ακριβώς αυτά τα συμφέροντα, συμφέροντα τα οποία αντιστρατεύονται την ελληνική αμυντική βιομηχανία. Ευχαριστώ πολύ, κύριε Πρόεδρε. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ευάγγελος Αποστόλου έχει το λόγο για δέκα λεπτά. 

ΕΥΑΓΓΕΛΟΣ ΑΠΟΣΤΟΛΟΥ: Κύριε Πρόεδρε, το θέμα είναι ότι παρά τις επανειλημμένες κυβερνητικές ανακοινώσεις και υποσχέσεις, ειδικά των τελευταίων χρόνων, για την αναβάθμιση της αμυντικής μας βιομηχανίας και παρά τα τεράστια κονδύλια τα οποία διατίθενται για τον εξοπλισμό και τις προμήθειες των Ενόπλων Δυνάμεων, οι αμυντικές βιομηχανίες, οι πολεμικές βιομηχανίες λειτουργούν με τεράστιες ζημιές. Αυτά τα στοιχεία είναι στοιχεία τα οποία βγαίνουν από τους ισολογισμούς των συγκεκριμένων εταιρειών. 

Δυστυχώς, τόσο η ΕΒΟ όσο και η ΠΥΡΚΑΛ βρίσκονται σε κρίσιμη και οριακή κατάσταση. 'Εχοντας ουσιαστικά αποκλειστεί από το εξοπλιστικό πρόγραμμα των Ενόπλων Δυνάμεων, αντιμετωπίζουν σήμερα οξύτατο πρόβλημα βιωσιμότητας και προοπτικής. 

Δυστυχώς, αγαπητοί συνάδελφοι, το σύνολο των αμυντικών μας βιομηχανιών δεν διαθέτει επιχειρησιακό σχεδιασμό, δεν διαθέτει στρατηγικό σχεδιασμό. Παρά τις προσπάθειες που φαινομενικά έχουν γίνει για την εκπόνηση σχεδιασμών στο εξοπλιστικό μας πρόγραμμα, αυτό βρίσκεται ακόμη μόνο στις προθέσεις, ενώ την ίδια στιγμή η Κυβέρνηση διαθέτει για αγορές και προμήθειες αμυντικού εξοπλισμού τρισεκατομμύρια δραχμές, ενώ ταυτόχρονα δεν έχει κάνει καμία πρόβλεψη για ένταξη των αμυντικών βιομηχανιών στον όλο προγραμματισμό για τις 'Ενοπλες Δυνάμεις, για την εξασφάλιση της ανταγωνιστικότητας αυτών των επιχειρήσεων και για τη -γιατί να μην το πούμε- διασφάλιση των θέσεων εργασίας των εργαζομένων σε αυτές τις επιχειρήσεις. 

Αποτέλεσμα αυτών των κυβερνητικών επιλογών είναι η συρρίκνωση της αμυντικής βιομηχανίας και η υποβάθμιση του ρόλου της στην κάλυψη των αναγκών της χώρας. 

Πολύτιμοι πόροι έχουν σπαταληθεί σε αμφίβολης αποτελεσματικότητας προγράμματα, ενώ η εξυγίανση των επιχειρήσεων περιορίζεται σε γενικής εφαρμογής μέτρα και κυρίως μέτρα περιορισμού, μείωσης του προσωπικού και περιορισμού των δαπανών. 

Αυτό βέβαια που επικρατεί σήμερα στο προσωπικό είναι μία ανησυχία, μία αβεβαιότητα, που έχει άμεση σχέση με το μέλλον αυτών των επιχειρήσεων. Μάλιστα, τελευταία ζούμε και καταστάσεις, όπως οι αποδοχές τους να καταβάλλονται με μεγάλη καθυστέρηση. Ενώ οι ίδιοι θέλουν να προσφέρουν, πολλές φορές δεν ξέρουν τι να προσφέρουν. Κύριε Υπουργέ, είναι ένα θέμα το οποίο σέρνεται μήνες τελευταία στις συγκεκριμένες επιχειρήσεις, τόσο στην ΕΒΟ όσο και στην ΠΥΡΚΑΛ. 

Γι' αυτήν την κατάσταση, βέβαια, δεν ευθύνεστε μόνο εσείς, δεν ευθύνονται μόνο οι κυβερνήσεις του ΠΑΣΟΚ. Υπάρχει και ευθύνη από πλευράς κυβερνήσεων της Νέας Δημοκρατίας. Αλλά αυτό κυρίως που έχει συμβεί είναι από το 1982, που αυτές οι επιχειρήσεις πέρασαν σε κρατικό έλεγχο, αυτό που έχει μείνει είναι τουλάχιστον η κακοδιοίκηση που είναι, κύριε Υπουργέ, παράδειγμα προς αποφυγή στο δημόσιο τομέα. 

Δεν έχουν υπάρξει ούτε επιχειρηματικά σχέδια ούτε το ίδιο το κράτος ουσιαστικά μέχρι σήμερα ήξερε ή ξέρει τι θέλει από αυτές τις επιχειρήσεις. 

Δεν ξεκαθαρίστηκε ποτέ τι είδους πυρομαχικά κυρίως πρέπει να επιδιώξει να φτιάξει η ΠΥΡΚΑΛ. Δεν ξεκαθαρίστηκε ποτέ τι σημασία δίνει η ΠΥΡΚΑΛ στο μη πολεμικό τομέα και αυτό θα πρέπει οι διοικούντες να το λάβουν σοβαρά υπόψη τους, γιατί δεν έχουν κάνει καμία προσπάθεια για την ανάπτυξη της συγκεκριμένης επιχείρησης σε κατασκευές μη πολεμικού υλικού. Αυτό συμβαίνει, κύριε Υπουργέ, γιατί όλες οι προσλήψεις των διοικήσεων, των μάνατζερς, έχουν γίνει με καθαρά κομματικά κριτήρια. 'Οταν οι κομματικοί μηχανισμοί είναι αυτοί που αναδεικνύουν τους μάνατζερς, επόμενο είναι να υπάρχει μια τέτοια πολιτική. 

Αγαπητοί συνάδελφοι, για μας η υπεράσπιση της εθνικής κυριαρχίας και των δικαίων και νόμιμων συμφερόντων του ελληνικού λαού προϋποθέτει πρώτιστα την ύπαρξη εθνικής στρατηγικής, ένα μέρος της οποίας είναι και ο σχεδιασμός της αμυντικής βιομηχανίας. Η χώρα μας με μία σταθερότητα τα τελευταία χρόνια δαπανά 5% έως 7% του ΑΕΠ για αμυντικούς σκοπούς. Είναι μία κατάσταση δυσβάσταχτη για τον ελληνικό λαό, για την ελληνική κοινωνία. 

Η χώρα μας έχει δαπανήσει τα τελευταία είκοσι πέντε χρόνια αθροιστικά πάνω από σαράντα τρισεκατομμύρια για εξοπλιστικά προγράμματα, κάτι που δεν συμβαίνει σε καμιά άλλη χώρα της Ευρωπαϊκής 'Ενωσης. Oυσιαστικά, συμβαίνει σε χώρες που βρίσκονται σε συνθήκες παρατεταμένου πολέμου. 

Εμείς δεν λέμε ότι δεν χρειάζεται να γίνουν αμυντικές δαπάνες, αλλά δεν θα πρέπει κάποια στιγμή να σκεφθούμε πού θα μας οδηγήσει αυτός ο ανταγωνισμός; 

Αυτό που απαιτείται για μας είναι ορθολογισμός των αμυντικών σχεδιασμών, πράγμα που σημαίνει κάλυψη των πραγματικών αμυντικών δαπανών, αλλά με το μικρότερο εθνικό κόστος και αν είναι δυνατόν το μεγαλύτερο διεθνώς αποτέλεσμα. 

'Ενα πλαίσιο κάλυψης των αμυντικών αναγκών της χώρας μας θα πρέπει να περνά μέσα από την εξασφάλιση της οικονομικής σταθερότητας της χώρας. Αυτό που εμείς πρέπει άμεσα να επιδιώξουμε είναι μέσα από σταδιακή μείωση των αμυντικών μας δαπανών να πετύχουμε την αξιοποίηση όλων των δυνατοτήτων που μας δίνει η αμυντική μας βιομηχανία, πράγμα που θα επιτευχθεί με τον εκσυγχρονισμό των αμυντικών βιομηχανιών και αυτός θα πρέπει να είναι ο κύριος στρατηγικός μας στόχος. 

Ο Συνασπισμός τονίζει ότι επείγει η χάραξη αυτής της πορείας. Για μας θα πρέπει να σταματήσει η συρρίκνωση της αμυντικής βιομηχανίας και να σχεδιαστεί μία τέτοια πολιτική, που να αντιμετωπίζει τη διπλή πρόκληση της διαρκούς αύξησης του όγκου των αναγκών σε αμυντικό υλικό, με την πολιτική στρατηγική για τη μείωση του εθνικού κόστους κάλυψης αυτών των αναγκών. Αυτό θα συμβεί αν στους σχεδιασμούς που κάνει η Κυβέρνηση για την αμυντική βιομηχανία έχει σαν πρώτη προτεραιότητα την αύξηση της συμμετοχής της αμυντικής βιομηχανίας από το 4% με 5%, που είναι σήμερα στο όλο εξοπλιστικό πρόγραμμα, στο 20%, σε πρώτη φάση τουλάχιστον. 

'Ετσι και η αμυντική μας θωράκιση θα βελτιωθεί και κυρίως, όπως είπα προηγουμένως, θα υπάρξει μείωση στο εθνικό κόστος. Κύριε Υπουργέ -για να μην κρυβόμαστε- θα υπάρξει επίσης και μία διασφάλιση θέσεων εργασίας για εργαζομένους σε περιοχές όπως είναι το Λαύριο, η Μάντρα, η Κύμη στην Εύβοια, που έχουν τεράστιο πρόβλημα ανεργίας. Θα πρέπει να ληφθεί υπόψη αυτή η παράμετρος. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Ρόκος έχει το λόγο για δέκα λεπτά. 

ΓΕΩΡΓΙΟΣ ΡΟΚΟΣ: Κύριε Πρόεδρε, οι συζητήσεις σαν τη σημερινή ασφαλώς δεν προάγουν τη σωστή πολιτική λειτουργία αυτού του χώρου. Είθισται πολιτικά κανείς να αντιπαρατίθεται. Να αντιπαρατίθεται με ιδέες, με αντιλήψεις, με σχέδια, με προτάσεις. Εδώ όμως αντιμετωπίζουμε ένα λυπηρό φαινόμενο, να υπάρχει μία στεγνή αντιπαράθεση αριθμών, οι οποίοι εκ των πραγμάτων διαψεύδονται. Και αυτό αφορά τους δύο μόνιμους μονομάχους αυτής της Βουλής. 

Η Νέα Δημοκρατία επιμελώς απέκλεισε τα πραγματικά στοιχεία του 1990-1993. Καλώς το έκανε από την πλευρά της. Η Κυβέρνηση από την πλευρά τη δική της προσπαθεί σ'αυτήν την Αίθουσα να δίνει, πράγματι, ψευδή στοιχεία. Το λέω αυτό όχι από προκατάληψη. Το λέω αυτό μέσα απ'ό,τι μπορεί να γνωρίζει κανείς. Εμείς δυστυχώς δεν μπορούμε να γνωρίζουμε. Αναφορές που έχω υποβάλει στο Υπουργείο Εθνικής 'Αμυνας δεν έχουν λάβει ακόμη απάντηση από τον προηγούμενο χρόνο. 'Εχω όμως μία απάντηση που με βάζει σε σοβαρούς προβληματισμούς. 

Μας απαντούσε στο τέλος του 1997 ο κύριος Υπουργός πως στόχος του είναι το μέχρι τότε καθεστώς συμμετοχής στα εξοπλιστικά προγράμματα, που ήταν της τάξεως του 4%, να γίνει 15% το 1998. 'Ηρθε και μας είπε σήμερα ότι τελικά το 1997 ήταν 31%, κατέβηκε στο 26% και κατά μέσο όρο προβλέπεται για την επόμενη χρονιά 38% κ.ο.κ. Και ερωτώ εγώ: ποιο ήταν αλήθεια; Αυτό που απαντούσε σε αναφορά μου τέλη Νοεμβρίου του 1997 σε σχέση με το 1998 ή αυτά που μας είπε σήμερα; 

'Ετσι, κύριε Πρόεδρε, η αναξιοπιστία των πολιτικών δυνάμεων και των πολιτικών κάθε μέρα και μεγαλώνει στα μάτια του ελληνικού λαού. Τέτοιες αντιπαραθέσεις θα αποφύγουμε εμείς να κάνουμε. Θα πούμε μερικές θέσεις. 

Η Ελλάδα, σαν χώρα με έντονες ιδιαιτερότητες όσον αφορά τα σύνορά της και τη γεωγραφική της κατανομή, είναι ανάγκη να διατηρεί υψηλό επίπεδο εξοπλισμών για την αμυντική θωράκισή της. 'Ετσι κι εμείς διά των ψήφων μας στους προϋπολογισμούς συμμετείχαμε θετικά για τα προγράμματα. 

Υπάρχει ένα λυπηρό στοιχείο που λέει πως η Ελλάδα είναι η μοναδική χώρα του ΝΑΤΟ που εξαντλεί τα μέγιστα ποσοστά για συμμετοχή σε αμυντικές δαπάνες και εξοπλισμούς, αλλά είναι η χώρα με τη μικρότερη συμμετοχή σε βιομηχανική παραγωγή. Την ίδια στιγμή όμως θα πρέπει να πούμε πως για την εθνική μας άμυνα είναι απαραίτητο να αποκτήσουμε αυτοδυναμία σε κρίσιμους τομείς της άμυνας, ούτως ώστε να υπάρχει έγκαιρη υποστήριξη από αυτήν προς τις 'Ενοπλες Δυνάμεις. Δίνει επιχειρησιακά πλεονεκτήματα μία συμμετοχή του εξοπλιστικού μας προγράμματος από την εγχώρια παραγωγή, διότι προσαρμόζεται καλύτερα στις πραγματικές ανάγκες. 

Την ίδια στιγμή ιεραρχώντας θα πει κανείς ως προς την εθνική μας οικονομία, με τη συμμετοχή στα εξοπλιστικά προγράμματα της δικιάς μας αμυντικής βιομηχανίας, εξασφαλίζεται απασχόληση, μειώνεται η συναλλαγματική εκροή της χώρας, κατά συνέπεια αυξάνεται η εισροή μέσα από συμπαραγωγές ή εξαγωγές που θα μπορούσαν να προκύψουν. 'Ετσι αναπτύσσεται και τεχνολογία και τεχνογνωσία, όταν κανείς πραγματικά μπαίνει σε βάθος σε μία παραγωγική διαδικασία. 

Για να γίνει κάτι τέτοιο όμως χρειάζεται να διατηρηθεί όλο το παραγωγικό δυναμικό, που υπάρχει στις αμυντικές βιομηχανίες, σε τέτοια κατάσταση, που να μπορεί να ανταποκρίνεται σε απαιτήσεις εθνικών κρίσεων. 

Αυτό βεβαίως δεν είναι αυτό που είχαμε πει στην αρχή με βάση την πραγματικότητα στη χώρα μας. Για να γίνει κάτι τέτοιο και να ενισχυθεί, χρειάζεται το εξοπλιστικό πρόγραμμα που υπάρχει στη χώρα μας να αποτελεί το εφαλτήριο της ανάπτυξης της αμυντικής βιομηχανίας, η αξιοποίησή της και κυρίως τα αντισταθμιστικά οφέλη που θα μπορούν ή που θα πρέπει να προκύψουν από αυτά και να αποτελέσουν μοχλό ανάπτυξης της αμυντικής βιομηχανίας και της ΠΥΡΚΑΛ και της ΕΒΟ. 

Η κατεύθυνση των συμπαραγωγών είναι ο καλύτερος δρόμος για την ανάπτυξή τους. Το όφελος είναι η μεταφορά τεχνογνωσίας με στόχο την αύξηση της ελληνικής προστιθέμενης αξίας, ενώ δημιουργεί προοπτικές νέων επενδύσεων απαραίτητες για την επιβίωση αλλά και την αναβάθμιση των ήδη επιχειρήσεων. 

Ταυτόχρονα με την ανάπτυξη και με την ανάλυση των αμυντικών προβλημάτων που υπάρχουν στη χώρα μας θα πρέπει να προχωρήσει η δυνατότητα ανάληψης παραγγελιών που θα μπορούν να γίνονται και από τις 'Ενοπλες Δυνάμεις της Κύπρου στα πλαίσια του ενιαίου αμυντικού δόγματος και με ανάλογη διακρατική συμφωνία συμπαραγωγής, αντισταθμιστικά οφέλη, διακρατικές συμφωνίες, αναπτυξιακές συμβάσεις, με στόχο την πλήρη φόρτωση του παραγωγικού δυναμικού των υφιστάμενων βιομηχανιών. 

Η διοίκηση πρέπει να προσαρμόζεται, πράγματι, σε σύγχρονες απαιτήσεις παραγωγής. Αυτό σημαίνει εγκατάλειψη της μέχρι σήμερα τακτικής, αξιοποίηση των αποτυχημένων πολιτευτών της πολιτικής σαν μάνατζερ στις βιομηχανίες του δημόσιου τομέα. 

Την ίδια στιγμή θέλει και έναν ιδιαίτερο εκσυγχρονισμό η ίδια η οργανωτική διάρθρωση με βάση το ν.2414 με διευθύνοντα σύμβουλο, ο οποίος θα προκύψει από διαγωνισμό, για να μπορέσει να έχει τουλάχιστον πρωτογενώς τη δυνατότητα αντιπαράθεσης. Γιατί αυτό που γίνεται σήμερα είναι ο ουσιαστικός σχεδιασμός αυτών των βιομηχανιών με κατά παραγγελίες προγράμματα. 'Εχετε όλοι σας ανακαλύψει, κύριε Υπουργέ, τη "ΡΕΜΑΚΟ", αυτήν τη μεγάλη εταιρεία των προγραμμάτων και περιμένετε από αυτήν όλη τη σοφία. Ξέρουμε βεβαίως τι κρύβεται πίσω από τη "ΡΕΜΑΚΟ". Εμείς τουλάχιστον αλλά και ο ελληνικός λαός το έχει καταλάβει, ποια πολιτικά πρόσωπα είναι πίσω από αυτές τις εταιρείες προγραμμάτων και πωλήσεις προγραμμάτων. Φαίνεται πως στην προκειμένη περίπτωση συνδυάζεται το τερπνόν μετά του ωφελίμου. Αλλά δεν ανταποκρίνονται στην πραγματικότητα. Για να μπορέσει η ελληνική βιομηχανία να ανταποκριθεί στην πραγματικότητα, θα πρέπει να συλλειτουργήσει και να συσχεδιάσει με τις 'Ενοπλες Δυνάμεις της χώρας, να τροφοδοτήσει η μία την άλλη με τις δικές της εμπειρίες. 

Θα έλεγα πως θα έπρεπε να είναι άμεση η εξάρτηση των αμυντικών βιομηχανιών από το Υπουργείο Εθνικής 'Αμυνας, χωρίς αυτές τις λογικές των κοινών επιτροπών των Υπουργείων, όπου καμία φορά οι ουσιαστικές ανάγκες εμπλέκονται στις οικονομικές ανάγκες που διαμορφώνουν με τις λογικές τους κάθε φορά τα οικονομικά Υπουργεία. 

Θα πρέπει να πω ότι χρειάζεται εξυγίανση της λειτουργίας της για την εξάλειψη των πρωτογενών ελλειμμάτων και παράλληλα αξιολόγηση των πραγματικών δυνατοτήτων δραστηριότητας και στον εμπορικό τομέα των επιχειρήσεων που πρέπει να υπάρχουν και να συλλειτουργούν, ώστε η μία να συμπληρώνει την άλλη, για να μην είναι ο εμπορικός τομέας των αμυντικών βιομηχανιών το στοιχείο αυτό που στην ουσία υποβαθμίζει κάθε μέρα όλο και περισσότερο την παραγωγική δράση. Και αυτό γίνεται μέσα από τη λογική των παραγγελιών διά της μίζας ή μέσα από τη λογική δημιουργίας μίας θυγατρικής εμπορικής εταιρείας, η οποία θα αποξενώσει και θα αποδυναμώσει στην πράξη την παραγωγική προοπτική της αμυντικής μας βιομηχανίας. 

Οι προτάσεις είναι πολλές. Το σημαντικό είναι ότι τις προτάσεις, που μπορούμε να κάνουμε εμείς, τις έχετε στα χέρια σας και από τους φορείς των εργαζομένων, οι οποίοι κατ' επανάληψη σας έχουν δώσει ολόκληρα σχέδια ανάπτυξης. Ως φαίνεται, όμως, δεν έχετε εμπιστοσύνη στους εργαζόμενους αλλά στους διαπλεκόμενους, που σε κάθε ευκαιρία εξοπλιστικών προγραμμάτων πέφτουν σαν τα κοράκια, υποβαθμίζοντας έτσι και την προοπτική ανάπτυξης της δικής μας βιομηχανίας, η οποία είναι απαραίτητη, γιατί διασφαλίζει εθνική ανεξαρτησία στους εξοπλισμούς, ιδιαίτερα σε στιγμές εθνικής κρίσης. 

ΠΡΟΕΔΡΕΥΩΝ (Δημήτριος Β. Κωστόπουλος): Ο κ. Σπηλιωτόπουλος έχει το λόγο, για να δευτερολογήσει. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Κατ' αρχήν, θα ήθελα να απαντήσω στον Κοινοβουλευτικό Εκπρόσωπο του ΠΑΣΟΚ, τον κ. Σφυρίου, και να του πω ότι τα σκάνδαλα, για τα οποία μιλήσαμε, δεν είναι γενικά. Μιλήσαμε για συγκεκριμένα σκάνδαλα, που έφθασαν στη δικαιοσύνη και είχαν αποτελέσματα. 

'Οσον αφορά για τα χρηματοοικονομικά, εμείς μιλήσαμε για ζημιές χρήσεως και όχι για παλιά χρέη. Για τα περίφημα επιχειρησιακά σχέδια, τα οποία ο κύριος Υπουργός επανειλημμένα έφερε ως πανάκεια για την επίλυση των προβλημάτων της αμυντικής βιομηχανίας, έχω να πω ότι πρόκειται για ευχολόγια απλώς και μόνο. 

Αυτά τώρα που μας είπε ο κύριος Υπουργός, μικρή σχέση είχαν με τα θέματα της επερώτησης. Μας γέμισε τρισεκατομμύρια και μας μίλησε για ένα σωρό ωραία πράγματα. Ελάχιστα όμως απ' αυτά έχουν σχέση με την πραγματικότητα. Μας κατηγόρησε ότι φέραμε εδώ αυθαίρετα στοιχεία. Εμείς όμως φέραμε εδώ τους ισολογισμούς. Απ' αυτούς πήραμε τα στοιχεία και τα εκθέσαμε στη Βουλή. 

Είπε ακόμη ο κύριος Υπουργός ότι για τα χάλια της αμυντικής βιομηχανίας ευθύνεται η περίοδος 1990-1993. Δηλαδή εμμέσως αναγνώρισε τα χάλια, αλλά είπε ότι οφείλονται στην περίοδο της Νέας Δημοκρατίας. Θα θυμίσω ότι το 1990 η Νέα Δημοκρατία παρέλαβε αυτές τις δύο αμυντικές βιομηχανίες σε κατάσταση χάους. Είχαν χάσει την αξιοπιστία τους προς τις 'Ενοπλες Δυνάμεις, που ήταν ο βασικός τους πελάτης, διότι οι 'Ενοπλες Δυνάμεις πλήρωναν προκαταβολή το 80% της αξίας, αλλά τα λεφτά πήγαιναν χαμένα σε διοικητικά έξοδα. 'Ετσι οι παραγγελίες δεν γίνονταν. Οι ποινικές ρήτρες συσσωρεύονταν η μία μετά την άλλη, με αποτέλεσμα να υπάρχει αδυναμία εκτελέσεως των συμβάσεων. 

Ευτυχώς ήρθαμε εμείς το 1990. Δυστυχώς αναλάβαμε τεράστιο πολιτικό κόστος. Ατυχώς αναγκαστήκαμε να πάμε και σε απολύσεις. Προχωρήσαμε σε ένα πρόγραμμα εξυγίανσης, με οικονομίες κλίμακος, με προσπάθεια για συγχώνευση των δύο εταιρειών και των επικαλυπτομένων δραστηριοτήτων, αφού δεν γινόταν αλλιώς. 'Οταν ήρθε το ΠΑΣΟΚ, όλα αυτά τα διέλυσε. Η προσπάθεια που έγινε το 1992-1993 είχε ως αποτέλεσμα να δουλεύει η ΕΒΟ μέχρι το 1997. Της αφήσαμε και πέντε δισεκατομμύρια (5.000.000.000) στο ταμείο της. Της αφήσαμε και συμβάσεις εβδομήντα δισεκατομμυρίων (70.000.000.000), οι οποίες διήρκεσαν μέχρι το τέλος του 1997. Αυτό φαίνεται στα χαρτιά. 

'Οσον αφορά την ΠΥΡΚΑΛ, εμείς την κρατήσαμε στα πόδια της για να μπορεί στη συνέχεια να αναλάβει τις παραγγελίες που ανέλαβε, παραγγελίες όμως που τις εκτελεί με μεγάλο κόστος. Για ποιον πενταπλασιασμό μιλάμε; Από το 1993 μέχρι σήμερα οι παραγγελίες είναι γύρω στα έντεκα δισεκατομμύρια (11.000.000.000). Βεβαίως την περίοδο 1990-1993 εμείς δεν δώσαμε πολλές παραγγελίες στην ΠΥΡΚΑΛ, γιατί με τη συμφωνία των συμβατικών δυνάμεων στην Ευρώπη ήρθε δωρεάν παρεμφερές υλικό στην Ελλάδα σε μεγάλες ποσότητες. Με αυτό καλύψαμε πολλές ανάγκες και γι' αυτό δεν χρειάστηκαν παραγγελίες. 'Ομως στη συνέχεια το ΠΑΣΟΚ, που θα μπορούσε να διασώσει τις επιχειρήσεις, τις άφηνε διαρκώς υποβαθμισμένες. 

Ο κύριος Υπουργός μας μίλησε για συμπαραγωγή και Ελληνική προστιθέμενη αξία. Είπε ότι εμείς είχαμε 4%. Είπε κάποια νούμερα, που είναι εξωπραγματικά. Δεν βγαίνουν από πουθενά. Παρακαλώ, αν υπάρχουν, να τα δούμε. Ελληνική προστιθέμενη αξία το 1997 31%, 28% το 1998 και προβλεπόμενη 30% το 1999. Εμείς, κύριε Υφυπουργέ, θα κάνουμε ερώτηση, για να μας πείτε ποια είναι τα συγκεκριμένα συμβόλαια και πού είναι αυτές οι αξίες, διότι η ΕΒΟ έχει π.χ. ένα συμβόλαιο με την αμερικανική "COLT" όχι για παραγωγή όπλων αλλά για συναρμολόγηση. Ποια είναι λοιπόν η προστιθέμενη αξία στην ΕΒΟ; 

Βεβαίως, συμφωνούμε για τις επιτροπές και για την προσπάθεια εξυγίανσης, επιχειρησιακά σχέδια κλπ., αλλά όλα αυτά είναι μελλοντικά πράγματα. Τι γίνεται σήμερα και πώς θα επιβιώσουν αυτές οι επιχειρήσεις; 

Επίσης μιλήσατε για αντισταθμιστικά οφέλη. Ποια είναι η συμμετοχή της ΕΒΟ και της ΠΥΡΚΑΛ σ' αυτά τα οφέλη; Εδώ λέτε ότι υπεγράφη σύμβαση 1,8 τρισεκατομμύρια για το 1998 για εξοπλισμούς και ότι η αμυντική βιομηχανία συμμετέχει κατά 27%. 'Οταν λέτε αμυντική βιομηχανία, ασφαλώς θα εννοείτε και τις ιδιωτικές επιχειρήσεις. Αν αναφέρεσθε μόνο στις κρατικές, κάνετε λάθος. Η ΕΒΟ αγωνίζεται για πέντε δισεκατομμύρια συμπαραγωγή στο πρόγραμμα της "RAYTHEON" με τα βλήματα PAΤRIOT. Δεν έχει καταφέρει ακόμα τίποτε και τη μερίδα του λέοντος την έχουν πάρει οι ιδιωτικές επιχειρήσεις. Καλά κάνουν, γιατί είναι οργανωμένες και οι ξένοι ξέρουν με ποιους θα συνεργαστούν, δεν θα συνεργαστούν με διαλυμένες επιχειρήσεις. 

(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ) 

Στη συνέχεια ο κύριος Υπουργός παραδέχθηκε ότι δεν μπορούμε να αντέξουμε τον ανταγωνισμό. 'Ηταν μια παραδοχή που λέει πάρα πολλά, αν την αναλύσουμε. Μίλησε για ένταξη στην ενιαία ευρωπαϊκή πολιτική των εξοπλισμών. Τώρα το ανακάλυψε ο κύριος Υπουργός το σύστημα αυτό; Εδώ εμείς από το 1993 με τη WESTERN EUROPEAN ARMAMENT GROUP, τη δυτικοευρωπαϊκή ομάδα των εξοπλισμών, ήδη είχαμε προχωρήσει, κάτι που το εγκατέλειψε το ΠΑΣΟΚ, και είχαμε εισαγάγει την ΠΥΡΚΑΛ στο πρόγραμμα CONVER για τις παραγωγές προϊόντων ειρηνικής χρήσεως -κάπου τετρακόσια εκατομμύρια- που τελικά δεν πήγαν στον προορισμό τους, γιατί δεν έγινε τίποτα με τα θέματα της νιτροκυτταρίνης στην ΠΥΡΚΑΛ και πήγαν και αυτά χαμένα. Εμείς είμαστε που ξεκινήσαμε τα ευρωπαϊκά προγράμματα και τώρα το ανακάλυψε ο κύριος Υπουργός. 'Εστω και αργά, να δούμε τι θα γίνει στο μέλλον. Πάντως σήμερα τα πράγματα είναι δραματικά. 

Μας μίλησε για το EUROFIGHTER μετά από πέντε χρόνια. Τι θα κάνουμε σε πέντε χρόνια; Αυτά είναι στο μέλλον. Κατά την αποψή μου έκανε μεγάλο λάθος, όταν είπε ότι η ΠΥΡΚΑΛ βρίσκεται σήμερα στο καλύτερο σημείο από άποψη κύρους κλπ. Αν πάρει την αναφορά του εντεταλμένου συμβούλου προς το διοικητικό συμβούλιο της εταιρείας θα δει ότι, αντί γι' αυτά που λέει ο κύριος Υπουργός, για συμμετοχή της στο πρόγραμμα εξοπλισμών με 36,2 δισεκατομμύρια, η αναφορά του συμβούλου προς τη διοίκηση αναφέρει ότι το 1999 το πρωτογενές ταμειακό έλλειμμα θα φθάσει στα 17,37 δισεκατομμύρια δραχμές. Και παίρνει δάνειο εννέα δισεκατομμύρια για τις ανάγκες του πρώτου εξαμήνου. Αυτά δεν έχουν καμία σχέση με την πραγματικότητα που μας είπε ο κύριος Υπουργός. 

Αποκαλύπτεται επιπλέον, κύριε Υφυπουργέ, ότι η ΕΒΟ κλείνει, τέλειωσε. Γιατί. Μίλησε ο κύριος Υπουργός για συνεργασία με αμερικανικές εταιρείες για το νέο όπλο με διαμέτρημα 5,56 δηλαδή για την "COLT". Μα, η ΕΒΟ έχει ως κύριο και αποκλειστικό στόχο την κατασκευή φορητών όπλων. Εάν το μόνο συμβόλαιο που έχει είναι με την COLT και έχουν κλειστεί με τη ΠΥΡΚΑΛ και με τις αμερικανικές εταιρείες και τα φυσίγγια, τότε το μόνο που θα κάνει είναι να παίρνει τα όπλα σχεδόν έτοιμα, να τα συναρμολογεί και να τα μεταπωλεί κάνοντας το μεταπράτη. Συνεπώς η ΕΒΟ κλείνει, και αυτό βγαίνει από αυτό που είπε ο κύριος Υπουργός. Και για άλλους λόγους θα κλείσει, γιατί όλα είναι στο μέλλον, στο "θα". Στον προϋπολογισμό του 1998 είχε προβλεφθεί ότι η ΕΒΟ θα έχει κέρδη 2,2 δισεκατομμύρια. Ψευδέστατο, διότι τώρα προσπαθούν να δουν αν το ποσό των εξακοσίων εκατομμυρίων, που εκτιμάται ότι θα έχουν ως κέρδος, είναι σωστό. Ακόμα δεν έχουν δημοσιευθεί τα στοιχεία. 

Υπάρχουν τεράστια προβλήματα και ο κύριος Υπουργός περιέγραψε μια άλλη πραγματικότητα από αυτή που υπάρχει σήμερα στις αμυντικές μας βιομηχανίες. Το θέμα είναι ποιος θα συνεργαστεί στα μεγάλα εξοπλιστικά προγράμματα με τέτοιες αμυντικές βιομηχανίες. 'Οσο για το 40% που λέτε ότι θα συμμετέχουν είναι πλασματικό. Τι εννοείτε, το 40% στη συνολική αξία των εξοπλισμών ή το 40% στο σύνολο των αντισταθμιστικών που παίρνει η κρατική και η ιδιωτική αμυντική βιομηχανία αθροιστικά; Η συμμετοχή στα μεγάλα προγράμματα όμως είναι πολυετής και δεν δίνει θετικά αποτελέσματα πολλών δισεκατομμυρίων από την πρώτη στιγμή. 

Η Νέα Δημοκρατία το 1992 έκανε πρόγραμμα για συμμετοχή της ΠΥΡΚΑΛ στο ΣΤΙΓΚΕΡ, η ΠΥΡΚΑΛ συμμετέχει κανονικά και ακόμα το συγκεκριμένο πρόγραμμα υπάρχει. Κάναμε τότε επενδύσεις. Αυτά, δηλαδή, γίνονται με συγκεκριμένα πράγματα και όχι με λόγια. Στο τέλος δε, δεν μας είπε ακόμη ο κύριος Υπουργός τι θα γίνει με το ιδιοκτησιακό καθεστώς. 

Διαβάζουμε στις εφημερίδες ότι θα γίνει ιδιωτικοποίηση των επιχειρήσεων αυτών. 

Ο κύριος Υπουργός παλαιότερα είχε πει ότι θα γίνει μία μητρική εταιρεία, στην οποία θα υπαχθούν αυτές οι επιχειρήσεις. Γι'αυτό ο κύριος Υπουργός δεν είπε κουβέντα. 

Τέλος, τι θα γίνει, βεβαίως, με τον έντονο κομματισμό μέσα σε αυτές τις βιομηχανίες; Τις έχουνε διαλύσει, κύριε Υπουργέ. Εδώ έχουν προσλάβει άτομα, όπου λένε στις μελέτες ότι θα τα διώξουν τώρα. Μιλάτε για μετατάξεις. Μα, αφού μιλάτε για μετατάξεις, σημαίνει ότι δεν είχατε προβλέψει σωστά, αφού κάνατε τις προσλήψεις αυτές και φορτώνατε την ΠΥΡΚΑΛ από το 1994 και μετά με πεντακόσια ενενήντα άτομα χωρίς να έχει δουλειά η εταιρεία, άλλα τριακόσια εξήντα άτομα στην ΕΒΟ χωρίς να έχει δουλειά η εταιρεία. Πήρατε και άλλους διακόσιους ωρομίσθιους κλπ. με οκτάμηνες συμβάσεις, χωρίς να υπάρχει αντικείμενο, για να εξοφλήσετε κομματικά γραμμάτια. Και εν'όψει των εκλογών κάτι άλλο θα ετοιμάζετε ασφαλώς, αλλά οπωσδήποτε όχι τη διάσωση των δύο αυτών αμυντικών εταιρειών. 

Λυπούμαι που λέω όλα αυτά τα πράγματα! Πολύ θα ήθελαν οι αμυντικές βιομηχανίες να πάνε μπροστά, αλλά όπως έχει διαμορφωθεί η κατάσταση, ειδικά την ΕΒΟ, την πηγαίνετε για κλείσιμο και το καταγγέλλω αυτό από έδρας. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Δημοσχάκης έχει το λόγο για τρία λεπτά, για να δευτερολογήσει. 

ΘΕΟΦΑΝΗΣ ΔΗΜΟΣΧΑΚΗΣ: Κύριε Πρόεδρε, ο κύριος Υπουργός Εθνικής 'Αμυνας όχι μόνο δεν απάντησε στην επερώτηση μας, στα στοιχεία που παραθέσαμε, αλλά απεναντίας συσκότισε τα πράγματα και δεν έδωσε καμία ουσιαστική απάντηση, δεν έδωσε καμία προοπτική στον 'Ομιλο των Βιομηχανιών, της ΕΒΟ. 

Δεν μας απάντησε παραδείγματος χάρη τι θα γίνει με το προσωπικό. Δεν μας απάντησε αν το προσωπικό της ΕΒΟ απασχολείται παραγωγικά ή υποαπασχολείται άνευ υπαιτιότητός του βεβαίως. Δεν μας απάντησε τι θα γίνει με τις κομματικές ανίκανες διοικήσεις του Ομίλου Βιομηχανιών της ΕΒΟ. 

Αλήθεια, κύριε Υπουργέ, πήγατε καμία φορά να δείτε τα εργοστάσια του Ομίλου της ΕΒΟ στη Μάνδρα, στο Λαύριο, στο Αίγιο, στην Κύμη, στα Γιάννενα, τι παράγουν, αν το προσωπικό απασχολείται, αν υποαπασχολείται; Μιλήσατε με τους εργαζόμενους; 

Ο κύριος Υπουργός με τα στοιχεία που παραθέσαμε μας έδωσε να καταλάβουμε ότι δεν έχει ιδέα τι παράγουν, πόσους απασχολούν, τι ελλείμματα έχουν, τι κάνουν. Αλλά δεν είναι πασιφανές αυτό, με το ρυθμό που πήρατε, με τη φόρα που πήρατε, χαρίζοντες και ρυθμίζοντες τρισεκατομμύρια χρέη και ελλείμματα είτε των αμαρτωλών συγκοινωνιών των Αθηνών, είτε της Ολυμπιακής Αεροπορίας είτε του ΟΑΕ είτε σε μεγαλοσχήμονες βιομηχάνους και βαρόνους και Κροίσους των Μέσων Μαζικής Ενημέρωσης τα δεκάδες δισεκατομμύρια της ΕΒΟ, που για σας είναι ψίχουλα; 

Αλήθεια, κύριε Υπουργέ, τα δισεκατομμύρια τι τα περνάτε, μαρουλόφυλλα; Είναι ιδρώτας, είναι αίμα του ελληνικού λαού! Θλίβεται ο ελληνικός λαός και οι πολεμικές του βιομηχανίες θέλει να ευημερούν, γιατί όντως μπορεί να υπάρχουν προβλήματα διεθνώς, αλλά όλες οι πολεμικές βιομηχανίες ευημερούν και πωλούν όπλα. Δυστυχώς, όμως, εδώ έχουν ελλείμματα και δεν παράγουν ουσιαστικά τίποτα. 

Θα περιμένω από εσάς, κύριε Υπουργέ, να μας πείτε επιτέλους ποιο είναι το μέλλον της ΕΒΟ, ποιο είναι το μέλλον των εργαζομένων και ποιο είναι το μέλλον όλων αυτών των όπλων και των πυρομαχικών που παράγουν η ΕΒΟ και η ΠΥΡΚΑΛ. Γιατί ο κύριος Υπουργός δεν μας φώτισε! 

Ευχαριστώ. 

ΠΡΟΕΔΡΕΥΩΝ (Παναγιώτης Σγουρίδης): Ο κ. Λυμπερακίδης έχει το λόγο για τρία λεπτά, για να δευτερολογήσει. 

ΛΕΩΝΙΔΑΣ ΛΥΜΠΕΡΑΚΙΔΗΣ: Τόση ώρα, κύριε Πρόεδρε, προσπαθούμε να πείσουμε τους κυρίους Υπουργούς ότι οι επιλογές, τις οποίες κάνουν στις διοικήσεις των συγκεκριμένων εταιρειών, είναι αυτές οι οποίες με τη λανθασμένη διαχείριση και διοίκηση φέρουν σε τέτοια καταστάση τις δύο εταιρείες. Μάλιστα ακούγεται τελευταία ότι η μία εξ αυτών, η ΕΒΟ, οδηγείται σε κλείσιμο. 

Βέβαια προσπάθησε ο κύριος Υπουργός να μας πείσει ότι δεν φταίει καθόλου η τωρινή διαχείριση, αλλά ότι φταίνε τα χρέη τα οποία είχαν δημιουργηθεί επί Νέας Δημοκρατίας κλπ. 

Εγώ είπα ορισμένα πράγματα, τα οποία τελικώς δεν τα λάβατε καθόλου υπόψη, κύριε Υπουργέ, και βέβαια δεν πήρα καμία απάντηση! 

Πρώτον σε ό,τι αφορά την ΕΒΟ και απορώ και το λέω και το φωνάζω: Πώς ήταν δυνατόν η ΕΒΟ να προβάλει, να διαφημίζει στην τελευταία έκθεση αμυντικού υλικού που είχε γίνει στον Πειραιά, τα όπλα τα καναδικά τα μέσου βεληνεκούς, τα οποία οι πληροφορίες έλεγαν ότι τελικώς τα βγάζει από το οπλοστάσιο ο Καναδάς και εμείς προσπαθούσαμε να τα αγοράσουμε όπως και τα γερμανογαλλικά, ενώ από την άλλη μεριά και πολύ σωστά -ο επαναλαμβάνω- το ΚΥΣΕΑ επέλεξε τα TOR και τα Crotale ρωσικά και γαλλικά αντίστοιχα; 

'Υποπτες ενέργειες και για την ΠΥΡΚΑΛ, σας είπα για τα φυσίγγια κυνηγίου, για τα οποία δεν πήρα καμία απάντηση. Πώς εξηγείτε σεις ότι ενώ προσπαθούσαν και πολύ σωστά να καταναλώσουν το στοκ των φυσιγγίων κυνηγίου, τα παλιά, το απόθεμα, οι φωτισμένοι της ΕΒΟ τελικώς έφθασαν με αυτές τις ίδιες εταιρείες, με τις οποίες συνεργάστηκαν, να προσπαθούν να διοχετεύσουν με την ίδια τιμή -και διοχέτευσαν νομίζω- και τα φυσίγγια νέας παραγωγής; 

Αν με τέτοιες επιλογές περιμένουμε να πάνε μπροστά οι δυο αυτές εταιρείες και επιχειρήσεις, καταλαβαίνετε ότι είναι αδύνατον. Και βέβαια είναι πράξεις οι οποίες συνέβησαν μέσα σε ένα χρόνο, τον τελευταίο. Μη λοιπόν ψάχνουμε να βρούμε φαντάσματα, πού οφείλεται η κακοδιαχείριση. Οφείλεται σε άτομα με επιλογές κομματικές τις οποίες κάνατε, βάζοντάς τα σαν διοικήσεις στις εταιρείες αυτές. 

Ευχαριστώ. 

(Xειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Καμμένος έχει το λόγο για τρία λεπτά, να δευτερολογήσει. 

ΠΑΝΑΓΙΩΤΗΣ ΚΑΜΜΕΝΟΣ: Κύριε Πρόεδρε, κύριοι συνάδελφοι, ο κύριος Υπουργός προηγουμένως δεν απήντησε σε τίποτε σχεδόν απ' αυτά που τον ρωτήσαμε. Τον ρωτήσαμε για την ΕΒΟ και την ΠΥΡΚΑΛ και μας απάντησε για τα ναυπηγεία του Σκαραμαγκά. Είναι βέβαια δική του επιλογή, μπορεί να απαντά σε αυτά που θέλει. Και βέβαια ως έμπειρος πολιτικός απέφυγε να κάνει το λάθος που έκανε ο Κοινοβουλευτικός Εκπρόσωπος του ΠΑΣΟΚ, που δεν κάθησε να ακούσει την απάντηση. 

Σκανδαλολογούμε εμείς, κύριε Κοινοβουλευτικέ -απόντα- Εκπρόσωπε του ΠΑ.ΣΟ.Κ.; Είναι ψευδή τα στοιχεία τα οποία κατέθεσε στην Εθνική Υπηρεσία Πληροφοριών ο ταξίαρχος Πεντάρης, μέλος του ΠΑ.ΣΟ.Κ.; Είναι ψευδής η αναφορά του ναυάρχου Βασιλικόπουλου για τις απάτες, οι οποίες έγιναν με το δανειστή Τζωρτζ Χάλακ, σχετικά με την προμήθεια όπλων στο Ιράκ και εν συνεχεία στους Σαντινίστας της Νικαράγουα; Η εταιρεία "Ικοτρέιντ" που πήρε πέντε εκατομμύρια δολάρια δεν υπήρχε; Και αν όλα αυτά ήταν ψέματα, γιατί ο σημερινός Πρωθυπουργός Κώστας Σημίτης τα κατήγγειλε πριν από περίπου πέντε χρόνια; 

Και εν συνεχεία, αφού το πάτε έτσι και θέλετε να το προχωρήσουμε το θέμα, θα σας πούμε συγκεκριμένα πράγματα: Γιατί συναντήθηκε την προηγούμενη των εκλογών του 1996 σε κότερο με τον Τζωρτζ Χάλακ στη μαρίνα της Ζέας 23.30 η ώρα τη νύκτα; Μήπως θέλετε να σας απαντήσουμε; Αφού θέλετε, θα πάρετε τις απαντήσεις: Εκθεση της Ελληνικής Υπηρεσίας Πληροφοριών της Ελλάδος: "13.1.1995, ο Τζωρτζ Χάλακ καταχράστηκε χρήματα από την P.L.O. και ξυλοκοπήθηκε μέσα στην πρεσβεία της". Και "επεισόδιο στο σπίτι του Μίκη Θεοδωράκη". "Μοχλός για δουλειές μεγάλου βεληνεκούς στα σκαριά". "Δουλειά για πώληση όπλων από την ΕΒΟ στο Ιράν". "Φορολογική δήλωση τριακόσιες μία χιλιάδες". "Τζωρτζ Χάλακ ενδιάμεσος σε πωλήσεις όπλων από τις αποθήκες του ελληνικού στρατού στους Σαντινίστας και του Σαντάμ Χουσείν μπήκε στη μαύρη λίστα της Συρίας". "'Εχει ανακατευθεί στο πυρηνικό πρόγραμμα του σούπερ γκαν του Σαντάμ". 

Το όνομά του; Από τα στοιχεία της Ελληνικής Υπηρεσίας Πληροφοριών σε πέντε διαφορετικούς τόπους γεννήσεως και με πέντε διαφορετικές ημερομηνίες. Θέλετε να ανοίξουμε αυτούς τους φακέλους λοιπόν των σκανδάλων, που εσείς οι ίδιοι καταγγείλατε, που η "ΑΥΡΙΑΝΗ" εξέδωσε; Να μιλήσουμε για τα σκάνδαλα τα οποία θάφτηκαν μετά από συγκεκριμένες εντολές κυβερνητικών Υπουργών, που καταγγέλθηκαν τότε από τους εκσυγχρονιστές και έχουν να κάνουν με την "Ικοτρέιντ", για τα όπλα που δόθηκαν στο Ιράκ και στο Ιράν; Τι να πούμε για την ΠΥΡΚΑΛ, που έπαιρναν τα χρήματα, ήταν οι συμβάσεις σε δολάρια, έπαιρναν τα δάνεια σε γιεν και εν συνεχεία με ιδιωτικές τοποθετήσεις που ανήκαν σε λογαριασμούς και σε οφ σορ εταιρείες του Τζωρτζ Χάλακ μετασχηματίζοντο σε διαφορετικό νόμισμα και τη συναλλαγματική διαφορά την πλήρωνε η ΕΒΟ ή η ΠΥΡΚΑΛ κλπ; Πέντε εκατομμύρια δολάρια από τον ισολογισμό με υπογραφή δικών σας διοικήσεων. 

Και θα παρακαλέσω τους κυρίους συμβούλους, που μας έδιναν τα στοιχεία επί δικής μας κυβερνήσεως, να σας ενημερώσουν και σας, γιατί θα είναι χρήσιμo. 

Ευχαριστώ. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κ. Λαμπρόπουλος, ο τελευταίος από τους ομιλητές, έχει το λόγο για τρία λεπτά, να δευτερολογήσει. 

ΙΩΑΝΝΗΣ ΛΑΜΠΡΟΠΟΥΛΟΣ: Κύριε Πρόεδρε, στην πεντάλεπτη ομιλία μου κάλεσα την Κυβέρνηση στο μεγάλο θέμα της άμυνας της χώρας μας να σοβαρευτεί και να μην αερολογεί. Δυστυχώς και σήμερα η Κυβέρνηση αερολογίες μας είπε. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κύριε Πρόεδρε, κάποιος άλλος αερολογεί. 

ΙΩΑΝΝΗΣ ΛΑΜΠΡΟΠΟΥΛΟΣ: Αερολογίες μας είπε, κύριε Πρόεδρε. Δεν ξέρω αν ο Υπουργός Εθνικής 'Αμυνας μπορεί να αισθάνεται ευτυχής και να κοιμάται ήσυχα. Δεν μας απάντησε ο κύριος Υπουργός για την αδυναμία εκτέλεσης παραγγελιών από την Ε.Β.Ο. στις 'Ενοπλες Δυνάμεις. Δεν μας είπε τίποτα γι'αυτό. Μήπως ξέρει να μας πει τα ποσά, τις ποινικές ρήτρες, από τη μη εκτέλεση των συμφωνιών; Ας μας απαντήσει. 

Και αφού αναφέρθηκε πολύ και στο ευρωμαχητικό, δεν έχουμε αντίρρηση, μακάρι αυτή η επιλογή να αποβεί προς το καλό της αεροπορίας μας. Αυτό θα γίνει από το 2005, 2006, 2007. Δεν ξέρουμε πότε θα παραδοθούν και πότε θα είναι σε επιχειρησιακή ετοιμότητα. Μέχρι τότε -επειδή γράφουν οι εφημερίδες, περιμένει και ο ελληνικός λαός να ακούσει- το 2007 τι προτίθεται να κάνει η Κυβέρνηση; Γιατί συζητάει, το αναβάλει. Ποια παιχνίδια παίζονται και τι συμβαίνει σε βάρος της Αεροπορίας μας και της ασφάλειας της χώρας μας; Και οι πολλοί τύποι των αεροσκαφών δεν σας φοβίζουν, κύριε Υφυπουργέ, που προέρχεστε από την Αεροπορία; 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ορίστε, κύριε Υφυπουργέ, έχετε το λόγο να δευτερολογήσετε για δεκαπέντε (15) λεπτά. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Κατ'αρχήν, κύριε Πρόεδρε και κύριοι συνάδελφοι, δεν θα ολισθήσω στη σκανδαλολογία την οποία άρχισαν οι κύριοι συνάδελφοι, να μην πω βέβαια την έκφραση "έξεστι" γιατί το έχουμε δει και στο παρελθόν. 'Ηρθαμε εδώ να συζητήσουμε για την τύχη των αμυντικών μας βιομηχανιών και βέβαια αρχίσαμε να παραθέτουμε αριθμούς, ασαφή στοιχεία, ως πράγματι να ενδιαφέρει την ελληνική κοινωνία και τους εργαζόμενους της εταιρείας εάν το έλλειμμα ήταν 5,6 κατά τη διάρκεια της διακυβέρνησης της Νέας Δημοκρατίας και 5,7 ή 5,5 κατά τη διάρκεια που ήταν κυβέρνηση το ΠΑ.ΣΟ.Κ. Το κυρίως θέμα είναι ότι για πρώτη φορά από το 1994 και μετά μπήκε ένα πρόγραμμα αντιμετώπισης των τεράστιων προβλημάτων που υπάρχουν στις αμυντικές βιομηχανίες. Πράγματι υπάρχουν προβλήματα. Οι αμυντικές βιομηχανίες είναι ευαίσθητες, αντιμετωπίζουν γίγαντες ανταγωνιστές από το εξωτερικό. Δεν είναι εύκολο, πράγματι, να αποκτήσουν μέρος από τα αμυντικά προγράμματα και αυτό που προσπαθούμε να κάνουμε είναι να μην προβούμε σε αποσπασματικές ρυθμίσεις, να μη δώσουμε επιδοτήσεις, να δώσουμε μεν παραγγελίες, οι οποίες θα τις συντηρήσουν, αλλά ολόκληρο το πρόβλημα να αντιμετωπιστεί στο σύνολο και οριστικά. 

Βέβαια, θα δώσω στοιχεία για το αρχείο των Πρακτικών, όπου με το επιχειρησιακό πρόγραμμα της Ε.Β.Ο., αναφέρονται τα κέρδη αρνητικά και θετικά. Το 1993 οι ζημίες ήταν δώδεκα δισεκατομμύρια (12.000.000.000) δραχμές και προβλέπεται ότι το 2001 η Ε.Β.Ο. θα είναι με το πρόγραμμα που βγαίνει κερδοφόρα. 

(Στο σημείο αυτό ο Υφυπουργός Εθνικής 'Αμυνας κ. Δημήτριος Αποστολάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Οι πωλήσεις του ομίλου Ε.Β.Ο. από το 1993 -αν θέλετε μπορείτε να το δείτε, κύριοι συνάδελφοι- είναι ανοδικές, ιδίως τα τελευταία χρόνια μετά τα προγράμματα, τα οποία συντάχθηκαν. 

(Στο σημείο αυτό ο Υφυπουργός Εθνικής 'Αμυνας κ. Δημήτριος Αποστολάκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 

Αυτό που θέλω να τονίσω είναι ότι προσπαθήσαμε με μία σειρά μέτρων, τα οποία θα επαναλάβω -τα είπε και ο κύριος Υπουργός- με πολλή συντομία, να βάλουμε ένα πρόγραμμα, με το οποίο οι αμυντικές βιομηχανίες, ιδιωτικές και δημόσιες, θα γίνουν αυτοδύναμες, κερδοφόρες και θα μπορέσουν πράγματι να σταθούν απέναντι στον ανταγωνισμό των μεγάλων εταιρειών. 

Κατ' αρχήν συγκροτήσαμε επιτροπή η οποία μελέτησε τα προβλήματα στο σύνολό τους και εισηγήθηκε το πώς θα αντιμετωπισθούν τα προβλήματα αυτά και μάλιστα σε συνεννόηση όχι μόνο με τις κρατικές αμυντικές βιομηχανίες αλλά και με το Σύνδεσμο των Ελλήνων Κατασκευαστών Πολεμικού Υλικού. Μια από τις πρώτες ενέργειες που έγιναν μετά απ' αυτό ήταν η οργάνωση της Γενικής Διεύθυνσης Εξοπλισμών. 

Δεύτερον, δημιουργήθηκε επιτροπή από τα Υπουργεία 'Αμυνας, Οικονομίας και Ανάπτυξης. Η επιτροπή αυτή σχεδιάζει την πολιτική για την αμυντική βιομηχανία και ιδιαίτερα για την ενίσχυση της εγχώριας παραγωγής αμυντικού υλικού και την εξυγίανση των κρατικών μονάδων. Διαμορφώνει τη στρατηγική για τον εκσυγχρονισμό, την ενίσχυση της ανταγωνιστικότητας του συνόλου των μονάδων παραγωγής ή εμπορίας αμυντικού υλικού, τη βελτίωση της παραγωγικότητας μέσω συμπαραγωγών με ξένες εταιρείες. Διαμορφώνει επίσης μια αποτελεσματική εξαγωγική στρατηγική στον τομέα αυτόν και ένα πλαίσιο συνεργασίας με τις μη αμυντικές βιομηχανίες. 

Επίσης η επιτροπή κατήρτισε -και αυτό είναι πάρα πολύ σημαντικό- επιχειρησιακό σχέδιο, που ήδη προβλέπεται τόσο για την ΕΑΒ όσο και για την ΕΒΟ ότι θα εφαρμοστεί ταχύτατα και θα την καταστήσει κερδοφόρο. 

Προχώρησε στην πρόσληψη έμπειρου εξωτερικού συμβούλου για την οργάνωση της λειτουργίας, για την εισαγωγή σύγχρονων μεθόδων, για την αναδιάρθρωση των ίδιων των εταιρειών, την αξιοποίηση του δυναμικού τους, τη διαμόρφωση στρατηγικών στόχων, την ενίσχυση του παραγωγικού δυναμικού. 

Τέλος, προέβη σε προγραμματικές συμφωνίες με όλες τις εταιρείες, ούτως ώστε να μπορέσουν οι ίδιες να προγραμματίσουν τόσο τη δραστηριότητά τους όσο και το οικονομικό τους πρόγραμμα. 

Αυτά, κύριοι, είναι συγκεκριμένα προγράμματα και με τον τρόπο αυτόν πιστεύουμε ότι πολύ σύντομα τα προβλήματα των αμυντικών βιομηχανιών θα έχουν επιλυθεί. Το πρόβλημα βέβαια είναι πάρα πολύ μεγάλο. Το είπατε και σεις, το επεσήμανε και ο κύριος Υπουργός. 

Πρέπει να σας πω ότι δεν αντιληφθήκατε, προφανώς, αυτά που είπε ο Υπουργός 'Αμυνας, κυρίως όσον αφορά το Euro- Fighter, το ευρωπαϊκό πολεμικό αεροσκάφος. 'Οταν είπαμε ότι από το 2004 ή 2005 θα ενταχθεί στην Πολεμική Αεροπορία, δεν είπαμε ότι τότε θα αρχίσει η παραγωγή. Η εισαγωγή του αεροπλάνου αυτού μελλοντικά στην Πολεμική Αεροπορία θα έχει ως άμεσο αποτέλεσμα την ανάληψη κατασκευαστικού έργου, το οποίο θα ισοδυναμεί με τις δαπάνες τις οποίες θα σπαταλούμε για την αγορά αεροπλάνων και το οποίο έργο θα αρχίσει πολύ συντομότερα. 

ΓΕΩΡΓΙΟΣ ΒΟΥΛΓΑΡΑΚΗΣ: Πότε θα ξεκινήσει να δουλεύει; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Θα αρχίσει αμέσως το πρόγραμμα. Αυτήν τη στιγμή αποφασίστηκε, ήδη είμαστε στις συμφωνίες και πολύ γρήγορα θα δείτε τα αποτελέσματα. 

ΣΠΗΛΙΟΣ ΣΠΗΛΙΩΤΟΠΟΥΛΟΣ: Είναι μέσα η ΕΒΟ και η ΠΥΡΚΑΛ; 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Να απαντήσω σε επί μέρους θέματα. 

'Οσον αφορά την ΕΒΟ, στην οποία αναφέρθηκε ο κύριος συνάδελφος και επικαλέσθηκε ότι διαφήμιζε τα καναδικά συστήματα, θέλω να σας πω ότι δεν διαφήμιζε κάτι τέτοιο. Οι εταιρείες αυτές είναι σε επαφή με όλες τις εταιρείες με τις οποίες κάνουμε συμφωνίες για την αγορά. 'Ηδη η ΕΒΟ είναι σε επαφή με την "Κρόταλ" για τη συμπαραγωγή, από εκεί που θα αγοράσουμε. 

Για το "COLT" που είπε ο κ. Σπηλιωτόπουλος, πρέπει να σας πω ότι η αγορά των πρώτων όπλων και η εν συνεχεία συναρμολόγηση της δεύτερης παρτίδας -εκεί έχουμε μία προστιθέμενη αξία πάνω από 16%- είναι τα πρώτα βήματα του προγράμματος συνεργασίας της εταιρείας με το εξωτερικό. 

Ο συνάδελφος του Κ.Κ.Ε. μίλησε για μεθοδευμένη συρρίκνωση των εταιρειών. Θέλω να σας πω ότι κάνετε λάθος. Αυτή που είναι μεθοδευμένη είναι η προσπάθεια, οι εταιρείες αυτές να μπορέσουν να γίνουν οικονομικά τελέσφορες, παραγωγικές, να μπορέσουν να υποστηρίξουν οι ίδιες την επιβίωσή τους. 

'Ερχομαι τώρα στην αναλογία των κρατικών και ιδιωτικών εταιρειών. Πράγματι υπάρχει μια μεγάλη, θα έλεγα, ανάπτυξη των ιδιωτικών εταιρειών τελευταία. Μην ξεχνάτε όμως ότι καμία βιομηχανία δεν μπορεί να λειτουργήσει, εάν δεν υπάρχει μία σειρά υποκατασκευαστών. Είναι εταιρείες, οι οποίες θεωρούνται εταιρείες υποστήριξης των κυρίων εταιρειών. Αυτό το κάνουν σε μεγάλο βαθμό οι υποκατασκευαστές, που είναι ιδιωτικές εταιρείες. 

Δεν θα απαντήσω στον κύριο συνάδελφο του Συνασπισμού, αφού λείπει, αλλά αυτό που είπε, ότι έχουν αποκλειστεί οι εταιρείες από τα ελληνικά προγράμματα, είναι λάθος. Δεν αναλαμβάνουμε καμιά δέσμευση προμήθειας υλικού, εάν δεν έχουν πρώτα υπογραφεί οι συμφωνίες για τα αντισταθμιστικά οφέλη. Και πράγματι θα δείτε πάρα πολύ γρήγορα μια άνθηση των ελληνικών αμυντικών βιομηχανιών, η οποία θα προκύψει από την εφαρμογή του μεσοπρόθεσμου αμυντικού προγράμματος, το οποίο τώρα εφαρμόζουμε. 

Τέλος, θέλω να κλείσω με αυτό που άρχισα. 

Εδώ μιλήσαμε και κυρίως χρησιμοποιήσαμε αριθμούς περίπλοκους, αναμεμειγμένους, και η Νέα Δημοκρατία προσπαθεί να αποδείξει ότι κατά την περίοδο που διακυβέρνησε τη χώρα, βοήθησε τις αμυντικές βιομηχανίες και τις υποστήριξε. 

'Εχουμε πάρα πολλά στοιχεία και μόνο από τους πίνακες, τους οποίους κατέθεσα για τα Πρακτικά, φαίνεται ότι κατά τη διάρκεια του 1990-1993 οι αμυντικές βιομηχανίες ελάχιστα βοηθήθηκαν από την πολιτεία και αυτό βέβαια προκύπτει από το παραδεδεγμένο γεγονός ότι την ίδια περίοδο η Νέα Δημοκρατία δεν προέβη σε καμία προμήθεια αμυντικού υλικού εκτός από τα σαράντα αεροπλάνα F-16. 

Αλλά τα σαράντα αεροπλάνα είναι ένα μέρος του αμυντικού προγράμματος και μόνο από την εφαρμογή της προγραμματισμένης ανάπτυξης των Ενόπλων Δυνάμεων, η οποία συμβαίνει με το μεσοπρόθεσμο αμυντικό πρόγραμμα, θα βοηθηθούν οι αμυντικές βιομηχανίες -και οι ιδιωτικές και οι δημόσιες- και πολύ γρήγορα και με τη σχεδίαση και με τον προγραμματισμό και με την επιλογή μάνατζερ με δημόσιο διαγωνισμό, όπως ήδη έχει συμβεί στην ΕΑΒ και στην ΕΒΟ, οι εταιρείες αυτές θα μπορέσουν πολύ γρήγορα να ξεπεράσουν τις δυσκολίες τους και να γίνουν κερδοφόρες. 

Ευχαριστώ, κύριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε τον κύριο Υπουργό. 

Ο Κοινοβουλευτικός Εκπρόσωπος της Νέας Δημοκρατίας κ. Βουλγαράκης έχει το λόγο για δέκα λεπτά, για να δευτερολογήσει. 

ΓΕΩΡΓΙΟΣ ΒΟΥΛΓΑΡΑΚΗΣ: Κύριε Πρόεδρε, φοβούμαι ότι η αγωνία της Αξιωματικής Αντιπολίτευσης δεν εισακούστηκε από την Κυβέρνηση και παραμένει, όπως πολύ σωστά παρατήρησε ο κύριος συνάδελφος, σε αγωνία, γιατί η επερώτησή μας εδράζετο ακριβώς σε αυτό το γεγονός. 

Η Νέα Δημοκρατία δεν προσήλθε στην Αίθουσα καταγγέλλοντας, δεν προσήλθε στην Αίθουσα θεωρώντας ότι αυτό το πεδίο είναι ένα πεδίο εύκολης αντιπολίτευσης, αλλά αντίθετα προσήλθε κρούοντας τον κώδωνα του κινδύνου και όλοι αντιλαμβανόμαστε τι σημαίνει αυτό, ιδιαίτερα στις δύσκολες μέρες που περνάμε σήμερα και με βάση την κατάσταση, η οποία διαμορφώνεται. 

Ελέχθησαν πάρα πολλά από την Κυβέρνηση, φοβούμαι όμως χωρίς καμία ουσία. Θέλω να υπενθυμίσω στον κύριο Υπουργό ότι με βάση το π.δ. 169, το οποίο η κυβέρνηση της Νέας Δημοκρατίας είχε υπογράψει, ξεκίνησε τότε μία πρώτη προσπάθεια συγχώνευσης των δύο μεγαλυτέρων αμυντικών βιομηχανιών και μέσω αυτής της διαδικασίας εξορθολογισμού και εξυγίανσης των βασικών θεμελιωδών μεγεθών. Κατ' αυτόν τον τρόπο θα μπορούσε η ελληνική βιομηχανία συνολικά να ανταποκριθεί στις απαιτήσεις των καιρών. 

Την ίδια ώρα και επειδή -όπως είπα- η άμυνα εντάσσεται σε ένα γενικότερο σχεδιασμό, οι κυβερνήσεις της Νέας Δημοκρατίας -φοβάμαι ότι δεν το θυμήθηκε ο κύριος Υπουργός, αλλά θα του το θυμίσω- προέβησαν σε μία ριζική ανανέωση της υποδομής των Ενόπλων Δυνάμεων. 

Θέλετε να σας θυμίσω το στόλο του Πολεμικού Ναυτικού, που ανανεώθηκε πλήρως, σχεδόν κατά 80%, όπως παρατηρείται; Θέλετε να σας θυμίσω τα άλλα προγράμματα της Πολεμικής Αεροπορίας, που τα γνωρίζετε εσείς καλύτερα από μένα; Δεν θα ήθελα να μπω σε λεπτομέρειες, τις οποίες δεν χρειάζεται να αναφέρουμε στην Αίθουσα, διότι έχουν αναφερθεί από πολλούς. 

Εν πάση περιπτώσει, η Νέα Δημοκρατία σε καμία των περιπτώσεων δεν μπορεί να κατηγορηθεί ότι δεν συμπεριφέρθηκε, ειδικά στο ευαίσθητο πεδίο των Ενόπλων Δυνάμεων, με την προσήκουσα προσοχή. Και όχι μόνο αυτό, αλλά προσπάθησε να δρομολογήσει έτσι τις εξελίξεις, που να μπορεί αργότερα η Κυβέρνηση, σήμερα, να υπερηφανεύεται έστω και γι' αυτά τα υποτυπώδη, τα μικρά μεγέθη βελτίωσης, τα οποία υπήρξαν την περίοδο την οποία υπήρξαν και εξαιτίας -επαναλαμβάνω- των προγραμμάτων, τα οποία αναφέραμε προηγουμένως. 

Κύριε Πρόεδρε, η Νέα Δημοκρατία δεν προσέρχεται μόνο στην Αίθουσα ασκούσα κριτική. Προσήλθε και με προτάσεις. Και επειδή θέλω να τις καταστήσω λίγο σαφέστερες, θέλω η Εθνική Αντιπροσωπεία να σημειώσει τα εξής: 

Η Νέα Δημοκρατία εκτιμά ότι η αμυντική βιομηχανία είναι χρήσιμη στη χώρα μας για πολλούς λόγους, τους οποίους δεν χρειάζεται ειδικότερα να αναφέρω. Νομίζω ότι είναι σε όλους μας απολύτως κατανοητοί και πολύ περισσότερο στον ελληνικό λαό. 

Για να υπάρξει όμως πολεμική βιομηχανία καλή, παραγωγική, ανθηρή, ουσιώδης, χρειάζονται να γίνουν ορισμένα πράγματα απλά, ούτως ώστε να έχουμε ένα αποτέλεσμα. Και όταν λέω πράγματα, απλά εννοώ φυσικά, εύκολα στη θεωρητική τους σύλληψη, αλλά με αρχή, μέση και τέλος και να εντάσσονται σε ένα γενικότερο πολιτικό σχεδιασμό, διότι μόνο έτσι αυτό το πράγμα μπορεί κάποια στιγμή να έχει αποτέλεσμα. 

'Αλλωστε, αν για κάτι κατηγορούμε την Κυβέρνηση, την καγηγορούμε ακριβώς γι' αυτό, ότι αυτά που κάνει τα κάνει πιεζόμενη από τα γεγονότα. 'Οσα κάνει, τα κάνει επειδή, ακριβώς, δεν μπορεί να έχει οδούς διαφυγής άλλες ή μη μόνον την έκτακτη λήψη κάποιων ακραίων μέτρων και φθάνει έτσι στο δυσμενές αποτέλεσμα κάθε φορά να επαναλαμβάνει τα ίδια λάθη και τα ίδια λάθη, με αποτέλεσμα η βιομηχανία να πηγαίνει από το κακό στο χειρότερο. 

Η Νέα Δημοκρατία, λοιπόν, εκτιμά ότι τα πάντα πρέπει να αρχίσουν από το μάνατζμεντ σε όλες τις εταιρείες, δηλαδή από την ορθολογιστική διοίκηση των επιχειρήσεων. Δεν είναι δυνατόν να υπάρξει απολύτως καμία βελτίωση, εάν το μάνατζμεντ δεν είναι το κατάλληλο και είναι αυτό το οποίο επιλέγει η κομματική οργάνωση τάδε ή ο φίλος του Υπουργού δείνα ή ο φίλος του συμβούλου δέλτα. 'Οσο συνεχίζεται αυτή η κατάσταση, δεν υπάρχει καμία μα καμία απολύτως περίπτωση να δει καμία απ' αυτές τις επιχειρήσεις άσπρη μέρα. 

Δεύτερον, πρέπει να υπάρξει μία δραστική μείωση των λειτουργικών δαπανών, μείωση του κόστους παραγωγής με αναδιοργάνωση των εταιρειών, εξυγίανση και εκσυγχρονισμό τους. Και επειδή αυτό το πράγμα μπορεί να πάρει ώρα για να το αναπτύξει κανείς, νομίζω ότι στις εκθέσεις, τις οποίες έχετε στα χέρια σας -αν όχι στα χέρια σας, πάντως είναι βέβαιο ότι είναι στα συρτάρια σας- υποδεικνύονται ακριβείς τρόποι πώς αυτό μπορεί να γίνει. 'Αλλωστε οι οικονομοτεχνικές μελέτες είναι συγκεκριμένες και δεν πρόκειται να προτείνει κανείς πολλά και διαφορετικά πράγματα. 

Προσπάθεια για ανάληψη όσο το δυνατόν μεγαλύτερου μεριδίου από το εξαγγελθέν πενταετές εξοπλιστικό πρόγραμμα των Ενόπλων Δυνάμεων, με αξιοποίηση των αντισταθμιστικών ωφελημάτων. Και σε αυτό έχετε υστερήσει. 

'Εμφαση στην εμπλοκή της εταιρείας και τη συμμετοχή της στο διεθνές δίκτυο βιομηχανικής παραγωγής αμυντικού υλικού. 

Υποτίθεται ότι η Ελλάς είναι μια χώρα η οποία βλέπει τα βόρεια σύνορά μας σαν ελληνική ενδοχώρα. Υποτίθεται ότι οι Υπουργοί σας μπαινοβγαίνουν καθημερινά στις χώρες αυτές. 'Εχουμε βαρεθεί να βλέπουμε να προωθεί η τηλεόραση διάφορα προγράμματα, διάφορες συμφωνίες και διάφορες συζητήσεις. Θα τα δούμε αυτά να προχωράνε. 

Στροφή προς τα προϊόντα ειρηνικής περιόδου εκμεταλλευόμενοι χρηματοδοτικά προγράμματα της Ευρωπαϊκής 'Ενωσης τύπου κονβέρ και αξιποιώντας τις εμπειρίες του προσωπικού και τον τεχνολογικό εξοπλισμό της επιχείρησης. Παραδείγματος χάριν, ρυμουλκά αεροσκαφών και γενικής χρήσεως, εκχιονιστικά μηχανήματα, γεωργικά, χημικά προϊόντα, πλαστικά και άλλα. Και υπάρχει εκεί πεδίο δόξης λαμπρόν. 'Αλλωστε δεν σας υποδεικνύουμε να ανακαλύψετε την Αμερική. Αυτό το πράγμα που σας υποδεικνύουμε να κάνετε είναι αυτό, το οποίο ήδη έχουν προσπαθήσει να κάνουν επιτυχώς πάρα πολλές άλλες αμυντικές βιομηχανίες άλλων χωρών και πάρα πολλές από αυτές έχουν καταφέρει, πράγματι, να λύσουν ένα μεγάλο, ουσιώδες πρόβλημα, το οποίο και αυτές σε άλλες περιπτώσεις αντιμετώπιζαν. 

Συνεργασία με άλλες εγχώριες αμυντικές και μη βιομηχανίες για συμπαραγωγή προϊόντων αμυντικού και όχι μόνον υλικού καθώς και για τη μείωση του μεταξύ τους ανταγωνισμού επί ομοειδών προϊόντων ή παρεμφερών δραστηριοτήτων. 

Καλύτερη αξιοποίηση του παραγωγικού δυναμικού και των περιουσιακών στοιχείων της εταιρείας. Γνωρίζετε ότι ένας μεγάλος πλούτος των εταιρειών αυτών λιμνάζει, παραμένει άχρηστος, παραμένει αναξιοποίητος και ως εκ τούτου αντιπαραγωγικός και φυσικά αναποτελεσματικός. 

Προσπάθεια, τέλος, για άμεση ενεργοποίηση της option, που επελέγη για επιπλέον τριάντα μονάδες πυρά πυροβόλου το Σεπτέμβρη του 1993, υπογραφείσης μεταξύ ΕΒΟ και ΥΕΘΑ σύμβασης για εξήντα μονάδες. 

Κύριε Υπουργέ, η Νέα Δημοκρατία κατέθεσε πολύ περιληπτικά ένα πλέγμα προτάσεων, που εμείς εκτιμούμε ότι αμέσως μπορεί να ανακουφίσει και να ενεργοποιήσει την αμυντική μας βιομηχανία. Υπάρχει φυσικά μια πολύ μεγάλη συζήτηση που απομένει να γίνει και φυσικά θα έχετε τη δυνατότητα να απαντήσετε σε ένα πλήθος ερωτήσεων, τις οποίες θα καταθέσουμε και οι οποίες αφορούν ζητήματα, τα οποία ψηλαφίσαμε απλώς στη σημερινή μας επερώτηση με τους κυρίους συναδέλφους, οι οποίοι είναι και φυσικά πιο ειδικοί στο θέμα και πιο ειδήμονες. 

Ωστόσο θέλω να κλείσω τη σημερινή επερώτηση με μία γενικότερη παρατήρηση. 

Με την αμυντική βιομηχανία δεν μπορεί κανείς ούτε πολιτικό παιχνίδι να κάνει ούτε φυσικά να αποκρύπτει την πραγματικότητα. Και η πραγματικότητα είναι σκληρή. Την περιγράψαμε σε όλο της το εύρος και σε όλη της τη διάσταση από την αρχή της κουβέντας μας. 

Αναφερθήκαμε σε νούμερα, γιατί τα νούμερα είναι ακριβή. Αναφερθήκαμε σε ποσοστά, γιατί τα ποσοστά έτσι προκύπτουν από τα νούμερα. Αναφερθήκαμε σε μελέτες, γιατί αυτές υπάρχουν και είναι στα συρτάρια σας και σε πάρα πολλούς από τους συμβούλους σας είναι ήδη γνωστές. 

Αναφερθήκαμε σε εκθέσεις, γιατί αυτές οι εκθέσεις δεν ανακαλύπτουν την Αμερική. Η Αμερική είναι ήδη γνωστή. Απλώς σας υποδεικνύουν τώρα, έστω την έσχατη ώρα, λύση στο μεγάλο πρόβλημα που λέγεται αμυντική βιομηχανία. 

Τέλος, κρούσαμε τον κώδωνα του κινδύνου στην Εθνική Αντιπροσωπεία αλλά και ενώπιον του ελληνικού λαού, γιατί όλοι επιθυμούμε και πάντως η Νέα Δημοκρατία να είστε σίγουροι ότι επιθυμεί μια καλύτερη, ισχυρότερη, αποτελεσματικότερη και δυνατή Ελλάδα, μια Ελλάδα με φωνή, με άποψη, μια Ελλάδα, η οποία πράγματι να είναι σεβαστή από όλους. Αυτή την αγωνία προσπαθούμε να μεταφέρουμε και σ' αυτήν την αγωνία σας καλούμε να γίνετε κοινωνοί. 

(Χειροκροτήματα από την πτέρυγα της Νέας Δημοκρατίας) 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υφυπουργός έχει το λόγο για πέντε λεπτά. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Ηθελα να πω ότι χάρηκα, πράγματι, για τις προτάσεις του κ. Βουλγαράκη, θα έλεγα όμως ότι είναι μια αντιγραφή ακριβώς των δικών μας προγραμμάτων, τα οποία ήδη έχουν τεθεί σε εφαρμογή. Σας τα διάβασα προ ολίγου. Η σειρά των μέτρων, τα οποία έχουμε πάρει, είναι ακριβώς τα μέτρα τα οποία εσείς τώρα σκεφτόσαστε. Δεν ξέρω γιατί δεν τα εφαρμόσατε, όταν ήσασταν κυβέρνηση. 

Πρέπει δε να φέρω ένα μικρό παράδειγμα, τώρα που σας άκουσα να μιλάτε για μη πολεμικό ακριβώς υλικό και να σας πω ότι η τελευταία παραγγελία που δώσαμε στην ΕΛΒΟ είναι είκοσι πέντε δισεκατομμύρια (25.000.000.000) δραχμές και θα παράγει ακριβώς διαφόρων ειδών οχήματα και όχι μόνο τεθωρακισμένα ή μεταφοράς προσωπικού στον πόλεμο, αλλά ρυμουλκά ή οτιδήποτε άλλο από αυτά. 

Πρέπει επίσης να σας πω ότι παραβλέψατε, βέβαια, να αναφερθείτε στα ποσοστά αύξησης της συμμετοχής της εγχώριας βιομηχανίας στο αμυντικό υλικό. 

Σας είπε ο κύριος Υπουργός ότι πράγματι στην αρχή είχαμε 4%. 'Ηρθαμε ως κυβέρνηση και εξαγγείλαμε προγραμματισμό 15%, γνωρίζοντας βέβαια ότι το 40% ή το 30% είναι στόχος, ο οποίος είναι εξαιρετικά δύσκολος να πιαστεί. Το 15% είναι ένας ρεαλιστικός στόχος. Ξεκινήσαμε λοιπόν τα χρόνια που πέρασαν -και το 1997 και το 1998- και ξεπεράσαμε αυτόν το στόχο και πλησιάσαμε το 26% έως 30%. 

Αυτά είναι πραγματικά γεγονότα και πραγματικά στοιχεία,τα οποία κανείς δεν τα αρνείται και τα δέχονται ακόμα και οι ίδιοι οι παράγοντες των αμυντικών βιομηχανιών και ιδιωτικών και κρατικών. 

Τέλος, ήθελα να πω ότι πράγματι το ιδιωτικό μάνατζμεντ στις περισσότερες εταιρείες, ως πιο δυναμικό και ως πιο αποτελεσματικό, είναι στο πρόγραμμα της Κυβέρνησης. Στην ΕΑΒ, το είπαμε ήδη ότι, ο διευθύνων σύμβουλος επελέγη με διαγωνισμό. 'Ηδη αυτήν τη στιγμή είναι στη διαδικασία επιλογής ο διευθύνων συμβούλους της ΕΒΟ. 

Ευχαριστώ, ριε Πρόεδρε. 

ΠΡΟΕΔΡΕΥΩΝ (Παναγιώτης Σγουρίδης): Ευχαριστούμε και εμείς, κύριε Υπουργέ. 

Ο κ. Βουλγαράκης έχει το λόγο για τρία λεπτά, για να τριτολογήσει. 

ΓΕΩΡΓΙΟΣ ΒΟΥΛΓΑΡΑΚΗΣ: Τη ότι είμαστε συμπατριώτες με τον κύριο Υπουργό δεν σημαίνει ότι θα είμαι και πολύ επιεικής απέναντί του. 'Ισα-ίσα προσπάθησα να είμαι ακριβής. 

Κύριε Υπουργέ,θέλω να σας κάνω ορισμένες ερωτήσεις και παρακαλώ να μου απαντήσετε. 

Πρώτον, αντιμετωπίζει η Κυβέρνησή σας περίπτωση στρατηγικού επενδυτή σε οποιαδήποτε από τις τρεις-τέσσερις βιομηχανίες στις οποίες αναφερθήκαμε; Αν ναι, τι σκέψεις υπάρχουν και πώς; 

Δεύτερον, όσον αφορά το μάνατζμεντ, έχετε σκεφθεί συγκεκριμένους τρόπους προώθησης του μάνατζμεντ ή παραμένετε επί της γενικής θεωρίας και των γενικών αρχών; 

Τρίτον αναφερθήκατε στις συμβάσεις μη αμυντικού υλικού το οποίο με εντολή δική σας καλέσατε την ΕΒΟ να παράγει. Αυτή η σύμβαση ποια ακριβώς είναι και τι δαπάνη αφορά; 

ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο για τρία λεπτά. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): 'Οσον αφορά το στρατηγικό επενδυτή, σας είπαμε ότι υπάρχει σύμβουλος ο οποίος θα βοηθήσει στην ανάληψη των πρωτοβουλιών για τις αμυντικές βιομηχανίες. 

ΓΕΩΡΓΙΟΣ ΒΟΥΛΓΑΡΑΚΗΣ: 'Αλλο σύμβουλος, άλλο στρατηγικός επενδυτής. 

ΔΗΜΗΤΡΙΟΣ ΑΠΟΣΤΟΛΑΚΗΣ(Υφυπουργός Εθνικής 'Αμυνας): 'Οχι, θα αντιμετωπίσει συνολικά το πρόβλημα των αμυντικών βιομηχανιών. Υπάρχουν διάφορες σκέψεις και η Holding Company υπήρχε και ο στρατηγικός επενδυτής υπήρχε και οι συγχωνεύσεις υπάρχουν. 

ΓΕΩΡΓΙΟΣ ΒΟΥΛΓΑΡΑΚΗΣ: Το σκέφτεσθε δηλαδή. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Ο στόχος μας είναι να εξυγιάνουμε και να κάνουμε παραγωγικές αυτές τις βιομηχανίες. 

ΠΡΟΕΔΡΕΥΩΝ (Παναγιώτης Σγουρίδης): Δηλαδή, κύριε Υπουργέ, δεν έχετε καταλήξει ακόμα στη μορφή που θα πάρουν. 

ΔΗΜΗΤΡΙΟΣ ΑΠΟΣΤΟΛΑΚΗΣ (Υφυπουργός Εθνικής 'Αμυνας): Το είπα ήδη. Το προγραμματίζουμε, ακριβώς αυτήν τη περίοδο, το μελετούμε... 

ΣΠΗΛΙΟΣ ΣΠΗΛΙΟΤΟΠΟΥΛΟΣ: Κύριε Υπουργέ, δεν μας είπατε τι θα γίνει με το ιδιοκτησιακό καθεστώς. 

ΔΗΜΗΤΡΙΟΣ ΑΠΟΣΤΟΛΑΚΗΣ: ...και έχουν γίνει τεράστια βήματα προς την προγραμματισμένη οργάνωση και τη μεθοδική αντιμετώπιση των προβλημάτων της αμυντικής βιομηχανίας. 

Τώρα, όσον αφορά ποια σύμβαση ήταν αυτή, νομίζω ότι ο ίδιος το είπατε. Θα κάνετε ερωτήσεις και τότε πράγματι θα μπορέσουμε σε επί μέρους ερωτήσεις να απαντήσουμε με συγκεκριμένους αριθμούς και νούμερα, όπου θα μπορέσει και ο μέσος πολίτης να τα καταλάβει και τότε θα είναι και αποδοτικά. 

Διότι, είπα και στην αρχή, ότι όπως τα παρουσιάσαμε τώρα, 5,6-6,2 τόσο κατά τη διάρκεια της Νέας Δημοκρατίας όσο και σε εμάς, είναι το γενικό πρόγραμμα. Κατέθεσα στα Πρακτικά -και θα το δείτε- τον προγραμματισμό για την ΕΒΟ, όπου φαίνεται η διαδοχική εξέλιξη τόσο των ζημιών όσο και των κερδών, τα οποία αναμένουμε. 

Επίσης κατέθεσα και πίνακα, όπου φαίνονται οι παραγγελίες οι οποίες έχουν δοθεί, παρά το γεγονός ότι οι επι μέρους παραγγελίες -το είπα και αυτό- δεν πιστεύω ότι λύνουν το πρόβλημα. Το πρόβλημα λύνεται με μια ολοκληρωτική, μεθοδευμένη και προγραμματισμένη αντιμετώπιση. 

ΠΡΟΕΔΡΕΥΩΝ (Παναγιώτης Σγουρίδης): Κηρύσσεται περαιωμένη η συζήτηση επί της επερώτησης των Βουλευτών της Νέας Δημοκρατίας προς τον Υπουργό Εθνικής 'Αμυνας, σχετικά με την κατάσταση που υπάρχει στις βιομηχανίες Αμυντικού Εξοπλισμού ΕΒΟ και ΠΥΡΚΑΛ. 

Κύριοι συνάδελφοι, έχουν διανεμηθεί τα Πρακτικά της Τετάρτης 3 Φεβρουαρίου 1999, της Πέμπτης 4 Φεβρουαρίου 1999 και της Παρασκευής 5 Φεβρουαρίου 1999 και ερωτάται το Σώμα, αν επικυρούνται. 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

ΠΡΟΕΔΡΕΥΩΝ (Παναγιώτης Σγουρίδης): Συνεπώς τα Πρακτικά της Τετάρτης 3 Φεβρουαρίου 1999, της Πέμπτης 4 Φεβρουαρίου 1999 και της Παρασκευής 5 Φεβρουαρίου 1999 επεκυρώθησαν. 

Κύριοι συνάδελφοι, δέχεσθε στο σημείο αυτό να λύσουμε τη συνεδρίαση; 

ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 

Με τη συναίνεση του Σώματος και ώρα 22.35' λύεται η συνεδρίαση για αύριο, Τρίτη 16 Φεβρουαρίου 1999 και ώρα 18.00', με αντικείμενο εργασιών του Σώματος: α) κοινοβουλευτικό έλεγχο, συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη. 

Ο ΠΡΟΕΔΡΟΣ                                                                                   ΟΙ ΓΡΑΜΜΑΤΕΙΣ































  
















 







