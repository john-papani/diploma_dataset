      Παρασκευή 7 Νοεμβρίου 2003
      ΣΥΝΕΔΡΙΑΣΗ Κ΄
      ΠΙΝΑΚΑΣ ΠΕΡΙΕΧΟΜΕΝΩΝ
      ΣΥΝΟΔΟΣ Δ΄
      ΘΕΜΑΤΑ
      Α. ΕΙΔΙΚΑ ΘΕΜΑΤΑ
      1. Άδεια απουσίας του Βουλευτή κ. Δημήτρη Σιούφα, σελ.
      2. Ανακοινώνεται ότι τη συνεδρίαση παρακολουθούν μαθητές από: το Ράλλειο Λύκειο Πειραιά, το Δημοτικό Σχολείο Αβύθου Αχαΐας και το Γυμνάσιο Ευξεινούπολης Μαγνησίας, σελ.
      Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
      1. Κατάθεση αναφορών, σελ.
      2. Απαντήσεις Υπουργών σε ερωτήσεις Βουλευτών, σελ.
      3. Ανακοίνωση του δελτίου επικαίρων ερωτήσεων της Δευτέρας 10 Νοεμβρίου 2003, σελ.
      4. Συζήτηση επικαίρων ερωτήσεων:
      α) Προς τον Υπουργό Μεταφορών και Επικοινωνιών, σχετικά με την αδυναμία παρακολούθησης των ελληνικών καναλιών στα νησιά του Αιγαίου, λόγω έλλειψης αναμεταδοτών κλπ., σελ.
      β) Προς τον Υπουργό Εμπορικής Ναυτιλίας, σχετικά με την πρακτική εκπαίδευση των σπουδαστών της Ακαδημίας Εμπορικού Ναυτικού κλπ., σελ.
      5. Συζήτηση επερώτησης Βουλευτών της Νέας Δημοκρατίας, προς τον Υπουργό Οικονομίας και Οικονομικών, σχετικά με τα κοινοτικά πλαίσια στήριξης των περιόδων 1994-1999 και 2000-2006, σελ.
      ΟΜΙΛΗΤΕΣ
      Α. Επί των επικαίρων ερωτήσεων:
      ΚΑΡΡΑΣ Κ., σελ.
      ΚΕΔΙΚΟΓΛΟΥ Β., σελ.
      ΠΑΣΧΑΛΙΔΗΣ Γ., σελ.
      ΣΤΡΑΤΑΚΗΣ Ε., σελ.
      ΣΤΡΙΦΤΑΡΗΣ Σ., σελ.
      Β. Επί της επερώτησης:
      ΑΛΟΓΟΣΚΟΥΦΗΣ Γ., σελ.
      ΔΡΑΓΑΣΑΚΗΣ Ι., σελ.
      ΚΑΛΛΙΩΡΑΣ Η., σελ.
      ΚΕΔΙΚΟΓΛΟΥ Β., σελ.
      ΜΑΚΡΥΠΙΔΗΣ Α., σελ.
      ΜΑΝΟΣ Σ., σελ.
      ΜΠΟΥΡΑΣ Α., σελ.
      ΠΑΠΑΘΑΝΑΣΙΟΥ Ι., σελ.
      ΠΑΧΤΑΣ Χ., σελ.
      ΣΚΡΕΚΑΣ Θ., σελ.
      ΤΣΙΠΛΑΚΟΣ Α., σελ.

ΠΡΑΚΤΙΚΑ  ΒΟΥΛΗΣ
Ι΄ ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ  Δ΄
ΣΥΝΕΔΡΙΑΣΗ  Κ΄
Παρασκευή 7 Νοεμβρίου 2003
	Αθήνα, σήμερα στις 7 Νοεμβρίου 2003, ημέρα Παρασκευή  και ώρα 10.43’’ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Προέδρου αυτής κ. ΑΠΟΣΤΟΛΟΥ ΚΑΚΛΑΜΑΝΗ.
	ΠΡΟΕΔΡΟΣ (Απόστολος Κακλαμάνης): Κυρίες και κύριοι συνάδελφοι, αρχίζει η συνεδρίαση.
	(ΕΠΙΚΥΡΩΣΗ ΠΡΑΚΤΙΚΩΝ: Σύμφωνα με την από 6-11-2003 εξουσιοδότηση του Σώματος επικυρώθηκαν με ευθύνη του Προεδρείου τα Πρακτικά της ΙΘ΄ συνεδριάσεώς του, της Πέμπτης 6 Νοεμβρίου 2003 σε ό,τι αφορά την ψήφιση στο σύνολο των σχεδίων νόμων: 1) Κύρωση των Πρωτοκόλλων στη Συνθήκη του Βορείου Ατλαντικού για την προσχώρηση της Δημοκρατίας της Βουλγαρίας, της Δημοκρατίας της Εσθονίας, της Δημοκρατίας της Λεττονίας, της Δημοκρατίας της Λιθουανίας, της Ρουμανίας, της Δημοκρατίας της Σλοβακίας και της Δημοκρατίας της Σλοβενίας».
     	2) «Κύρωση των Συμφωνηθέντων Πρακτικών των διαπραγματεύσεων μεταξύ της Ομοσπονδιακής Δημοκρατίας της Γερμανίας και των Κυβερνήσεων του Βασιλείου της Δανίας, της Ελληνικής Δημοκρατίας, τους Βασιλείου της Ισπανίας, της Δημοκρατίας της Ιταλίας, του Μεγάλου Δουκάτου του Λουξεμβούργου, του Βασιλείου της Νορβηγίας, της Δημοκρατίας της Πορτογαλίας και της Τουρκικής Δημοκρατίας, σχετικά με το καθεστώς των δυνάμεών τους κατά τη διάρκεια της προσωρινής διαμονής τους στην Ομοσπονδιακή Δημοκρατία της Γερμανίας μετά των δύο Παραρτημάτων αυτών, καθώς και των ανταλλαγεισών διακοινώσεων μεταξύ του Ομοσπονδιακού Υπουργείου Εξωτερικών της Ομοσπονδιακής Δημοκρατίας της Γερμανίας και της Πρεσβείας της Ελλάδος στη Γερμανία της 29ης Απριλίου 1998, συνοδευομένων από την Ελληνική Δήλωση περί ασκήσεως ποινικής δικαιοδοσίας, καθώς και της Ρηματικής Διακοίνωσης του Γερμανικού Υπουργείου Εξωτερικών όπου περιέχεται η Γερμανική Δήλωση περί ποινικής δικαιοδοσίας».
     3) «Οργάνωση των Υπηρεσιών Διεθνών Οικονομικών Σχέσεων και Αναπτυξιακής Συνεργασίας του Υπουργείου Εξωτερικών και άλλες διατάξεις».) 
     	Παρακαλείται ο κύριος Γραμματέας να ανακοινώσει τις αναφορές προς το Σώμα.
     	(Ανακοινώνονται προς το Σώμα από τον κ. Κωνσταντίνο Καρρά,  Βουλευτή Α΄ Αθήνας, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η Ένωση Ιπταμένων Συνοδών και Φροντιστών διαμαρτύρεται για τις μεταβολές που επιχειρεί η Διοίκηση της Ο.Α. στο εργασιακό καθεστώς των Ιπταμένων Συνοδών και Φροντιστών.
     2) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε δημοσίευμα εφημερίδας στο οποίο ζητείται η άμεση αποστολή των επιχορηγήσεων στους ΤΟΕΒ του Νομού Λασιθίου.
     3) Ο Βουλευτής Λασιθίου κ. ΜΙΧΑΛΗΣ ΚΑΡΧΙΜΑΚΗΣ κατέθεσε αναφορά με την οποία η Παγκρήτια Ένωση Συνταξιούχων ΔΕΗ ζητεί την ενσωμάτωση της Αυτόματης Τιμαριθμικής Αναπροσαρμογής στη σύνταξη.
     4) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία ο Ενιαίος Σύλλογος Ταχυδρομικών Αθήνας – Αττικής και Ελλάδας «ΘΕΟΔΩΡΟΣ ΛΕΟΝΑΡΔΟΣ» διαμαρτύρεται για τη μη χορήγηση στους εργαζόμενους του Κέντρου Αεροπορικού Ταχυδρομείου, εμφιαλωμένου πόσιμου ύδατος και κόστους διοδίων.
     5) Ο Βουλευτής Κιλκίς κ. ΚΩΝ/ΝΟΣ ΚΙΛΤΙΔΗΣ κατέθεσε αναφορά με την οποία η Ομοσπονδία Συλλόγων Υπηρεσίας Πολιτικής Αεροπορίας ζητεί την ικανοποίηση οικονομικών αιτημάτων των εργαζομένων στην ΥΠΑ.
     6) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Ομοσπονδία Λειτουργών Μέσης Εκπαίδευσης ζητεί την επίλυση θεσμικών και οικονομικών προβλημάτων του κλάδου τους.
     7) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία το Περιφερειακό Τμήμα Δυτικής Μακεδονίας του Πανελλήνιου Συλλόγου Φυσικοθεραπευτών ζητεί την επίλυση προβλήματος, σχετικά με την περίθαλψη ασθενών από το Κέντρο Αποθεραπείας – Αποκατάστασης και Κοινωνικής Υποστήριξης ΑμΕΑ του Άργους Ορεστικού.
     8) Ο Βουλευτής Ιωαννίνων κ. ΣΤΑΥΡΟΣ ΚΑΛΟΓΙΑΝΝΗΣ κατέθεσε αναφορά με την οποία η Διδασκαλική Ομοσπονδία Ελλάδας ζητεί την επίλυση θεσμικών και οικονομικών προβλημάτων που αντιμετωπίζει η Πρωτοβάθμια Εκπαίδευση.
     9) Ο Βουλευτής Λακωνίας κ. ΑΘΑΝΑΣΙΟΣ ΔΑΒΑΚΗΣ κατέθεσε δημοσίευμα εφημερίδας που αφορά στην αναγκαιότητα συνέχισης των ανασκαφών στην περιοχή Πελλάνας Λακωνίας.
     10) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε αναφορά με την οποία ο Σύνδεσμος Θεσσαλικών Βιομηχανιών διαμαρτύρεται για τον αποκλεισμό των εξαγωγικών επιχειρήσεων από τις διατάξεις του Κώδικα Φορολογίας Εισοδήματος.
     11) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ιωάννης Βούλτσιος, κάτοικος Ξηροποτάμου Δράμας, ζητεί τη χορήγηση σύνταξη από τον ΟΓΑ.
     12) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο κ. Ιωάννης Βαγγέλης, κάτοικος Βώλακα Δράμας, ζητεί τη χορήγηση αναπηρικής σύνταξης από τον ΟΓΑ.
     13) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία η κυρία Φωτεινή Αμπατσίδου, κάτοικος Μαυροχωρίου Δράμας, ζητεί τη χορήγηση σύνταξης γήρατος από τον ΟΓΑ.
     14) Ο Βουλευτής Καστοριάς κ. ΑΝΕΣΤΗΣ ΑΓΓΕΛΗΣ κατέθεσε αναφορά με την οποία η Νομαρχιακή Αυτοδιοίκηση Καστοριάς διαμαρτύρεται για το μελετώμενο χαρακτηρισμό 700.000 στρεμμάτων της ευρύτερης περιοχής του Γράμμου ως Εθνικού Πάρκου.
     15) Ο Βουλευτής Δράμας κ. ΣΤΑΥΡΟΣ ΠΑΠΑΔΟΠΟΥΛΟΣ κατέθεσε αναφορά με την οποία ο Ανταποκριτής του ΟΓΑ του Δήμου Σιταγρών Δράμας, ζητεί την επίλυση συνταξιοδοτικού προβλήματος από τον ΟΓΑ της κυρία Σεβαστής Τσακιρίδου.
     16) Οι Βουλευτές κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ κατέθεσαν αναφορά με την οποία η Τοπική Ένωση Δήμων και Κοινοτήτων Νομού Αττικής διαμαρτύρεται για την τιμολογιακή πολιτική της ΕΥΔΑΠ απέναντι στους ΟΤΑ.
     17) Οι Βουλευτές κύριοι ΦΩΤΗΣ ΚΟΥΒΕΛΗΣ και ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ κατέθεσαν αναφορά με την οποία η Ομοσπονδία Ελληνικών Συλλόγων Γονέων και Κηδεμόνων Βόρειας Ρηνανίας – Βεστφαλίας, ζητεί να σταματήσουν οι αυθαίρετες και απροκάλυπτες παρεμβάσεις των συντονιστών εκπαίδευσης στη Βόρεια Ρηνανία Βεστφαλία.
     18) Ο Βουλευτής Αθηνών κ. ΦΩΤΗΣ ΚΟΥΒΕΛΗΣ κατέθεσε αναφορά με την οποία η Εταιρεία Ελλήνων Σκηνοθετών ζητεί τη ρύθμιση θεμάτων που άπτονται της κοινωνικής ασφάλισης των Ελλήνων Σκηνοθετών που εργάζονται χωρίς σύμβαση εξαρτημένης εργασίας.
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 2240/28-8-03 ερώτηση του Βουλευτή κ. Θεόφιλου Λεονταρίδη δόθηκε με το υπ΄ αριθμ. 7017/4/3686/18-9-03 έγγραφο από τον Υφυπουργό Δημόσιας Τάξης η ακόλουθη απάντηση:
     «Σε απάντηση της ανωτέρω ερώτησης, που κατέθεσε ο Βουλευτής κ. Θ. Λεονταρίδης, σε ό,τι μας αφορά, σας γνωρίζουμε ότι το Υπουργείο μας, με ιδιαίτερη ευαισθησία και υπευθυνότητα, καταβάλλει κάθε δυνατή προσπάθεια για την πάταξη του φαινομένου των ναρκωτικών και την προστασία των πολιτών και ιδιαίτερα της νεολαίας μας, σε συνεργασία με τα συναρμόδια Υπουργεία και άλλους φορείς, στο εσωτερικό και εξωτερικό. Τα έντονα μέτρα που λαμβάνουν οι Υπηρεσίες μας έχουν στόχο, κυρίως, την πρόληψη αλλά και την καταστολή του ανωτέρω φαινομένου, την εφαρμογή της ισχύουσας νομοθεσίας με αυστηρότητα - και χωρίς παρεκκλίσεις, αλλά και την εξάλειψη των κοινωνικών συνεπειών που προκαλεί αυτό.
     Στο πλαίσιο αυτό, από την κυβέρνηση εκπονήθηκε το πενταετές (2002-2006) «Εθνικό Σχέδιο Δράσης για την Αντιμετώπιση της Εξάρτησης από ουσίες», το οποίο βασίζεται στους δύο άξονες που αφορούν τη μείωση της ζήτησης ναρκωτικών ουσιών μέσω εφαρμογής προγραμμάτων αποτροπής, πρόληψης, θεραπείας και κοινωνικής επανένταξης, καθώς και την ελάττωση της προσφοράς των ουσιών αυτών μέσω του αποτελεσματικού ελέγχου και της καταστολής διακίνησής τους. Στο πρόγραμμα αυτό προβλέπεται η λήψη συγκεκριμένων μέτρων, μεταξύ των οποίων περιλαμβάνονται η επέκταση του προγράμματος φύλαξης στα σχολεία και η ανάπτυξη υποδομών και προγραμμάτων θεραπείας όλων των τύπων.
     Για την υλοποίηση του ανωτέρω σχεδίου, από τις αρμόδιες Υπηρεσίες του Υπουργείου μας καταρτίσθηκε ειδικό επιχειρησιακό πρόγραμμα κατά των ναρκωτικών, το οποίο ενσωματώθηκε στο προαναφερόμενο εθνικό σχέδιο και ήδη ξεκίνησε η υλοποίηση συγκεκριμένων δράσεων που προβλέπονται σε αυτό. Αυτές, μεταξύ των άλλων, είναι η συγκρότηση Ομάδας Δίωξης Ναρκωτικών σε όλα τα Τμήματα Ασφαλείας και Τμήματα γενικής αρμοδιότητας, η ίδρυση νέων Τμημάτων Δίωξης Ναρκωτικών, καθώς και η στελέχωση των αρμοδίων αστυνομικών Υπηρεσιών με ιδιώτες ψυχολόγους- κοινωνικούς λειτουργούς.
     Επίσης, έχουν συνταχθεί και υλοποιούνται περιφερειακά Σχέδια Δράσης κατά των ναρκωτικών, σύμφωνα με τα οποία οι Αστυνομικές Διευθύνσεις κάθε νομού αποτυπώνουν την υφιστάμενη κατάσταση του προβλήματος στην περιφέρειά τους, σχεδιάζουν και αναπτύσσουν επιχειρησιακές δράσεις, εστιάζοντας την προσοχή τους ιδιαίτερα στην πάταξη της μικροδιακίνησης, εντοπίζουν τις περιοχές και τους χώρους, όπου, σύμφωνα με τις πληροφορίες τους, γίνεται διακίνηση ναρκωτικών ουσιών, ιδίως σε καταστήματα (μπαρ, ντίσκο, καφετέριες, καφενεία), πλατείες, δρόμους, αλσύλλια, πάρκα, σχολικά συγκροτήματα, φροντιστήρια, χώρους άθλησης κλπ., μεριμνούν για την ανάπτυξη κατάλληλου πληροφοριακού δικτύου και διοργανώνουν ημερίδες ή άλλες εκδηλώσεις για τα ναρκωτικά σε τοπικό επίπεδο, σε συνεργασία με τους τοπικούς φορείς (Δήμους, Νομαρχίες, ΟΚΑΝΑ, Κέντρα Πρόληψης, οργανώσεις νεολαίας κλπ.).
     Παράλληλα, ο αγώνας της Ελληνικής Αστυνομίας κατά των ναρκωτικών ενισχύεται αποτελεσματικά, τα τελευταία χρόνια και από τη δράση των Υπηρεσιών Συνοριακής Φύλαξης, που ιδρύθηκαν και λειτουργούν κατά μήκος των χερσαίων συνόρων της χώρας, με αποστολή την αντιμετώπιση της λαθρομετανάστευσης, αλλά και του διασυνοριακού εγκλήματος, ενώ σημαντική είναι και η συμβολή των πεζών περιπολιών, των Ομάδων Πρόληψης Kαι Καταστολής της Εγκληματικότητας, που λειτουργούν σε όλες τις Αστυνομικές Διευθύνσεις της Χώρας καθώς και των ελικοπτέρων της Αστυνομίας, τα οποία διατίθενται για την από αέρος εξερεύνηση διαφόρων περιοχών.
     Από τις Υπηρεσίες μας ιδιαίτερη βαρύτητα δίδεται στη λήψη μέτρων, που αφορούν την αυστηρότερη επιτήρηση σχολείων, φροντιστηρίων, αθλητικών και λοιπών ευαίσθητων χώρων, στους οποίους σπουδάζουν και αθλούνται οι νέοι, καθώς και χώρων που αυτοί διασκεδάζουν και γενικότερα συχνάζουν, ώστε να αποτρέπεται η διάθεση ναρκωτικών ουσιών από κακοποιά στοιχεία και να είναι δυνατή η άμεση και αποτελεσματική επέμβαση της Αστυνομίας, στις περιπτώσεις που απαιτείται.
     Επίσης, έχουν δοθεί εντολές για άμεση επαφή των διοικητών των Υπηρεσιών, με διευθυντές και καθηγητές των σχολείων, συλλόγους, περιοίκους και την τοπική αυτοδιοίκηση, για καλύτερη αλληλοενημέρωση σε επιμέρους θέματα και βελτίωση της συνεργασίας, προκειμένου να ευαισθητοποιηθεί το κοινό για ενεργό συμμετοχή του στην καταπολέμηση των ναρκωτικών. Ιδιαίτερα η ενημέρωση των νέων για τις καταστρεπτικές συνέπειες των ψυχοδραστικών ουσιών (ναρκωτικών και αλκοόλ), αλλά και τους τρόπους προστασίας τους από αυτά γίνεται από κατάλληλους αξιωματικούς σε σχολεία, καθώς και σε άλλους φορείς, στο πλαίσιο ομιλιών, διαλέξεων και σεμιναρίων με θέμα τα ναρκωτικά και τον αλκοολισμό. Από πολλές Υπηρεσίες μας διοργανώθηκαν ημερίδες, αθλητικές εκδηλώσεις και διανεμήθηκε έντυπο υλικό με θέμα την ενημέρωση των νέων, την αντίστασή τους και γενικά την προστασία τους από τα ναρκωτικά.
     Πέραν αυτών, έχουν δρομολογηθεί μια σειρά δραστηριοτήτων, μακροπρόθεσμου προγραμματισμού, όπως είναι η αξιοποίηση των δυνατοτήτων του INTERNET για την ενημέρωση των νέων γύρω από το πρόβλημα και τις διαθέσιμες υπηρεσίες αναφορικά με τη χρήση των ναρκωτικών ουσιών, του αλκοόλ και του καπνού, η εφαρμογή πιλοτικών προγραμμάτων επιστημονικής και κοινωνικής υποστήριξης αστυνομικών Υπηρεσιών με κοινωνικούς λειτουργούς και ψυχολόγους, η συγκρότηση ομάδων εργασίας σε συνεργασία με πανεπιστημιακούς φορείς με σκοπό τη μελέτη, επεξεργασία και υποβολή προτάσεων όπως σχεδιασμού αντεγκληματικής πολιτικής, ίδρυσης και λειτουργίας Τοπικών Συμβουλίων Πρόληψης Εγκληματικότητας κλπ. Ήδη, ανασχεδιάσθηκε η ιστοσελίδα του Υπουργείου μας, η οποία έχει εμπλουτισθεί, τόσο με το πρόβλημα των ναρκωτικών γενικά, όσο και με θέματα προστασίας ανηλίκων και άλλων ευαίσθητων πληθυσμιακών ομάδων, με κύριο στόχο την παροχή συμβουλών ακόμη και για την ασφαλή πλοήγηση στο INTERNET.
     Παράλληλα, σε διεθνές επίπεδο, ο αγώνας των Υπηρεσιών Δίωξης κατά των ναρκωτικών της Ελληνικής Αστυνομίας υποστηρίζεται από το Εθνικό Κεντρικό Γραφείο ΙΝΤΕΡΠΟΛ, από την Εθνική Μονάδα ΕΥΡΩΠΟΛ και το Εθνικό Εστιακό Σημείο SECI (Πρωτοβουλία Συνεργασίας Χωρών Νοτιοανατολικής Eυρώπης), τα οποία αποτελούν σημεία Επαφής με τη Γενική Γραμματεία της ΙΝΤΕΡΠΟΛ, την ΕΥΡΩΠΟΛ και το SECI και τα οποία εξασφαλίζουν την διεθνή αστυνομική συνεργασία, εργαλείο απαραίτητο στην αποτελεσματική καταπολέμηση της οργανωμένης διεθνούς διακίνησης ναρκωτικών.
     Αναφορικά με το ισχύον θεσμικό πλαίσιο, σας πληροφορούμε ότι αυτό καλύπτει τις ανάγκες του προβλήματος που διαπιστώνονται διαχρονικά, καθώς προβλέπει την ισόρροπη ενίσχυση της πρόληψης και της καταστολής, γεγονός που αποτελεί τη βασική φιλοσοφία της Ευρωπαϊκής Στρατηγικής και του Ευρωπαϊκού Σχεδίου Δράσης 2000-2004 για την αντιμετώπιση των ναρκωτικών.
     Πάντως, στον τομέα της καταστολής η δραστηριότητα των Υ 1ΠΙρεσιών μας σε όλη τη χώρα, τα τελευταία χρόνια έχει αποφέρει σημαντικά αποτελέσματα, όπως φαίνεται και από τις αλλεπάλληλες επιτυχίες, που αφορούν, κυρίως, την εξάρθρωση κυκλωμάτων διακίνησης, σύλληψη μεγαλεμπόρων και κατάσχεση μεγάλων ποσοτήτων ναρκωτικών ουσιών, οι οποίες βλέπουν το φως της δημοσιότητας και έχουν ευμενή απήχηση στην κοινή γνώμη.
     Τέλος, πρέπει να επισημάνουμε ότι το θέμα της χρήσης των ναρκωτικών ουσιών δεν είναι δυνατό να αντιμετωπισθεί αποκλειστικά και μόνο από τις αστυνομικές Αρχές, αφού αυτό δεν είναι αμιγώς αστυνομικό πρόβλημα, αλλά εντάσσεται στα κοινωνικά προβλήματα που η αντιμετώπισή τους απαιτεί τη συνεργασία πολλών φορέων και παραγόντων (πολιτών, συλλόγων, τοπικής αυτοδιοίκησης, εκπαιδευτικής κοινότητας, κοινωνικών Υπηρεσιών κλπ.).
     Ο Υφυπουργός
     ΠΑΝΤΕΛΗΣ ΤΣΕΡΤΙΚΙΔΗΣ»
     2. Στις με αριθμό 2257/28-8-03 και 2380/2-9-03 ερωτήσεις των Βουλευτών κυρίων Σταύρου Δήμα και Αναστάσιου Παπαληγούρα δόθηκε με το υπ΄ αριθμ. 910/69/ΙΗ/18-9-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στις ερωτήσεις με αριθμούς 2257/28-8-03 και 2380/2.9.03 που κατέθεσαν οι Βουλευτές κύριοι Σταύρος Κ. Δήμας και Αναστ. Π. Παπαληγούρας, σχετικά με το 1ο Δημοτικό Σχολείο Κιάτου Κορινθίας, σας γνωρίζουμε τα ακόλουθα:
     1. Στο 1ο Δημοτικό Σχολείο Κιάτου Κορινθίας λειτουργεί ολοήμερο σχολείο μ΄ ένα τμήμα, το. οποίο μέχρι σήμερα πέραν του δασκάλου έχει στελεχωθεί μ΄ εκπαιδευτικό Αγγλικής, Εικαστικών και Φυσικής Αγωγής.
     2. Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση-οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (Ν.2218/94, Ν.2240/94 και Π.Δ. 30/1996).
     Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν τη δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.).
     Επιπρόσθετα το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (ΣΑΕ 047) για οικόπεδα και κατασκευές χωρίς περαιτέρω παρέμβαση μέσα στο Νομό.
     Για εφέτος (2003) η Νομαρχιακή Αυτοδιοίκηση Κορινθίας έχει επιχορηγηθεί με το ποσό. των 400.000,00 Ευρώ για οικόπεδα και κατασκευές σχολικών κτιρίων από το Π.Δ.Ε. του ΥΠ.Ε.Π.Θ.
     Η Νομαρχιακή Αυτοδιοίκηση Κορινθίας στην τριετία 2000-2002 επιχορηγήθηκε με τα ανωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ και του ΟΣΚ ΑΕ.
     2000
     Για οικόπεδα-μελέτες-κατασκευές 		250.000.000 δρχ.
     Για επισκευές					  60.000.000 δρχ.
     2001
     Για οικόπεδα-μελέτες και κατασκευές 	200.000.000 δρχ.
     2002
     Για οικόπεδα-μελέτες και κατασκευές	968.451,94 Ευρώ
     Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ.Δ.Δ.Α.
     3. Ειδικότερα, για το 1ο Δημ. Σχ. Κιάτου, σας γνωρίζουμε ότι όπως μας πληροφόρησε η ΔΙνση Προγρ/σμού της Νομ/κής Αυτ/σης Κορινθίας με σχετικό έγγραφό της μετά την έγκριση για λειτουργία ως ολοήμερου Σχολείου, εγκρίθηκε από τον ΟΣΚ η μεταφορά δύο προκατασκευασμένων αιθουσών, προκειμένου να καλυφθούν οι υπάρχουσες ανάγκες. Ήδη η Δ/νση Τεχνικών Υπηρεσιών προβαίνει στις απαραίτητες ενέργειες (σύνταξη τοπογραφικού διαγράμματος, σύνταξη μελέτης κατασκευής βάσεων κλπ.), για να ολοκληρωθεί η διαδικασία εγκατάστασης των αιθουσών στο Σχολείο.
     4. Σας γνωρίζουμε επίσης ότι η ανέγερση νέας σχολικής μονάδας ανάγεται στην αποκλειστική αρμοδιότητα της Νομ/κής Αυτ/σης Κορινθίας που θα εντάξει το έργο στον ετήσιο προγρ/σμό της κατόπιν αξιολόγησης και ιεράρχησης των αναγκών της σχολικής στέγης και κάλυψη αυτών.
     Το ΥΠΕΠΘ, από την πλευρά του, θα φροντίσει, στο πλαίσιο των οικονομικών του δυνατοτήτων, να ικανοποιήσει τις οικονομικές απαιτήσεις για τη βελτίωση της υλικοτεχνικής υποδομής της Α/θμιας και Β/θμιας Εκπ/σης της Ν.Α Κορινθίας.
     Ο Υφυπουργός
     ΝΙΚ. ΓΚΕΣΟΥΛΗΣ»
     3. Στην με αριθμό 2143/27-8-03 ερώτηση του Βουλευτή κ. Θανάση Μπούρα δόθηκε με το υπ΄ αριθμ. 1087024/1838/Α0012/30-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στο 477/22.9.2003 σημείωμά σας, με το οποίο μας διαβιβάσατε την με αριθμό 2143/27.8.2003 ερώτηση του Βουλευτή κ. Θανάση Μπούρα, αναφορικά με το πιο πάνω θέμα, σας γνωρίζουμε τα ακόλουθα:
     1. Με τις διατάξεις της παρ.1 του άρθρου 5 του ν.3091/2002, θεσπίστηκε ο λογιστικός τρόπος προσδιορισμού του καθαρού εισοδήματος των εμπορικών επιχειρήσεων που τηρούν βιβλία Β΄ κατηγορίας του Κ.Β.Σ., για τις χρήσεις που αρχίζουν από 1.1.2003 και μετά. Δηλαδή, οι εν λόγω επιχειρήσεις θα φορολογούνται με βάση τα πραγματικά τους κέρδη που προκύπτουν από τηρούμενα βιβλία τους.
     Κατά συνέπεια, οι επιχειρήσεις που είναι εγκατεστημένες κατά μήκος της λεωφόρου Μαραθώνος και των οποίων τα έσοδα έχουν μειωθεί από την πτώση της εμπορικής κίνησης στην περιοχή λόγω των εργασιών διαπλάτυνσης της λεωφόρου, θα επιβαρυνθούν λιγότερο φορολογικά, λόγω των μειωμένων κερδών που θα πραγματοποιήσουν.
     2. Επιπρόσθετα, με τις διατάξεις του τρίτου εδαφίου της παρ.3 του άρθρου 4 του ν.2238/1994 όπως ισχύουν μετά την τροποποίησή τους με την παρ.1 του άρθρου 2 του ν.3091/2002 και οι οποίες έχουν εφαρμογή για διαχειριστικές περιόδους που αρχίζουν από 1ης Ιανουαρίου 2003 και μετά, δόθηκε η δυνατότητα στις εμπορικές επιχειρήσεις που τηρούν ακριβή και επαρκή βιβλία Β΄ κατηγορίας του Κ.Β.Σ. να μεταφέρουν τη ζημία που ενδεχόμενα πραγματοποιούν-σε μία χρήση, για συμψηφισμό με τα κέρδη των τριών (3) επόμενων χρήσεων.
     Ο Υφυπουργός
     ΑΠ. ΦΩΤΙΑΔΗΣ»
     4. Στην με αριθμό 2735/10-9-03 ερώτηση του Βουλευτή κ. Κυριάκου Σπυριούνη δόθηκε με το υπ΄ αριθμ. 1086119/399/25-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ.2735/10.9.03 ερώτησης που κατέθεσε ο Βουλευτής κ. Κυριάκος Σπυριούνης σχετικά με το ανωτέρω θέμα, σας γνωρίζουμε τα εξής:
     1. Ο Πρόεδρος και Διευθύνων Σύμβουλος της ΕΑΒ Α.Ε επελέγη σύμφωνα με τη διαδικασία που προβλέπουν οι διατάξεις του άρθρου 49Α του Κανονισμού της Βουλής αφού η ΕΑΒ εξήλθε από το καθεστώς του Ν.2414/96 ύστερα από τους νόμους 2789/2000 (άρθρο 16) και 2843/2000 (άρθρο 31) και διέπεται πλέον από τις διατάξεις του Ν.2190/20, σε συνδυασμό με αυτές του ιδρυτικού της Ν.43Π5, όπως ισχύει.
     2. Όσον αφορά τον Πρόεδρο και Διευθύνοντα Σύμβουλο της ΕΒΟ Α.Ε σας γνωρίζουμε ότι αυτοί επελέγησαν σύμφωνα με τις διατάξεις του Ν.2414/96 (άρθρα 6 και 7) και ύστερα από γνώμη της Επιτροπής του άρθρου 49Α του Κανονισμού της Βουλής.
     Ο Υφυπουργός
     Ν. ΦΑΡΜΑΚΗΣ»
     5. Στην με αριθμό 2747/10-9-03 ερώτηση του Βουλευτή κ. Σπήλιου Σπηλιωτόπουλου δόθηκε με το υπ΄ αριθμ. Β- 4435/1-10-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2747/10-9-20003 που κατέθεσε στη Βουλή ο Βουλευτής κ. .Σπήλιος Σπηλιωτόπουλος, σχετικά με την αξιοποίηση ακινήτου του ΟΣΕ στην Πάτρα, σύμφωνα και με το 60449/18-9-2003 έγγραφο του Οργανισμού Σιδηροδρόμων Ελλάδος Α.Ε., σας πληροφορούμε τα παρακάτω:
     1. Ο Ο.Σ.Ε. έχει προχωρήσει ήδη στον καθαρισμό του χώρου που αναφέρεται.
     2. Η ΓΑΙΑ Ο.Σ.Ε. ΑΕ. , θυγατρική εταιρεία του ΟΣΕ που δημιουργήθηκε με σκοπό την αξιοποίηση, διαχείριση εκμετάλλευση ακινήτων που ανήκουν στον ΟΣΕ προχώρησε βάσει της υπ΄ αριθμ. 2930/28-05-2002 απόφασης του Δ.Σ. του ΟΣΕ στην μελέτη αξιοποίησης του ακινήτου του μηχανοστασίου του ΟΣΕ στον ΑΓ. Διονύσιο Πατρών και έχει συντάξει σχετική πρόταση που προβλέπει ένταξη του ακινήτου στο Ρυμοτομικό Σχέδιο του Δήμου Πατρέων μέσα από διαδικασίες τροποποιήσεις του Γενικού Πολεοδομικού Σχεδίου. Η παραπάνω πρόταση έχει κοινοποιηθεί στον Δήμο Πατρέων με το υπ΄ αριθμ. 1149/04-2-2003 έγγραφο της ΓΑΙΑ ΟΣΕ ΑΕ.
     3. Σας διαβιβάζουμε , συνημμένα τις υπ΄ αριθμ. 2930/28-05-2002 του ΔΣ του ΟΣΕ και την 1149/04-02-2003 έγγραφο της ΓΑΙΑ ΟΣΕ.
     Ο Υπουργός
     ΧΡΙΣΤΟΣ ΒΕΡΕΛΗΣ»
     6. Στην με αριθμό 2763/10-9-03 ερώτηση του Βουλευτή κ. Βασίλη Μιχαλολιάκου δόθηκε με το υπ΄ αριθμ. 97626/ΙΗ/1-10-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 2763/10-9-2003 την οποία κατέθεσε ο Βουλευτής κ. Βασίλης Μιχαλολιάκος και αφορά στη λειτουργία του 38ου δημοτικού σχολείου Πειραιά, σας γνωρίζουμε τα ακόλουθα:
     Όπως μας πληροφόρησε η Ο.Σ.Κ Α.Ε., από κανένα φορέα δεν είχε τεθεί στο παρελθόν θέμα επίλυσης του προβλήματος σχολικής στέγης του 38ου Δημ. Σχολείου Πειραιά, λόγω της αγοράς του ακινήτου στο οποίο στεγάζεται.
     Σε πρόσφατη συνάντηση της Ο.Σ.Κ Α.Ε. με την Ένωση Γονέων του 2ου Διαμερίσματος Πειραιά, γνωστοποιήθηκε η ύπαρξη του προβλήματος.
     Η Ο.Σ.Κ Α.Ε. σε συνεργασία με τους αρμόδιους φορείς θα προβεί στις προβλεπόμενες διαδικασίες απόκτησης χώρου, επιδιώκοντας την εξεύρεση οριστικής λύσης.
     Αναμένονται οι προτάσεις του Δήμου.
     Ο Υφυπουργός
     ΝΙΚ. ΓΚΕΣΟΥΛΗΣ»
      7. Στην με αριθμό 2772/10-9-03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 42619/30-9-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω ερώτησης, που κατέθεσε η βουλευτής κα Μαρία Δαμανάκη, σχετικά με φθορές που προκλήθηκαν στον πεζόδρομο της Διονυσίου Αρεοπαγίτου, στο πλαίσιο εργασιών για τις ανάγκες φιλοξενίας της Έκθεσης Βιβλίου, σας πληροφορούμε ότι με το υπ' αριθ. 40502/17.9.03 έγγραφό μας, ζητήσαμε στοιχεία για το θέμα αυτό από την Περιφέρεια Αττικής, τα οποία θα σας αποστείλουμε μόλις περιέλθουν στο Υπουργείο.
     Ο Υφυπουργός
     Λ. ΠΑΠΑΔΗΜΑΣ»
      8. Στην με αριθμό 2779/10-9-03 ερώτηση των Βουλευτών κυρίων Ηλία Καλλιώρα, Θεόδωρου Σκρέκα και Νίκου Αγγελόπουλου δόθηκε με το υπ’ αριθμ. 16542Β/25-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση στην ερώτηση με αριθμό πρωτοκόλλου 2779, που κατατέθηκε στις 10-9-2003 απ τους βουλευτές κ.κ. Ηλία Κίχλλιώρα, Θεόδωρο Σκρέκα και Νίκο Αγγελόπουλο προς την κα Υπουργό ΠΕ.ΧΩ.Δ.Ε., σας ενημερώνουμε για τα ακόλουθα: 
     Με το άρθρο 4 του ν. 3127/2003, την ψήφιση του οποίου προώθησε του Υ.ΠΕ.ΧΩ.Δ.Ε. ρυθμίστηκε κατά τρόπον απόλυτα ικανοποιητικό το πρόβλημα των εμπράγματων αξιώσεων του Ελληνικού Δημοσίου σε περιοχές εντός σχεδίου πόλεως. Η ρύθμιση αυτή ήταν αναγκαία, δεδομένου ότι, όπου οι δηλώσεις του Δημοσίου στηριζόντουσαν στον (έστω πρώην) δασικό χαρακτήρα του ακινήτου, ο πολίτης καλείτο να προσκομίσει ένα από τα πιστοποιητικά, με βάση τα οποία η δασική νομοθεσία αναγνωρίζει κυριότητα ιδιώτη σε δασική έκταση. Τέτοια πιστοποιητικά ελάχιστοι πολίτες διαθέτουν.
     Με τη νέα ρύθμιση δεν χρειάζεται η προσκόμιση τέτοιων πιστοποιητικών και η πρόκληση κοινωνικής αναταραχής. Με τα στοιχεία που έχουν συλλεγεί κατά την κτηματογράφηση και υπάρχουν στους φακέλους των ακινήτων εξετάζονται για κάθε ακίνητο οι προϋποθέσεις ισχύος του άρθρου 4 του ν. 3127/2003. Στις ελάχιστες περιπτώσεις, όπου τυχόν δεν υπάρχουν τέτοια στοιχεία είτε τα κατά τόπους αρμόδια κτηματολογικά γραφεία, είτε οι επιτροπές ενστάσεων, στις οποίες προΐσταται δικαστικός λειτουργός και στις οποίες εστάλησαν οι σχετικοί φάκελοι, καλούν τους ενδιαφερομένους να τα προσκομίσουν. Παράλληλα, η ΚΤΗΜΑΤΟΛΟΓΙΟ Α.Ε. έχει αποστείλει αναλυτικές ερμηνευτικές οδηγίες προς όλους τους αναδόχους μελετών κτηματογράφησης σχετικά με την εφαρμογή του άρθρου 4 του ν. 3127/2003.
     Επομένως η όλη διαδικασία διενεργείται με απόλυτη διαφάνεια και γνώση εκ μέρους όλων των εμπλεκομένων μερών των νομικών παραμέτρων της προβληματικής, παράλληλα όμως με προσπάθεια να αποφευχθεί κατά το δυνατόν η πρόκληση κοινωνικής αναταραχής και προστριβών των πολιτών με τις αρμόδιες για την προστασία της δημόσιας περιουσίας υπηρεσίες.
     Η Υπουργός
     Β. ΠΑΠΑΝΔΡΕΟΥ»
      9. Στην με αριθμό 2808/10-9-03 ερώτηση του Βουλευτή κ. Μιχαήλ Καρχιμάκη δόθηκε με το υπ’ αριθμ. 42628/1-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στην ανωτέρω ερώτηση που κατέθεσε στη Βουλή ο Βουλευτής κ.Μ. Καρχιμάκης, σχετικά με την σύσταση δημοτικών λιμενικών ταμείων στο Ν. Λασιθίου, σας γνωρίζουμε τα εξής:
     Από τις διατάξεις του άρθρου 28 του Ν. 2738/99 όπως συμπληρώθηκαν με τις όμοιες του άρθρου 11 του Ν.2839/00 προβλέπεται η μεταφορά αρμοδιοτήτων των υφισταμένων λιμενικών ταμείων σε Δήμους και Νομαρχιακές Αυτοδιοικήσεις. Σε εφαρμογή των διατάξεων αυτών, το Υπουργείο Εσωτερικών Δημόσιας Διοίκησης και Αποκέντρωσης καταρτίζει σχέδια Προεδρικών Διαταγμάτων για τη μεταφορά των αρμοδιοτήτων αυτών και τη σύσταση δημοτικών λιμενικών ταμείων, μετά από σύμφωνη γνώμη του δημοτικού ή νομαρχιακού συμβουλίου.
     Το Υπουργείο Εσωτερικών Δημόσιας Διοίκησης και Αποκέντρωσης σε εφαρμογή των ανωτέρω διατάξεων εξέδωσε τα αριθμ.196/2001, 198/2001 και 199/2001 Προεδρικά Διατάγματα περί σύστασης Δημοτικών Λιμενικών Ταμείων Ιεράπετρας, Σητείας και Αγίου Νικολάου.
     Εν συνεχεία, η υπηρεσία μας προέβη στην σύνταξη Σχεδίου Προεδρικού Διατάγματος για την τροποποίηση του αριθμ.198/01 ομοίου περί σύστασης Δημοτικού Λιμενικού Ταμείου Σητείας προκειμένου να περιληφθεί και ο δήμος lτάνου. Το ανωτέρω Προεδρικό Διάταγμα είναι για επεξεργασία στο Συμβούλιο της Επικρατείας.
     Με τη δημοσίευση του ανωτέρω Προεδρικού Διατάγματος η υπηρεσία μας θα προχωρήσει στην σύνταξη Σχεδίου Προεδρικού Διατάγματος για την κατάργηση του υφιστάμενου Λιμενικού Ταμείου Ν. Λασιθίου βάσει των διατάξεων της παρ.1 του άρθρου 28 του Ν.2738/99, προκειμένου να λειτουργήσουν τα νέα δημοτικά λιμενικά ταμεία.
     Ο Υφυπουργός
     Λ. ΠΑΠΑΔΗΜΑΣ»
      10. Στην με αριθμό 2818/10-9-03 ερώτηση του Βουλευτή κ. Σωτήρη Χατζηγάκη δόθηκε με το υπ’ αριθμ. 59350/1-10-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του υπ' αριθμ. 2818/10-9-2003 εγγράφου σας με το οποίο κοινοποιείται ερώτηση του Βουλευτή κ. Σ. Χατζηγάκη, σας γνωρίζουμε τα εξής:
     Για τις σχεδιαζόμενες βελτιώσεις στο καθεστώς κινήτρων του Ν.2601/98 που θα στοχεύουν μεταξύ άλλων στην ισόρροπη περιφερειακή ανάπτυξη, στην απλοποίηση του συστήματος χορήγησης των προβλεπόμενων κινήτρων και γενικότερα στην περαιτέρω αύξηση των ιδιωτικών επενδύσεων στη χώρα, αξιολογούνται όλες οι υποβαλλόμενες προτάσεις και λαμβάνονται υπόψη η εμπειρία από την λειτουργία και αποτελεσματικότητα των προηγούμενων αναπτυξιακών νόμων, τα δεδομένα της νέας οικονομικής πραγματικότητας, οι δυνατότητες της δημοσιονομικής πολιτικής καθώς οι κατευθυντήριες οδηγίες, κανονισμοί και περιορισμοί για τις κρατικές ενισχύσεις της Ευρωπαϊκής Ένωσης.
     Ο Υφυπουργός
     ΧΡΗΣΤΟΣ ΠΑΧΤΑΣ»
      11. Στην με αριθμό 2823/11-9-03 ερώτηση των Βουλευτών κυρίων Νικολάου Γκατζή και Δημητρίου Τσιόγκα δόθηκε με το υπ’ αριθμ. 529/1-10-03 έγγραφο από τον Υπουργό Εμπορικής Ναυτιλίας η ακόλουθη απάντηση:
     «Σε απάντηση του αριθ. πρωτ. 2823/11-9-2003 εγγράφου σας, με το οποίο μας διαβιβάστηκε ερώτηση των Βουλευτών κ.κ. Ν. Γκατζή και Τ. Τσιόγκα που κατατέθηκε στη Βουλή των Ελλήνων, σας γνωρίζουμε τα ακόλουθα:
     1. Τόσο στις δηλώσεις των πλοιοκτητών που έγιναν σε εφαρμογή του ν. 2932/2001, κατά τη διαδικασία της τακτικής δρομολόγησης για την περίοδο 2003-2004, όσο και κατά τη διαδικασία ανάθεσης τριετούς σύμβασης ανάθεσης δημόσιας υπηρεσίας, δεν εκδηλώθηκε ενδιαφέρον για το νησί Τρικέρων.
     2. Την θερινή περίοδο 2003, μετά από ενέργειες του ΥΕΝ και με σύμφωνη γνώμη της H.F.D, τα δρομολογημένα επιβατηγά - υδροπτέρυγα της εταιρείας, κατά την εκτέλεση δρομολογίων στη γραμμή Βόλου - Β. Σποράδων, προσέγγιζαν στο νησί Τρικέρων δύο φορές την εβδομάδα. Το ΥΕΝ επιδιώκει, στο πλαίσιο των δυνατοτήτων που παρέχουν οι σχετικές διατάξεις του ν. 2932/2001 και σε συνεννόηση με τις πλοιοκτήτριες εταιρείες που θα δραστηριοποιούνται στη γραμμή Βόλου - Β. Σποράδων, να επιτευχθεί η ίδια τουλάχιστον ακτοπλοϊκή εξυπηρέτηση του νησιού TΡΙΚΕΡΩΝ και για την επόμενη δρομολογιακή περίοδο.
     Ο Υπουργός
     ΓΙΩΡΓΟΣ ΠΑΣΧΑΛΙΔΗΣ»
      12. Στις με αριθμό 2842/11-9-03 και 3066/16-9-2003 ερωτήσεις των Βουλευτών κυρίων Γεωργίου Γαρουφαλιά και Ν. Κατσαρού δόθηκε με το υπ’ αριθμ. 42589/1-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση των παραπάνω ερωτήσεων, αναφορικά με το αντικείμενο του θέματος και μετά από σχετικά έγγραφα της Περιφέρειας Θεσσαλίας και της Νομ. Αυτ/σης Λάρισας, σας πληροφορούμε τα εξής:
     Για τα έργα αντιπλημμυρικής προστασίας των Δ.Δ/των Ζαππείου και Καλού Νερού του Δήμου Νίκαιας και συγκεκριμένα στον χείμαρρο Γκοσπασανιώτη συντάσσεται προμελέτη με Διευθύνουσα Υπηρεσία την Δ/νση Δ7 του Υ.ΠΕ.ΧΩ.Δ.Ε. και συνεπώς αρμόδιο για το θέμα αυτό είναι το Υπουργείο ΠΕ.ΧΩ.Δ.Ε., στο οποίο κοινοποιούμε τις ερωτήσεις.
     Επίσης στο Δ.Δ. Νίκαιας έχει εκτελεστεί από τη Ν.Α Λάρισας, στα πλαίσια του Προγράμματος «Ειδικός αναπτυξιακός πόρος», αντιπλημμυρικό έργο προϋπολογισμού 150.000 ΕΥΡΩ, το οποίο περατώθηκε πρόσφατα.
     Ο Υφυπουργός
     Λ. ΠΑΠΑΔΗΜΑΣ»
      13. Στην με αριθμό 2848/11-9-03 ερώτηση του Βουλευτή κ. Γιώργου Γαρουφαλιά δόθηκε με το υπ’ αριθμ. 42591/1-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης, αναφορικά με το αντικείμενο του θέματος και σύμφωνα με σχετικό έγγραφο της Περιφέρειας Δυτικής Μακεδονίας, σας πληροφορούμε ότι εξετάζεται η δυνατότητα ένταξης στα διάφορα Προγράμματα της μελέτης αντιμετώπισης των γεωλογικών φαινομένων στην υπόψη περιοχή.
     Επίσης, με την αρ. 11444/17-3-2003 απόφαση Υπουργού ΕΣ.Δ.Δ.Α. εγκρίθηκε η κατανομή πίστωσης ύψους 30.000,00 Ευρώ, για την αντιμετώπιση των ζημιών και καταστροφών που προκλήθηκαν από θεομηνίες στην Κοινότητα Φιλιππαίων .
     Ο Υφυπουργός
     Λ. ΠΑΠΑΔΗΜΑΣ»
      14. Στην με αριθμό 2861/11-9-03 ερώτηση των Βουλευτών κυρίων Παναγιώτη Ν. Κρητικού, Παναγιώτη Κουρουμπλή και Βασίλειο Βασιλακάκη δόθηκε με το υπ’ αριθμ. 826/1-10-03 έγγραφο από τον Υπουργό Δικαιοσύνης η ακόλουθη απάντηση:
     «Απαντώντας στην υπ΄ αριθ. 2861/11-9-2003 ερώτηση που κατέθεσαν στη Βουλή των Ελλήνων οι Βουλευτές κ. κ. Π. Kρητικός, Π. Κουρουπλής και Β. Βασιλακάκης, σας γνωρίζουμε ότι κατά τη διάρκεια του δημοσιονομικού ελέγχου από τα αρμόδια όργανα του ελεγκτικού Συνεδρίου, εφόσον διαπιστωθεί η ύπαρξη ενδείξεων για τέλεση αξιόποινων πράξεων, υποχρεωτικά διαβιβάζεται ο σχετικός Φάκελος από τα ανωτέρω όργανα στις αρμόδιες Εισαγγελικές Αρχές.
     Ο Υπουργός
     ΦΙΛΙΠΠΟΣ ΠΕΤΣΑΛΝΙΚΟΣ»
      15. Στην με αριθμό 2873/11.9.03 ερώτηση του Βουλευτή κ. Παναγιώτη Μελά δόθηκε με το υπ’ αριθμ. 98267/ΙΗ/1.10.03 έγγραφο από τον Υφυπουργό  Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2873/11-9-2003 την οποία κατέθεσε ο Βουλευτής κ. Παναγιώτης Μελάς, σας γνωρίζουμε τα ακόλουθα:
      Όπως μας πληροφόρησε η Ο.Σ.Κ Α.Ε. σε σχετικό αίτημα προμήθειας εξοπλιστικών μέσων του Δημοτικού Σχολείου Αγίων Ασωμάτων Αίγινας, έχει εκδώσει τα ακόλουθα δελτία αποστολής Υπ. αρ. 144179/10-6-2003 (προμήθεια βιβλιοθηκών, μαγνητικών πινάκων, γραμμάτων και αριθμών), Υπ. αρ. 146282/16-9-2003 (προμήθεια των αιτηθέντων θρανίων και καθισμάτων).
      Ο Υφυπουργός
      Ν. ΓΚΕΣΟΥΛΗΣ»
      16. Στην με αριθμό 2906/12.9.03 ερώτηση του Βουλευτή κ. Παναγιώτη Λαφαζάνη δόθηκε με το υπ’ αριθμ. 99431/ΙΗ/1.10.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2906/12.9.2003 την οποία κατέθεσε ο Βουλευτής κ. Παναγιώτης Λαφαζάνης και η οποία αναφέρεται στην ανέγερση σχολικού συγκροτήματος στο Ε΄ Διαμέρισμα του Δήμου Πειραιά, σας γνωρίζουμε τα ακόλουθα:
      Όπως μας πληροφόρησε η Ο.Σ.Κ. Α.Ε. έχει προβεί σε όλες τις απαραίτητες ενέργειες για την απαλλοτρίωση του χώρου εμβαδού 680 τ.μ. περίπου για την επέκταση του ήδη απαλλοτριωθέντος που προορίζεται για την ανέγερση του 7ου Γυμνασίου Πειραιά.
      Το πρακτικό της αρμόδιας επιτροπής (3.3.2003), τη σύσταση της οποίας ζήτησε η Ο.Σ.Κ. Α.Ε., έχει ομόφωνα κρίνει το χώρο κατάλληλο και αναγκαίο. Επίσης με το από 21.7.2003, ΕΓ 32Τ1/17004 έγγραφό της έχει ζητήσει από το Δήμο Πειραιά την ανακοίνωση της αναγκαστικής απαλλοτρίωσης, σύμφωνα με τις διατάξεις της παραγράφου 5 του άρθρου 3 του ν. 2882/2001 «Κώδικας αναγκαστικών απαλλοτριώσεων».
      Τέλος επισημαίνεται ότι από το Δήμο Πειραιά δεν έχει υπάρξει σχετική ανταπόκριση.
      Ο Υφυπουργός
      Ν. ΓΚΕΣΟΥΛΗΣ»
      17. Στην με αριθμό 2912/12.9.03 ερώτηση του Βουλευτή κ. Κωνσταντίνου Τσιπλάκη δόθηκε με το υπ’ αριθμ. 1086598/435/30.9.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σε απάντηση της με αριθ. 2912/12.9.03 ερώτησης που κατέθεσε ο Βουλευτής κ. Κων/νος Τσιπλάκης, σχετικά με το ανωτέρω θέμα, σας γνωρίζουμε τα εξής
      Το Μετοχικό Ταμείο Πολιτικών Υπαλλήλων για τον υπολογισμό του παρακρατούμενου φόρου έτους 2003 επί των μερισμάτων εφαρμόζει την με αριθμ. πρωτ. 1102339/2093/Α0012/20.12.2002 ΠΟΛ 1283 εγκύκλιο του Υπουργείου Οικονομίας και Οικονομικών Δ/νσης Φορολογίας Εισοδήματος και η παρακράτηση διενεργείται ως ακολούθως:
      α) Με συντελεστή 5% αν το καθαρό ποσό της παροχής δεν υπερβαίνει τα 2.054 Ευρώ ετησίως.
      β) Με συντελεστή 10% αν το καθαρό ποσό της παροχής υπερβαίνει τα 2.054 Ευρώ και μέχρι 4.100 Ευρώ ετησίως.
      γ) Με συντελεστή 15% αν το καθαρό ποσό της παροχής υπερβαίνει τα 4.100 Ευρώ ετησίως.
      Η φορολόγηση αυτή των μερισμάτων δεν είναι αυτοτελής και ως εκ τούτου επιβάρυνση ή ελάφρυνση του μερισματούχου θα προκύψει με την υποβολή και εκκαθάριση της ετήσιας δήλωσης φορολογίας εισοδήματος.
      Τέλος σας γνωρίζουμε ότι στο δεικτικό παράδειγμα που αναφέρεται δεν φαίνεται η ακριβής ποσοστιαία αύξηση του φόρου (πιθανόν από 5% σε 10%) γιατί το Δ΄ τρίμηνο του 2002 περιλαμβάνει τρία μηνιαία μερίσματα ενώ τα Α΄ τρίμηνο του 2003 τέσσερα.
      Ο Υφυπουργός
      ΑΠ. ΦΩΤΙΑΔΗΣ»
      18. Στην με αριθμό 2771/10.9.03 ερώτηση της Βουλευτού κ. Μαρίας Δαμανάκη δόθηκε με το υπ’ αριθμ. 119101/16.9.03 έγγραφο από την Υφυπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
      «Σε απάντηση της ερώτησης με αριθμό 2771 που κατατέθηκε στις 10-9-2003 από τη Βουλευτή κα. Μ. Δαμανάκη, θα θέλαμε να σας γνωρίσουμε τα ακόλουθα:
      1. Η νέα οδηγία (2002/3/ΕΚ) για το όζον στον αέρα του περιβάλλοντος, προβλέπει την εφαρμογή νέων οριακών τιμών για την προστασία της υγείας του πληθυσμού και νέα όρια ενημέρωσης και συναγερμού του πληθυσμού. Συγκεκριμένα, η νέα οδηγία προβλέπει:
      Τιμή στόχος προστασίας της υγείας: 120 μg/m3, μέση τιμή κυλιόμενου οκταώρου, να μην υπερβαίνεται 25 φορές ανά έτος, υπολογισμένο σαν μέση τιμή τριετίας. Η τιμή στόχος αυτή αρχίζει να ισχύει από 1/1/2010
      Κατώφλι ενημέρωσης του πληθυσμού: 180 μg/m3, ωριαία τιμή
      Κατώφλι συναγερμού του πληθυσμού: 240 μg!m3 να μην υπερβαίνεται επί τρεις συνεχόμενες ώρες μέσα στο 24ωρο 
      Η τεχνική επεξεργασία του κειμένου της νέας οδηγίας έχει ήδη ολοκληρωθεί και το σχετικό κείμενο έχει αποσταλεί στην αρμόδια Υπηρεσία του ΥΠΕΧΩΔΕ για την έκδοση της σχετικής πράξης. Με την εναρμόνιση της νέας οδηγίας (2002/3/ΕΚ) θα τροποποιηθούν αντίστοιχα και τα όρια ενημέρωσης και συναγερμού του πληθυσμού, που ισχύουν σήμερα με βάση την «παλιά» οδηγία του όζοντος (1992/72/ΕΚ).
      Συμπληρωματικά αναφέρεται ότι το όζον, μετράται σε συνολικά 29 σταθμούς στην Ελληνική επικράτεια από τους σταθμούς του Εθνικού Δικτύου Παρακολούθησης της Ατμοσφαιρικής Ρύπανσης (ΕΔΠΑΡ). Οι σταθμοί αυτοί βρίσκονται: 14 στην Αθήνα, 6 στην Θεσσαλονίκη, στην Αλίαρτο, Πάτρα, Βόλο, Λάρισα, Πτολεμαϊδα, Δράπανο, Κοζάνη, Πάτρα, Μεγαλόπολη, Ηράκλειο Κρήτης.
      Η Υφυπουργός
      Ρ. ΖΗΣΗ»
      19. Στην με αριθμό 2931/12.9.03 ερώτηση των Βουλευτών κυρίων Σπυρίδωνος Στριφτάρη και Παναγιώτη Κοσιώνη  δόθηκε με το υπ’ αριθμ. 42594/1.10.03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της παραπάνω ερώτησης και κατόπιν σχετικών έγγράφων της Περιφέρειας Ηπείρου, αναφορικά με το αντικείμενο του θέματος, σας πληροφορούμε τα εξής:
      Η μόλυνση του νερού στις πηγές Κρύας δεν έφτασε στην κατανάλωση. Για την άμεση αντιμετώπιση του προβλήματος η ΔΕΥΑ Ιωαννίνων διέκοψε την λειτουργία μιας εκ των γεωτρήσεων και παρακολουθεί καθημερινά τις λοιπές γεωτρήσεις ενώ εξέδωσε σχετική ανακοίνωση προς τους καταναλωτές.
      Η ποιότητα του νερού παρακολουθείται σε καθημερινή βάση με δειγματοληψίες και αναλύσεις από το επιστημονικό δυναμικό της ΔΕΥΑ Ιωαννίνων και τα εργαστήριά της, σε συνεργασία με την Δ/νση Υγείας της Νομαρχιακής. Αυτοδιοίκησης Ιωαννίνων και το Πανεπιστήμιο Ιωαννίνων.
      Αιτία της μόλυνσης του υδροφόρου των πηγών Κρύας είναι η ύπαρξη απορροφητικών βόθρων στο Δημοτικό Διαμέρισμα Κρύας που βρίσκεται ανάντι των πηγών, καθώς και η ύπαρξη στο ίδιο σημείο στάβλων.
      Με πιστώσεις του Διαδημοτικού Ε.Π.Τ.Α. έχει ήδη τοποθετηθεί σύστημα απολύμανσης του νερού με υπεριώδη ακτινοβολία (UV), εκτός του λειτουργούντος συστήματος χλωρίωσης, ενώ δημοπρατούνται άμεσα η ανακατασκευή της περίφραξης του χώρου των πηγών και τα δίκτυα ομβρίων στους περιφερειακούς δρόμους.
      Βρίσκεται σε εξέλιξη και ολοκληρώνεται μέχρι τις 15 Οκτωβρίου το έργο αποχέτευσης ακαθάρτων στον οικισμό της Κρύας.
      Με πρωτοβουλία του Γεν. Γραμ. Περιφέρειας Ηπείρου έγινε σύσκεψη με τους ενδιαφερόμενους Δήμους Ιωαννίνων και Περάματος για την αντιμετώπιση του προβλήματος, ενώ έχει προκηρυχθεί μελέτη για μεταφορά νερού στο λεκανοπέδιο Ιωαννίνων (αξιολογούνται οι αιτήσεις εκδήλωσης ενδιαφέροντος μελετητών).
      Ο Υδροφόρος ορίζοντας των πηγών Τούμπας απ’ όλους αντλούν πόσιμο νερό ο Σύνδεσμος ΄Υδρευσης Δήμων και Κοινοτήτων Λεκανοπεδίου Ιωαννίνων (ΣΥΔΚΛΙ) και επιχειρήσεις εμφιάλωσης νερού δεν επηρεάζεται από τον υδροφόρο των πηγών Κρύας.
      Για τα λοιπά θιγόμενα θέματα αρμόδια να σας απαντήσουν είναι το συνερωτώμενο Υπουργείο Υγείας-Πρόνοιας και το Υπουργείο Γεωργίας, στο οποίο κονοποιούμε την ερώτηση.
      Ο Υφυπουργός
      Λ. ΠΑΠΑΔΗΜΑΣ»
      20. Στην με αριθμό 2939/12.9.03 ερώτηση του Βουλευτή κ. Ιωάννη Κεφαλογιάννη δόθηκε με το υπ’ αριθμ. 60067/ΕΥΣ 5728/30.10.03 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Σχετικά με την ερώτηση με αρ. πρωτ. 2939/12-9-03, του Βουλευτή κ. Γ. Κεφαλογιάννη, σας γνωρίζουμε ότι:
      Στο πλαίσιο του προγράμματος Ολοκληρωμένων Παρεμβάσεων Ανάπτυξης Αγροτικού Χώρου (Ο.Π.ΑΑχ.) του Επιχειρησιακού Προγράμματος Κρήτης 2000-2006 επελέγησαν περιοχές βάσει μελέτης που ανετέθη από την Περιφέρεια σε εξωτερικό μελετητή ο οποίος χρησιμοποίησε κριτήρια επιλογής όπως αυτά περιγράφονται στο Επιχειρησιακό Πρόγραμμα και στο Συμπλήρωμα Προγραμματισμού του Περιφερειακού Επιχειρησιακού Προγράμματος (ΠΕΠ) και έχουν εγκριθεί από την Επιτροπή Παρακολούθησης του ΠΕΠ Κρήτης. Οι περιοχές που προσδιόρισε η ως άνω μελέτη, εγκρίθηκαν από το Περιφερειακό Συμβούλιο.
      Για τους Ο.Τ.Α οι οποίοι δεν συμπεριελήφθησαν στα Ο.Π.ΑΑχ. του Υπουργείου Γεωργίας και του ΠΕΠ Κρήτης, λόγω του ότι δεν είχαν τα κριτήρια ένταξης που έθετε το ΠΕΠ, εγκρίθηκε πίστωση 30.000.000 € (αρ. 39838/ΔΕ 4865/9-5-03) από το Υπουργείο Οικονομίας και Οικονομικών με φορέα εκτέλεσης την Περιφέρεια Κρήτης. Για την χρηματοδότηση αυτών των Ο. ΤΑ εκπονήθηκε συμπληρωματική μελέτη, η οποία έλαβε υπόψη της συγκεκριμένα κριτήρια πληθυσμού, απασχολούμενων στον πρωτογενή τομέα, έκταση και ορεινότητα.
      Η αρμοδιότητα για την εκτέλεση και κατανομή των πιστώσεων του ανωτέρω προγράμματος στους δικαιούχους (ΟΤΑ) με βάση συγκεκριμένα κριτήρια, ανήκει στην Περιφέρεια Κρήτης.
      Ο Υφυπουργός
      ΧΡΗΣΤΟΣ ΠΑΧΤΑΣ»
      21. Στην με αριθμό 2951/12.9.03 ερώτηση του Βουλευτή κ. Γεωργίου Καλού δόθηκε με το υπ’ αριθμ. 99436/ΙΗ/1.10.03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 2951/12-9-03 την οποία κατέθεσε ο Βουλευτής κ. Γ. Καλός και η οποία αναφέρεται στη στέγαση του 5ου Δημοτικού σχολείου Μονάχου, σας γνωρίζουμε τα ακόλουθα:
      Έγκαιρα είχαν κινηθεί οι αρμόδιοι φορείς για τη μίσθωση νέων κτιρίων προκειμένου να στεγαστεί το 5ο Δημοτικό σχολείο Μονάχου, και είχε βρεθεί κατάλληλο κτίριο.
      Ενώ επρόκειτο να υπογραφεί το μισθωτήριο συμβόλαιο ξαφνικά υπαναχώρησε ο ιδιοκτήτης, ζητώντας μεγαλύτερο ενοίκιο, με αποτέλεσμα να ναυαγήσει η όλη προσπάθεια.
      Χωρίς καμιά καθυστέρηση βρέθηκε άλλο κτίριο στο οποίο έπρεπε να γίνουν μετατροπές, για να ανταποκρίνεται στις ανάγκες των σχολείων, σύμφωνα με τη γερμανική σχολική νομοθεσία.
      Η γερμανική πλευρά δεν δέχτηκε να χρηματοδοτήσει τις δαπάνες αυτές, διότι δεν τις είχε προβλέψει στον προϋπολογισμό του έτους 2004. Έτσι χάθηκε πολύτιμος χρόνος σε διαβουλεύσεις.
      Όπως μας ενημέρωσε ο Συντονιστής Εκπ/σης Μονάχου, το θέμα που έχει προκύψει χωρίς ευθύνη της ελληνικής πλευράς εκτιμάται ότι θα λήξει οριστικά μέχρι τα Χριστούγεννα, οπότε και θα μεταστεγαστεί σε μόνιμη βάση, σύμφωνα και με τις διαβεβαιώσεις της Γερμανικής πλευράς.
      Ο Υφυπουργός
      Ν. ΓΚΕΣΟΥΛΗΣ»
     22. Στην με αριθμό 3002/15-9-03 ερώτηση της Βουλευτού κ. Ασημίνας Ξηροτύρη-Αικατερινάρη δόθηκε με το υπ’ αριθμ. 6068/ΕΥ/30-9-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση του πρώτου ερωτήματος της ερώτησης με αρ. πρωτ.3002/15.09.03, που κατατέθηκε από τη Βουλευτή κ. Ασημίνα Ξηροτύρη-Αικατερινάρη, θα θέλαμε να σας ενημερώσουμε ως ακολούθως:
      Όσον αφορά το σχεδιασμό για την ενίσχυση δράσεων ΜΜΕ μέσω κρατικών ενισχύσεων με την ένταξή τους στα δεκατρία (13) Περιφερειακά Επιχειρησιακά Προγράμματα (Π.Ε.Π.) του Κ.Π.Σ. 2000-2006, τα Υπουργεία Οικονομίας και Οικονομικών και Ανάπτυξης κατόπιν συνεργασίας και συντονισμού των αρμοδίων υπηρεσιών τους όρισαν με σαφήνεια τα κριτήρια και τις προϋποθέσεις συμμετοχής των επιλέξιμων επιχειρήσεων στα ακόλουθα κανονιστικά κείμενα:
      α) την υπ' αρ. πρωτ. 199249/ΕΥΣ 4057/19-8-2002 ΚΥΑ (ΦΕΚ 1079/8/19-8-2002), όπως ισχύει μετά την τροποποίησή της με την υπ’ αρ. πρωτ. 206880/ΕΥΣ 5067/23-10-2002 ΚΥΑ και
      β) την υπ’ αρ. πρωτ. 206883/ΕΥΣ 5066/23-10-2002 ΚΥΑ (ΦΕΚ 1470/Β/21-11-2002) με την οποία εγκρίθηκε η προκήρυξη των δράσεων για την χορήγηση ενισχύσεων στις ΜΜΕ στο πλαίσιο των Περιφερειακών Επιχειρησιακών Προγραμμάτων του Κ.Π.Σ. 2000-2006.
      Ειδικότερα, στην υπ’ αρ. πρωτ. 192249/ΕΥΣ 4057/19.8.02 ΚΥΑ, όπως ισχύει, ορίζεται ότι οι τράπεζες λειτουργούν αποκλειστικά σαν φορείς υποστήριξης των Τελικών Δικαιούχων, και όχι σαν ενδιάμεσοι φορείς. Ως Τελικοί Δικαιούχοι των δράσεων ενίσχυσης των ΜΜΕ στο πλαίσιο των δεκατριών (13) Περιφερειακών Επιχειρησιακών Προγραμμάτων του Κ.Π.Σ. 2000-2006 έχουν ορισθεί με την ίδια ΚΥΑ, οι αντίστοιχες Διευθύνσεις Σχεδιασμού και Ανάπτυξης της εκάστοτε Περιφέρειας.
      Στόχος της παραπάνω διαδικασίας είναι η απλούστευση του συστήματος διαχείρισης και η απλοποίηση των διαδικασιών υποβολής των αιτήσεων, προκειμένου να δύναται απευθείας ο ενδιαφερόμενος να συμπληρώνει και να υποβάλλει τη σχετική αίτηση στο υποκατάστημα της Τράπεζας με την οποία συνεργάζεται, όσο το δυνατόν εγγύτερα της έδρας της επιχείρησής του και με τους όρους της αγοράς με τους οποίους είναι εξοικειωμένος.
      Η ενεργοποίηση των πιστωτικών ιδρυμάτων σύμφωνα με τα ανωτέρω προκρίθηκε για λόγους, οι οποίοι αποβλέπουν αποκλειστικά και μόνο στην εξυπηρέτηση και διευκόλυνση των επιχειρηματιών -επενδυτών και οι οποίοι μπορούν επιγραμματικά να συνοψισθούν ως εξής:
      - αμεσότητα ανταπόκρισης του τραπεζικού συστήματος στις απαιτήσεις του μηχανισμού ενίσχυσης των ΜΜΕ μέσω των εξειδικευμένων στελεχών που διαθέτει και της εμπειρίας από την εκτέλεση ανάλογων εργασιών σχετικών με χρηματοδοτήσεις επιχειρήσεων και τη διαχείριση επενδυτικών σχημάτων,
      - πληθώρα υποκαταστημάτων (συνολικά 1487, που ορίσθηκαν με την υπ' αρ. 199759/ΕΥΣ 4593 ΥΑ (ΦΕΚ 1298/ΒΠ.10.2002) κατάλληλα διεσπαρμένων σε ολόκληρη την χώρα με συνέπεια οι ενδιαφερόμενοι επενδυτές να έχουν τη δυνατότητα να απευθυνθούν στο υποκατάστημα της απόλυτα ελεύθερης επιλογής τους και να υποβάλλουν την αίτησή τους,
      - εξοικείωση των επενδυτών με το τραπεζικό σύστημα εξ αιτίας της συχνής επαφής τους με αυτό στο πλαίσιο προηγούμενων συνεργασιών τους και την απόκτηση σχέσης εμπιστοσύνης με συγκεκριμένα στελέχη και υπαλλήλους των κατά τόπους υποκαταστημάτων των τραπεζών με τις οποίες συνεργάζονται,
      - η αξιολόγηση και υπαγωγή των επενδύσεων σε εύλογο χρόνο και η εκταμίευση των ποσών της δημόσιας επιχορήγησης με απλές και σύντομες διαδικασίες μέσω του τραπεζικού συστήματος.
      Το αποτέλεσμα που έχει μέχρι σήμερα καταγραφεί είναι ενθαρρυντικό και συντείνει στην ουσιαστική βελτίωση του συστήματος χορήγησης των ενισχύσεων προς τις ΜΜΕ, ιδιαίτερα αν αναλογιστεί κανείς ότι οι απαιτούμενες διαδικασίες έχουν περιοριστεί στις απολύτως αναγκαίες με βάση τους όρους του εθνικού και κοινοτικού έννομου πλαισίου. Τα παραπάνω σε συνδυασμό με την απλοποίηση των διαδικασιών για την αδειοδότηση, σύσταση και λειτουργία των μικρομεσαίων επιχειρήσεων, τις φορολογικές μεταρρυθμίσεις που αφορούν το σύνολο των ΜΜΕ (μείωση θεωρήσεων μηχανογραφικών βιβλίων και καταστάσεων) αλλά και ειδικές ρυθμίσεις για τις «οικογενειακές» ΜΜΕ δημιουργούν ένα πλέγμα ρυθμίσεων που τείνει στην πραγματική απλοποίηση των διαδικασιών υπέρ των μικρομεσαίων επιχειρήσεων.
      Πρέπει να σημειωθεί τέλος, ότι ο αριθμός των αιτήσεων συμμετοχής, όπως προκύπτει από τα μέχρι σήμερα δηλωθέντα στοιχεία των πιστωτικών ιδρυμάτων, κρίνεται ιδιαίτερα ικανοποιητικός, ιδιαίτερα αν ληφθούν υπόψη η σχετικά περιορισμένη προθεσμία υποβολής προτάσεων. καθώς και το γεγονός ότι την περίοδο της προκήρυξης προσφέρονταν πολλές και εναλλακτικές δυνατότητες στις ΜΜΕ για την ένταξή τους σε προγράμματα του Γ΄ Κ.Π.Σ.
      Αναφορικά με τα υπόλοιπα ερωτήματα του τίθενται, σας γνωρίζουμε ότι αρμόδιο να απαντήσει είναι το Υπουργείο Ανάπτυξης, προς το οποίο επίσης απευθύνεται η συγκεκριμένη ερώτηση.
      Ο Υφυπουργός
      ΧΡΗΣΤΟΣ ΑΣΤ. ΠΑΧΤΑΣ»
     23. Στην με αριθμό 1261/24-7-03 ερώτηση της Βουλευτού κ. Ζέττας Μακρή δόθηκε με το υπ’ αριθμ. 42642/2-10-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε συνέχεια του αριθμ. πρωτ. 35798/11-8-2003 εγγράφου μας, που αφορά το αντικείμενο του θέματος, σας ενημερώνουμε ότι η Περιφέρεια Θεσσαλίας μας έστειλε το αριθμ. πρωτ. 16680/29-8-2003 έγγραφο του Δήμου Νέας Ιωνίας Μαγνησίας σύμφωνα με το οποίο:
      Η προκήρυξη για την πλήρωση των θέσεων μονίμου προσωπικού του Δήμου Νέας Ιωνίας Μαγνησίας έγινε σύμφωνα με τις διατάξεις του άρθρου 18 του ν. 2190/94 όπως τροποποιήθηκε και ισχύει σήμερα καθώς και του ν. 3051/2002.
      Η σχετική διαδικασία πραγματοποιήθηκε σε δύο στάδια.
      Το πρώτο αφορούσε τις ενέργειες που απαιτούνταν από το νόμο για την έκδοση και δημοσίευση σε ΦΕΚ της προκήρυξης (αποφάσεις Δημοτικού Συμβουλίου την πρόσληψη, συγκρότηση επιτροπής επιλογής, καθορισμό από το Υπουργείο Εργασίας του αριθμού των θέσεων που πληρούνται από άτομα που προστατεύονται από το ν. 2643/98, δημοσίευση σε ΦΕΚ της απόφασης αυτής, έγκριση της προκήρυξης από το ΑΣΕΠ, και δημοσίευση σε ΦΕΚ της προκήρυξης).
      Το δεύτερο στάδιο αφορούσε τις διαδικασίες για την επιλογή – πρόσληψη των επιτυχόντων και απoστoλή στο ΑΣΕΠ των πινάκων επιτυχίας και των δικαιολογητικών που κατέθεσαν οι διοριστέοι.
      Η ανωτέρω διαδικασία έχει ήδη ολοκληρωθεί και οι επιτυχόντες (διοριστέοι) έχουν προσληφθεί με συμβάσεις ορισμένου χρόνου μέχρι την οριστικοποίηση από το ΑΣΕΠ των πινάκων επιτυχίας αφού ελεγχθούν οι ενδεχόμενες ενστάσεις.
      Ο Υφυπουργός
      Λ. ΠΑΠΑΔΗΜΑΣ»
     24. Στην με αριθμό 2645/9-9-03 ερώτηση του Βουλευτή κ. Πέτρου Τατούλη δόθηκε με το υπ’ αριθμ. 16515Β/25-9-03 έγγραφο από την Υπουργό Περιβάλλοντος, Χωροταξίας και Δημοσίων Έργων η ακόλουθη απάντηση:
     «Σε απάντηση στην ερώτηση με αριθμό πρωτοκόλλου 2645, που κατατέθηκε στις 09.09.2003 από το Βουλευτή κ. Πέτρο Τατούλη, σας ενημερώνουμε για τα ακόλουθα:
     Η κτηματογράφηση της χώρας σύμφωνα με τον ν. 2308/1995 είναι μια διοικητική διαδικασία που αποβλέπει στην καταγραφή των ακινήτων και των εμπράγματων δικαιωμάτων επ’ αυτών, ανεξάρτητα από τη χρήση που αυτά έχουν. Η διαδικασία χαρακτηρισμού ενός ακινήτου ως δασικού ή μη δασικού αποτελεί αντικείμενο άλλης διοικητικής διαδικασίας, της διαδικασίας σύνταξης δασικών χαρτών και εμπίπτει στην αρμοδιότητα των σχετικών υπηρεσιών του Υπουργείου Γεωργίας. Εντούτοις, η δασική χρήση ενός ακινήτου ενδέχεται να αποτελεί πληροφορία χρήσιμη για το κτηματολόγιο, στο μέτρο που, ανάλογα με τη γεωγραφική θέση του ακινήτου, παράγεται εξ αυτής μαχητό τεκμήριο κυριότητας υπέρ του Δημοσίου. Για τον λόγο αυτό ο ν. 2664/1998 προέβλεψε ότι όπου εκπονείται μελέτη κτηματογράφησης θα εκπονείται παράλληλα και μελέτη σύνταξης δασικού χάρτη. Με βάση τον καταρτισμένο, έστω και μη ακόμη κυρωμένο, δασικό χάρτη, το Δημόσιο υποβάλλει στο κτηματολόγιο δηλώσεις ιδιοκτησίας, επικαλούμενο το εν λόγω τεκμήριο, δεδομένου ότι κατά τη γνώμη του Νομικού Συμβουλίου του Κράτους (Γνμδ 173/2002) και η απλή σύνταξη των δασικών χαρτών αρκεί. Στο πλαίσιο της διαδικασίας κατάρτισης και κύρωσης του δασικού χάρτη (και όχι στο πλαίσιο της διαδικασίας κατάρτισης του κτηματολογίου) μπορούν οι πολίτες να αμφισβητήσουν τον δασικό χαρακτήρα του ακινήτου τους.
      Είναι γεγονός ότι το Δημόσιο υπέβαλε δηλώσεις ιδιοκτησίας με επίκληση του δασικού χαρακτήρα του δηλούμενου ακινήτου και του απαραγράπτου των δικαιωμάτων του σε πολύ μεγάλο αριθμό ακινήτων, εντός και εκτός σχεδίου πόλεως, δημιουργώντας σε ορισμένες περιπτώσεις μεγάλη κοινωνική αναστάτωση. Ενόψει του φαινομένου αυτού το Υ.ΠΕ.ΧΩ.Δ.Ε. ανέλαβε την πρωτοβουλία και προώθησε ρύθμιση για τις περιοχές εντός σχεδίου πόλεως (άρθρο 4 ν. 3127/2003), στις οποίες το πρόβλημα εμφανιζόταν ιδιαίτερα οξύ, με την οποία εδόθη λύση απόλυτα ικανοποιητική. Για τις εκτός σχεδίου πόλεως περιοχές, όπου το πρόβλημα εμφανίζεται κατά τρόπο διαφορετικό, το Υ.ΠΕ.ΧΩ.Δ.Ε. συνέστησε ειδική επιστημονική επιτροπή για να διερευνήσει το πρόβλημα και να υποβάλει προτάσεις επίλυσής του. Το έργο της επιτροπής αυτής αναμένεται να ολοκληρωθεί εντός του Σεπτεμβρίου και οι προτάσεις της θα υποβληθούν σε ειδική άτυπη διακομματική επιτροπή που θα συστηθεί για τον λόγο αυτό.
      Ενόψει αυτών είναι φανερό ότι το Υ.ΠΕ.ΧΩ.Δ.Ε. έπραξε ό,τι ήταν δυνατόν για την αντιμετώπιση του προβλήματος.
      Η Υπουργός
      Β. ΠΑΠΑΝΔΡΕΟΥ»
     25. Στην με αριθμό 500/7-7-03 ερώτηση της Βουλευτού κ. Ασημίνας Ξηροτύρη - Αικατερινάρη δόθηκε με το υπ’ αριθμ. 77911/ΙΗ/13-8-03 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
     «Απαντώντας στην ερώτηση με αριθμό 500/7-7-03 την οποία κατέθεσε η Βουλευτής κ. Ασημίνα Ξηροτύρη - Αικατερινάρη και μας διαβίβασε το Υπουργείο Δημόσιας Τάξης σχετικά με το εργαστήριο Ιατροδικαστικής και Τοξικολογίας του Αριστοτελείου Πανεπιστημίου Θεσσαλονίκης και στα θέματα της αρμοδιότητάς μας, σας γνωρίζουμε τα ακόλουθα:
      1 Το ΥΠΕΠΘ επιχορηγεί τα Πανεπιστήμια και τα Τεχνολογικά Εκπαιδευτικά Ιδρύματα της χώρας κάθε χρόνο για κάλυψη των λειτουργικών τους αναγκών, χωρίς να κατανέμει τα ποσά σε διάφορες κατηγορίες λειτουργικών δαπανών ή σε δραστηριότητες των Ιδρυμάτων.
      Η κατανομή των κονδυλίων αυτών αποφασίζεται από τα όργανα διοίκησης του κάθε Ιδρύματος χωρίς να χρειάζεται επικύρωση των αποφάσεων αυτών από το ΥΠΕΠΘ.
      Σας παραθέτουμε στοιχεία για τις επιχορηγήσεις του Αριστοτέλειου Πανεπιστημίου Θεσσαλονίκης για κάλυψη λειτουργικών του δαπανών κατά την τελευταία τετραετία, από τα οποία προκύπτει η ανοδική πορεία των επιχορηγήσεων.
      Έτος 1999: 26.359.500 Ευρώ 
      Έτος 2000: 28.493.030 Ευρώ
      Έτος 2001: 29.323.550 Ευρώ
      Έτος 2002: 31.480.000 Ευρώ
      Έτος 2003: 29.300.000 Ευρώ (μέχρι 28/7/2003)
      Σας γνωρίζουμε ακόμη ότι το ΥΠΕΠΘ επιχορήγησε το πανεπιστήμιο Θεσσαλονίκης ειδικά για τις ανάγκες του Εργαστηρίου Ιατροδικαστικής και Τοξικολογίας με τα παρακάτω ποσά που μεταφέρθηκαν από τον προϋπολογισμό του Υπουργείου Υγείας και Πρόνοιας:
      Έτος 1999: 73.367 Ευρώ 
      Έτος 2000: 29.347 Ευρώ
      Έτος 2001: 29.347 Ευρώ
      Ο Υφυπουργός
      ΝΙΚ. ΓΚΕΣΟΥΛΗΣ»
     26. Στην με αριθμό 1319/25-7-03 ερώτηση της Βουλευτού κ. Ευαγγελίας Σχοιναράκη - Ηλιάκη δόθηκε με το υπ’ αριθμ. 1072786/949/Α0006/11-8-03 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Απαντώντας στην με αριθμ. 1319/25-7-2003 ερώτηση της Βουλευτού κ. Ευ. Σχοιναράκη-Ηλιάκη, σχετικά με τη λειτουργία της Δ.Ο.Υ. Καστελλίου Πεδιάδας, σας γνωρίζουμε τα εξής:
     1. Η Δ.Ο.Υ. Καστελλίου Πεδιάδας δεν καταργείται, αλλά με το ΠΔ 42/2001 (ΦΕΚ Α΄ 32), με το οποίο έγινε αναδιοργάνωση των Δ.Ο.Υ. όλης της χώρας, αναβαθμίστηκε από Τοπικό Γραφείο (που προβλεπότανε με το ΠΔ 39/1993 ΦΕΚ Α΄ 14) σε Δ.Ο.Υ. Β΄ Τάξης (φωτοαντίγραφα των ανωτέρω ΠΔ σας επισυνάπτουμε).
     2. Μετά την τελευταία αναδιοργάνωση των Δ.Ο.Υ. με το ΠΔ 42/2001, οι Δ.Ο.Υ. του Νομού Ηρακλείου είναι επτά (7) και το επίπεδο λειτουργίας αυτών έχει ως εξής:
      α) Δ.Ο.Υ. Α΄ και Β΄ Ηρακλείου	Α΄ Τάξης
      	β) Δ.Ο.Υ. Λιμένα Χερσονήσου	Α-Β Τάξης
   γ) Δ.Ο.Υ. Αρκαλοχωρίου, Καστελλίου Πεδιάδας,
      	Μοιρών και Τυμπακίου	Β΄ Τάξης
      Ο Υφυπουργός
      ΑΠΟΣΤΟΛΟΣ ΦΩΤΙΑΔΗΣ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     27. Στην με αριθμό 1186/24-7-03 ερώτηση των Βουλευτών κυρίων Τάκη Τσιόγκα, Αντώνη Σκυλλάκου και Νίκου Γκάζη δόθηκε με το υπ’ αριθμ. Β-4133/18-8-03 έγγραφο από τον Υπουργό Μεταφορών και Επικοινωνιών η ακόλουθη απάντηση:
      «Σε απάντηση της ερώτησης με αριθμ. 1186 / 24-07-03 που κατέθεσαν στη Βουλή οι Βουλευτές κ.κ. Τ. Τσιόγκας, Αντ. Σκυλλάκος και Ν. Γκατζής, κατά λόγο αρμοδιότητας του Υπουργείου Μεταφορών και Επικοινωνιών, σύμφωνα με το αριθμ. πρωτ. 50011/195 Α/06-08-03 έγγραφο του Οργανισμού Σιδηροδρόμων Ελλάδος, σας πληροφορούμε τα παρακάτω:
      1. Τα τμήματα δρόμου Γόννων- Τεμπών, Γόννων- Καλλιπεύκης, Καλλιπεύκης -Πλαταμώνα και Καλλιπεύκης - Καρυάς αποτελούν τμήματα του επαρχιακού δικτύου της περιοχής του οποίου η κατασκευή και η συντήρηση δεν είναι αρμοδιότητα της ΕΡΓΟΣΕ. Η ΕΡΓΟΣΕ προβαίνει μόνον στην κατασκευή παράλληλου προς την σιδηροδρομική γραμμή οδικού δικτύου όπου αυτό κρίνεται απαραίτητο. Συνεπώς η ΕΡΓΟΣΕ ποτέ δεν είχε εμπλοκή στην κατασκευή τού προαναφερθέντος επαρχιακού δρόμου.
      2. Σε ό,τι αφορά «την σοβαρή κακοτεχνία της ΕΡΓΟΣΕ στη νέα γραμμή του ΟΣΕ στην lτέα» και η οποία προφανώς αναφέρεται στην κατασκευή του παράλληλου προς τη γραμμή δρόμου από την ΕΡΓΟΣΕ πληροφορούμε ότι ο δρόμος έγινε βάσει των προδιαγραφών της οδοποιίας και ουδεμία κακοτεχνία υπάρχει.
      3. Η πτώση του οχήματος της πυροσβεστικής, στην οποία αναφέρεται η εν λόγω ερώτηση δεν οφείλεται στην «κακοτεχνία» του δρόμου αλλά σε ελιγμούς του οδηγού του οχήματος για την αποφυγή τροχαίου ατυχήματος.
      4 .Επισημαίνουμε ότι όλα τα έργα της ΕΡΓΟΣΕ αφενός ελέγχονται ποιοτικά σε καθημερινή βάση από έμπειρα στελέχη της εταιρείας, αφετέρου υπάρχουν συστηματικοί έλεγχοι του ΕΣΠΕΛ (ανεξόρτητος φορέας) ο οποίος έχει κατατάξει στις τελευταίες του επισκέψεις, 50 έργα της ΕΡΓΟΣΕ στην κατηγορία, που αποτελεί και την καλύτερη βαθμολογία.
      5. Σε ό,τι αφορά την κατασκευή της γέφυρας στον Πηνειό ποταμό και το οδικό δίκτυο που συνδέει την περιοχή των Γόννων με το Μακρυχώρι, αυτό αποτελεί αντικείμενο του επαρχιακού δικτύου και δεν είναι αρμοδιότητα της ΕΡΓΟΣΕ.
      Ο Υπουργός
      ΧΡΙΣΤΟΣ ΒΕΡΕΛΗΣ»
     28. Στην με αριθμό 1071/22-7-03 ερώτηση των Βουλευτών κυρίων Τάκη Τσιόγκα, Αντώνη Σκυλλάκου και Νίκου Γκατζή δόθηκε με το υπ’ αριθμ. ΓΠ 73415/21-8-03 έγγραφο από τον Υφυπουργό Υγείας και Πρόνοιας η ακόλουθη απάντηση:
      «Απαντώντας στην με αριθμ. 1071/22-7-2003 ερώτηση που κατατέθηκε στη Βουλή από τους βουλευτές κ.κ. Τ. Τσιόγκα , Αντ. Σκυλλάκο και Ν. Γκατζή σχετικά με αποζημίωση πληγέντων από τον πρόσφατο σεισμό στις 9-6-2003 στους Γόννους Ν. Λάρισας, και για θέματα αρμοδιότητάς μας, σας πληροφορούμε τα εξής:
      Το Υπουργείο Υγείας και Πρόνοιας για την αποτελεσματικότερη αντιμετώπιση των προβλημάτων που δημιουργούνται στους πολίτες που πλήττονται από θεομηνία, στα πλαίσια των διατάξεων του Ν. Δ/τος 57/73 και του Ν. 2646/98, εξέδωσε την αρ. Π2/οικ.2673 (ΦΕΚ 1185/11-9-02 τ. Β') Κοινή Υπουργική Απόφαση, σύμφωνα με την οποία από την οικεία Νομαρχία χορηγούνται άμεσα:
      Σκηνές και κουβέρτες για την προσωρινή στέγασή τους.
      Οικονομική ενίσχυση ποσού 586,94 Ευρώ σε κάθε οικογένεια για την
      κάλυψη των πρώτων αναγκών τους.
      Εκτός των 586,94 Ευρώ που δίνονται για την κάλυψη των πρώτων
      αναγκών, οι οικογένειες που υπέστησαν ζημιά και είναι πολύτεκνες
      ενισχύονται με επιπλέον 589,94 Ευρώ.
      Επιπλέον οικονομική ενίσχυση 589,94 Ευρώ λαμβάνουν και οι πληγείσες
      οικογένειες για κάθε μέλος που είναι άτομο με ειδικές ανάγκες και
      επιδοτείται από την Πρόνοια.
      Οικονομική ενίσχυση μέχρι 5.869,41 Ευρώ κατά νοικοκυριό, για την
      επισκευή κύριας οικίας ή αντικατάσταση οικοσκευής.
      Οικονομική ενίσχυση 4.402,05 Ευρώ σε άτομα που απέκτησαν αναπηρία
      από τραυματισμό στη θεομηνία.
      Επίσης, σε εφαρμογή του άρθρου 18 του Ν. 2768/99, με Κοινή Υπουργική Απόφαση, επιτρέπεται η καταβολή έκτακτης οικονομικής βοήθειας στις οικογένειες όσων έχασαν τη ζωή τους εξαιτίας σεισμού ή άλλων φυσικών φαινομένων.
      Συγκεκριμένα, οι πληγέντες από θεομηνία υποχρεούνται - προκειμένου να τύχουν δικαιούχοι των προαναφερόμενων οικονομικών ενισχύσεων - να υποβάλουν τη σχετική αίτηση στην οικεία Νομαρχία, μέσα σε ένα (1) μήνα από την ημερομηνία του συμβάντος όπως προβλέπεται στην με αριθ. Π2/ οικ. 2673 (ΦΕΚ. 1185/11-9-02 τ. Β΄) Κοινή Υπουργική Απόφαση.
      Σημειώνουμε ότι οι Δ/νσεις Πρόνοιας των Ν.Α συντάσσουν δικό τους προϋπολογισμό για το Λογαριασμό Α΄ Κοινωνικών Βοηθειών και επιχορηγούνται συμπληρωματικά από το Φ 220 ΚΑΕ 2739 « Λοιπά γενικά βοηθήματα και επιδόματα κοινωνικής πρόνοιας» του Υπουργείου μας, προκειμένου να αντιμετωπίσουν έκτακτες ανάγκες πολιτών που τυχόν δεν είχαν προβλεφθεί.
      Σας ενημερώνουμε ότι μέχρι σήμερα δεν έχει σταλεί σχετικό αίτημα στην αρμόδια Δ/νση του Υπουργείου μας από την οικεία Ν.Α για μεταβίβαση πίστωσης, και σας διαβιβάζουμε συνημμένα φωτοαντίγραφα των με αριθ. πρωτ. 5084/6-8-03 και 1486/8-8-03 ενημερωτικών εγγράφων της Ν.Α Λάρισας.
      Ο Υφυπουργός
      Β. ΚΟΝΤΟΓΙΑΝΝΟΠΟΥΛΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     29. Στην με αριθμό 591/9-7-03 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. οικ. 36144/13-8-03 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης, η ακόλουθη απάντηση:
      «Σε απάντηση της με αριθμ. 591/9-7-2003 ερώτησης, που κατέθεσε ο βουλευτής κ. Μ. Φραγκιαδουλάκης, αναφορικά με το αντικείμενο του θέματος, σας γνωρίζουμε κατά λόγο αρμοδιότητάς μας, τα ακόλουθα αναφορικά με την οικονομική κατάσταση του Δ. Αγίας Βαρβάρας Ν. Ηρακλείου:
      Σύμφωνα με το ισχύον Σύνταγμα, το Κράτος υποχρεούται να λαμβάνει όλα τα μέτρα που απαιτούνται για την εξασφάλιση α) της οικονομικής αυτοτέλειας και β) των πόρων που είναι αναγκαίοι για την εκπλήρωση της αποστολής και την άσκηση των αρμοδιοτήτων .που έχουν ανατεθεί στην Τοπική Αυτοδιοίκηση, με ταυτόχρονη διασφάλιση της διαφάνειας κατά την διαχείριση των πόρων αυτών. Με την Συνταγματική Αναθεώρηση του 2001, προβλέφθηκε για πρώτη φορά ότι κάθε μεταβίβαση αρμοδιοτήτων από κεντρικά ή περιφερειακά όργανα του Κράτους προς την Τ.Α, συνεπάγεται και την μεταφορά των αντίστοιχων πόρων.
      Με κινητήριο μοχλό το Νόμο 1828/89, το Υπουργείο Εσωτερικών, Δημόσιας Διοίκησης και Αποκέντρωσης προώθησε την οικονομική αυτοτέλεια των ΟΤΑ, καθιερώνοντας διαφανείς και σταθερού ς πόρους, οι οποίοι βοήθησαν ουσιαστικά στο σχεδιασμό και την υλοποίηση στόχων και προγραμμάτων, συμβάλλοντας στην όλη αναπτυξιακή διαδικασία της χώρας. Επίσης, στα πλαίσια της υλοποίησης του προγράμματος «Ιωάννης .Καποδίστριας» , με σειρά νομοθετημάτων, δόθηκε η απαιτούμενη ώθηση στην πρωτοβάθμια Τοπική Αυτοδιοίκηση να αναλάβει πρωτοβουλίες, έχοντας την πλήρη στήριξη του Κράτους σε κάθε της προσπάθεια.
      Η καθιέρωση των Κεντρικών Αυτοτελών Πόρων (ΚΑΠ) με το Ν. 1828/89, σroχεύει στη χρηματοδότηση των ΟΤΑ από δυναμικούς φόρους του κρατικού προϋπολογισμού, το ύψος των οποίων ορίζεται ρητά από την κείμενη νομοθεσία και δεν επηρεάζεται, κάθε φορά, από τη βούληση της κεντρικής διοίκησης, αλλά μόνο από τη δυναμική των φόρων αυτών, ώστε να διευκολύνεται ο οικονομικός προγραμματισμός των ΟΤΑ.
      Η κατανομή κάθε χρόνο των ΚΑΠ βάσει πιστώσεων που εγγράφονται στον Κρατικό Προϋπολογισμό, ο οποίος περιβάλλεται τον τύπο του τυπικού νόμου, με κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, η οποία εκδίδεται ύστερα από πρόταση της Κεντρικής Ένωσης Δήμων και Κοινοτήτων Ελλάδος, αποσκοπεί στην άμβλυνση των δημοσιονομικών και γεωγραφικών ανισοτήτων, κυρίως μέσω:
      της εξασφάλισης κάλυψης των εξόδων λειτουργίας των ΟΤΑ
      της χρηματοδότησης ιδίως των κοινωνικών δράσεών τους και
      της χρηματοδότησης εξειδικευμένων προγραμμάτων, που συντείνουν στη βελτίωση της ποιότητας παροχής υπηρεσιών προς τους πολίτες.
      Οι Κεντρικοί Αυτοτελείς Πόροι από την καθιέρωσή τους μέχρι και σήμερα παρουσιάζουν σημαντική μέση ετήσια αύξηση, η οποία ανέρχεται σε ποσοστό 15
      % και αποτυπώνεται στον ακόλουθο πίνακα:
      ΕΤΟΣ      ΠΟΣΟ διάθεσης σε δρχ.      ΠΟΣΟ διάθεσης σε ευρώ.      1992      120.052.484.000      352.318.368      1993      139.006.000.000      407.941.306      1994      142.765.000.000      418.972.854                        1995      166.588.000.000      488.886.280      1996      210.170.000.000      616.786.500      1997      239.855.000.000      703.903. 155      1998      274.000.000.000      804. 108.584      1999      330.734.000.000      970.606.016      2000      386.574.000.000      1.134.479.824      2001      464.085.148.970      1.361.952.015      2002      483.065.341.530      1.437.653.240      
      Για το τρέχον έτος με την αριθμ. 33689/24-7-2003 κοινή απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών η οποία εκδόθηκε μετά από πρόταση της ΚΕΔΚΕ, προβλέφθηκε η διάθεση στους ΟΤΑ α' βαθμού από τους ΚΑΠ συνολικού ποσού 1.540.000.000 €.
      Από το έτος 2001, αναθεωρήθηκε ριζικά και εκσυγχρονίσθηκε το σύστημα της τακτικής επιχορήγησης των ΟΤΑ, οι οποίοι πλέον χρηματοδοτούνται, πέραν του πραγματικού πληθυσμού τους σύμφωνα με την τελευταία απογραφή, που αποτελούσε το αποκλειστικό κριτήριο κατανομής των ΚΑΠ μέχρι το έτος 2000, με βάση την έκτασή τους, τον αριθμό των δημοτικών διαμερισμάτων τους και το σημαντικότερο με βάση την ανάγκη κάλυψης του ελάχιστου λειτουργικού τους κόστους.
      Οι ΟΤΑ, πέραν της κάλυψης των λειτουργικών τους δαπανών, χρηματοδοτούνται για την άσκηση αρμοδιοτήτων που μεταφέρθηκαν σε αυτούς βάσει νόμων καθώς και για δράσεις τους, οι κυριότερες των οποίων αφορούν:
      1) στην κάλυψη των δαπανών λειτουργίας, συντήρησης και μισθοδοσίας προσωπικού των παιδικών και βρεφονηπιακών σταθμών που μεταφέρθηκαν σε αυτούς με το Ν. 288012001,
      2) στην κάλυψη των δαπανών λειτουργίας, συντήρησης και μισθοδοσίας προσωπικού των δημοτικών χώρων άθλησης που μεταφέρθηκαν σε αυτούς με το Ν. 2880/2001.
      3) στην κάλυψη λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης,
      4) στην υλοποίηση του προγράμματος λειτουργίας των κέντρων εξυπηρέτησης πολιτών,
      5) στην υλοποίηση του προγράμματος βελτίωσης της ποιότητας ζωής των τσιγγάνων,
      6) στην υλοποίηση προγραμμάτων πρωτογενούς πρόληψης κατά των ναρκωτικών σε συνεργασία με τον ΟΚΑΝΑ,
      7) στην υλοποίηση δράσεων που αφορούν στην άσκηση κοινωνικής πολιτικής της Τοπικής Αυτοδιοίκησης, όπως το πρόγραμμα « Βοήθεια στο σπίτι»,
      8) στην χρηματοδότηση αυτών των παραμεθορίων περιοχών στα πλαίσια της υλοποίησης του προγράμματος «ΑΚΡΙΤΑΣ»,
      9) στην υλοποίηση προγράμματος που αφορά τους παλιννοστούντες,
      10) στην υλοποίηση του προγράμματος που αφορά τον σχολικό τροχονόμο,
      11) στην δημιουργία υποδομών για την λειτουργία της δημοτικής αστυνομίας,
      12) στην φύλαξη σχολικών κτιρίων,
      καθώς και άλλων δράσεων που αφορούν την Τοπική Αυτοδιοίκηση, οι οποίες προτείνονται από την ΚΕΔΚΕ.
      Πέραν των ανωτέρω εσόδων από τους ΚΑΠ, στους ΟΤΑ α΄ βαθμού διατέθηκαν και άλλοι σημαντικοί πόροι από τον Κρατικό Προϋπολογισμό, οι οποίοι εγγράφονται στον προϋπολογισμό του Υπουργείου μας και προορίζονται κυρίως για την οικονομική ενίσχυση δήμων και κοινοτήτων που δημιουργήθηκαν από συνένωση ΟΤΑ σύμφωνα με τους Ν. 1416/84 και Ν.1622/86 καθώς και για αναπτυξιακά και οικονομικά κίνητρα των ΟΤΑ του N. 2240/94.
      Ειδικότερα, ο Δήμος Αγ. 8αρβάρας Νομού Ηρακλείου, κατά το έτος 2002 έλαβε από τους ΚΑΠ συνολική τακτική επιχορήγηση ποσού 427.425,36 €, ενώ κατά το τρέχον έτος έχει ήδη λάβει 287.686,55 €. Επισημαίνεται ότι τα ποσά που αποδόθηκαν κάθε μήνα στους ΟΤΑ της χώρας από τον Ιανουάριο μέχρι και τον Ιούλιο τρέχοντος έτους, αντιστοιχούσαν στο 1/12 της τακτικής επιχορήγησης που αυτοί ελάμβαναν συνολικά το προηγούμενο έτος. Μετά την έκδοση της αριθμ. 33689/24-7-2003 ΚΥΑ περί κατανομής των Κεντρικών Αυτοτελών Πόρων των Δήμων και Κοινοτήτων για το έτος 2003, με την οποία προσδιορίστηκε επακριβώς το ποσό το οποίο θα δοθεί ως τακτική επιχορήγηση στους ΟΤΑ α΄ βαθμού της χώρας κατά το έτος αυτό, στο ποσό που διατέθηκε στους ανωτέρω Οργανισμούς το μήνα Αύγουστο συμπεριλήφθηκε μέρος των διαφορών των προηγούμενων μηνών, ενώ στους επόμενους μήνες θα αποδοθεί το υπόλοιπο των διαφορών αυτών καθώς και το ποσοστό της αύξησης.
      Επίσης, κατά το έτος 2002, ο ανωτέρω Δήμος επιχορηγήθηκε για κάλυψη των δαπανών λειτουργίας των σχολικών του μονάδων με ποσό 79.578,94 €. Επιπλέον, πέραν των εσόδων από τους ΚΑΠ, έλαβε ποσό 3.160 € από τα έσοδα των παραβόλων του άρθρου 71 § 1 του Ν. 2910/01, ποσό 6.345,45 € από το έσοδο του άρθρου 9 του Ν.Δ.703/70 (φόρος ζύθου) και ποσά 8.541 ,05 € από έσοδα του Τέλους Ακίνητης Περιουσίας κατά τις διατάξεις του άρθρου 24 παρ.19 του N.2130/93.
      Για το έτος 2003, στον εν λόγω Δήμο, διατέθηκε ήδη από το Υπουργείο μας, για την κάλυψη των δαπανών λειτουργίας των σχολικών του μονάδων ποσό 39.789,47 € έναντι αυτού που θα του αποδοθεί συνολικά, καθώς και 2.569 € για την καταβολή της ειδικής εκλογικής αποζημίωσης στους δικαιούχους υπαλλήλους του Οργανισμού. Επιπλέον, αποδόθηκε σε αυτόν ποσό 6.683,20 € κατά τις διατάξεις του άρθρου 9 του Ν. 2880/01 (τέλη διαφήμισης).
      Σημειώνεται ότι από την έναρξη ισχύος του Ν. 2539/97 και σύμφωνα με τα οριζόμενα στην παρ. 7 του άρθρου 13 αυτού, απαγορεύεται η χρηματοδότηση των OΤΑ α΄ βαθμού με υπουργικές αποφάσεις από πόρους που δεν εντάσσονται στους Κεντρικούς Αυτοτελείς Πόρους ή στους πόρους του ΕΠΤΑ. Τονίζεται ότι η χρηματοδότηση των ΟΤΑ της χώρας από τους ΚΑΠ, γίνεται με Κοινή Υπουργική Απόφαση κατανομής αυτών κάθε έτος, ύστερα από πρόταση της ΚΕΔΚΕ, αναφορικά με τα κριτήρια και τη διαδικασία κατανομής τους, ενώ από το ΕΠΤΑ σύμφωνα με τη διαδικασία η οποία έχει καθορισθεί με τις αριθμ. 45329/27.12.99 και 25437/19.6.02 αποφάσεις του Υπουργείου μας, που έχουν γνωστοποιηθεί στους ΟΤΑ της χώρας.
      Τέλος, σας γνωστοποιούμε ότι, προκειμένου να αντιμετωπισθούν οικονομικά προβλήματα ΟΤΑ λόγω οφειλών τους, το Υπουργείο μας αφού εξέτασε σε συνεργασία με το Υπουργείο Οικονομίας και Οικονομικών, την ΚΕΔΚΕ και το Ταμείο Παρακαταθηκών και Δανείων το όλο θέμα, με σκοπό την εξυγίανση των Δήμων και Κοινοτήτων της Χώρας που παρουσιάζουν ανάλογα προβλήματα, έχει δρομολογήσει τη δια της νομοθετικής οδού ρύθμιση του θέματος.
      Το Υπουργείο Οικονομίας και Οικονομικών προς το οποίο κοινοποιείται το παρόν και διαβιβάζεται ή ερώτηση, παρακαλείται για τις δικές του ενέργειες στα θέματα της αρμοδιότητάς του.
      Ο Υφυπουργός
      ΛΑΜΠΡΟΣ ΠΑΠΑΔΗΜΑΣ»
     30. Στην με αριθμό 1356/28-7-03 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 230/14-8-03 έγγραφο από τον Υπουργό Γεωργίας η ακόλουθη απάντηση:
      «Απαντώντας στην παραπάνω ερώτηση που κατέθεσε ο Βουλευτής κ. Η. Kαλλιώρας, σας πληροφορούμε τα εξής:
      Όσον αφορά την πορεία κατάρτισης του Συστήματος Γεωγραφικών Πληροφοριών στον Ελαιοκομικό τομέα και του Αμπελουργικού Μητρώου στο Νομό Φθιώτιδας, η Ανάδοχος εταιρεία έχει συλλέξει μέχρι στιγμής συνολικά 25.135 δηλώσεις από τις οποίες 20.966 είναι δηλώσεις ελαιοκαλλιέργειας και 4. 169 είναι δηλώσεις αμπελοκαλλιέργειας. Η συλλογή των δηλώσεων έχει ολοκληρωθεί σε 15 από τους 25 Δήμους του Νομού.
      Η επεξεργασία των δηλώσεων προχωρεί με εντατικούς ρυθμούς και τις επόμενες μέρες θα αρχίσουν οι αναρτήσεις με τις οποίες θα ολοκληρωθεί η κατάρτιση των Μητρώων στο Νομό.
      Όσον αφορά τη συλλογή δηλώσεων στους Δήμους Στυλίδας, Εχιναίων και Πελασγίας (Ανατολική Φθιώτιδα) όπου δεν μπορούν να εντοπισθούν τα όρια των τεμαχίων στο χαρτογραφικό υπόβαθρο, το πρόβλημα θα διευθετηθεί με την αγορά δορυφορικών εικόνων έτσι ώστε να ολοκληρωθούν οι εργασίες σύμφωνα με τις προδιαγραφές του έργου.
      Ο Υπουργός
      ΓΕΩΡΓΙΟΣ ΔΡΥΣ»)
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, έχω την τιμή να ανακοινώσω στο Σώμα το Δελτίο Επικαίρων Ερωτήσεων της Δευτέρας 10 Νοεμβρίου 2003.
      Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου (Άρθρο 130 παρ. 4 Καν. Βουλής)
      1. Η με αριθμό 174/3-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Φασούλα προς τον Υπουργό Πολιτισμού, σχετικώς με την επίσπευση των διαδικασιών αποκατάστασης του «Περιπτέρου» στο Νέο Φάληρο κλπ.
      2. Η με αριθμό 184/4-11-2003 επίκαιρη ερώτηση του Βουλευτή της Νέας Δημοκρατίας κ. Γεράσιμου Γιακουμάτου προς τον Υπουργό Μεταφορών και Επικοινωνιών, σχετικώς με την υπογειοποίηση τμήματος της γραμμής του προαστιακού σιδηροδρόμου στο Δήμο Αγίων Αναργύρων κλπ.
      3. Η με αριθμό 189/4-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τον Υπουργό Εσωτερικών, Δημόσιας Διοίκησης και Αποκέντρωσης, σχετικώς με τη μονιμοποίηση των συμβασιούχων στους Οργανισμούς Τοπικής Αυτοδιοίκησης κλπ.
      Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου (Άρθρο 130 παρ. 4 Καν. Βουλής)
      1. Η με αριθμό 172/3-11-2003 επίκαιρη ερώτηση του Βουλευτή του Πανελλήνιου Σοσιαλιστικού Κινήματος κ. Νικολάου Σαλαγιάννη προς τον Υπουργό Γεωργίας, σχετικώς με την καταβολή της επιδότησης στους βαμβακοπαραγωγούς του Νομού Καρδίτσας, οι οποίοι καθυστέρησαν να παραδώσουν την παραγωγή τους λόγω δυσμενών καιρικών συνθηκών κλπ.
      2. Η με αριθμό 193/4-11-2003 επίκαιρη ερώτηση του Βουλευτή της Νέας Δημοκρατίας κ. Απόστολου Ανδρεουλάκου προς την Υπουργό Περιβάλλοντος, Χωροταξίας και Δημοσίων Έργων, σχετικώς με την κατασκευή του πάρκου στο Ελληνικό, τις προθέσεις της Κυβέρνησης για παραχώρηση έκτασης για ήπια οικιστική εκμετάλλευση κλπ.
      3. Η με αριθμό 190/4-11-2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Αντωνίου Σκυλλάκου προς τον Υπουργό Εθνικής Άμυνας, σχετικώς με την εξομοίωση των αναπήρων του Δημοκρατικού Στρατού με τους αναπήρους άλλων πολέμων κλπ.
      ΠΡΟΕΔΡΟΣ (Απόστολος Κακλαμάνης): Κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Επίκαιρες ερωτήσεις πρώτου κύκλου:
      Η πρώτη επίκαιρη ερώτηση με αριθμό 185/4-11-2003 του Βουλευτή του Πανελλήνιου Σοσιαλιστικού Κινήματος κ. Λουκά Αποστολίδη προς τον Υπουργό Εθνικής Παιδείας και Θρησκευμάτων, σχετικώς με τις προθέσεις του Υπουργείου για τη συνέχιση του θεσμού της «Ολυμπιακής Παιδείας», τη διασφάλιση των θέσεων εργασίας των καθηγητών, κλπ και η δεύτερη επίκαιρη ερώτηση με αριθμό 192/4-11-2003 του Βουλευτή της Νέας Δημοκρατίας κ. Ελευθέριου Παπανικολάου προς τον Υπουργό Γεωργίας, σχετικώς με την καταβολή της επιδότησης για το ελαιόλαδο της περιόδου 2002-2003 κλπ. διαγράφονται λόγω κωλύματος των ερωτωμένων Υπουργών.
      Επίσης, η τρίτη επίκαιρη ερώτηση με αριθμό 187/4-11-2003 του Βουλευτή του Κομμουνιστικού Κόμματος Ελλάδας κ. Ορέστη Κολοζώφ προς τον Υπουργό Εξωτερικών, σχετικώς με δημοσιεύματα του Τουρκικού Τύπου αναφερόμενα σε μυστικές συνομιλίες μεταξύ Ελλάδας και Τουρκίας για τα θέματα του Αιγαίου κλπ, διαγράφεται λόγω κωλύματος του ερωτώντος Βουλευτή.
      Επίκαιρες ερωτήσεις δεύτερου κύκλου: 
      Πρώτη είναι η με αριθμό 191/4-11-2003 επίκαιρη ερώτηση του Βουλευτή της Νέας Δημοκρατίας κ. Κωνσταντίνου Καρρά προς τον Υπουργό Μεταφορών και Επικοινωνιών, Αιγαίου, σχετικώς με την αδυναμία παρακολούθησης των ελληνικών καναλιών στα νησιά του Αιγαίου, λόγω έλλειψης αναμεταδοτών κλπ.
      Η επίκαιρη ερώτηση του κυρίου συναδέλφου έχει ως εξής:
      «Ένα χρόνο πριν τη διοργάνωση των Ολυμπιακών Αγώνων και οι κάτοικοι των ελληνικών νησιών δεν μπορούν να παρακολουθήσουν ελληνικά κανάλια. 
      Η τελευταία διαμαρτυρία (σύμφωνα με δημοσίευμα της εφημερίδας “Έθνος”) προέρχεται από τη Σέριφο, που βρίσκεται κοντά στην Αθήνα. Παρά τις εκκλήσεις των κατοίκων τίποτε δεν έχει γίνει, με αποτέλεσμα η συχνότητα της δημόσιας ελληνικής τηλεόρασης, όπως και όλων των ιδιωτικών τηλεοπτικών σταθμών, τόσο των Αθηνών, όσο και των Κυκλάδων, καθώς και οι αντίστοιχοι ραδιοφωνικοί σταθμοί στα FM να μη φτάνουν στη Σέριφο. Ανάλογα προβλήματα παρουσιάζονται και στα νησιά του Βορείου και Ανατολικού Αιγαίου και στα Δωδεκάνησα.
      Αξίζει να σημειωθεί ότι το δημόσιο έχει το δικαίωμα –βάσει της σύμβασης που έχει υπογράψει με τον ΟΤΕ για την εμπορική χρήση του δορυφόρου Hellas Sat- να χρησιμοποιήσει έναν από τους αναμεταδότες του δορυφόρου, ο οποίος είναι χωρητικότητας δέκα έως δώδεκα τηλεοπτικών καναλιών.
      Επειδή θα είναι κρίμα να παρακολουθήσουν πολλοί από τους κατοίκους των νησιών μας τους Ολυμπιακούς Αγώνες με τουρκικό σχολιασμό, 
      Ερωτώνται οι κύριοι Υπουργοί:
      Αν το ελληνικό δημόσιο σκοπεύει να κάνει χρήση της σύμβασης με τον Hellas Sat και να χρησιμοποιήσει το δορυφορικό αναμεταδότη για τα τρία κρατικά κανάλια και ποιο το κόστος χρήσης.
      Στην αντίθετη περίπτωση, ποια μέτρα σκοπεύουν να πάρουν για την εγκατάσταση επαρκούς αριθμού συμβατικών αναμεταδοτών, ώστε να φτάνει το σήμα των ελληνικών σταθμών στα ελληνικά νησιά;»
      Ο Υφυπουργός Μεταφορών και Επικοινωνιών κ. Στρατάκης έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Ευχαριστώ, κύριε Πρόεδρε.
     Θέλω να τονίσω, απαντώντας στην ερώτηση του αγαπητού συναδέλφου, ότι πράγματι η Ελλάδα με την εκτόξευση του πρώτου ελληνικού δορυφόρου έχει ενταχθεί στις διαστημικές χώρες και έχει τη δυνατότητα να προσφέρει πολλές υπηρεσίες, αξιοποιώντας θα έλεγα τις νέες τεχνολογίες.
     Εκείνο όμως στο οποίο αναφέρεται η ερώτηση και που επικαλείται ο κ. Καρράς είναι αν μπορεί η ΕΡΤ να χρησιμοποιήσει τους τρεις αναμεταδότες που έχει πάρει το ελληνικό δημόσιο, εκχωρώντας αυτήν την αρμοδιότητα και τη λειτουργία στον Hellas Sat, στον ΟΤΕ δηλαδή, που γνωρίζουμε όλοι μας ότι είναι μία ιδιωτική επιχείρηση.
     Θέλω να πω ότι γι’ αυτούς τους αναμεταδότες η πρόβλεψη είναι εντελώς διαφορετική. Υπάρχει ήδη σε εξέλιξη η εκπόνηση μιας μελέτης, με βάση την οποία εμείς θα δούμε -και με βάση τις ανάγκες όλων των Υπουργείων και γενικότερα του ελληνικού δημοσίου- σε τι μπορεί να μας χρησιμεύσει, τι μπορεί να δώσει ως καλύτερο αποτέλεσμα και κυρίως θέλουμε να χρησιμοποιηθούν, είτε για τις ανάγκες της ηλεκτρονικής διακυβέρνησης είτε για τις ανάγκες της ηλεκτρονικής υγείας, της τηλεϊατρικής, είτε για άλλες ανάγκες που θα υπάρχουν ευρύτερα στο ελληνικό δημόσιο και για τις οποίες πρέπει να καλύπτεται όλη η ελληνική επικράτεια. Άρα, λοιπόν, αυτούς τους αναμεταδότες δεν μπορεί να τους χρησιμοποιήσει η ΕΡΤ. 
     Πρέπει όμως να πω ότι ήδη υπάρχει μία διαπραγμάτευση μεταξύ της ΕΡΤ Α.Ε. και της Α.Ε. Hellas Sat, ώστε να υπάρξει αυτή η δυνατότητα, να δοθούν δηλαδή, αναμεταδότες που θα μπορούν να χρησιμοποιηθούν για τη λειτουργία ανάλογων προγραμμάτων. Και βέβαια ο Hellas Sat απευθύνεται και σε όλους τους τηλεοπτικούς και ραδιοφωνικούς σταθμούς που έχουν αυτήν τη δυνατότητα, σε τιμές μάλιστα που είναι, σύμφωνα με τα δεδομένα που διαμορφώνονται σήμερα στην αγορά, σε κόστος υποδεκαπλάσιο του πραγματικού.
     Εκείνο όμως που θέλω να τονίσω επίσης είναι ότι ανεξάρτητα από το πρόγραμμα αυτό, σύμφωνα με την ενημέρωση που έχουμε από την ΕΡΤ, υπάρχει ένα πλήρες πρόγραμμα και μία μελέτη που έχει γίνει και η οποία υλοποιείται αυτήν τη στιγμή, ώστε για το σύνολο σχεδόν της ελληνικής επικράτειας και κυρίως των νησιών, από τη Δωδεκάνησο μέχρι τη Σάμο και τη Χίο και ασφαλώς τη Λέσβο και τις Κυκλάδες, να υπάρχει μία πλήρης κάλυψη και εξακολουθούν να τοποθετούνται νέες κεραίες, ώστε εν όψει των Ολυμπιακών Αγώνων να μην υπάρχει αυτή η αδυναμία που σήμερα παρατηρείται σε ορισμένες περιοχές και να καλύπτεται πλήρως η ελληνική επικράτεια, σε ό,τι αφορά τουλάχιστον τα προγράμματα της Ελληνικής Ραδιοφωνίας και Τηλεόρασης και να υπάρχει η δυνατότητα στους κατοίκους αυτών των περιοχών -που δεν είναι μόνο αυτοί, αλλά είναι και άλλες περιοχές που δεν καλύπτονται λόγω της γενικότερης μορφολογίας του εδάφους- να μπορούν να καλυφθούν με τα προγράμματα αυτά.
      Θα ήθελα να καταθέσω και το σχετικό έγγραφο για το πού ακριβώς υπάρχουν αυτοί οι αναμεταδότες και πού εγκαθίστανται νέοι.
      Ευχαριστώ πολύ.
      (Στο σημείο αυτό ο Υφυπουργός Μεταφορών και Επικοινωνιών κ. Ε. Στρατάκης καταθέτει για τα Πρακτικά το προαναφερθέν έγγραφο, το οποίο  έχει ως εξής:
     «ΝΟΜΟΣ ΔΩΔΕΚΑΝΗΣΟΥ:
     ΠΑΤΜΟΣ, ΚΑΣΟΣ, ΝΙΣΥΡΟΣ, ΚΑΛΥΜΝΟΣ, ΟΘΟΣ ΚΑΡΠΑΘΟΥ, ΒΟΛΑΔΕΣ ΚΑΡΠΑΘΟΥ, ΚΑΣΤΕΛΟΡΙΖΟ, ΛΕΡΟΣ, ΚΑΤΑΒΙΑ ΡΟΔΟΥ, ΚΩΣ, ΛΕΙΨΟΙ, ΤΗΛΟΣ, ΡΟΔΟΣ-ΠΟΛΗ, ΛΑΚΚΙ ΛΕΡΟΥ, ΞΗΡΟΚΑΜΠΟΣ ΛΕΡΟΥ, ΟΛΥΜΠΟΣ ΚΑΡΠΑΘΟΥ, ΣΠΟΑ ΚΑΡΠΑΘΟΥ, ΑΡΚΑΣΑ ΚΑΡΠΑΘΟΥ, ΑΓ. ΙΣΙΔΩΡΟΣ ΡΟΔΟΥ, ΒΑΘΥ ΚΑΛΥΜΝΟΥ, ΠΑΝΟΡΜΟΣ ΚΑΛΥΜΝΟΥ, ΨΙΝΘΟΣ ΡΟΔΟΥ, ΛΙΝΔΟΣ ΡΟΔΟΥ, ΠΛΑΤΑΝΙΑ ΡΟΔΟΥ, ΑΣΤΥΠΑΛΑΙΑ, ΚΑΛΥΘΙΕΣ ΡΟΔΟΥ, ΠΑΡΑΔΕΙΣΙ ΡΟΔΟΥ, ΚΑΜΠΟΣ ΠΑΤΜΟΥ, ΑΓΑΘΟΝΗΣΙ, ΕΜΠΟΡΕΙΟΣ ΚΑΛΥΜΝΟΥ, ΛΑΡΔΟΣ ΡΟΔΟΥ, ΑΕΡΟΔΡΟΜΙΟ ΚΑΡΠΑΘΟΥ, ΛΑΤΡΑ ΚΩ, ΣΥΜΗ, ΣΥΜΠΕΤΡΟ ΚΩ, ΑΡΓΟΣ ΚΑΛΥΜΝΟΥ.
     ΝΟΜΟΣ ΚΥΚΛΑΔΩΝ:
     ΑΝΔΡΟΣ, ΕΡΜΟΥΠΟΛΗ ΣΥΡΟΥ, ΕΞΩΜΠΟΥΡΓΟ ΤΗΝΟΥ, ΑΓ. ΠΑΝΤΕΣ ΠΑΡΟΥ, ΠΑΡΟΙΚΙΑ ΠΑΡΟΥ, ΓΑΥΡΙΟ ΑΝΔΡΟΥ, ΣΕΡΙΦΟΣ ΧΩΡΑ, ΣΕΡΙΦΟΣ ΛΙΜΑΝΙ, ΟΤΕ ΣΥΡΟΥ, ΙΟΣ, ΠΑΝΟΡΜΟΣ ΤΗΝΟΥ, ΘΟΛΑΡΙΑ ΑΜΟΡΓΟΥ (μεταφορά θεσης), ΚΑΠΑΡΙΑ ΑΝΔΡΟΥ, ΦΙΛΟΤΙΟ ΝΑΞΟΥ, ΚΑΤΑΠΟΛΑ ΑΜΟΡΓΟΥ, ΑΠΟΙΚΙΑ ΑΝΔΡΟΥ, ΜΗΛΟΣ, ΑΡΤΕΜΩΝΑΣ ΣΙΦΝΟΥ, ΜΕΣΗ ΝΑΞΟΥ, ΚΟΡΩΝΑΣ ΝΑΞΟΥ, ΦΟΙΝΙΚΑΣ ΣΥΡΟΥ, ΚΑΜΑΡΙ ΘΗΡΑΣ, ΚΥΘΝΟΣ, ΟΡΜΟΣ ΚΟΡΘΙΟΥ ΑΝΔΡΟΥ, ΚΑΛΛΟΝΗ ΤΗΝΟΥ, ΧΩΡΑ ΝΑΞΟΥ, ΜΕΛΑΝΕΣ ΝΑΞΟΥ, ΚΟΡΩΝΙΔΑ ΝΑΞΟΥ, ΑΝΩ ΜΕΡΑ ΜΥΚΟΝΟΥ, ΚΙΜΩΛΟΣ, ΚΟΡΡΗΣΙΑ ΚΕΑΣ, ΜΕΓΑΛΟ ΛΙΒΑΔΙ ΣΕΡΙΦΟΥ.
     ΝΟΜΟΣ ΛΕΣΒΟΥ:
     ΚΑΣΤΡΟ ΜΥΤΙΛΗΝΗΣ, ΠΛΩΜΑΡΙ, ΚΟΥΡΤΕΡΗ, ΒΑΣΙΛΙΚΑ (έχει γίνει δολιοφθορά), ΠΛΑΓΙΑ ΘΕΡΜΗ, ΕΡΕΣΟΣ, ΣΚΑΛΟΧΩΡΙ, ΘΑΝΟΣ ΛΗΜΝΟΥ, ΡΟΥΣΟΠΟΥΛΙ ΛΗΜΝΟΥ, ΦΥΣΙΝΗ ΛΗΜΝΟΥ, ΧΙΔΗΡΑ, ΑΓΚΑΘΕΡΗ ΠΛΩΜΑΡΙΟΥ, ΤΣΙΜΑΝΔΡΙΑ ΛΗΜΝΟΥ, ΔΑΦΝΗ ΛΗΜΝΟΥ, ΒΡΙΣΑ, ΚΡΑΤΗΓΟΣ, ΑΓ. ΕΥΣΤΡΑΤΙΟΣ, ΣΙΓΡΙ, ΑΡΜΕΝΟΣ, ΚΑΤΩ ΤΡΙΤΟΣ, ΑΓ. ΜΑΡΙΝΑ, ΡΑΠΑΝΙΔΙ ΛΗΜΝΟΥ, ΚΟΡΝΟΣ ΛΗΜΝΟΥ, ΜΥΣΤΕΓΝΑ, ΚΑΤΩ ΣΤΑΥΡΟΣ, ΣΥΚΑΜΙΝΕΑ, ΑΚΡΑΣΙ, ΜΑΝΤΑΜΑΔΟΣ, ΜΕΣΟΤΟΠΟΣ, ΛΙΣΒΟΡΙ, ΚΛΕΙΟΥ, ΦΙΛΙΑ, ΣΚΟΥΤΑΡΟΣ, ΑΜΠΕΛΙΚΟ, ΠΡ. ΗΛΙΑΣ ΜΥΤΙΛΗΝΗΣ, ΛΕΠΕΤΥΜΝΟΣ, ΑΦΑΛΩΝΑΣ, ΤΑΡΤΙ.
     ΝΟΜΟΣ ΣΑΜΟΥ:
     ΒΑΘΥ, ΠΥΘΑΓΟΡΕΙΟ, ΚΑΣΤΑΝΙΑ ΚΑΡΛΟΒΑΣΟΥ, ΚΑΡΛΟΒΑΣΙ, ΠΥΡΓΟΣ, ΒΟΥΡΛΙΩΤΕΣ, ΠΑΛΑΙΟΚΑΣΤΡΟ, ΦΡΑΝΤΑΤΟ ΙΚΑΡΙΑΣ, ΦΟΥΡΝΟΙ ΙΚΑΡΙΑΣ, ΠΛΑΤΑΝΟΣ, ΑΜΠΕΛΟΣ.
     ΝΟΜΟΣ ΧΙΟΥ:
     ΒΡΟΝΤΑΔΟΣ, ΠΟΤΑΜΙΑ, ΚΑΡΔΑΜΥΛΑ, ΜΕΣΤΑ, ΘΟΛΟ ΠΟΤΑΜΙ, ΨΑΡΑ, ΣΥΚΙΑΔΑ, ΒΕΣΑ, ΚΟΥΡΟΥΝΙΑ, ΚΑΡΦΑΣ, ΠΙΤΥΟΥΣ, ΚΑΛΑΜΩΤΗ.
     Παράλληλα η ΕΡΤ συνεχίζει την εγκατάσταση αναμεταδοτών τηλεοράσεως σε μικρούς οικισμούς ή σε νέες οικιστικές περιοχές (βλέπε ΜΙΚΡΟ ΛΙΒΑΔΙ ΣΕΡΙΦΟΥ, ΝΕΕΣ ΚΥΔΩΝΙΕΣ ΜΥΤΙΛΗΝΗΣ, κλπ.) βάσει καταρτισθέντος προγράμματος.»)
     ΠΡΟΕΔΡΟΣ (Απόστολος Κακλαμάνης): Ο κ. Καρράς έχει το λόγο.
     ΚΩΣΤΑΣ ΚΑΡΡΑΣ: Κύριε Πρόεδρε, το πρόβλημα που συζητάμε σήμερα, δεν  είναι καινούργιο. Έχει τεθεί στο Σώμα από το 1999 σε επίπεδο Αρχηγών Κομμάτων. Έχουν περάσει τέσσερα χρόνια από τότε και μένει λιγότερο από ένας χρόνος μέχρι τους Ολυμπιακούς Αγώνες. 
     Όμως, παρά τις διαβεβαιώσεις της Κυβέρνησης και τις δικές σας, κύριε Υπουργέ, για την αντιμετώπιση ενός ζωτικού προβλήματος για τα νησιά μας, το θέμα παραμένει άλυτο. Η ουσία είναι ότι τα ελληνικά νησιά δεν βλέπουν τα ελληνικά κανάλια. Και δεν μιλάμε μόνο για τα νησιά του Βορείου και του Ανατολικού Αιγαίου, όπου η απόσταση από την Αθήνα είναι πολύ μεγάλη. Μιλάμε ουσιαστικά για το σύνολο των νησιών μας, δε μιλάμε μόνο για  τις Σποράδες και τις Κυκλάδες.
     Κύριε Υπουργέ, χαίρομαι πάρα πολύ για όλα όσα μου είπατε, αλλά πότε θα υπάρξουν; Πότε θα γίνουν; Θα ήθελα να επισημάνω ότι θα πρέπει να είστε πολύ προσεκτικοί, όταν αναλαμβάνετε τέτοιες δεσμεύσεις. Το παράδειγμα της Σερίφου ήταν η αφορμή για την ερώτηση αυτή και είναι χαρακτηριστικό. Σ’ αυτούς τους ανθρώπους έχει υποσχεθεί η ΕΡΤ ότι θα έβαζε τους αναμεταδότες. Δεν το  έκανε. Αν δεν μπορούσε, ας μην έδινε υποσχέσεις. 
     Δεν είναι δεύτερης κατηγορίας οι κάτοικοι των νησιών μας. Πληρώνουν μέσω του λογαριασμού της ΔΕΗ για ένα δημόσιο αγαθό, όπως είναι η κρατική τηλεόραση. Αν δεν μπορείτε να τους εξασφαλίσετε ένα χρόνο πριν τους Ολυμπιακούς Αγώνες, έχει χαθεί το μεγάλο στοίχημα. Φανταστείτε τους κατοίκους της Σάμου, της Μυτιλήνης, των Δωδεκανήσων να βλέπουν τους Ολυμπιονίκες μας με τουρκικούς σχολιασμούς. Νομίζω ότι αυτή δεν είναι η εικόνα της ισχυρής Ελλάδας. 
     Κύριε Υπουργέ, για όσο χρόνο απομένει στην Κυβέρνησή σας, δώστε λύση στο πρόβλημα. Υπάρχουν οι δυνατότητες και πιστεύω ότι έχετε και την πρόθεση και τη διάθεση να το λύσετε. Όμως, αν είναι να κάνετε κάτι, κάντε το τώρα. Να γίνει πράξη, γιατί από  λόγια και υποσχέσεις έχει χορτάσει ο ελληνικός λαός.
     Αν εμείς θεωρούμε κάποια πράγματα δεδομένα, δεν σημαίνει ότι αυτό το θεωρούν και οι Έλληνες ακρίτες. Δείξτε ευαισθησία σ’ αυτούς, σε όλους τους ανθρώπους και για να χαριτολογήσω θα ήθελα να πω ότι δεν πρέπει να το κάνουμε σαν το Μαυρογιαλούρο, ο οποίος έλεγε «θα σας εξαφανίσομεν» αντί «θα σας εξασφαλίσομεν». Εξασφαλίστε τους, λοιπόν.
     Ευχαριστώ.
     ΠΡΟΕΔΡΟΣ (Απόστολος Κακλαμάνης): Ο κύριος Υφυπουργός έχει το λόγο.
     ΕΜΜΑΝΟΥΗΛ ΣΤΡΑΤΑΚΗΣ (Υφυπουργός Μεταφορών και Επικοινωνιών): Θέλω να τονίσω ξανά ότι εμείς έχουμε εξασφαλίσει τις προϋποθέσεις για να πετύχουμε αυτό το οποίο ζητείται και μέσα από την ερώτηση. Θέλω μόνο να επισημάνω ότι έστω και παρά τις τεχνικές δυσκολίες που υπήρχαν, καταφέραμε στις 13.5.2003 να έχουμε σε λειτουργία τον πρώτο ελληνικό δορυφόρο. Αυτό θεωρείται ένα επίτευγμα, διότι γλιτώσαμε άλλες διαδικασίες που θα είχαμε σ’ αυτήν τη χρονική στιγμή.
     Θα πρέπει να τονίσω στην προκειμένη περίπτωση ότι από την 1η Αυγούστου υπάρχει σε εξέλιξη ένα πρόγραμμα, που αξιοποιείται εντελώς δωρεάν για όσους τηλεοπτικούς και ραδιοφωνικούς σταθμούς επιθυμούν. Αυτό το πρόγραμμα ουσιαστικά μπαίνει σε εμπορική εφαρμογή από την 1η Δεκεμβρίου 2003. Είναι όμως μία εξέλιξη σε μία διαδικασία που αρμόδια να το αξιοποιήσει είναι και η ίδια η ΕΡΤ. Βέβαια, υπάρχουν συνεννοήσεις και συνεργασίες, που ευελπιστούμε ότι θα προχωρήσουν.
     Ανεξάρτητα όμως απ΄ αυτήν την εξέλιξη, για να έχουμε τη δυνατότητα της ασύρματης επικοινωνίας και της κάλυψης των νησιών, υπάρχει και αυτό το συγκεκριμένο πρόγραμμα που υλοποιείται αυτήν τη στιγμή από την ΕΡΤ και που καλύπτει όλες εκείνες τις περιοχές με αναμεταδότες, που έχουν μέχρι σήμερα πρόβλημα, ώστε να υπάρχει η δυνατότητα της επίγειας αναμετάδοσης, γιατί όπως ξέρουμε πάρα πολύ καλά, ο δορυφόρος έχει σχέση με την ασύρματη επικοινωνία και καλύπτει μια επικοινωνία άυλης μορφής που δεν μπορεί να καλυφθεί από την επίγεια. 
     Υπάρχει πάντως θετική εξέλιξη. Είναι λίγο το διάστημα γιατί ουσιαστικά ένα εξάμηνο μόνο έχουμε διανύσει και δεν μπορούμε να καλύψουμε όλες αυτές τις ανάγκες. Παρ΄ όλα αυτά, όμως, υπάρχει μία εργώδης προσπάθεια και από την πλευρά της Κυβέρνησης και από την πλευρά των αρμόδιων φορέων που εμπλέκονται σ΄ όλη αυτήν τη διαδικασία και ευελπιστώ ότι πολύ νωρίτερα από τους Ολυμπιακούς Αγώνες θα είμαστε σε θέση πράγματι να καλύψουμε το σύνολο της ελληνικής επικράτειας μέσα από τις νέες τεχνικές, που διαμορφώνονται και που ασφαλώς προσφέρουν και καλύτερη ποιότητα των παρεχόμενων υπηρεσιών.
     ΚΩΣΤΑΣ ΚΑΡΡΑΣ: Το ελπίζω και το εύχομαι.
     ΠΡΟΕΔΡΟΣ (Απόστολος Κακλαμάνης): Δεύτερη είναι η με αριθμό 188/4.11.2003 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Σπυρίδωνος Στριφτάρη  προς τον Υπουργό Εμπορικής Ναυτιλίας, σχετικώς με την πρακτική εκπαίδευση των σπουδαστών της Ακαδημίας Εμπορικού Ναυτικού κλπ.
     Η επίκαιρη ερώτηση του κυρίου συναδέλφου έχει ως εξής:
     «Πολλοί πρωτοετείς και δευτεροετείς σπουδαστές της Ακαδημίας Εμπορικού Ναυτικού (ΑΕΝ) κινδυνεύουν να χάσουν το εκπαιδευτικό έτος γιατί δεν βρήκαν πλοία ή γιατί δεν συμπλήρωσαν τον ελάχιστο χρόνο ναυτολόγησής τους που είναι δύο μήνες ανά εξάμηνο. Ακόμη πολλοί από τους σπουδαστές μπροστά στην απειλή ότι θα χάσουν το εκπαιδευτικό έτος, αναγκάζονται από τους εφοπλιστές να καλύπτουν οργανικές θέσεις των πληρωμάτων και να μη κάνουν κανονικά την πρακτική τους εξάσκηση ως δόκιμοι αξιωματικοί.
     Με δεδομένο ότι η ναυτολόγηση δεν εξαρτάται από το σπουδαστή και ότι πολλοί σπουδαστές ναυτολογούνται όχι σαν δόκιμοι αξιωματικοί αλλά ως επίκουροι, πωλητές, καθαριστές κλπ., ερωτάται ο κύριος Υπουργός:
     - Τι θα κάνει η Κυβέρνηση για να μη χάσουν οι σπουδαστές αυτοί το εκπαιδευτικό έτος, αφού δεν ευθύνονται οι ίδιοι για τη ναυτολόγηση;
     - Τι θα κάνει η Κυβέρνηση για να εξασφαλιστεί η πρακτική εκπαίδευση των σπουδαστών και να ναυτολογούνται πράγματι σαν δόκιμοι και όχι να κάνουν οποιαδήποτε άλλη δουλειά στο πλοίο εκτός της ειδικότητάς τους».
     Ο κύριος Υπουργός έχει το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε, ένας από τους βασικούς συντελεστές της ναυτιλιακής μας πολιτικής ήταν και παραμένει η ναυτική εκπαίδευση. Θέλουμε, επιδιώκουμε -το κάναμε πρόσφατα με νόμο που ψήφισε η Βουλή- τη διαρκή αναβάθμιση της ναυτικής εκπαίδευσης. 
      (Στο σημείο αυτό την Προεδρική Έδρα καταλαμβάνει ο Α΄ Αντιπρόεδρος της Βουλής κ. ΚΩΝΣΤΑΝΤΙΝΟΣ ΓΕΙΤΟΝΑΣ)
      Τα θέματα που θίγει ο κ. Στριφτάρης αφορούν τα θαλάσσια εκπαιδευτικά ταξίδια. Στο πρώτο σημείο της ερώτησής του, σε ό,τι αφορά το χρόνο αυτών των θαλάσσιων εκπαιδευτικών ταξιδιών, βάσει του ν.2638/1998, στο πλαίσιο της εκπαίδευσης των σπουδαστών των Ακαδημιών Εμπορικού Ναυτικού, μετά την ολοκλήρωση της φοίτησής τους στο πρώτο εξάμηνο σπουδών, απαιτείται η πραγματοποίηση θαλάσσιου εκπαιδευτικού ταξιδιού διάρκειας πέντε έως έξι μηνών. Μετά την ολοκλήρωση της φοίτησης του δεύτερου και τρίτου εξαμήνου, απαιτείται η πραγματοποίηση δεύτερου θαλάσσιου εκπαιδευτικού ταξιδιού διάρκειας έξι έως επτά μηνών.
      Τι ισχύει για τις απουσίες; Σύμφωνα με τον Κανονισμό Σπουδών των ΑΕΝ, υπάρχει το όριο απουσιών 15% επί των ωρών διδασκαλίας και αυτό εφαρμόζεται και στην περίπτωση των θαλάσσιων εκπαιδευτικών ταξιδιών. Συνεπώς το κατώτατο επιτρεπόμενο όριο για το πρώτο ταξίδι διαμορφώνεται σε τέσσερις μήνες και επτά μέρες και για το δεύτερο ταξίδι σε πέντε μήνες και τρεις μέρες. 
      Ο κ. Στριφτάρης θέτει κάποια θέματα για όσους δε συμπλήρωσαν τον ελάχιστο χρόνο ναυτολόγησης.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
      Κύριε Πρόεδρε, ολοκληρώνω σε λίγο.
      ΠΡΟΕΔΡΕΥΩΝ (Κωνσταντίνος Γείτονας): Συνεχίστε, κύριε Υπουργέ.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Έτσι, λοιπόν, σε κάποιες περιπτώσεις το Υπουργείο Εμπορικής Ναυτιλίας, εφόσον συντρέχουν λόγοι ανωτέρας βίας ή άλλοι σοβαροί λόγοι –ίσως κι αυτοί που περιγράφονται στην ερώτηση, για παράδειγμα το να μη βρει ένας σπουδαστής ένα πλοίο- σ’ αυτήν την περίπτωση δικαιολογείται η κατ’ εξαίρεση εγγραφή στο δεύτερο εξάμηνο και δίνεται η δυνατότητα στους σπουδαστές να συνεχίσουν κανονικά τις σπουδές τους.
     Επομένως, κύριε Στριφτάρη, μπορούμε να δούμε τέτοια θέματα μ’ ένα πνεύμα καλής θέλησης.
    Σε ό,τι αφορά το τι κάνουν οι σπουδαστές πάνω στο πλοίο, υπάρχει το σχετικό προεδρικό διάταγμα 251/1999, σύμφωνα με το οποίο ναυτολογούνται οι σπουδαστές και η ειδικότητα που έχουν είναι η ειδικότητα που τους επιτρέπει να εκπαιδεύονται ως δόκιμοι, επιπλέον της οργανικής σύνθεσης των πλοίων.
    Πιστεύω, λοιπόν, ότι υπάρχει ένα καθορισμένο πρόγραμμα και οι περιπτώσεις στις οποίες αναφέρεστε, δηλαδή ότι κάνουν άλλες δουλειές πάνω στο πλοίο, θα πρέπει να θεωρηθούν ως εξαιρέσεις του κανόνα που καλό είναι να λέγονται με το όνομά τους, να διορθώνονται και να θεωρούνται ως παραβάσεις του σχετικού προγράμματος και του σχετικού κανονισμού.
    Σας ευχαριστώ.
    ΠΡΟΕΔΡΕΥΩΝ (Κωνσταντίνος Γείτονας): Ο κ. Στριφτάρης έχει το λόγο.
    ΣΠΥΡΙΔΩΝ ΣΤΡΙΦΤΑΡΗΣ: Κύριε Πρόεδρε, νομίζω ότι μπορεί να βρεθεί μία λύση τουλάχιστον ως προς το να μη χάσουν το χρόνο αυτοί που δικαιολογημένα δεν πήγαν. Άλλωστε, άμα κάποιος δε θέλει να πάει, δε θα θέλει να πάρει και το χρόνο. 
    Όμως, το θέμα είναι ότι πολλοί πραγματικά δε βρήκαν να μπαρκάρουν. Χτύπησαν μερικές πόρτες και τους είπαν ότι δεν τους παίρνουν. Πρέπει να βρεθεί ένας τρόπος να είναι και υποχρεωμένοι να παίρνουν αυτούς τους ανθρώπους για να εκπαιδευτούν και είναι σωστό ότι πρέπει να εκπαιδευτούν. Δεν είναι κακό τελειώνοντας τα οκτώ εξάμηνα να έχουν εξαντλήσει τα περιθώρια. Αν μπαρκάρουν χωρίς να τελειώσουν τη σχολή, αν είναι δόκιμοι αξιωματικοί, στους έξι μήνες ή το πολύ σε ένα χρόνο θα γίνουν τρίτοι μηχανικοί ή τρίτοι πλοίαρχοι, ακόμα και αν δεν έχουν τελειώσει τη σχολή.
      Επομένως, μία σωστή πράξη, κατά τη γνώμη μας δεν μπορεί να αφεθεί στο έλεος των εφοπλιστών. Αν θέλουν να παίρνουν, αν δεν θέλουν να μην παίρνουν.
      Δεύτερον, επειδή ακριβώς υπάρχουν τέτοιες περιπτώσεις, παραδείγματος χάρη ο άλλος έπρεπε να κάνει δύο μήνες και έκανε ενάμιση μήνα, όταν στον άλλο του δίνουν τη μαλαστούφα –όπως λένε οι ναυτικοί- να κάνει φασίνα ενώ έχει πάει για δόκιμος, μπορεί να αγανακτήσει και να φύγει και να μην μπορεί έτσι να συμπληρώσει τους δύο μήνες ή τους τέσσερις, όσοι είναι αναγκαίοι για να πάρει το χαρτί του και ενώ να έχει περάσει τα μαθήματα του εξαμήνου, να μην μπορεί να γραφτεί στο επόμενο εξάμηνο.
      Πρέπει να γίνει κάτι γι’ αυτό, κύριε Υπουργέ, διότι πραγματικά τα παιδιά δεν είναι σωστό να χάσουν ένα εξάμηνο, γιατί δεν φταίνε αυτά. Αν φταίγανε, εντάξει, ας το έχαναν. Αν δηλαδή, δεν διάβαζαν, αν δεν κάνουν το μπάρκο που επιβάλλεται, να το χάσουν. Αν δεν ευθύνονται όμως γιατί να το χάσουν; Να τους δοθεί η ευκαιρία να το ξανακάνουν στο επόμενο εξάμηνο. 
      ΠΡΟΕΔΡΕΥΩΝ (Κωνσταντίνος Γείτονας):  Ο κύριος Υπουργός έχει το λόγο.
      ΓΕΩΡΓΙΟΣ ΠΑΣΧΑΛΙΔΗΣ (Υπουργός Εμπορικής Ναυτιλίας): Κύριε Πρόεδρε, αυτήν τη στιγμή βρίσκονται σε εξέλιξη προγράμματα προσέλκυσης νέων στο ναυτικό επάγγελμα, τα οποία με βάση τα αποτελέσματα που είχαμε τη φετινή περίοδο δείχνουν πως αποδίδουν.
     Έτσι, λοιπόν, θέλουμε όλο και περισσότερους νέους στο ναυτικό επάγγελμα και θέλουμε ένα ναυτικό επάγγελμα αναβαθμισμένο το οποίο για να είναι τέτοιο, θα πρέπει από πριν η πολιτεία να παρέχει μια σοβαρή, ουσιαστική ναυτική εκπαίδευση.
      Θα συμφωνήσουμε όλοι πως ναυτική εκπαίδευση χωρίς μία ουσιαστική θαλάσσια εμπειρία δεν γίνεται. Άρα, τα παιδιά πρέπει να βρεθούν στη θάλασσα και να μάθουν αυτά που πρέπει να μάθουν στο χρόνο που πρέπει. 
      Στις περιπτώσεις που –όπως είπα στην πρωτολογία μου- λόγοι ανωτέρας βίας ή άλλοι σοβαροί λόγοι εμποδίζουν αυτά τα παιδιά να βρουν πλοία ή τέλος πάντων τα εμποδίζουν να κάνουν όλο το χρόνο της θητείας τους, εκεί, όπως σας είπα, κύριε Στριφτάρη, θα κοιτάξω με ποιο τρόπο θα βοηθήσουμε αυτά τα παιδιά. 
      Σε ό,τι αφορά τώρα το τι κάνουν τα παιδιά πάνω στο πλοίο, είπα ότι με βάση τον κανονισμό, και το νόμο προβλέπεται να υπάρχει στα πλοία ειδικότητα εκπαιδευόμενου σπουδαστή καταστρώματος ή μηχανής, επιπλέον της οργανικής σύνθεσης. Στις περιπτώσεις που κάποιοι χρησιμοποιούν τα παιδιά σε άλλες θέσεις, είναι παράβαση, πρέπει να καταγγέλλεται και εμείς ως Υπουργείο Εμπορικής Ναυτιλίας, με τις επιθεωρήσεις που κάνουμε το διαπιστώνουμε, αλλά αν υπάρχουν και άλλα τέτοια αρνητικά παραδείγματα καλό είναι να λέγονται με το όνομά τους και να διορθώνονται.
      Ευχαριστώ, κύριε Πρόεδρε.
      ΠΡΟΕΔΡΕΥΩΝ (Κωνσταντίνος Γείτονας): Η τρίτη με αριθμό 186/4.11.2003 επίκαιρη ερώτηση του Ανεξάρτητου Βουλευτή κ. Βασιλείου Κεδίκογλου προς την Υπουργό Περιβάλλοντος, Χωροταξίας και Δημοσίων Έργων, σχετικώς με τις καθυστερήσεις στις μελέτες κατασκευής εθνικών οδικών έργων στην Εύβοια κλπ. διαγράφεται λόγω κωλύματος του κυρίου Υπουργού.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, μου επιτρέπετε για ένα λεπτό;
      ΠΡΟΕΔΡΕΥΩΝ (Κωνσταντίνος Γείτονας): Δεν έχετε το λόγο, κύριε Κεδίκογλου. Θα την επανακαταθέσετε. 
      ΒΑΣΙΛΗΣ ΚΕΔΙΚΟΓΛΟΥ: Ο Υπουργός μπορεί όποτε θέλει να φέρει μία ερώτηση και να τη συζητήσει εδώ…..
      ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Κεδίκογλου. Γνωρίζετε τον Κανονισμό. Ο Υπουργός μπορεί να προβάλει κώλυμα.
      ΒΑΣΙΛΗΣ ΚΕΔΙΚΟΓΛΟΥ:  Δεν μπορεί όμως να καταργείται μ΄ αυτόν τον τρόπο το πολίτευμα. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ! 
     Ολοκληρώθηκε η συζήτηση των επικαίρων ερωτήσεων. 
      Πριν εισέλθουμε στην ημερήσια διάταξη των επερωτήσεων διακόπτουμε για λίγα λεπτά.
      (ΔΙΑΚΟΠΗ)
      (ΜΕΤΑ ΤΗ ΔΙΑΚΟΠΗ)
      ΠΡΟΕΔΡΕΥΩΝ (Κωνσταντίνος Γείτονας): Επαναλαμβάνεται η διακοπείσα συνεδρίαση.
      Εισερχόμαστε στην ημερήσια διάταξη των 
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 10/13.10.2003 επερώτηση των Βουλευτών της Νέας Δημοκρατίας κυρίων Αριστείδη Τσιπλάκου, Ιωάννη Παπαθανασίου, Αθανασίου Μπούρα, Θεόδωρου Σκρέκα, Ηλία Καλλιώρα, Σταύρου Καλογιάννη, Νικολάου Λέγκα, Νικολάου Νικολόπουλου, Αδάμ Ρεγκούζα και Γεώργιου Αλογοσκούφη προς τον Υπουργό Οικονομίας και Οικονομικών, σχετικώς με τα Κοινοτικά Πλαίσια Στήριξης των περιόδων 1994-1999 και 2000-2006.
      Για τη συζήτηση της επερώτησης το ΠΑΣΟΚ ορίζει ως Κοινοβουλευτικό του Εκπρόσωπο το Βουλευτή Αιτωλοακαρνανίας κ. Μακριπίδη. 
      Η Νέα Δημοκρατία ορίζει ως Κοινοβουλευτικό της Εκπρόσωπο το Βουλευτή Α΄ Αθηνών κ. Γεώργιο Αλογοσκούφη.
      Ο Συνασπισμός της Αριστεράς των Κινημάτων και της Οικολογίας ορίζει ως Κοινοβουλευτικό του Εκπρόσωπο τον κ. Ιωάννη Δραγασάκη.
      Ο κ. Τσιπλάκος έχει το λόγο.
      ΒΑΣΙΛΗΣ ΚΕΔΙΚΟΓΛΟΥ: Κύριε Πρόεδρε, παρακαλώ το λόγο επί του Κανονισμού. 
      ΠΡΟΕΔΡΕΥΩΝ (Κωνσταντίνος Γείτονας): Σας παρακαλώ, δεν τίθεται θέμα Κανονισμού αυτήν τη στιγμή για τις ερωτήσεις, διότι έχουμε εισέλθει στη συζήτηση της επερώτησης. 
      Κύριε Κεδίκογλου, σας παρακαλώ, μην επιμένετε. 
      ΒΑΣΙΛΗΣ ΚΕΔΙΚΟΓΛΟΥ: Είχα ζητήσει προηγουμένως το λόγο επί του Κανονισμού διότι παραβιάστηκε.
      ΠΡΟΕΔΡΕΥΩΝ (Κωνσταντίνος Γείτονας):  Επαναλαμβάνω, δεν υπάρχει θέμα παραβίασης του Κανονισμού για το Προεδρείο. Έχω δώσει ήδη το λόγο στον κ. Τσιπλάκο. 
      Ορίστε, κύριε Τσιπλάκο, έχετε το λόγο.
      ΑΡΙΣΤΕΙΔΗΣ ΤΣΙΠΛΑΚΟΣ:  Κύριοι συνάδελφοι, είναι σίγουρο ότι ο ιστορικός του μέλλοντος που θα κληθεί να αποτιμήσει τη διαχείριση των Κυβερνήσεων του κ. Σημίτη στις δύο τετραετίες 1996 μέχρι το 2004, θα μιλήσει οπωσδήποτε για μία περίοδο μεγάλων αλλά χαμένων ευκαιριών. 
      Δύο ήταν οι μεγάλες ευκαιρίες που είχαμε την περίοδο αυτή. Η πρώτη ήταν εκείνη που προσφέρθηκε για τη σωστή μεταρρύθμιση και εξυγίανση στα δημόσια οικονομικά, που είναι δύσκολο να παρουσιαστεί πάλι στο μέλλον. 
      Η πορεία της ενσωμάτωσης στην ευρωζώνη με τη ραγδαία μείωση των επιτοκίων αλλά και με την αύξηση των επενδύσεων λόγω των Κοινοτικών Πλαισίων είχαν σαν φυσικό επακόλουθο υψηλούς ρυθμούς ανάπτυξης για τους οποίους επαίρεται η Κυβέρνηση.
      Η ανάπτυξη αυτή με τις φορολογικές επελάσεις με τα ογδόντα φορολογικά νομοσχέδια ενίσχυσαν αποφασιστικά τα δημόσια έσοδα σε τέτοιο βαθμό που αν οι Κυβερνήσεις του κ. Σημίτη επεδίωκαν έστω με στοιχειώδη σοβαρότητα την περιστολή των δαπανών, θα είχε συντελεστεί πράγματι ένα οικονομικό θαύμα. Όμως την πρόκληση αυτή της δημοσιονομικής εξυγίανσης η Κυβέρνηση την αντιμετώπισε με απίστευτη ελαφρότητα, αφού αρκέστηκε σε ένα επιφανειακό λογιστικό εξωραϊσμό με μπαλώματα και λογιστικά τεχνάσματα, με απόκρυψη της πραγματικότητας με διπλά βιβλία, με αποτέλεσμα όχι μόνο να χαθεί οριστικά αυτή η ευκαιρία που έδωσε η υψηλή ανάπτυξη, αλλά να χαθεί και η δημόσια περιουσία που εκποιήθηκε για καταναλωτικές δαπάνες και όχι για τη μείωση του δημοσίου χρέους και γενικότερα για τη δημοσιονομική μας εξυγίανση. 
      Η δεύτερη μεγάλη ευκαιρία που αποτελεί και αντικείμενο της σημερινής επερώτησης αφορά την αξιοποίηση του πακτωλού των κοινοτικών χρημάτων που τέθηκαν στη διάθεσή μας την τελευταία οκταετία από το Β΄ και Γ΄ Κοινοτικό Πλαίσιο Στήριξης. Τόσο στη δεκαετία του ’80 το σοσιαλιστικό ΠΑΣΟΚ με δάνεια, όσο και στην περίοδο 1993-2003 το εκσυγχρονιστικό ΠΑΣΟΚ με τα Κοινοτικά Πλαίσια Στήριξης τα χρήματα που διαχειρίστηκαν σε κάθε περίοδο, εκτός βέβαια των φορολογικών εσόδων, ήταν πολύ περισσότερα απ’ όσα διαχειρίστηκαν αθροιστικά όλες οι μεταπολεμικές κυβερνήσεις.
     Όμως, η χώρα μας, παρά τον πακτωλό των χρημάτων που εισέρευσαν στα είκοσι αυτά χρόνια, βρίσκεται σε πολύ χειρότερη κατάσταση απ’ ό,τι ήταν το 1981. Γιατί την πρώτη δεκαετία το ΠΑΣΟΚ τα σπατάλησε σε αλόγιστες παροχές, υποθηκεύοντας το μέλλον των ερχόμενων γενεών, ενώ την τελευταία το εκσυγχρονιστικό ΠΑΣΟΚ αδυνατεί να αξιοποιήσει τους κοινοτικούς πόρους για την οικονομική μας ανάπτυξη, όπως έκαναν άλλες χώρες, φτωχότερες από εμάς, που πέτυχαν ένα ζηλευτό βιοτικό επίπεδο των κατοίκων και αύξησαν το κατά κεφαλήν εισόδημα, όπως η Ιρλανδία από το 58% στο 115% του μέσου κοινοτικού όρου, ενώ εμείς έχουμε καθηλωθεί στο 65% που είναι μικρότερο απ’ αυτό που είχαμε το 1981, παρά τον πακτωλό των χρημάτων που εισέρευσαν την περίοδο αυτή.
     Έτσι, σύμφωνα με τα στοιχεία που θα παραθέσουμε και παρά τα όσα υποστηρίζει η Κυβέρνηση, η αλήθεια είναι ότι υπάρχει άμεσος κίνδυνος να χαθεί η μοναδική αυτή ευκαιρία που είχαμε με τον πακτωλό αυτών των χρημάτων για την οικονομική ανάπτυξη της χώρας μας. Διότι, μετά το 2006 οι κοινοτικοί πόροι για την επόμενη επταετία θα είναι μηδαμινοί ή περιορισμένοι, αφού το μεγαλύτερο μέρος της Ελλάδας θα βρεθεί εκτός του στόχου 1, όχι γιατί γίναμε πλουσιότεροι, αλλά λόγω πτώσεως του κοινοτικού εισοδήματος με την είσοδο των νέων ως επί το πλείστον φτωχών χωρών. 
     Δείτε τώρα με συγκεκριμένα στοιχεία ποια είναι η πραγματική κατάσταση στην πορεία των Κοινοτικών Πλαισίων, σύμφωνα με τα επίσημα στοιχεία του Υπουργείου Εθνικής Οικονομίας. 
     Για το Β΄ Κοινοτικό Πλαίσιο Στήριξης δυστυχώς επαληθεύτηκαν στο ακέραιο οι προβλέψεις μας για τη δυσμενή πορεία του. Όχι μόνο χάσαμε τα δύο πολύτιμα χρόνια από το Γ΄ Κοινοτικό Πλαίσιο Στήριξης για να αξιοποιήσουμε τα αδιάθετα 2 τρισεκατομμύρια δραχμές που υπήρχαν στο τέλος της περιόδου του Β΄ Κοινοτικού Πλαισίου Στήριξης, όχι μόνο διατέθηκαν τα χρήματα όπως όπως σε εύκολα αναπτυξιακά έργα, όπως ρητά αναφέρει στη σελίδα 1 το πρόσφατο έγγραφο της Ευρωπαϊκής Ένωσης, αλλά μέχρι τώρα χάθηκαν, γιατί δεν τα ζητήσαμε, 160 δισεκατομμύρια κατά τον κ. Πάχτα, ή 237 εκατομμύρια κατά τον κ. Σημίτη, που δήλωσε στη Βουλή, πέραν των 70 δισεκατομμυρίων για το Κτηματολόγιο και τα αγροτικά και 178 δισεκατομμύρια που θα πληρωθούν από τους εθνικούς πόρους γιατί ήταν υπερβάσεις. Αυτή είναι η στυγνή πραγματικότητα.
     Συνολικά, κύριοι συνάδελφοι, επειδή μας είπαν ότι είναι ελάχιστα τα χρήματα που χάνονται, θα ήθελα να σας πω ότι τα χρήματα που χάθηκαν από το Β΄ Κοινοτικό Πλαίσιο  Στήριξης, είναι τα χρήματα που παίρνουμε από το Γ΄ Κοινοτικό Πλαίσιο  Στήριξης για τα περιφερειακά προγράμματα για μια επταετία όλων των νησιώτικων περιφερειών, Ιονίων Νήσων Νοτίου και Βορείου Αιγαίου. 
     Όσον αφορά το Γ΄ Κοινοτικό Πλαίσιο  Στήριξης δεν θα επαναλάβω τα στεγνά νούμερα των πραγματικών απορροφήσεων που ύστερα από τρία χρόνια κυμαίνονται από 15%-18%, χωρίς βέβαια την προκαταβολή του 7%, που σημαίνει ότι με το ρυθμό αυτό θέλουμε δεκαπέντε χρόνια για να ολοκληρώσουμε, ούτε θα αναφερθώ στα περιφερειακά προγράμματα που οι απορροφήσεις δεν υπερβαίνουν το 9% και μάλιστα στις περιοχές που έχουν περισσότερες ανάγκες, όπως η Ήπειρος, Θεσσαλία, Βόρειο Αιγαίο δεν υπερβαίνει το 5%.
     Θα ήθελα να σημειώσω μόνο ότι στα δύο πρώτα χρόνια, το 2001 και 2002, δεσμεύσαμε 6,66 δισεκατομμύρια ευρώ, δηλαδή μόνο το 30% των πόρων, έναντι 50% με 60% που δέσμευσαν οι άλλες χώρες του στόχου 1. Και τούτο το κάναμε για να μην έχουμε απώλειες. 
      Παρά ταύτα βρισκόμαστε στο τέλος του 2003 και δεν ξέρω αν έχετε συνειδητοποιήσει, κύριε Υπουργέ, σύμφωνα με τα στοιχεία που δώσατε εσείς, ότι έχουμε αξιοποιήσει μόνο τα 4,77 δισεκατομμύρια ευρώ, δηλαδή δεν έχουμε αξιοποιήσει ούτε το 70% των πόρων που έπρεπε να είχαμε αξιοποιήσει μέχρι το τέλος του 2002.
      ΒΑΣΙΛΗΣ ΚΕΔΙΚΟΓΛΟΥ: Και που εμείς δεσμεύσαμε.
      ΑΡΙΣΤΕΙΔΗΣ ΤΣΙΠΛΑΚΟΣ: Ακριβώς.
     Θα καταθέσω έναν πίνακα που είναι αποκαλυπτικός κύριοι συνάδελφοι, που αναφέρει ακριβώς τα χρήματα που έχουν δεσμεύσει και τα χρήματα που έχουν αξιοποιήσει οι άλλες χώρες του στόχου 1, για να δείτε ότι βρισκόμαστε στην τελευταία θέση καταϊδρωμένοι και μάλιστα η επίδοσή μας είναι κάτω κατά 60% της προτελευταίας Ισπανίας, σύμφωνα με τον πίνακα αυτόν της Ευρωπαϊκής Ένωσης. 
      (Στο σημείο αυτό ο Βουλευτής κ. Αριστείδης Τσιπλάκος, καταθέτει για τα Πρακτικά τον προαναφερθέντα πίνακα, ο οποίος βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Και αυτά τα χρήματα, κύριοι συνάδελφοι, δεν έχουν διατεθεί -όσα διετέθησαν- με ένα σχεδιασμό για την αξιοποίηση των συγκριτικών πλεονεκτημάτων κάθε περιφέρειας, αλλά στο μεγαλύτερο μέρος διατίθενται σε εύκολες λύσεις που απορροφούνται μεν εύκολα, αλλά χωρίς αναπτυξιακές προοπτικές. Η Κυβέρνηση εγκλωβισμένη από τα ισχυρά συμφέροντα των μεγαλοεργολάβων -οι οποίοι κατάφεραν να διοχετευτούν τεράστιοι πόροι από το Κοινοτικό Πλαίσιο Στήριξης σε δαπανηρά έργα στην πρωτεύουσα μετατρέποντας τους κοινοτικούς πόρους σε τσιμέντο και άσφαλτο- κατάφερε δυστυχώς αφ’ ενός μεν την αμφίβολη συμβολή των χρημάτων αυτών στη μελλοντική μας ανάπτυξη επιτείνοντας μάλιστα τον υδροκεφαλισμό της πρωτεύουσας σε βάρος της περιφέρειας και αφ’ ετέρου –προσέξτε κύριοι συνάδελφοι- την περικοπή πόρων από δράσεις που συμβάλλουν αποφασιστικά στην ανάπτυξη της χώρας μας, όπως οι υποδομές στην τεχνολογία, στην παιδεία, στην ανταγωνιστικότητα, όπως έκαναν οι άλλες χώρες του στόχου 1 που με σωστή αξιοποίηση το 70% των πόρων στις δράσεις αυτές πέτυχαν πραγματικά οικονομικά θαύματα.
      Το ερώτημα που τίθεται, κύριοι συνάδελφοι, είναι: Ύστερα από τα στοιχεία προόδου που δόθηκαν στη δημοσιότητα πότε θα καλυφθεί αυτή η υστέρηση των ετών 2001 και 2002 αλλά και οι δεσμεύσεις του 2003, όταν έχουμε μπροστά μας τα επείγοντα ολυμπιακά έργα που δεν χρηματοδοτούνται από το Κοινοτικό Πλαίσιο Στήριξης; Επίσης έχουμε και το πλαφόν της ετήσιας εισροής πόρων που είναι το 4% του ΑΕΠ, το οποίο δεν μας επιτρέπει την ανάκτηση του χαμένου χρόνου έστω και αν είχαμε την πλέον ιδανική διοίκηση και είχαμε και επάρκεια εργολαβικού δυναμικού.
      Πέραν όμως του Κοινοτικού Πλαισίου Στήριξης, κύριοι συνάδελφοι, οι κοινοτικές πρωτοβουλίες, με τα στοιχεία που έχουμε της Επιτροπής Παρακολούθησης της 30.6.2003, μας λένε ότι οι πόροι που έχουν  εισρεύσει είναι ακριβώς όσο η προκαταβολή του 7%.
      Ακόμα προβλήματα υπάρχουν και στο Ταμείο Συνοχής, γιατί σύμφωνα με την υπ’ αριθμ. 107587/2003 έκθεση ελέγχου της Ευρωπαϊκής Επιτροπής και εκεί η Ελλάδα είναι ουραγός αφού μέχρι τώρα της έχουν καταβληθεί μόνο το 17% των προαποφασισμένων ολικών πόρων έναντι 67% της Ισπανίας και 41% της Πορτογαλίας.
      Καταθέτω, κύριοι συνάδελφοι, στα Πρακτικά την τελευταία απάντηση του κ. Μπαρνιέ, 21.10.2001 που αναφέρει ότι η Ελλάδα για το 2003 είχε προγραμματίσει 612 εκατομμύρια ευρώ του Ταμείου Συνοχής και μέχρι 30.9.2003 οι πραγματοποιηθείσες δεσμεύσεις ήταν 312 εκατομμύρια ευρώ και εκ των οποίων μόνο 29 εκατομμύρια ευρώ είχαν διατεθεί για την εκτέλεση των έργων.
      (Στο σημείο αυτό ο Βουλευτής κ. Αριστείδης Τσιπλάκος καταθέτει για τα Πρακτικά την προαναφερθείσα απάντηση του κ. Μπαρνιέ, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Είναι βαριά η κληρονομιά που αφήνεται για την επόμενη Κυβέρνηση αφού στα αδέσμευτα αυτά που δεν πέρασαν σε άλλες χώρες πρέπει να προστεθούν και τα 150 εκατομμύρια που πέρυσι πέρασαν στην Ισπανία γιατί δεν μπορέσαμε εμείς να υποβάλουμε αξιόλογες και σοβαρές προτάσεις για να μπορέσουμε να τα δεσμεύσουμε.
      Κύριοι συνάδελφοι, για να δικαιολογήσει η Κυβέρνηση τις σοβαρές αυτές καθυστερήσεις –περισσότερα στοιχεία για τις καθυστερήσεις θα πουν και οι υπόλοιποι συνάδελφοι- αναγκάστηκε να παραδεχτεί, όταν δημοσιοποιήσαμε τα επίσημα στοιχεία προόδου, ότι η υστέρηση οφείλεται στην προσπάθεια –που είχε πει ο κ. Πάχτας- ποιοτικής εκτέλεσης των έργων και στην πιστή τήρηση των κανόνων νομιμότητας και διαφάνειας. Αλλά και το επιχείρημα αυτό, κύριοι συνάδελφοι, κατέρρευσε όταν δώσαμε στη δημοσιότητα το εσωτερικό έγγραφο 610/684/2003 της Διευθύνσεως Περιφερειακής Πολιτικής προς την Ελληνίδα Επίτροπο κ. Διαμαντοπούλου, στην οποία ανέθεσε ο κ. Σημίτης να διερευνήσει και να τον ενημερώσει για τα αίτια καθυστέρησης αποπληρωμής του Β΄ Κοινοτικού Πλαισίου Στήριξης.
      Στο έγγραφο αυτό της Ευρωπαϊκής ΄Ενωσης επισημαίνονται, κύριοι συνάδελφοι, αυτά που και εμείς έχουμε καταγγείλει. Δηλαδή ότι η χώρα μας επειδή διαθέτει αδύναμη Δημόσια Διοίκηση και για να μη χαθούν οι κοινοτικοί πόροι τους διαθέτει, όπως γράφει σαφέστατα το έγγραφο, σε εύκολες ενέργειες και όχι σε σωστές και δύσκολες δράσεις, οι οποίες θα αξιοποιούσαν τα συγκριτικά πλεονεκτήματα της χώρας μας με έμφαση στον ανθρώπινο παράγοντα για να τεθούν τα θεμέλια για τη μελλοντική ανάπτυξή μας αυτοδύναμα και όχι με τις επιχορηγήσεις της Ευρωπαϊκής Ένωσης. Είναι παράγραφος από το έγγραφο της Ευρωπαϊκής Ένωσης.
      Επισημαίνονται ακόμα οι τομείς της εκπαίδευσης, της έρευνας και της προσαρμογής της εκπαίδευσης στις ανάγκες της αγοράς. 
      Η επιτροπή, κύριοι συνάδελφοι, αναφερόμενη στην ανταγωνιστικότητα επισημαίνει ότι η προτεραιότητα πρέπει να δοθεί στην ποιότητα των προσφερομένων υπηρεσιών και αγαθών, γιατί η ανταγωνιστικότητα του κόστους είναι δυσχερής με το σημερινό διεθνές ανταγωνιστικό περιβάλλον. Το έγγραφο κάνει ειδική μνεία στην προώθηση του προγράμματος της κοινωνίας της πληροφορίας και στον εκσυγχρονισμό των δημοσίων υπηρεσιών.
      Οι παρατηρήσεις και οι αιτιάσεις της επιτροπής αφορούν το σύνολο της διαδικασίας της διαχειρίσεως των κοινοτικών πόρων και αναλύουν τις αιτίες απώλειας πόρων πέραν αυτών που οφείλονται στις καθυστερήσεις, γιατί οι απώλειες που θα έχουμε από την αδιαφάνεια και από την κακοδιαχείριση του δημοσίου χρήματος όπως γνωρίζετε, κύριοι συνάδελφοι, θα είναι πολύ μεγαλύτερες από εκείνες που θα έχουμε από την καθυστέρηση. 
      Αναφέρει, λοιπόν, το συγκεκριμένο έγγραφο πρώτα-πρώτα ως αιτίες την έλλειψη προγραμματισμού με αποτέλεσμα περατωθέντα έργα να μη λειτουργούν για μεγάλες χρονικές περιόδους, όπως επίσης και για έλλειψη σχεδιασμού των έργων, ο οποίος αλλάζει, όπως επισημαίνουν, κατά τη διάρκεια της κατασκευής, γεγονός που αυξάνει κατακόρυφα το κόστος.
      Δεύτερον, χάθηκαν δύο Κοινοτικά Πλαίσια Στήριξης -μας τονίζουν- χωρίς να καταφέρουμε να φτιάξουμε το βασικό εθνικό δίκτυο, το οποίο έχει απαγορευτικό υψηλό κόστος. 
      Τρίτον, η ολοκλήρωση των έργων και απόδοση στο κοινωνικό σύνολο αποτελεί προϋπόθεση χρηματοδότησης και αναφέρει ότι από διακόσιους ενενήντα βιολογικούς καθαρισμούς υπολειτουργούν ή είναι εγκαταλειμμένοι οι διακόσιοι εξήντα. Επίσης, μας κάνουν μαθήματα αξιοπιστίας και μας λένε ότι αξιοπιστία σημαίνει να αναγνωρίζονται οι αδυναμίες και να λαμβάνονται μέτρα χωρίς την ανάγκη επέμβασης των Βρυξελλών. Μας λένε ότι η αντίδραση των ελληνικών αρχών είναι χειρότερη, αφού αρνούνται τα προβλήματα αντί να συνεργαστούν για την επίλυσή τους. 
      Το αποκορύφωμα, κύριοι συνάδελφοι,  είναι η φράση της σελίδας 5 που λέει: «Οι φορείς υλοποίησης προγραμμάτων έχουν ανεπαρκή κατανόηση των απαιτήσεων για οικονομική διαχείριση» –είναι βαριά έκφραση, κύριοι συνάδελφοι…
      ΒΑΣΙΛΗΣ ΚΕΔΙΚΟΓΛΟΥ: Πώς το είπατε αυτό;
      ΑΡΙΣΤΕΙΔΗΣ ΤΣΙΠΛΑΚΟΣ: «…ανεπαρκή κατανόηση των απαιτήσεων για υγιή οικονομική διαχείριση…».
      ΒΑΣΙΛΗΣ ΚΕΔΙΚΟΓΛΟΥ: Είμαστε βλάκες δηλαδή. 
      ΑΡΙΣΤΕΙΔΗΣ ΤΣΙΠΛΑΚΟΣ: Συνεχίζει στην επόμενη σελίδα με την παρατήρηση ότι οι κοινοτικές αρχές απαιτούν επιβεβαίωση υγιούς διαχείρισης των κοινοτικών πόρων στην Ελλάδα. 
     Έκτον, επισημαίνει την ατέλεια ή έλλειψη του θεσμικού πλαισίου και για ορισμένες ευλυγισίες των νόμων. Έτσι χαρακτηρίζει η Ευρωπαϊκή ‘Ενωση τα γνωστά «παραθυράκια», με τα οποία καταστρατηγούνται οι νόμοι, αναφέρει για τις ευλυγισίες των νόμων που αντί να εφαρμόζονται σε ειδικές περιπτώσεις με πλήρη αιτιολόγηση εφαρμόζονται συστηματικά και καταστρατηγούνται οι νόμιμες διατάξεις. Μιλάει ακόμα για ελλείψεις της υπάρχουσας νομοθεσίας μας στα δημόσια έργα. 
     Κύριοι συνάδελφοι, τόσο ο λογαριασμός της απώλειας των πόρων από τις καθυστερήσεις όσο και ο μεγαλύτερος λογαριασμός από τη κακή ποιότητα και κακοδιαχείριση των κοινοτικών χρημάτων θα μας έλθει το πρώτο τρίμηνο του 2005. Τούτο γιατί  με το γνωστό κανόνα ν + 2 στο τέλος του 2003 που θα γίνει ο απολογισμός του 2001 δεν θα υπάρξει ίσως σοβαρό πρόβλημα γιατί το 2001 είχαμε την αυτόματη εισροή της προκαταβολής, που θεωρείται ως απορρόφηση. Όμως στο τέλος του 2004 που θα γίνει ο απολογισμός του 2002 με τις απαράδεκτες καθυστερήσεις θα κληθούμε να πληρώσουμε το λογαριασμό, που θα είναι μεγάλος. Το ίδιο ισχύει και για τις απώλειες από κακή ποιότητα των ελέγχων, δεδομένου ότι τα αποτελέσματα των ελέγχων θα γίνουν γνωστά στο τέλος του 2004.
     Αυτό όμως δεν απασχολεί τη σημερινή Κυβέρνηση, κύριοι συνάδελφοι, γιατί τότε άλλοι θα έχουν την ευθύνη της διακυβέρνησης της χώρας και να είστε βέβαιοι ότι τότε δεν θα διστάσουν να μας φορτώσουν τις δικές τους ευθύνες με τον ισχυρισμό ότι εκείνοι δεν έχασαν σημαντικά ποσά και αυτά χάθηκαν μόλις ανέλαβε η Νέα Δημοκρατία.
     Κύριε Υπουργέ,  σας απευθύνουμε έκκληση να μην ακολουθήσετε σήμερα τη γνωστή σας τακτική της ωραιοποιήσεως της πραγματικότητας με επικοινωνιακά τρικ, όπως της ενεργοποίησης των προγραμμάτων και διαβεβαιώσεις ότι δεν θα χαθούν πόροι κλπ, διαβεβαιώσεις που έχετε δώσει και στο παρελθόν που διαψεύστηκαν από την πραγματικότητα. Δείτε με σοβαρότητα τα προβλήματα που θα βρει μπροστά της η επόμενη κυβέρνηση και προσπαθήστε, έστω και την τελευταία στιγμή, να πάρετε τα άμεσα μέτρα που σας προτείνουμε τόσο εμείς όσο και η Ευρωπαϊκή Ένωση, για να περισώσουμε ό,τι μπορούμε.
      Χρειάζεται μόνο πυγμή και τόλμη να τα βάλετε με τα διαπλεκόμενα εργολαβικά συμφέροντα που θησαυρίζουν με τις ατασθαλίες αυτές σε βάρος των φορολογουμένων πολιτών. 
      Δυστυχώς, ύστερα από πολλά χρόνια ευκαιριών ανάπτυξης και αξιοποίησης των κοινοτικών πόρων, η Ελλάδα παραμένει υπερχρεωμένη και οικονομικά καθυστερημένη. 
      Το όραμα, κύριοι συνάδελφοι, ισχυρής οικονομίας που επαγγέλθηκε ο κ. Σημίτης και με την επίκληση του οποίου κέρδισε την εξουσία, μετατράπηκε σε χρονικό χαμένων ευκαιριών.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, έχω την τιμή να σας ανακοινώσω ότι ο συνάδελφος Βουλευτής Καρδίτσας κ. Δημήτριος Σιούφας ζητεί ολιγοήμερη άδεια απουσίας στο εξωτερικό. 
      Εγκρίνει η Βουλή;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Κωνσταντίνος Γείτονας): Η Βουλή ενέκρινε.
     Επίσης έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του περιστυλίου της Βουλής με θέμα: «Ο πολιτικός και ο διανοούμενος ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ», σαράντα πέντε μαθητές και πέντε καθηγητές από το Ράλλειο Λύκειο Πειραιά. 
     Τους καλοσωρίζουμε.
      (Χειροκροτήματα από όλες τις πτέρυγες της Βουλής)
      Το λόγο έχει ο κ. Παπαθανασίου.
      ΙΩΑΝΝΗΣ ΠΑΠΑΘΑΝΑΣΙΟΥ: Κύριε Πρόεδρε, θα ήθελα ξεκινώντας να διαβάσω μία παράγραφο απ’ αυτό το περιβόητο έγγραφο που εστάλη από την κ. Διαμαντοπούλου στον κύριο Πρωθυπουργό. Λέει, λοιπόν, το έγγραφο της Ευρωπαϊκής Ένωσης: 
     «Αξιοπιστία σημαίνει να αναγνωρίζονται οι αδυναμίες και να λαμβάνονται δραστικά μέτρα για την αποκατάστασή τους, χωρίς να είναι απαραίτητη η επέμβαση των Βρυξελλών. Η πίεση για δράσεις αποκατάστασης θα πρέπει να έλθει από την ίδια την ελληνική διοίκηση».
      Συνεχίζει το έγγραφο: «Η ΚΤΗΜΑΤΟΛΟΓΙΟ ΑΕ, ΕΡΓΟΣΕ, ΕΥΔΑΠ, ΟΑΕΔ, αποτελούν κατά τη γνώμη μας –δηλαδή τις επιτροπής- παραδείγματα δυσλειτουργικών υπηρεσιών των οποίων τα προβλήματα επισημάνθηκαν κυρίως ως αποτέλεσμα πίεσης απ’ έξω. Η αντίδραση των ελληνικών αρχών είναι ορισμένες φορές ακόμα χειρότερη, καθώς αρνούνται την ύπαρξη των προβλημάτων, αντί να συνεργάζονται με την επιτροπή για την επίλυση των σοβαρών αυτών προβλημάτων. Υπάρχουν διαρκή προβλήματα που συνδέονται με τη διαχείριση της Κοινής Αγροτικής Πολιτικής και της ανάπτυξης της υπαίθρου».
      Τι λέει, κυρίες και κύριοι συνάδελφοι, αυτό το έγγραφο; Αυτές οι προσβλητικές αναφορές δεν προέρχονται από τη Νέα Δημοκρατία, προέρχονται από την ίδια την Ευρωπαϊκή Ένωση και επιβεβαιώνουν την αίσθηση των Ελλήνων πολιτών για μία διαχείριση των ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ αδιαφανή, μία διαχείριση εξόχως αναποτελεσματική, τόσο για τη βελτίωση της ποιότητας ζωής των Ελλήνων πολιτών όσο και για τη συμμετοχή όλων των πολιτών και της περιφέρειας στα οφέλη της ανάπτυξης. 
      Εγώ δεν θα αναφερθώ καθόλου στις απώλειες των πόρων και στην απορρόφηση, μια και ο κ. Τσιπλάκος έκανε εκτενή αναφορά και θα κάνουν και οι υπόλοιποι συνάδελφοι. Εγώ θα κάνω μία αναφορά στα ποιοτικά χαρακτηριστικά της πορείας των Κοινοτικών Πλαισίων Στήριξης. Το ερώτημα, δηλαδή, που θέτω είναι απλό. Αξιοποιούνται με τον καλύτερο τρόπο αυτοί οι πόροι -όποιοι, λίγοι ή πολλοί, κατά τη γνώμη μας λίγοι- απορροφούμε για τη χώρα; Η απάντηση είναι όχι. Και δεν το λέμε εμείς η εμπαθής κατά την Κυβέρνηση Νέα Δημοκρατία. Μας το λέει η ίδια η Ευρωπαϊκή Ένωση, όταν ανάμεσα στα άλλα, στο ίδιο σημείωμα αναφέρει επί λέξει: «Η Ελλάδα έχει πραγματοποιήσει το στρατηγικό σφάλμα να προσανατολίσει τους κοινοτικούς πόρους σε εύκολες ενέργειες, κυρίως σε κατασκευές, που είναι όμως χαμηλής αναπτυξιακής απόδοσης και όχι σε δύσκολες δράσεις υψηλής αναπτυξιακής απόδοσης, οι οποίες θα μπορούσαν να αξιοποιήσουν τα συγκριτικά πλεονεκτήματά της για να τεθούν τα θεμέλια για μία αυτοδύναμη οικονομική ανάπτυξη, που να στηρίζεται όχι όπως γίνεται μέχρι σήμερα, στις επιχορηγήσεις της Ευρωπαϊκής Ένωσης».
      Δηλαδή μας λέει ότι και τους πόρους που πήραμε τους χρησιμοποιούμε κατά τέτοιο τρόπο για λόγους ευνόητους –δεν θα ήθελα εδώ να επιμείνω επ’ αυτού- στις συγκεκριμένες δραστηριότητες. 
      Ποιες θα ήταν οι δράσεις υψηλής ανάπτυξης, όχι μόνο κατά την ίδια την Ευρωπαϊκή Ένωση, αλλά και σύμφωνα με την εμπειρία άλλων χωρών, όπως π.χ. της Ιρλανδίας, που ενώ πέτυχε θαύματα, εμείς δεν θέλουμε να της μοιάσουμε; Θα ήταν η στήριξη του ανθρώπινου δυναμικού, κυρίως μέσω της διά βίου κατάρτισης και της αναβάθμισης της ανώτατης εκπαίδευσης, η ενίσχυση της έρευνας και η ανάπτυξη της υψηλής τεχνολογίας σε όλη τη χώρα, η βελτίωση του επιχειρηματικού περιβάλλοντος και η στήριξη των επιχειρήσεων, καθώς και η ενίσχυση της συνεργασίας του δημόσιου και ιδιωτικού τομέα. 
      Αυτά που έκαναν οι άλλες χώρες εμείς δεν τα κάναμε, με αποτέλεσμα να έχουμε το μικρότερο ανταγωνιστικό όφελος από τη χρήση των Κοινοτικών Πλαισίων Στήριξης.
      Απόδειξη γι’ αυτό υπάρχει. Σύμφωνα με την έκθεση της Ευρωπαϊκής Επιτροπής για την αξιολόγηση του Β΄ Κοινοτικού Πλαισίου Στήριξης την περίοδο ’94-’99, προκύπτει, ότι η Ελλάδα έκανε τη λιγότερο αποτελεσματική διαχείριση των πόρων αυτών. Σύμφωνα με την ενδιάμεση αξιολόγηση του επιχειρησιακού προγράμματος για την ανταγωνιστικότητα, που πρόσφατα έγινε, η Ελλάδα δίνει τους λιγότερους πόρους από κάθε άλλη χώρα του Ταμείου Συνοχής για την ανάπτυξη της επιχειρηματικότητας και την ανάπτυξη του ανθρώπινου δυναμικού.
      Σύμφωνα πάλι με το έγγραφο της ενημέρωσης του Πρωθυπουργού από την Ευρωπαϊκή Ένωση, το κόστος εγκατάστασης συνδέσεων υψηλής ταχύτητας, μιας και θέλουμε να μιλάμε για την κοινωνία της πληροφορίας, στην Ελλάδα είναι πέντε φορές υψηλότερο από τα επίπεδα που ισχύουν στην Ευρωπαϊκή Ένωση.
      Αν τα αναφέρω όλα αυτά, είναι γιατί μ’ αυτόν τον τρόπο αποδεικνύεται ότι η Ελλάδα απέτυχε να αξιοποιήσει τα συνεχόμενα Πλαίσια Στήριξης για να ξεφύγουμε από το μοντέλο της επιδοτούμενης οικονομίας και να οδηγηθούμε στο μοντέλο της αυτοδύναμης οικονομικής ανάπτυξης, η οποία θα οδηγούσε στην ποιότητα και ανταγωνιστικότητα των ελληνικών προϊόντων και των υπηρεσιών. Έχουμε μεγάλο έλλειμμα παραγωγής και τα αποτελέσματα αυτής της έλλειψης εθνικής στρατηγικής τα βλέπουμε κάθε χρόνο με το να μειώνεται η ανταγωνιστικότητά μας.
      Όταν, όμως, δεν μπορούμε να προωθήσουμε τα προϊόντα μας και τις υπηρεσίες στις διεθνείς αγορές, όταν οι εξαγωγές μας μειώνονται, όταν δεν έχουμε άμεσες επενδύσεις, όταν οι επενδύσεις στις βιομηχανικές και τουριστικές επιχειρήσεις υστερούν σημαντικά, τότε δικαίως τίθεται και το ερώτημα πώς θα μπορέσουμε να διατηρήσουμε, αφού τελειώσουν οι όποιες «κάνουλες» του Γ΄ και του Δ΄ Κοινοτικού Πλαισίου Στήριξης, αυτήν την ανάπτυξη.
      Αυτά είναι τα αποτελέσματα της αναποτελεσματικής πολιτικής σας, τα οποία θα πληρώνει ο ελληνικός λαός για πολλά χρόνια. Δυστυχώς, επίκειται και η αναθεώρηση και η κατανομή ακόμα και του αποθεματικού και συνεχίζετε με την ίδια λογική, που μας έχει οδηγήσει σ’ αυτό το σημείο.
      Εμείς πιστεύουμε ότι χρειάζεται μια άλλη πολιτική, ακόμα και για τους κοινοτικούς πόρους, που θα έπρεπε να έχουν αλλάξει τη μορφή της Ελλάδος και να έχουν δημιουργήσει άλλες δυνατότητες για το μέλλον. Μια τέτοια πολιτική δεν έχει εφαρμοσθεί μέχρι τώρα.
      Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Ο κ. Μπούρας έχει το λόγο.
      ΑΘΑΝΑΣΙΟΣ ΜΠΟΥΡΑΣ: Ευχαριστώ, κύριε Πρόεδρε.
     Θα μπορούσε κανείς σήμερα να μην πει τίποτα και να διαβάσει μόνο το έγγραφο της περιφερειακής πολιτικής των Ευρωπαϊκών Κοινοτήτων.
      ΒΑΣΙΛΗΣ ΚΕΔΙΚΟΓΛΟΥ: Είναι λυπηρό οι ξένοι να είναι οι κριτές μας.
      ΑΘΑΝΑΣΙΟΣ ΜΠΟΥΡΑΣ: Αυτό και μόνο θα κατέρριπτε κάθε αντεπιχείρημα, στο οποίο θα προσπαθήσει –φαντάζομαι- ο κύριος Υπουργός να απαντήσει. Όμως, η πραγματικότητα βιώνεται από όλους τους πολίτες. 
      Και βέβαια εκείνο το οποίο πρέπει να ξέρετε, κύριε Υπουργέ, είναι ότι ο ελληνικός λαός σάς βαθμολογεί και για την αλαζονεία, η οποία δεν βρίσκεται μόνο στη διαχείριση, αλλά και στις απαντήσεις, τις οποίες δίνετε κάθε φορά. Ελπίζουμε σήμερα να βελτιωθείτε και να πείτε την αλήθεια.
      Τα πράγματα είναι πάρα πολύ άσχημα τόσο για το κλείσιμο του Β΄ Κοινοτικού Πλαισίου Στήριξης –δεν θα επαναλάβω τα όσα αναλυτικότατα παρουσίασε ο εισηγητής μας κ. Τσιπλάκος για τις τεράστιες απώλειες από το Β΄ Κοινοτικό Πλαίσιο Στήριξης- όσο και γιατί υπάρχει ο μεγάλος κίνδυνος να χαθούν οι ευκαιρίες, που παρουσιάζονται από το Γ΄ Κοινοτικό Πλαίσιο Στήριξης. 
      Ουσιαστικά κλείνει ο τέταρτος χρόνος της εξαετούς περιόδου 2000-2006 και η μέση απορρόφηση κυμαίνεται σε πραγματική εκτέλεση έργων στο 18%, ενώ για πολλά περιφερειακά προγράμματα το νούμερο είναι μονοψήφιο. Και βέβαια εσείς θα προσπαθήσετε και πάλι με τον τρόπο σας να μιλήσετε για απορροφήσεις της τάξεως του 70%.
      Πρέπει εδώ να ξεκαθαρίσουμε, για να το μάθει και ο ελληνικός λαός, ότι ανακοινώνετε λάθος ποσοστά. Αυτό που κατά καιρούς υποστηρίζετε για δεσμεύσεις της τάξεως του 70%, είναι εντελώς ψευδές, δεν σημαίνει απολύτως τίποτα, είναι παραπλανητικό και δημιουργεί την εντύπωση της μεγάλης προόδου και απορρόφησης.
      Η αλήθεια, όμως, είναι ότι αυτό που έχει πραγματικά σημασία είναι τα ποσοστά από νομικές δεσμεύσεις από τα ενταγμένα έργα μετά τις επιπτώσεις. Αυτό είναι το τελικό νούμερο και φυσικά το ποσοστό της απορρόφησης.
      Ενδεικτικά μπορεί να αναφερθεί ότι, ακόμα και αν σε ένα πρόγραμμα εσείς ισχυρίζεστε ότι έχετε ενεργοποίηση 70%, το ποσοστό του προϋπολογισμού των ενταγμένων έργων είναι 30%, το ποσοστό των νομικών δεσμεύσεων είναι 20% και η απορρόφηση τελικά είναι 5%. Αυτή είναι η στυγνή πραγματικότητα. Θα σας πω ένα παράδειγμα από τη δική μου εκλογική περιφέρεια, την περιφέρεια Αττικής. Με στοιχεία της περιφέρειας Αττικής τον περασμένο Μάρτιο στο περιφερειακό συμβούλιο η απορρόφηση είναι κάτω από το 15% του συνόλου των πόρων του περιφερειακού προγράμματος, ενώ η δέσμευση, δηλαδή οι διατιθέμενοι πόροι για το έτος 2001 και μόνον –το τονίζω- ήταν το 17% των πόρων του περιφερειακού προγράμματος. Δηλαδή ακόμη δεν έχουν απορροφηθεί ούτε οι πόροι του 2001. Εδώ μάλιστα θα πρέπει θα θυμίσω ότι με το μαθηματικό τύπο του ν+2 μένει απώλεια πόρων. 
      Επειδή ο χρόνος περιορίζει, πρέπει να σας πω -σας επεσήμανε ο κ. Τσιπλάκος και δεν θα επαναλάβω- ότι χάνονται τεράστιοι πόροι από το Ταμείο Συνοχής, όταν υπάρχουν περιοχές όπως αυτή -που αυτές τις ημέρες έχει επικαιρότητα μάλιστα για τη μεγάλη μόλυνση που υπάρχει στο περιβάλλον- στο Θριάσιο Πεδίο και στον Ασπρόπυργο, όταν υπάρχουν αδιάθετα κονδύλια από το Ταμείο Συνοχής, όταν υπάρχει ο κίνδυνος -η απάντηση του κ. Μπαρνιέ στον Ευρωβουλευτή μας τον κ. Χατζηδάκη στο τέλος Σεπτεμβρίου είναι χαρακτηριστική- των τεράστιων απωλειών. Αυτήν τη στιγμή έχετε την ευθύνη να βγάλετε το βιολογικό καθαρισμό και το αποχετευτικό δίκτυο από μια σημαντική περιοχή για την εθνική οικονομία, δηλαδή το Θριάσιο Πεδίο. Σήμερα το Θριάσιο Πεδίο, εκεί που παράγεται το 40% της εθνικής παραγωγής και του εθνικού πλούτου, δεν έχει βιολογικό καθαρισμό, δεν έχει αποχετευτικό δίκτυο, ενώ βιολογικοί καθαρισμοί οι οποίοι τελείωσαν, όπως παραδείγματος χάρη των Μεγάρων, δεν μπορούν να λειτουργήσουν.
     Περιττό να πω το πρόβλημα το οποίο υπάρχει στον Ασωπό ποταμό με δική σας ευθύνη. Ο κόλπος του Ευβοϊκού και τα ωραία παράλια της Βόρειας Αττικής, του Ωρωπού κινδυνεύουν. οι άνθρωποι κινδυνεύουν από τη σημαντική μόλυνση διότι δεν εντάξατε το έργο του βιολογικού καθαρισμού του Ασωπού στο Γ΄ Κοινοτικό Πλαίσιο Στήριξης.
     Περιττό δε να πω –και τελειώνω, κύριε Πρόεδρε- ότι σε ένα σημαντικό κομμάτι στα Μεσόγεια που σήμερα λειτουργεί ένα έργο που αναφέρεται σε εθνικό σκέλος, το εθνικό αεροδρόμιο, δυστυχώς όλη αυτή η περιοχή βρίσκεται χωρίς αποχετευτικό δίκτυο και τα κονδύλια χάνονται. Αυτή είναι η πολιτική σας. Όσον αφορά το ανθρώπινο δυναμικό, σκορπάτε αλόγιστα τα χρήματα στα περιβόητα stage, χωρίς καμία δυνατότητα ένταξης των ανέργων στην αγορά εργασίας. Όλα αυτά δείχνουν την προφανή ανικανότητα της διαχείρισης των πολύ σημαντικών πόρων με συνέπεια η χώρα μας να χάνει το τραίνο της ανάπτυξης. 
     Σας ευχαριστώ.
     ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Σκρέκας.
     ΘΕΟΔΩΡΟΣ ΣΚΡΕΚΑΣ: Ευχαριστώ, κύριε Πρόεδρε.
     Κύριε Πρόεδρε, κύριοι συνάδελφοι, η Νέα Δημοκρατία για μια ακόμη φορά μέσω του Εθνικού Κοινοβουλίου αναδεικνύει ένα σημαντικό πρόβλημα, το οποίο σήμερα αντιμετωπίζει η χώρα μας και η οικονομία γενικότερα.
     Έχει διαπιστωθεί διαχρονικά ότι ουδέποτε στην ιστορία της Ελλάδας Κυβέρνηση δεν είχε τόσο σημαντικούς πόρους για να αξιοποιήσει. Οι Κυβερνήσεις του κ. Σημίτη διαχειρίστηκαν κατά την περίοδο 1996-2003 περίπου 278 δισεκατομμύρια ευρώ. Αύξησε τα φορολογικά βάρη κατά την περίοδο αυτή κατά 114%. 
      Αύξησε το δημόσιο χρέος κατά 82 δισεκατομμύρια ευρώ και ενώ έγιναν όλα αυτά, η Κυβέρνηση δεν εκμεταλλεύτηκε τις μεγάλες αυτές ευκαιρίες, δεν αξιοποίησε το χρόνο που είχε στη διάθεσή της, δεν επένδυσε παραγωγικά τους κοινοτικούς πόρους, αλλά και τα χρήματα που εισέπραξε από τους Έλληνες πολίτες. Χάθηκαν και χάνονται τεράστια ποσά στη διαπλοκή, στη διαφθορά και τη γραφειοκρατία.
      Έως πρόσφατα, ο παριστάμενος Υφυπουργός ο κ. Πάχτας, αλλά και η Κυβέρνηση, μας διαβεβαίωναν ότι η Ελλάδα δεν θα χάσει ούτε ένα ευρώ από το Β΄ Κοινοτικό Πλαίσιο Στήριξης. Αποδείχθηκε το αντίθετο. Σύμφωνα με προσωπική δήλωση, αναφορά του Πρωθυπουργού μέσα σ’ αυτήν την Αίθουσα, χάθηκαν περίπου 237 δισεκατομμύρια δραχμές, γιατί η Κυβέρνηση δεν ζήτησε τα χρήματα από το Β΄ Κοινοτικό Πλαίσιο Στήριξης τα οποία δικαιούμεθα. 
      Πληρώσαμε ποινές, πρόστιμα περίπου 70 δισεκατομμύρια δραχμές τα οποία αφορούν κυρίως το Εθνικό Κτηματολόγιο, αλλά και τις γεωργικές επιδοτήσεις. Κινούμεθα στα μισά του χρόνου του Γ΄ Κοινοτικού Πλαισίου Στήριξης και οι απορροφήσεις ακόμη είναι στην αρχή. Με βάση τα στοιχεία που έχουμε από το Υπουργείο Οικονομίας και Οικονομικών, έχουμε απορροφήσει το 22% των πόρων, από τα οποία το 15% είναι απορροφήσεις και το 7% είναι η προκαταβολή. Ως χώρα, είμαστε τελευταίοι σε ό,τι αφορά όλους τους θετικούς δείκτες, όπως τελευταίοι είμαστε και στο θέμα των απορροφήσεων των κοινοτικών πόρων. 
      Για να ολοκληρωθεί το Γ’ Κοινοτικό Πλαίσιο Στήριξης με τους ρυθμούς με τους οποίους κινείται σήμερα η Κυβέρνηση θα χρειαστούν τουλάχιστον δεκαπέντε χρόνια και εδώ εντοπίζονται συγκεκριμένα προβλήματα. Για παράδειγμα, υπάρχει πρόβλημα με τους φορείς υλοποίησης. Σήμερα, εξακόσιες εργολαβίες αντιμετωπίζουν ποιοτικά προβλήματα. Υπάρχουν αδιαφανείς αναθέσεις των μελετών, ενώ οι δημοπρατήσεις γίνονται με ατελείς μελέτες. Επίσης, έχουμε κατατμήσεις έργων, με στόχο να προχωρήσουν οι διαδικασίες με απευθείας αναθέσεις. 
      Πρόσφατα, ο αρμόδιος Επίτροπος επισήμανε ότι οι πρακτικές που ακολουθούνται για τα δημόσια έργα, δεν συνάδουν με τους κανόνες διαχείρισης που προβλέπονται από την Ευρωπαϊκή Ένωση. 
      Σήμερα, λοιπόν, είμαστε υποχρεωμένοι να θέσουμε συγκεκριμένα ερωτήματα στον κύριο Υπουργό, αλλά και στην Κυβέρνηση και θέλουμε συγκεκριμένες απαντήσεις. Γιατί χάθηκαν κοινοτικοί πόροι από το Β΄ Κοινοτικό Πλαίσιο Στήριξης; Δεύτερον, γιατί δεν απορροφήθηκαν οι πόροι του Γ΄ Κοινοτικού Πλαισίου Στήριξης που έπρεπε κανονικά να απορροφηθούν στο διάστημα των τριών χρόνων και κάτι; Γιατί δεν λειτουργεί σήμερα, όπως θα έπρεπε, το ολοκληρωμένο πληροφοριακό σύστημα του Υπουργείου Οικονομίας και Οικονομικών από το οποίο μπορεί κανείς να αντλήσει στοιχεία τα οποία δυσκολευόμαστε να έχουμε στη διάθεσή μας για να ελέγχουμε και να αξιολογούμε την πορεία του Γ΄ Κοινοτικού Πλαισίου Στήριξης; Γιατί καθυστέρησε η συγκρότηση των διαχειριστικών αρχών; Και στο σημείο αυτό θέλουμε να μας πει ο κύριος Υπουργός αν καλύφθηκαν οι ελλείψεις οι οποίες παρατηρούνταν μέχρι πρόσφατα. Η Κυβέρνηση και ο Υπουργός είναι ικανοποιημένοι από τη μέχρι τώρα πορεία του Γ’ Κοινοτικού Πλαισίου Στήριξης; 
      Θέλουμε συγκεκριμένες απαντήσεις, εάν υπάρχουν, και όχι τις γνωστές και τυποποιημένες πλέον αναφορές του κυρίου Υπουργού, τις οποίες ακούμε κάθε φορά που αναδεικνύουμε αυτό το θέμα. 
      Σας ευχαριστώ, κύριε Πρόεδρε. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Κωνσταντίνος Γείτονας): Το λόγο έχει ο κ. Καλλιώρας και στη συνέχεια θα μιλήσει ο κύριος Υπουργός.
      ΗΛΙΑΣ ΚΑΛΛΙΩΡΑΣ: Ευχαριστώ, κύριε Πρόεδρε. 
     Είμαι υποχρεωμένος να περάσω στις παρυφές, αν θέλετε, των συναδέλφων και να τοποθετηθώ για άλλα θέματα. 
      Κύριε Πρόεδρε, αν ψάξουμε τα Πρακτικά της Βουλής των Ελλήνων, από τις ομιλίες μόνο του παριστάμενου κυρίου Υφυπουργού θα δούμε τουλάχιστον δεκαπέντε φορές να επαναλαμβάνει ο ίδιος επισήμως και να διαβεβαιώνει τη Βουλή ότι δεν θα χαθεί ούτε ένα ευρώ, κάποτε έλεγε ούτε μία δραχμή. 
      Εγώ σ’ αυτό σήμερα θα απαντήσω  και μετά τις γνωστές εξελίξεις επί του θέματος –γιατί και ο κ. Σημίτης από του Βήματος της Βουλής το διέψευσε, αλλά και ο κ. Πάχτας το αναγνώρισε- όπου χάθηκαν 237 δισεκατομμύρια ευρώ και ξεκινάμε να μετράμε από κει και πάνω. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Ευρώ; Τι είναι; 
      ΗΛΙΑΣ ΚΑΛΛΙΩΡΑΣ: Συγγνώμη 217 δισεκατομμύρια δραχμές. Εντάξει, κύριε Πάχτα, σας πονάνε τα 237 δισεκατομμύρια. Θα μπορούσατε να φτιάξετε όλα τα νοσοκομεία της χώρας….
      ΠΡΟΕΔΡΕΥΩΝ (Κωνσταντίνος Γείτονας): Παρακαλώ μην αντιδράτε σε διακοπές, γιατί θα χάσετε το χρόνο σας. 
      ΗΛΙΑΣ ΚΑΛΛΙΩΡΑΣ: Ξέρετε, κύριε Πάχτα, ότι αν ερμηνεύσουμε αυτήν τη συμπεριφορά σας τότε  λέτε είτε ψέματα στο Κοινοβούλιο συνειδητά είτε δεν ξέρετε τι κάνετε είτε αν θέλετε είστε ανίκανοι. Διαλέξτε μία από τις τρεις εκδοχές, δεν υπάρχει άλλη και μη στέκεστε στα δισεκατομμύρια ευρώ τα δικά μου. 
     Η ανικανότητα, η αναξιοπιστία και το καθεστώς το δικό σας των εκσυγχρονιστών έχει φέρει τη χώρα στο χείλος όχι μόνο να χάνουμε χρήματα, αλλά πλέον και την αξιοπιστία ως περιφέρεια της Ευρώπης ότι είμαστε δηλαδή σοβαροί άνθρωποι. 
      ( Στο σημείο αυτό την Προεδρική Έδρα καταλαμβάνει η Δ΄ Αντιπρόεδρος της Βουλής κ. ΑΝΝΑ ΜΠΕΝΑΚΗ-ΨΑΡΟΥΔΑ) 
      Τις προάλλες διάβαζα τον κ. Δρεττάκη, τον πρώην Υπουργό Οικονομίας, σε συνέντευξή του στην εφημερίδα «ΕΛΕΥΘΕΡΟΤΥΠΙΑ». Ξέρετε τι έλεγε ο κ. Δρεττάκης; Ότι με είκοσι χρόνια δικές σας κυβερνήσεις του ΠΑΣΟΚ αποκλίναμε τέσσερις μονάδες από το μέσο ευρωπαϊκό όρο. Αυτό σημαίνει ότι αν μείνετε άλλα είκοσι χρόνια, θα αποκλίνουμε άλλες τέσσερις μονάδες. Και σεις μας μιλάτε και ο κ. Σημίτης για χάρτα σύγκλισης με την Ευρώπη! Πώς το τολμάτε, δεν ξέρω, πώς έχετε την πολιτική τσίπα. 
      Και σαν να μη φτάνουν όλα αυτά, ερχόμαστε σήμερα και μαθαίνουμε ότι αυτά τα χρήματα –και ξέρουμε βέβαια ότι έτσι συμβαίνει- που δεν θα πάρουμε από την Ευρώπη τελικά γιατί είναι οριστικά χαμένα –και σεις το λέτε και όχι εμείς- θα έρθουν τα κορόιδα πάλι οι Έλληνες, για να το πω έτσι απλά, να τα πληρώσουν, να πληρώσουν τη δική σας ανικανότητα και αναξιοπιστία. Αποκαλύφθηκαν και ενενήντα εννέα ειδικοί λογαριασμοί όπου από το φανερό και κρυφό χρέος περάσαμε και στο παράλληλο κρυφό χρέος. Αυτά σύμφωνα με δική σας απάντηση από το Υπουργείο Οικονομίας και Οικονομικών. Άλλη μία πολιτική ντροπή για το σύστημά μας. 
      Και θα σας πούμε γιατί δεν μπορείτε να προχωρήσετε τα έργα. Υπάρχουν πολλοί λόγοι πέρα από τη δική σας ανικανότητα. Υπάρχει η διαπλοκή. 
      Δεν είναι νοητό σε μια χώρα όπως η δική μας που έχουμε περίπου έξι χιλιάδες εργοληπτικές επιχειρήσεις για δημόσια έργα, το 80% των έργων αυτών να το παίρνουν περίπου δέκα επιχειρήσεις. Από κει και πέρα μόνο αυτό το συγκλονιστικό στοιχείο δείχνει ότι όχι μόνο είστε το κράτος της διαπλοκής, αλλά εσείς το ταΐζετε και θα το ταΐζετε με μόνο σκοπό να ξανακερδίσετε την εξουσία. 
      Κύριε Πρόεδρε, ο κ. Πάχτας ήρθε στη Λαμία προχθές. Αν ήμουν στη θέση του δεν θα πήγαινα στη Λαμία. Θα ντρεπόμουν να εμφανιστώ στο νομό και στην Περιφέρεια Στερεάς Ελλάδας. 
      Κύριε Πάχτα, ενδεικτικά, τι έργα κάνατε εθνικής σημασίας και εμβέλειας; Το πέταλο του Μαλιακού εκατόμβη νεκρών. Τι κάνατε με την παράκαμψη Αγίου Κωνσταντίνου-Καμένων Βούρλων; Υπεγράφη η σύμβαση πριν έξι μήνες και δεν έχει εμφανιστεί κανένας στην περιοχή. Τι έγινε με την ΕΡΓΟΣΕ και τη σήραγγα Καλλιδρόμου; Ας μην το σκεφτόμαστε, γιατί είναι άλλη ντροπή για τη χώρα μας. Μας κυνηγάνε θεοί και δαίμονες στις Βρυξέλλες. Τι κάνατε με την παράκαμψη της Στυλίδας; Τι κάνατε για το δρόμο Ε 65; Είχατε έναν ανίκανο περιφερειάρχη και καλά κάνατε και τον στείλατε σπίτι του. 
      Όχι μόνο μας τάζετε έργα, αλλά τα έργα που εντάχθηκαν, τα πήρατε  από τη Φθιώτιδα και τα πήγατε Σχηματάρι – Χαλκίδα για να κάνετε άλλο δρόμο. Αυτά είναι 58 εκατομμύρια ευρώ. Αυτή είναι η προσφορά σας. Θέλετε να σας πω και άλλα έργα για να καταλάβετε τι εννοούμε; Σε κάθε νομό είναι η ίδια περίπτωση. Σας ενοχλεί που είπατε για το Νοσοκομείο της Λαμίας ότι θα είναι έτοιμο το Μάιο του 2000 και τώρα μιλάτε για 2005; Αυτή είναι η ικανότητά σας να διαχειρίζεστε τα έργα;
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Θα κάνουμε επερώτηση για τη Λαμία;
      ΗΛΙΑΣ ΚΑΛΛΙΩΡΑΣ: Θέλετε να δούμε το έργο της Βίζιστρας, για να δείτε πόσα εκατομμύρια έχετε ξοδέψει εκεί και τίποτε δεν γίνεται; Τώρα βάλατε να προχωρήσει το έργο του Στροπόβου με υπογραφή σύμβασης, όπως κάνετε κάθε φορά πριν ξεκινήσουν εκλογές και βάζετε δύο μπουλντόζες για να δείξετε ότι ενδιαφέρεσθε για την περιοχή. Να σας ρωτήσω για το δρόμο Αταλάντης με όρια νομού ή για τις ιαματικές πηγές Φθιώτιδας; Πέστε μου γιατί ήρθατε στη Λαμία, κύριε Υφυπουργέ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κύριος Υφυπουργός Οικονομίας και Οικονομικών έχει το λόγο.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Θα ξεκινήσω με μία σύντομη απάντηση στο συνάδελφο από το Νομό Φθιώτιδας. Εγώ θα του πω πως αν αυτός δεν είναι περήφανος, εγώ είμαι περήφανος παρ’ ότι δεν είμαι από τη Φθιώτιδα. Επισκέφθηκα ένα νομό μίας περιφέρειας που έχει από τους υψηλότερους ρυθμούς ανάπτυξης στην Ευρωπαϊκή Ένωση.
      ΗΛΙΑΣ ΚΑΛΛΙΩΡΑΣ: Το ξέρουν οι άνεργοι στη Φθιώτιδα!
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Αφήστε τον κύριο Υφυπουργό  να αναπτύξει όπως θέλει την ομιλία του.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Η Περιφέρεια Στερεάς Ελλάδας είναι μία από τις δύο περιφέρειες της πατρίδας μας που ξεπερνούν πλέον το στόχο 1. Και πρέπει να είμαστε υπερήφανοι γι’ αυτό, γιατί οι πόροι πιάνουν τόπο, οι κόποι πιάνουν τόπο και υπάρχει πρόοδος στην περιφέρεια. Δεν είναι λόγω μόνο της αλματώδους ανάπτυξης της Βοιωτίας. Και οι πέντε νομοί της περιφέρειάς σας  χωρίς καμία εξαίρεση έχουν ένα ρυθμό ανάπτυξης που έχει υπερβεί πλέον το 100% του μέσου εθνικού έργου. Και οι πέντε νομοί! Αυτό δεν έγινε τυχαία. Υπήρξε προσπάθεια, υπήρξε κόπος, υπήρξε μία σημαντική παρέμβαση της πολιτείας σε συνεργασία με τους τοπικούς φορείς και οι τοπικοί οικονομικοί εταίροι προόδευσαν και πήγαν μπροστά.  Και έχει αλλάξει εικόνα η Στερεά Ελλάδα, έχει αλλάξει πορεία. Ο πολίτης το βλέπει αυτό.
     Οι αγαπητοί συνάδελφοι της Νέας Δημοκρατίας αναφέρθηκαν στο πώς θα αποτιμηθεί η τρέχουσα περίοδος από τους ιστορικούς του μέλλοντος. Η πραγματικότητα είναι ότι τα τελευταία δέκα χρόνια θα χαρακτηριστούν από τους ιστορικούς του μέλλοντος ως μία από τις πλέον παραγωγικές περιόδους της νεότερης ελληνικής ιστορίας. Ο ελληνικός λαός με την Κυβέρνησή του θεμελίωσε μία νέα Ελλάδα που ξεπερνά προκαταλήψεις, μία Ελλάδα ισχυρή και σύγχρονη που μπήκε  στην Οικονομική και Νομισματική Ένωση, που γκρεμίζει τις πράσινες γραμμές στην Κύπρο, μία Ελλάδα που προετοιμάζει τους Ολυμπιακούς Αγώνες, που κατακτά υψηλούς ρυθμούς ανάπτυξης, την Ελλάδα των μεγάλων έργων, την Ελλάδα της προωθημένης δημοκρατίας και των θεσμικών αλλαγών. Είναι η Ελλάδα, όπως και η Στερεά Ελλάδα, όπως και η Φθιώτιδα, που αλλάζει εικόνα, τροχιά και πορεία. Είναι η Ελλάδα που αλλάζει κατηγορία. Η Ελλάδα είναι μέσα στις ισχυρότερες οικονομίες του κόσμου. Ποτέ μέχρι σήμερα στην ιστορία του ελληνικού κράτους δεν ήμασταν τόσο κοντά στις πιο ανεπτυγμένες οικονομίες. Συμμετέχουμε πλέον στον πυρήνα των χωρών που  διαμορφώνουν την Ευρώπη της νέας εποχής.  Ποτέ μέχρι σήμερα δεν είχαμε εξασφαλίσει ένα περιβάλλον τόσο ασφαλές, ευνοϊκό για την ανάπτυξη  της οικονομίας. Πετύχαμε την ένταξη της Κύπρου στην Ευρωπαϊκή Ένωση, υλοποιώντας ένα πολυετή εθνικό στόχο, για την οριστική δίκαιη επίλυση του Κυπριακού. Διεκδικήσαμε, κερδίσαμε και διοργανώνουμε Ολυμπιακούς Αγώνες, ένα μεγάλο εγχείρημα που θα κάνει περήφανους τους Έλληνες.
      Είμαστε η χώρα με το μικρότερο πληθυσμό που αναλαμβάνει αυτό το εγχείρημα στην ιστορία των Ολυμπιακών Αγώνων. Ποτέ μέχρι σήμερα δεν είχαμε εξασφαλίσει την απαιτούμενη επάρκεια πόρων για να χρηματοδοτήσουμε την επιτάχυνση της αναπτυξιακής και κοινωνικής μας πολιτικής. Μεγάλα έργα τα οποία συζητούνταν επί δεκαετίες, που ήταν όνειρα δεκαετιών για την πατρίδα μας, το μετρό, το αεροδρόμιο των Σπάτων «Ελευθέριος Βενιζέλος», η Εγνατία Οδός, το Ρίο-Αντίρριο, το φυσικό αέριο, σήμερα είναι πλέον μέρος της καθημερινής μας ζωής. 
      Ποτέ μέχρι σήμερα το βιοτικό επίπεδο των Ελλήνων δεν ήταν τόσο υψηλό. Οι Έλληνες βιώνουν σημαντικές αλλαγές στην καθημερινή τους ζωή. Η αύξηση της ευημερίας που πετύχαμε είναι εμφανής. Η απόκτηση κατοικίας αποτελεί πλέον δικαίωμα όλο και περισσότερων Ελλήνων. Το ποσοστό ιδιοκατοίκησης στην Ελλάδα είναι το υψηλότερο στην Ευρωπαϊκή ‘Ένωση. Το 82% των Ελλήνων έχουν δική τους κατοικία σήμερα. Η απόκτηση ιδιωτικού αυτοκινήτου είναι πλέον προσιτή, ενώ πριν από μερικά χρόνια αποτελούσε όνειρο που απαιτούσε οδυνηρές στερήσεις. Κυκλοφορούμε σε αυτοκινητοδρόμους σύγχρονων προδιαγραφών, που βελτιώνουν την ποιότητα της ζωής μας. Τα παιδιά μας διαθέτουν πια υπολογιστές στα σχολεία τους. Όλα αυτά που ήδη ζούμε και πετύχαμε με κόπο και προσπάθεια είναι η πραγματική σύγκλιση. 
      Η Ελλάδα την πενταετία 1998-2002 είχε την τρίτη ταχύτερη ανάπτυξη στην Ευρωπαϊκή Ένωση μετά την Ιρλανδία και το Λουξεμβούργο. Το 2003 ο ρυθμός ανάπτυξης της πατρίδας μας είναι ο υψηλότερος στην Ευρώπη και ο υψηλότερος στο σύνολο των αναπτυγμένων οικονομικά χωρών του κόσμου. Έτσι γράφουμε εμείς τη δική μας ιστορία.
      Ποιος αλήθεια πίστευε πριν από λίγα χρόνια ότι θα πετυχαίναμε τέτοια επίδοση στην πατρίδα μας; Ότι αυτή η μικρή Ελλάδα των δέκα εκατομμυρίων κατοίκων θα ήταν η πρώτη σε ρυθμό ανάπτυξης σε όλες τις οικονομίες του κόσμου; Έτσι κατορθώναμε να αφήνουμε τις ψαλίδες ανισότητας και βεβαίως δεν αποκλίνουμε, κύριοι συνάδελφοι της Νέας Δημοκρατίας, αλλά συγκλίνουμε σταθερά χρόνο με το χρόνο και για όγδοο συνεχή χρόνο από το 1996 και μετά με το μέσο κοινοτικό όρο. Δεν λέτε την αλήθεια όταν λέτε ότι αποκλίνουμε. 
      Η ανάπτυξη της Ελλάδας ταυτόχρονα είναι ισόρροπη και διαχέεται σε όλες τις περιφέρειες. Η πατρίδα μας είναι χώρα με τις μικρότερες ανισότητες μεταξύ των δεκατριών περιφερειών της χώρας μας. Την περίοδο 1995-2002 οι περισσότερες ελληνικές περιφέρειες σημείωσαν μια σημαντική άνοδο του αναπτυξιακού τους επιπέδου. Έτσι διασφαλίζουμε λοιπόν τις προοπτικές ανάπτυξης της χώρας μας και μετά το 2004. θα είναι εντονότεροι οι ρυθμοί ανάπτυξης. 
      Κάνετε μια αναφορά και πάλι για μια ακόμα φορά στο κλείσιμο του Β΄ Κοινοτικού Πλαισίου Στήριξης. Ποια είναι τα δεδομένα για μια τέτοια προσέγγιση; 
      Η Κυβέρνηση του ΠΑΣΟΚ πριν από δέκα περίπου χρόνια πήρε μια μεγάλη απόφαση, να υλοποιήσει ένα τεράστιο αναπτυξιακό πρόγραμμα. Η απόφαση αυτή ήταν μια τολμηρή απόφαση, γιατί όπως όλοι γνωρίζουμε οι αντοχές και οι δυνατότητες της κοινωνίας να υλοποιηθεί ένα τέτοιο πρόγραμμα ήταν σχετικά περιορισμένες. Έπρεπε να υπερβούμε σημαντικές δυσκολίες και χρόνιες αδυναμίες. Όμως είχαμε έναν στόχο, να καλύψουμε κενά πολιτικών πολλών δεκαετιών, να προχωρήσουμε ταχύτερα από τις άλλες χώρες της Ευρωπαϊκής Ένωσης. Και αυτός ο στόχος επιτεύχθηκε. Η Ελλάδα έχει αλλάξει πρόσωπο και το Κοινοτικό Πλαίσιο Στήριξης έχει πολύ μεγάλη συμβολή σε αυτό. 
      Η Ελλάδα μπόρεσε και διέθεσε πολύ σημαντικούς πόρους για τη χρηματοδότηση του Β’ Κοινοτικού Πλαισίου Στήριξης. Οι πόροι που διαθέσαμε υπερέβησαν κι εκείνους για τους οποίους είχαμε δεσμευθεί στο πλαίσιο του Β’ Κοινοτικού Πλαισίου Στήριξης. Και αυτό έγινε σε περιπτώσεις που η προβλεπόμενη εθνική και κοινοτική χρηματοδότηση δεν επαρκεί για την ολοκλήρωση των έργων ή ακόμα και σε περίπτωση όπου τελικά κάποιο έργο δεν συγχρηματοδοτήθηκε από το Β΄ Κοινοτικό Πλαίσιο Στήριξης. 
      Γνωρίζω, παραδείγματος χάριν, ότι οι πόροι που απαιτούνται για την ολοκλήρωση των μεγάλων έργων υποδομής είναι πολύ περισσότεροι από αυτούς που προβλέπονται και στο σημερινό Κοινοτικό Πλαίσιο Στήριξης. Αυτούς τους επιπλέον πόρους μπορούμε πια να τους διαθέτουμε εμείς από εθνικούς πόρους, από τον δικό μας προϋπολογισμό. Αποτελεί προτεραιότητα για την Κυβέρνηση η ολοκλήρωση των έργων και η ταχύτερη δυνατή απόδοσή τους στην κοινωνία. 
      Έχουμε ήδη εισπράξει στο τέλος του 2002 του 92% των πόρων αυτών.
      Θα εισπράξουμε και το μεγαλύτερο μέρος των πόρων που υπολείπονται. Και αυτό αποτελεί μια πολύ καλή επίδοση της πατρίδας μας συγκριτικά με τις άλλες χώρες. Δεν διεκδικούμε το 2,5% του Κοινοτικού Πλαισίου Στήριξης, το 3% συνολικά όλων των  πόρων, διεκδικούμε το 97%. Και αυτή η επίδοσή μας είναι μια πολύ καλή επίδοση.
      Το αναπτυξιακό πρόγραμμα που υλοποιούμε, το Β΄ και το Γ΄ Κοινοτικό Πλαίσιο Στήριξης, υπακούει σε νέους κανόνες, όσον αφορά την ποιότητα των έργων, την αποτελεσματική αξιοποίηση των πόρων, την ικανότητα διαχείρισής τους. Η Κυβέρνηση είναι αυτή που έχει βάλει αυτούς τους κανόνες. Η κοινωνία και οι φορείς προσαρμόζονται. Η συνεχής βελτίωση είναι άμεση και ορατή. Η ποιότητα των έργων συνεχώς βελτιώνεται, μπορούμε να διαχειριζόμαστε περισσότερους πόρους, ολοκληρώνουμε ταχύτερα τους στόχους μας.
      Η διαδρομή της Νέας Δημοκρατίας απέναντι στη μεγάλη πρόκληση του Β΄ Κοινοτικού Πλαισίου Στήριξης είναι μια διαδρομή συστηματικής δυσφήμισης του έργου, άρνησης να συμβάλει στην αναπτυξιακή προσπάθεια της χώρας, αποπροσανατολισμού του πολίτη. Είναι μια στάση ανιστόρητης ανευθυνότητας. Η τακτική της Νέας Δημοκρατίας όλα αυτά τα χρόνια, όπως για όλα τα μεγάλα ζητήματα, δεν είχε όρια. Είναι μια τακτική που τολμά να βλάψει ακόμα και τα συμφέροντα της χώρας, προκειμένου να εξυπηρετήσει τους σκοπούς της. Αναζητά εναγωνίως να δείξει ή να πληροφορηθεί για δήθεν σκάνδαλα, παρανομίες, φαινόμενα κακοδιοίκησης στη χώρα μας. Τολμά να το κάνει επιδιώκοντας μια ανοικτή γραμμή επικοινωνίας με στελέχη της Επιτροπής. Τολμά να το κάνει χρησιμοποιώντας πάντα έναν καταγγελτικό λόγο κατά της Ελλάδος στα θεσμικά όργανα της Ευρωπαϊκής Ένωσης, όπως είναι το Ευρωπαϊκό Κοινοβούλιο. Αυτή η συμπεριφορά των Ευρωβουλευτών της Νέας Δημοκρατίας αποτελεί ένα μοναδικό και θλιβερό φαινόμενο σε ολόκληρη την Ευρωπαϊκή Ένωση. 
      Η Νέα Δημοκρατία από το 1996 μιλούσε συστηματικά για τρομακτικές υστερήσεις, προεξοφλούσε, πλειοδοτούσε τεράστιες απώλειες κοινοτικών πόρων. Να θυμίσω ότι είπατε ότι χάθηκε το 50% του Κοινοτικού Πλαισίου Στήριξης, ότι έχουμε αδιάθετα 6 δισεκατομμύρια ευρώ ή 2,5 τρισεκατομμύρια δραχμές, ότι έχουμε οριστικές απώλειες 1,5 δισεκατομμύρια ευρώ, που βρίσκονται στον αέρα. Αυτά είναι δικά σας λόγια σ’ αυτήν την Αίθουσα. Προεξοφλούσε λοιπόν αυτές τις απώλειες των κοινοτικών πόρων. Προεξοφλούσε ότι δεν θα παραδοθεί κανένα μεγάλο έργο, το μετρό της Αθήνας, το αεροδρόμιο «Ελευθέριος Βενιζέλος», η ζεύξη Ρίου-Αντιρρίου. Έβαζε στοίχημα η Νέα Δημοκρατία ότι οι κακές μας επιδόσεις θα έχουν αρνητικές επιπτώσεις στη διεκδίκηση πόρων από το Γ΄ Κοινοτικό Πλαίσιο Στήριξης. Έλεγε ότι δεν θα πάρουμε το πακέτο ή ότι θα είναι μικρότερο από το Β΄ Κοινοτικό Πλαίσιο Στήριξης. Αυτά ήταν πάλι λόγια δικά σας σ’ αυτήν την Αίθουσα. 
      Είναι όμως το μεγαλύτερο πρόγραμμα που διαχειρίζεται ποτέ η πατρίδα μας. Έχουμε τη μεγαλύτερη ενίσχυση απ’ όλα τα κράτη-μέλη της Ευρωπαϊκής Ένωσης, την πραγματική περίοδο τούτη που διανύουμε. Και τίποτα απ’ όλα όσα είπε η Νέα Δημοκρατία δεν επιβεβαιώθηκε. Για το λόγο αυτόν, αναγάγει σήμερα το έλασσον σε μείζον. Και αυτό θα συνεχίσει να πράττει. 
      Ποια είναι λοιπόν η επιχειρηματολογία για όλα αυτά που αναπτύξατε προηγουμένως και σε σχέση με το ότι δεν θα χαθεί ούτε ένα ευρώ, αγαπητοί συνάδελφοι της Νέας Δημοκρατίας; Ναι, το έχουμε πει πολλές φορές από το 1996 μέχρι και το 2002. Το λέγαμε, το πιστεύαμε και δουλέψαμε σκληρά για να το πετύχουμε. Και επειδή δουλέψαμε σκληρά, το προσεγγίσαμε. Αυτό αποτελεί μια σημαντική επιτυχία, αν αναλογιστούμε ότι διαχειριστήκαμε ένα τεράστιο αναπτυξιακό πρόγραμμα, διπλάσιο σε πόρους και πολλαπλάσιο σε πολυπλοκότητα και δυσκολία απ’ αυτό του Α΄ Κοινοτικού Πλαισίου Στήριξης. 
      Άλλα κράτη, αγαπητοί συνάδελφοι της Νέας Δημοκρατίας, με πολύ μεγάλη εμπειρία και διαχειριστική ικανότητα, δεν θα έχουν το αποτέλεσμα που εμείς πετύχαμε.  Το γνωρίζετε, αλλά το αποκρύπτετε, ότι ο αρμόδιος επίτροπος, ο κ. Μπαρνιέ, στην Ευρωβουλή σε ερώτηση των Βουλευτών σας έχει πει ότι το ποσοστό των πόρων που δεν διεκδικούν τα κράτη-μέλη της Ευρωπαϊκής Ένωσης φτάνουν πολλές φορές μέχρι και το 15% και ίσως το ξεπερνούν, όταν εμείς δεν διεκδικούμε το 2,5% του Κοινοτικού Πλαισίου Στήριξης και το 3% συνολικά των κοινοτικών πόρων. Και έχει πει ότι η  Ελλάδα κατατάσσεται μεταξύ των μελών με τις καλύτερες επιδόσεις, πολύ πάνω από το μέσο όρο, αφού για τη χώρα μας, το ποσοστό αυτό αντιστοιχεί στο 3%. Και προσθέτει ο κ. Μπαρνιέ ότι σε σωστά συμπεράσματα θα μπορούσε κανείς να καταλήξει μόνο με μια συγκριτική διαφορά στα θέματα αυτά. Η ζωή θα δείξει την πορεία.
      Το ίδιο ακριβώς ισχυρίζεστε, για απώλειες πόρων, και από το Γ΄ ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ και από το Ταμείο Συνοχής. Εσείς δεν λέγατε ότι θα χαθούν οι πόροι του Ταμείου Συνοχής το 2001; Χάθηκαν; Δεν δεσμεύτηκε το 100%; Εσείς δεν λέγατε σαν Νέα Δημοκρατία πέρσι τον Οκτώβριο περίπου ότι θα χαθούν οι πόροι του Ταμείου Συνοχής για το 2002 και δεν χάθηκαν; Τι μας λέτε σήμερα; Ότι θα χαθούν και οι πόροι του Ταμείου Συνοχής του 2003; Ξέρετε ότι έχουμε δεσμεύσει ήδη τα 2/3 των συνολικών πόρων του Ταμείου Συνοχής μέχρι τώρα; 
      Αλλά οι όποιες εύλογες αστοχίες, κύριοι συνάδελφοι, δεν αλλοιώνουν τη μεγάλη προσπάθεια που επιχειρεί η κοινωνία και δεν μας απομακρύνουν από τους κρίσιμους στόχους μας. Η Κυβέρνηση ως υπεύθυνη πολιτική δύναμη ουδέποτε διανοήθηκε να κάνει κριτική στις διαχειριστικές αστοχίες στο Α΄ Κοινοτικό Πλαίσιο Στήριξης. Πήγα ο ίδιος στην Ευρωπαϊκή Ένωση και στήριξα την προσπάθεια της χώρας μου για την περίοδο του Α΄ Κοινοτικό Πλαίσιο Στήριξης. Οι αστοχίες σας ήταν μεγαλύτερες. Όλοι γνωρίζουν ότι το Α΄ Κοινοτικό Πλαίσιο Στήριξης δεν έχει καμία σχέση με την παρέμβαση του Β΄ Κοινοτικό Πλαίσιο Στήριξης από πλευράς μεγέθους, ποιότητας και δυσκολιών. Ποιος άραγε, κύριοι συνάδελφοι της Νέας Δημοκρατίας, θυμάται έστω και ένα μεγάλο έργο που ολοκληρώθηκε και αποδόθηκε στην κοινωνία προς χρήση και στην τοπική οικονομία του Α΄ Κοινοτικό Πλαίσιο Στήριξης; Όλοι όμως γνωρίζουμε τους αρνητικούς ρυθμούς ανάπτυξης που είχε η χώρα τότε. Όλοι γνωρίζουμε ότι η πατρίδα μας είχε μηδενικούς και αρνητικούς ρυθμούς ανάπτυξης. Και όλοι σήμερα γνωρίζουμε ότι η πατρίδα μας έχει όχι απλά θετικούς ρυθμούς ανάπτυξης για όγδοο συνεχή χρόνο, αλλά έχει τον υψηλότερο ρυθμό ανάπτυξης σήμερα στην Ευρωπαϊκή Ένωση και μεταξύ όλων των ανεπτυγμένων χωρών του κόσμου.
      Επικαλείται επίσης η Νέα Δημοκρατία τρομακτικές υστερήσεις στην ποιότητα των δημοσίων έργων. Γνωρίζουν όμως ότι πήραμε και συνεχίζουμε να παίρνουμε μέτρα, προκειμένου τα έργα να εκτελούνται σωστά. Οργανώσαμε τον τρόπο, για να ελέγξουμε ότι τα έργα εκτελούνται σωστά. Για όλα αυτά έγιναν άλματα τα τελευταία χρόνια. Χιλιάδες έργα υποδομής ελέγχθηκαν και συνεχώς ελέγχονται. Δεν ελέγχθηκε ούτε ένα από τη Νέα Δημοκρατία κατά τη διάρκεια του Α΄ Κοινοτικό Πλαίσιο Στήριξης. Εμείς ελέγχουμε χιλιάδες έργα, για να αλλάξουμε την κατάσταση που επικρατούσε τα τελευταία χρόνια στην πατρίδα μας. Τι δείχνουν, λοιπόν, και τι καταγράφουν αυτοί οι έλεγχοι; Ότι πρώτον, τα μεγάλα έργα Εγνατία, ΠΑΘΕ, Αττική Οδός δεν έχουν τίποτα να ζηλέψουν από τα αντίστοιχα ευρωπαϊκά, ότι τα μικρότερα έργα περιφερειακής εμβέλειας, νομαρχιακά, δημοτικά και περιφερειακά παρουσιάζουν μία σταθερή και μόνιμη βελτίωση και εκεί εστιάζουμε την προσοχή μας όλη αυτήν την περίοδο και ότι μόνο ένα πολύ μικρό ποσοστό των έργων, το 1,5% παρουσιάζει σοβαρά προβλήματα μη ανατάξιμα και γι’ αυτά τα έργα, επειδή κάποιοι έχουν την ευθύνη, στέλνουμε τους φακέλους και στον εισαγγελέα. Έχουμε δώσει κατευθύνσεις στους φορείς και κυρίως έχουμε μεταφέρει ένα μήνυμα: Όλοι ελεγχόμαστε για τη σωστή και την ποιοτική εκτέλεση των έργων και δεν υπάρχει ασυλία για κανένα έργο και για κανένα φορέα υλοποίησης στο Γ΄ Κοινοτικό Πλαίσιο Στήριξης και έχουμε το θάρρος να εντείνουμε την προσπάθειά μας προς αυτήν την κατεύθυνση αθόρυβα, αλλά με επιμονή αναζητούμε συνεχώς τρόπους ποιοτικούς βελτίωσης του αναπτυξιακού μας αποτελέσματος. Και γι΄ αυτό φτάσαμε στα αποτελέσματα που έχουμε μέχρι σήμερα, αγαπητοί συνάδελφοι. 
      Τι παρουσιάζει, λοιπόν, η πορεία του Γ΄ Κοινοτικό Πλαίσιο Στήριξης: Καταρχήν έχει ενεργοποιηθεί το 91% των μέτρων όλων των προγραμμάτων.
      ΑΘΑΝΑΣΙΟΣ ΜΠΟΥΡΑΣ: Τι σημαίνει αυτό;
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Ότι έχει γίνει μία προετοιμασία σοβαρή επί χρόνια, για να μπορέσουμε να εξειδικεύσουμε πολιτικές και για να μπορέσουμε στη συνέχεια να δώσουμε τη δυνατότητα στους φορείς να υποβάλουν τις προτάσεις για ένταξη των προγραμμάτων. 
      Και το 85% του προϋπολογισμού των επιχειρησιακών προγραμμάτων επίσης του Γ΄ ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ έχει ενεργοποιηθεί. Αυτό είναι μια πραγματικότητα.
      Μετά από αυτήν τη διαδικασία έχουν υποβληθεί για ένταξη στα επιχειρησιακά προγράμματα περίπου δώδεκα χιλιάδες έργα και δράσεις με προϋπολογισμό που υπερβαίνει τα 21 δισεκατομμύρια ευρώ και αντιπροσωπεύει το 67% περίπου του Γ΄ ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ. Δηλαδή πέραν των 2/3 έχει δεσμευτεί το ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ για να υλοποιηθεί στη συνέχεια. Έχουν ενταχθεί στα επιχειρησιακά προγράμματα έντεκα χιλιάδες περίπου έργα και δράσεις προϋπολογισμού περίπου 20 δισεκατομμυρίων ευρώ. Δηλαδή το 62% του Γ΄ ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ έχει εγκεκριμένη χρηματοδότηση από το Πρόγραμμα Δημοσίων Επενδύσεων και αφορά έργα τα οποία ήδη υλοποιούνται ή προωθείται η υλοποίησή τους. 
      Με βάση τις δαπάνες που έχουν πραγματοποιηθεί και τις αιτήσεις που έχουν υποβληθεί στην Ευρωπαϊκή Ένωση, ο ρυθμός απορρόφησης των κοινοτικών κονδυλίων ανέρχεται περίπου στο 27% της συνολικής κοινοτικής συμμετοχής σε σχέση με το στόχο που έχουμε βάλει μέχρι το τέλος του 2003, να έχουμε εισροές κοινοτικών πόρων της τάξεως του 30% στο Γ΄ ΚΟΙΝΟΤΙΚΌ ΠΛΑΊΣΙΟ ΣΤΉΡΙΞΗΣ.
      Ο στόχος είναι να φτάσουμε στο 30% στο τέλος του 2003 και έχουμε ήδη υπερβεί το 27% στο τέλος του Οκτωβρίου. Όλα αυτά, που είναι αριθμοί, έχουν μία ουσία και ένα περιεχόμενο. 
      Ας δούμε κάποια παραδείγματα, αγαπητοί συνάδελφοι της Νέας Δημοκρατίας. Πώς προχωρούν όλα τα ολοήμερα δημοτικά και νηπιαγωγεία στην πατρίδα μας; Ξέρετε ότι σήμερα στη χώρα μας λειτουργούν περίπου πέντε χιλιάδες ολοήμερα δημοτικά σχολεία και νηπιαγωγεία, με πέντε χιλιάδες πεντακόσια τμήματα που παρέχουν στα παιδιά μας ολοκληρωμένη εκπαίδευση, με δραστηριότητες των μαθητών, εξοικείωσή τους με τις νέες τεχνολογίες στα πρότυπα που υιοθετούν όλες οι προηγμένες κοινωνίες;
      Είναι αυτά που η Νέα Δημοκρατία, στη γνωστή τακτική της απαξίωσης κάθε δράσης που αγκαλιάζεται από το σύνολο της κοινωνίας, αποκαλεί με παντελή έλλειψη αξιοπρέπειας ως πάρκινγκ μαθητών και παρκαδόρους τους εκπαιδευτικούς. Και να φανταστείτε ότι μιλάμε για μία δράση που στηρίζει τη συμμετοχή της Ελληνίδας μάνας στην παραγωγική δραστηριότητα, στα κοινά, στην ενίσχυση του οικογενειακού εισοδήματος και της ποιότητας της καθημερινής μας διαβίωσης. 
      Όλα αυτά, ενταγμένα σε ένα πλαίσιο δράσεων ενισχύσεως του ρόλου του δημόσιου σχολείου, είναι μία ολοκληρωμένη παρέμβαση που έχει υλοποιηθεί ήδη κατά ένα μεγάλο μέρος, με τη δημιουργία εκατό νέων σχολικών μονάδων κάθε χρόνο, με τη λειτουργία πεντακοσίων σχολικών βιβλιοθηκών ήδη και τον προγραμματισμό άλλων πεντακοσίων για την τρέχουσα σχολική χρονιά, με τον εξοπλισμό και τη λειτουργία επτά χιλιάδων σχολικών εργαστηρίων πληροφορικής, την ολοκλήρωση χιλίων εκατό εργαστηρίων φυσικών επιστημών και τον προγραμματισμό άλλων δύο χιλιάδων τριακοσίων, τη διασύνδεση όλων των σχολείων στο διαδίκτυο.
      Έχει καθιερωθεί η ενισχυτική διδασκαλία στο γυμνάσιο για όσους μαθητές το επιθυμούν και το παρακολουθούν ήδη πενήντα τρεις χιλιάδες μαθητές. Επίσης, έχει καθιερωθεί η πρόσθετη διδακτική στήριξη για τους μαθητές του λυκείου και ήδη παρακολουθούν το πρόγραμμα πάνω από εκατό χιλιάδες μαθητές. Το φροντιστήριο πλέον γίνεται μέσα στο σχολείο. 
      Είναι δράσεις που προωθούν την εκπαιδευτική μεταρρύθμιση, ενισχύουν το ρόλο του δημοσίου σχολείου, χτυπούν στη ρίζα την παραπαιδεία, απαλλάσσοντας ταυτόχρονα τις ελληνικές οικογένειες από ένα σημαντικό οικονομικό βάρος. Μέσα στα λίγα χρόνια που πέρασαν, χρηματοδοτήσαμε από το Γ΄ Κοινοτικό Πλαίσιο Στήριξης διακόσια εικοσιτέσσερα πανεπιστημιακά τμήματα και εκατόν ογδόντα πέντε τμήματα ΤΕΙ και παρέχονται έξι προγράμματα σπουδών από το Ανοικτό Πανεπιστήμιο σε πάνω από τριακοσίους πενήντα χιλιάδες φοιτητές. Κάθε χρόνο εισάγονται πλέον στην τριτοβάθμια εκπαίδευση ενενήντα χιλιάδες φοιτητές. Διπλασιάστηκε ο αριθμός των εισακτέων στην τελευταία εξαετία.
       Όλες αυτές οι δράσεις έχουν σταματήσει πλέον τη φοιτητική μετανάστευση και την οικονομική αιμορραγία στην ελληνική οικογένεια και την ελληνική οικονομία και υλοποιούν το όραμα της γενιάς μας να έχουν τα παιδιά μας δικαιώματα στην μόρφωση ανεξαρτήτως κοινωνικής και οικονομικής υπόστασης. Τους επόμενους μήνες προχωρούμε την νέα δράση να έχουμε τα σχολεία ανοιχτά στην κοινωνία, με προγράμματα επιμόρφωσης για πενήντα χιλιάδες ενηλίκους. 
      Όλα αυτά που λέγαμε προηγουμένως δεν είναι αριθμοί και αναφέρομαι στον τομέα της γεωργίας. Έχουν ήδη ενταχθεί και χρηματοδοτηθεί συνολικά περίπου εννέα χιλιάδες εξακόσια σχέδια βελτίωσης ζωικής παραγωγής, τριακόσια τριάντα ένα επιδοτικά σχέδια μεταποίησης γεωργικών προϊόντων. Έχουν ενταχθεί δώδεκα χιλιάδες διακόσιοι δικαιούχοι στο πρόγραμμα των νέων γεωργών, σαράντα τέσσερις χιλιάδες περίπου δικαιούχοι στην πρόωρη συνταξιοδότηση. Έχουν ενταχθεί εκατόν είκοσι έξι γεωργοί στα προγράμματα εξισωτικής αποζημίωσης.
      Μέσα από τα ΚΕΠ εξυπηρετούνται καθημερινά πάνω από δέκα χιλιάδες πολίτες για τριάντα πέντε χιλιάδες επικυρώσεις, πληροφορίες και διεκπεραίωση τεσσάρων χιλιάδων πιστοποιημένων υποθέσεων, άδειες, πιστοποιητικά, βεβαιώσεις. Μετακινούνται πλέον τα έγγραφα και όχι οι πολίτες. 
      Η γραφειοκρατία παύει πλέον να είναι πρόβλημα του πολίτη και ενισχύεται σημαντικά η διαφάνεια, καθόσον δεν υπάρχει άμεση συναλλαγή του πολίτη με τον υπάλληλο που επεξεργάζεται την υπόθεσή του. Τώρα, πλέον η ασφαλιστική και φορολογική ενημερότητα παρέχεται σε ένα λεπτό και πολύχρονες διαδικασίες, όπως η έκδοση διαβατηρίου, διεκπεραιώνονται σε λίγες μέρες και μάλιστα χωρίς να ταλαιπωρείται ο κόσμος. 
      Πρόσθετες δράσεις για να εξυπηρετήσουμε τους αγρότες στα θέματα που αφορούν τη διεκπεραίωση των δικών τους υποθέσεων θα ενταχθούν στα Κέντρα Εξυπηρέτησης Πολιτών.
    Επίσης τα Κέντρα Εξυπηρέτησης Πολιτών ανοίγονται και στις ειδικές ομάδες πληθυσμού, όπως οι τσιγγάνοι και οι παλιννοστούντες. Ο στόχος μας είναι μέχρι το τέλος αυτού του έτους σε κάθε καποδιστριακό δήμο να υπάρχει ένα τέτοιο Κέντρο Εξυπηρέτησης Πολιτών και νομίζω ότι αυτή η δράση είναι μια καινοτόμα δράση που έβαλε τη σφραγίδα της στη σύγχρονη ελληνική κοινωνία για την καταπολέμηση της γραφειοκρατίας στην πατρίδα μας, που συνεχίζει βεβαίως σε άλλα μέτωπα να ταλαιπωρεί τους πολίτες μας. 
     Ο προαστιακός: το έργο βρίσκεται σε εξέλιξη. Έχουν στρωθεί περίπου τα δεκαπέντε χιλιόμετρα γραμμής. Έχει ολοκληρωθεί το 80% της υποδομής. Το καλοκαίρι του 2004 ολοκληρώνεται και παραδίδεται και με την ηλεκτροκίνηση ο προαστιακός εδώ.
     Το τραμ κατασκευάζεται κατά τμήματα σε όλο αυτό  το μήκος της γραμμής. Έχουν κατασκευαστεί δώδεκα χιλιόμετρα γραμμής. Και αυτό το έργο ολοκληρώνεται μέχρι το καλοκαίρι του 2004. Μέχρι το τέλος του 2004, με την υποδομή που έχει γίνει μέχρι σήμερα, λειτουργεί πλήρως η διπλή σιδηροδρομική γραμμή υψηλών ταχυτήτων Αθήνα-Κόρινθος. 
     Χρηματοδοτούνται διακόσιες δεκαεννέα νέες επενδύσεις σε ανανεώσιμες πηγές εξοικονόμησης ενέργειας, δυόμισι χιλιάδες επενδύσεις εκσυγχρονισμού τουριστικής υποδομής και τουριστικών επιχειρηματικών σχεδίων, εξακόσιες τριάντα επιχειρήσεις γυναικείας επιχειρηματικότητας, οκτακόσιες είκοσι νεανικής επιχειρηματικότητας και χρηματοδοτήθηκαν χίλια εκατό επιχειρηματικά σχέδια μικρών και πολύ μικρών επιχειρήσεων μέχρι τώρα από τα προγράμματα ανάπτυξης του Γ’ Κοινοτικού Πλαισίου Στήριξης. Είναι, ενδεικτικά, κάποια από τα έργα τα οποία γίνονται και αλλάζουν την εικόνα της χώρας μας και την πορεία της. Για να μην αναφερθούμε στα μεγάλα οδικά έργα, για τα οποία βεβαίως εσείς …
     (Στο σημείο αυτό κτυπάει το κουδούνι λήξεως του χρόνου ομιλίας του κυρίου Υπουργού)
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Έχω χρόνο;
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχετε μια ανοχή όπως όλοι.
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Πόσο χρόνο;
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Δύο λεπτά.
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Πολλά ακούστηκαν προηγουμένως για την αντιγραφή των αναφορών της Ευρωπαϊκής Ένωσης και δεν θέλω να αναπτύξω –δεν έχω τον χρόνο αυτή τη στιγμή στην πρωτολογία μου- το τι γίνεται με τα μεγάλα έργα στην πατρίδα μας. 
     Θέλω όμως να ρωτήσω κάτι τη Νέα Δημοκρατία. Γιατί η Νέα Δημοκρατία αναμασά ως παπαγάλος τα όσα λέει η Ευρωπαϊκή Επιτροπή;  Συμφωνεί μαζί της σ’ αυτά που είπατε προηγουμένως; Να βγείτε και να το πείτε ευθαρσώς. Να κάνουμε λοιπόν λιγότερα μεγάλα έργα στην πατρίδα μας; Να το πείτε ευθαρσώς στον ελληνικό λαό και να πείτε ποιο μεγάλο έργο τότε να μην το κάνουμε και γιατί να μην το κάνουμε. Γιατί πιστεύετε ότι είναι αντιαναπτυξιακό; Και να πάμε να το πούμε στην τοπική κοινωνία ότι την Εγνατία, τον ΠΑΘΕ, τη ζεύξη Ρίου- Αντιρρίου, τον Ε65, τους νομαρχιακούς μας δρόμους να μην τους κάνουμε. Αλλά να βγείτε και να τα πείτε.
     (Θόρυβος από την πτέρυγα της Νέας Δημοκρατίας)
     Για να μην κατηγορηθείτε λοιπόν για δημαγωγία, θα μας πείτε σήμερα εδώ ποιο μεγάλο έργο θα θέλετε να καταργήσετε από αυτά που είναι σε εξέλιξη και για ποιον λόγο. Και για να μην κατηγορηθείτε πάλι για δημαγωγία, κι επειδή βομβαρδιζόμαστε συνεχώς κάθε μέρα με ερωτήσεις σας ότι πρέπει να μπουν κι άλλα μεγάλα έργα, πρέπει να επιλέξετε με ποιον είστε: με αυτά που μας διαβάσατε προηγουμένως ως παρατηρήσεις της Ευρωπαϊκής Ένωσης ή με αυτά που εμείς επιλέγουμε; Είστε για το κοινωνικό πακέτο με την Ευρωπαϊκή Ένωση ή με την Ελλάδα; Είστε με τον ισχυρισμό της Ελλάδας για το Γ΄ Κοινοτικό Πλαίσιο Στήριξης, που ομόφωνα ενέκριναν όλα τα περιφερειακά συμβούλια και η Ευρωπαϊκή ΄Ενωση ή είστε με κάποιους άλλους; Να το πείτε λοιπόν ευθαρσώς, για να μην κατηγορηθείτε για  μία ακόμη φορά για πλήρη δημαγωγία. 
     Τελειώνω, αγαπητοί συνάδελφοι, -γιατί ο χρόνος μου έχει τελειώσει- λέγοντας ότι για μια ακόμη φορά η Νέα Δημοκρατία αποδεικνύει ότι έχει πλήρη απουσία πρότασης και περιορίζεται στο ρόλο του κακού αντιγραφέα διαπιστώσεων της Κυβέρνησης και της Ευρωπαϊκής Επιτροπής. Γιατί οι δικοί μας έλεγχοι αναδεικνύουν προβλήματα, για να τα λύσουμε στη συνέχεια. Συνεχίζει λοιπόν να βλέπει η Νέα Δημοκρατία σε ασπρόμαυρη ταινία την Ελλάδα του χθες και τη δική της εποχή διακυβέρνησης. Αρνείται πεισματικά να δει την πρόοδο που συντελείται στη χώρα μας και περιορίζεται δυστυχώς στη μίζερη αντιπολιτευτική τακτική της κατσαρίδας, αυτήν την πολιτική που έχει κατ’ επανάληψη απορρίψει ο ελληνικός λαός. 
     Η Κυβέρνηση παραμένει προσηλωμένη κατά σταθερό και συστηματικό τρόπο στην υλοποίηση του έργου της. Το Γ΄ Κοινοτικό Πλαίσιο Στήριξης αποτελεί ένα μεγάλο αναπτυξιακό στοίχημα για τη χώρα, που απαιτεί μια συνεχή, καθημερινή μάχη της κοινωνίας και των φορέων της. Ο δρόμος της αποτελεσματικής υλοποίησης του Κοινοτικού Πλαισίου Στήριξης είναι ένας δύσκολος δρόμος. Οι όποιες δυσκολίες δεν θα αποτελέσουν εμπόδιο ή τροχοπέδη στην πορεία μας. Συνεχίζουμε με σύστημα και με ευθύνη, για να ολοκληρώσουμε τους φιλόδοξους στόχους που έχουμε θέσει και σ’ αυτήν την προσπάθεια θα πετύχουμε για μια ακόμη φορά, αγαπητοί κύριοι συνάδελφοι, και εμείς θα διαχειριστούμε τους επόμενους πόρους.
      ΣΤΕΦΑΝΟΣ ΜΑΝΟΣ: Κύριε Υπουργέ, μου επιτρέπετε;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι θέλετε, κύριε Μάνο; Παρακαλώ να απευθύνεστε στο Προεδρείο.
      ΣΤΕΦΑΝΟΣ ΜΑΝΟΣ: Παρακαλώ, θα ήθελα να κάνω ένα σχόλιο, εάν μου επιτρέπετε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συμφωνεί το Σώμα να δώσουμε το λόγο στον κ. Μάνο;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Συνεπώς το Σώμα συνεφώνησε..
      Ορίστε, κύριε Μάνο.
      ΣΤΕΦΑΝΟΣ ΜΑΝΟΣ: Όπως γνωρίζετε, υπήρξα στο παρελθόν Υπουργός Εθνικής Οικονομίας και αναφέρθηκε σε αυτήν την περίοδο ο κύριος Υφυπουργός.
     Το πρώτο που θα ήθελα να πω, κύριε Υπουργέ, είναι το εξής: Το ΠΑΣΟΚ επαναφέρει συνέχεια ένα θέμα που το βρίσκω λίγο ανόητο. Αναφέρεται στους ρυθμούς ανάπτυξης της ελληνικής οικονομίας κατά την περίοδο διακυβέρνησης της Νέας Δημοκρατίας. Το κάνατε και σεις πριν από λίγο. 
     Η ανοησία εν προκειμένω είναι η εξής: Πράγματι τότε είχαμε χαμηλούς ρυθμούς ανάπτυξης, ενώ σήμερα έχουμε υψηλότερους ρυθμούς ανάπτυξης. Αλλά την τριετία εκείνη της κυβέρνησης Μητσοτάκη η Ελλάδα σύγκλινε πολύ περισσότερο προς το μέσο ευρωπαϊκό επίπεδο απ’ ό,τι έκανε τα επόμενα επτά χρόνια. Αυτή είναι η πραγματικότητα. Γι’ αυτό λέω ότι η συνεχής επίκληση αυτού του επιχειρήματος, εμένα μου φαίνεται ανόητη.
     Η δεύτερη παρατήρηση είναι η εξής, κύριε Υπουργέ. Παρακολουθώ πάντοτε τον τρόπο που προσεγγίζετε το θέμα, αλλά δυστυχώς –το ίδιο κάνει και η Νέα Δημοκρατία- ομιλείτε πάντοτε για την απορρόφηση, απορροφήσαμε το 97% -για παράδειγμα- των πόρων, δηλαδή, στα απλά ελληνικά «τα φάγαμε τα λεφτά».
     Το ερώτημα, κύριε Υπουργέ, που πρέπει πάντοτε να τίθεται είναι το εξής: Ναι, τα χρήματα έστω απορροφήθηκαν, όμως τι είναι το αποτέλεσμα που προέκυψε; Για το τι είναι το αποτέλεσμα, το καλύτερο μέτρο σύγκρισης είναι το τι έγινε στην Ιρλανδία. Μπορεί εκεί να απορρόφησαν μικρότερο ποσοστό απ’ ό,τι στην Ελλάδα, δηλαδή, με το μέτρο που γίνεται εδώ η συζήτηση να θεωρηθεί ότι απέτυχαν, πλην όμως η Ιρλανδία βελτίωσε τη συγκριτική της θέση στην Ευρωπαϊκή Ένωση κατά 50%, ενώ εμείς μετά βίας προσεγγίζουμε το 3%. Γι’ αυτό θα σας παρακαλούσα να ξανασκεφτείτε πώς προσεγγίζετε αυτά τα θέματα.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Μάνο, σας παρακαλώ. Αυτά δεν αναφέρονται στην περίοδο της Υπουργίας σας. Αυτά θα τα πει  ο κ. Αλογοσκούφης.
     Κύριε Υπουργέ, εάν θέλετε να κάνετε κάποια παρατήρηση, έχετε δικαίωμα παρέμβασης για δύο λεπτά.
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Ευχαριστώ, κυρία Πρόεδρε.
     ΓΕΩΡΓΙΟΣ ΑΛΟΓΟΣΚΟΥΦΗΣ: Μία διευκρίνιση, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Μισό λεπτό, κύριε Υπουργέ, κάτι θέλει να πει ο Κοινοβουλευτικός Εκπρόσωπος κ. Αλογοσκούφης.
      ΓΕΩΡΓΙΟΣ ΑΛΟΓΟΣΚΟΥΦΗΣ: Ο κύριος Υπουργός πρωτολόγησε, ξεπέρασε το χρόνο του κατά πολύ. Θα μιλήσουν όλοι και θα δευτερολογήσει μετά. Δεν είναι δυνατό να γίνεται έτσι η διαδικασία. Είναι επερώτηση και πρέπει να τηρηθεί ο Κανονισμός. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ. Ο Υπουργός έχει δικαίωμα να παρεμβαίνει οποτεδήποτε για δύο λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ: Μα, μόλις τελείωσε την ομιλία του. Είναι δυνατόν;
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Αλογοσκούφη, περιμένετε να με ακούσετε. Επειδή ο κ. Μάνος παρενέβη με έγκριση του Σώματος, τώρα ο κύριος Υπουργός θέλει να ασκήσει το δικαίωμα της παρέμβασης για δύο λεπτά.
      ΓΕΩΡΓΙΟΣ ΑΛΟΓΟΣΚΟΥΦΗΣ: Να απαντήσει συνολικά.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Όλοι ξεπέρασαν το χρόνο τους και θα τον ξεπεράσετε κι εσείς.
      ΓΕΩΡΓΙΟΣ ΑΛΟΓΟΣΚΟΥΦΗΣ: Όχι, δεν θα τον ξεπεράσω. Με συγχωρείτε, κυρία Πρόεδρε. Έχουμε έναν Κανονισμό, ή τον τηρούμε ή δεν τον τηρούμε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τον τηρούμε, κύριε Αλογοσκούφη, και δεν πρέπει τώρα να παρεμβαίνετε για να χαλάσουμε τη σειρά
     Κύριε Υπουργέ, έχετε δύο λεπτά.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Κύριε Μάνο, ξέρετε πόσο σέβομαι τη δουλειά τη δική σας καθ’ όλη τη διάρκεια της διαδρομής σας και βεβαίως καθ’ όλη την προσπάθεια που έχετε κάνει για να στηρίξετε την πορεία ανάπτυξης της πατρίδας μας.
      Δεν θα διαφωνήσω μαζί σας σε αυτό που είπατε προηγουμένως, απλά είναι το μόνιμο σημείο, το οποίο επικαλούμαι κι εγώ, ότι κάποτε σε αυτήν τη χώρα πρέπει να σταματήσουμε να μιλάμε για τους αριθμούς και την απορρόφηση. Το λέω επανειλημμένα. Αλλά επειδή συνεχώς βαλλόμαστε, πρέπει σε ένα σημείο από τα τριάντα λεπτά ομιλίας να αναφερθούμε και σε αυτό. 
      Συμφωνώ, λοιπόν, στο εξής: Το θέμα δεν είναι τι απορροφούμε. Απορροφήσαμε και με το Α΄ Κοινοτικό Πλαίσιο Στήριξης.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Κύριε Υπουργέ, με συγχωρείτε, αλλά δεν απαντάτε στην παρατήρηση του κ. Μάνου που αναφέρεται στην Υπουργία του, δηλαδή στους ρυθμούς ανάπτυξης της Νέας Δημοκρατίας. Μη μπαίνουμε σε άλλα «οικόπεδα» που θα αναπτύξουν οι άλλοι συνάδελφοι. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Θα προσπαθήσω σε αυτά που είπε ο κ. Μάνος να πω μερικά λόγια στα δύο λεπτά που έχω στη διάθεσή μου.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το δεύτερο σκέλος ήταν εκτός Υπουργίας του, εάν λοιπόν έχετε να απαντήσετε στο σκέλος που αναφέρθηκε στην Υπουργία του, ευχαρίστως. Αλλιώς θα συνεχίσουν οι άλλοι συνάδελφοι.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Έλεγα, λοιπόν, ότι ακριβώς εκεί είναι το πρόβλημα. Διότι πράγματι την περίοδο 1989-1994 απορροφήσαμε το σύνολο των κοινοτικών πόρων. Μη μείνουμε τώρα σε αυτό. Τα απορροφήσαμε όλα 100%. Ποιο είναι το αποτέλεσμα; Υλοποιήσαμε τότε μεγάλα έργα στην πατρίδα μας; Δεν το θέλαμε, δεν το μπορούσαμε, είχαμε άλλο σχεδιασμό; Να το συζητήσουμε. Αλλά δεν το υλοποιήσαμε μεγάλα έργα στην πατρίδα μας. Δεν είχαμε ένα μεγάλο έργο που να ολοκληρώθηκε. Δεν είχαμε θετικούς ρυθμούς ανάπτυξης. Δυστυχώς είχαμε μηδενικούς ή αρνητικούς.
      ΣΤΕΦΑΝΟΣ ΜΑΝΟΣ: Αλλά συγκλίναμε ταχύτερα απ’ ό,τι τώρα!
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Και θέλω να τονίσω, αγαπητέ κύριε Μάνο, ότι δεν μπορεί η Ελλάδα να είχε την περίοδο εκείνη αρνητικούς ή μηδενικούς ρυθμούς ανάπτυξης και σήμερα αυτή η παράταξη να ζητάει από τη σημερινή Κυβέρνηση το λόγο γιατί έχει τον υψηλότερο ρυθμό ανάπτυξης από την Ευρωπαϊκή Ένωση.
     Ας αναγνωρίσουμε τουλάχιστον την προσπάθεια που κάναμε διαχρονικά σε αυτήν τη χώρα. Θέλω να τονίσω πράγματι –εκεί είναι το κρίσιμο θέμα- ότι για πρώτη φορά μετά το 1996 η Ελλάδα συγκλίνει πλέον με το μέσο όρο και βεβαίως δεν μπορεί να συγκλίνει όταν έχει αρνητικούς ρυθμούς ανάπτυξης, κύριε Μάνο.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε, κύριε Υπουργέ.
     Το λόγο έχει ο κ. Αλογοσκούφης ως Κοινοβουλευτικός Εκπρόσωπος της Νέας Δημοκρατίας.
     ΓΕΩΡΓΙΟΣ ΑΛΟΓΟΣΚΟΥΦΗΣ: Κυρίες και κύριοι συνάδελφοι, νομίζω ότι πρέπει να δοθούν σαφείς απαντήσεις σε ένα ζήτημα που ετέθη τώρα, το τι αποτέλεσμα αναπτυξιακό είχαμε τα τελευταία χρόνια και το τι συμβαίνει με το Γ΄ Κοινοτικό Πλαίσιο Στήριξης και το τι συνέβη με τα δύο προηγούμενα.
     Να είναι ξεκάθαρο σε όλους ότι το Α΄ Κοινοτικό Πλαίσιο Στήριξης το σχεδίασε κυβέρνηση ΠΑΣΟΚ. Το ανέλαβε μετά από δύο χρόνια η κυβέρνηση της Νέας Δημοκρατίας, ο σχεδιασμός ήταν δεδομένος, ό,τι είχατε σχεδιάσει αυτά υλοποιήθηκαν και υλοποιήθηκαν με τον καλύτερο δυνατό τρόπο. Δυστυχώς για τη χώρα δεν είχατε σχεδιάσει κανένα μεγάλο έργο. Βρυσούλες, πλατειούλες και διάφορα άλλα μικροέργα χωρίς αναπτυξιακό αποτέλεσμα στην περιφέρεια. Παρ’ όλα αυτά, εκείνο το Κοινοτικό Πλαίσιο Στήριξης υλοποιήθηκε από τον κ. Τσιπλάκο, τον πρώτο επερωτώντα σήμερα, με τον καλύτερο δυνατό τρόπο και γι’ αυτό ο κ. Τσιπλάκος πήρε και τα εύσημα τότε από την Ευρωπαϊκή Επιτροπή, που μαζί με τον κ. Μάνο και τους άλλους συναδέλφους της Νέας Δημοκρατίας σχεδίασαν το Β΄ Κοινοτικό Πλαίσιο Στήριξης. 
     Εκείνοι το σχεδίασαν, δεν το σχεδιάσατε εσείς, κύριε Πάχτα. Εσείς τότε ήσασταν βαθιά νυχτωμένος. Και όλα τα μεγάλα έργα για τα οποία σήμερα επαίρεστε και τα οποία ολοκληρώνονται με πολύ μεγάλες καθυστερήσεις, με πολύ μεγάλες υπερβάσεις κόστους, αλλά παρ’ όλα αυτά ολοκληρώνονται -πέρασαν τόσα χρόνια από τότε άλλωστε- σχεδιάστηκαν από την κυβέρνηση της Νέας Δημοκρατίας εκείνης της εποχής, που είχε σχεδιάσει το Β΄ Κοινοτικό Πλαίσιο Στήριξης, το οποίο ήταν έτοιμο, είχε εγκριθεί, καθυστερήσατε λίγο γιατί θέλατε να το επανυποβάλετε με ελάχιστες, οριακές αλλαγές. Αλλά η ουσία είναι ότι και η Αττική Οδός και το μετρό και το αεροδρόμιο και η ΠΑΘΕ και όλα τα άλλα μεγάλα έργα, για τα οποία σήμερα επαίρεστε, ήταν σχέδια και πολλά απ’ αυτά είχαν ξεκινήσει και προχωρήσει πολύ, όπως το μετρό, επί κυβερνήσεως Νέας Δημοκρατίας. Αυτή είναι η πραγματικότητα.
     Όταν, λοιπόν, σήμερα έρχεστε εδώ υποκριτικά δίκην Ποντίου Πιλάτου και ρωτάτε: πείτε μου ένα μεγάλο έργο από το Α΄ Κοινοτικό Πλαίσιο Στήριξης, θα σας πω να ρωτήσετε τους συναδέλφους σας του ΠΑΣΟΚ που σχεδίασαν το Α΄ Κοινοτικό Πλαίσιο Στήριξης. Όταν έρχεστε και μας λέτε εδώ για τα μεγάλα έργα που υλοποιείτε, να ευγνωμονείτε την κυβέρνηση της Νέας Δημοκρατίας που τα σχεδίασε και τα έβαλε μπροστά. Αυτή είναι η πραγματικότητα.
     ΣΤΕΦΑΝΟΣ ΜΑΝΟΣ: Έκανε κανένα καινούργιο έργο το ΠΑΣΟΚ; 
     ΓΕΩΡΓΙΟΣ ΑΛΟΓΟΣΚΟΥΦΗΣ: Έκανε το Κτηματολόγιο, κύριε Μάνο, το οποίο ήταν μία καταστροφή από τον τρόπο που το διαχειρίστηκαν. Το μόνο επιπλέον έργο που ξεκίνησαν ήταν το Κτηματολόγιο και το κατέστρεψαν. Και σήμερα θα πέσει στην πλάτη του ελληνικού λαού το κόστος της δημιουργίας Κτηματολογίου στην Ελλάδα, διότι τα χρήματα που είχαμε το δικαίωμα να πάρουμε από την Ευρωπαϊκή Επιτροπή τα χάσαμε λόγω της κακοδιαχείρισης της σημερινής Κυβέρνησης. Αυτή είναι η πραγματικότητα.
     Όσον αφορά τους ρυθμούς ανάπτυξης, τη σύγκλιση και την απόκλιση, εγώ θέλω να βάλω ένα τέλος σ’ αυτήν τη συζήτηση, διότι έχω εδώ τους τελευταίους πίνακες της Ευρωπαϊκής Επιτροπής που παρουσίασε ο κ. Σόλμπες, ο αρμόδιος επίτροπος και τους οποίους βεβαίως η Κυβέρνηση υποκριτικά προσπάθησε να αμφισβητήσει. Ανάμεσα στα άλλα, εκτός από τα ελλείμματα, έχει συγκριτικά στοιχεία για το κατά κεφαλήν εισόδημα της χώρας μας από το 1960 μέχρι και προβλέψεις για το 2005.
      Ποια είναι η πραγματικότητα; Το 1989, όταν εγκατέλειψε την κυβέρνηση για πρώτη φορά το ΠΑΣΟΚ, το κατά κεφαλήν εισόδημα της Ελλάδας ήταν στο 59,6% του κοινοτικού μέσου όρου. Να θυμίσω ότι το 1980, όταν μπήκαμε στην Ευρωπαϊκή Οικονομική Κοινότητα, ήταν στο 70% και μέχρι το 1989 καταφέρατε και το καταποντίσατε στο 59,6%.
      Τι έγινε κατά την επάρατη τριετία; Γιατί, βέβαια, κατ’ εσάς η τριετία της Νέας Δημοκρατίας ήταν η επάρατη. Από το 59,6% ανήλθε στο 64,1% στο τέλος του 1993, είχε ανέβει πέντε ολόκληρες μονάδες, παρά το γεγονός ότι κάποιες χρονιές, όπως το 1993, λόγω της διεθνούς ύφεσης δεν είχαμε θετικό ρυθμό ανάπτυξης, διότι ούτε η υπόλοιπη Ευρώπη είχε θετικό ρυθμό ανάπτυξης. 
      Αυτή είναι η πραγματικότητα: Από το 59% το 1989 φτάσαμε στο 64% το 1993. Και τι κάναμε όλα αυτά τα χρόνια της μεγάλης –δήθεν- κοσμογονίας που έκανε η Κυβέρνηση Σημίτη; Από το 64%, φτάσαμε στο 66,4% στο τέλος του 2002, δηλαδή κερδίσαμε δύο μονάδες σε δέκα χρόνια, όταν επί Νέας Δημοκρατίας σε μία τριετία είχαμε κερδίσει τέσσερις μονάδες.
      Αυτά είναι τα αποτελέσματα όσον αφορά τις συγκριτικές μας επιδόσεις. Εγώ θα συμφωνήσω με ένα από όλα αυτά που είπε ο κ. Πάχτας, ότι πρέπει δηλαδή να βλέπουμε τις επιδόσεις μας σε σύγκριση με τους άλλους, τι κάνουν οι άλλοι. Αυτός είναι ο καλύτερος τρόπος για να αξιολογήσουμε αν πάμε καλά ή όχι, διότι όταν υπάρχουν χώρες που πάνε πολύ καλύτερα από μας, ενώ βρίσκονται σε ανάλογη κατάσταση με μας, τότε κάτι στραβό υπάρχει. Αυτά όσον αφορά τη συζήτηση που έγινε.
      ΣΤΕΦΑΝΟΣ ΜΑΝΟΣ: Κύριε συνάδελφε, να καταθέσετε τον πίνακα.
      ΓΕΩΡΓΙΟΣ ΑΛΟΓΟΣΚΟΥΦΗΣ: Θα τον καταθέσω τον πίνακα, κύριε Μάνο, έχετε απόλυτο δίκιο. Είναι ο πίνακας των τελευταίων προβλέψεων της Ευρωπαϊκής Επιτροπής που παρουσιάζει το κατά κεφαλήν εισόδημα για όλες τις χώρες των δεκαπέντε, της Ευρωπαϊκής Ένωσης είναι συγκριτικά στοιχεία από το 1960 μέχρι το 2005. Το καταθέτω, ώστε να υπάρχει στα Πρακτικά της Βουλής.
      (Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά τον προαναφερθέντα πίνακα, ο οποίος έχει ως εξής: 
      
      (Ο σχετικός πίνακας βρίσκεται στο Τεύχος των Πρακτικών της Βουλής)
      
      ΓΕΩΡΓΙΟΣ ΑΛΟΓΟΣΚΟΥΦΗΣ:  Κατά τα άλλα, ο κύριος Υφυπουργός μου έδωσε την εντύπωση καθώς τον άκουγα ότι απαντούσε σε διαφορετική επερώτηση. Δεν απάντησε σε κανένα από τα επτά ερωτήματα τα οποία περιείχε η επερώτησή μας. Μας μίλησε για διάφορα σχολεία, μας έκανε μία πολιτική ομιλία αναφορικά με το πόσο καλύτερα ζούμε σε σχέση με το παρελθόν, αλλά επί της ουσίας της επερωτήσεως δεν απάντησε καθόλου. Παραμένει πιστός στην κυβερνητική γραμμή, στο κυβερνητικό δόγμα της θρασύτατης αμφισβήτησης της πραγματικότητας. Υποκρίνονται όλοι στην Κυβέρνηση -και σ’ αυτήν τη γραμμή είναι συνεπής και ο κύριος Υφυπουργός- ότι τα προβλήματα δεν υπάρχουν. 
      Για να μη θεωρείτε, μάλιστα, ότι αυτά που θα πω λέγονται για αντιπολιτευτικούς λόγους, εγώ θα διαβάσω από το ενημερωτικό σημείωμα της Ευρωπαϊκής Επιτροπής που δόθηκε στην κ. Διαμαντοπούλου, ορισμένα χαρακτηριστικά στοιχεία. Λέει το σημείωμα για τους δρόμους ότι «μετά από δύο διαδοχικά πακέτα Κοινοτικού Πλαισίου Στήριξης η φιλοδοξία να ολοκληρωθεί το βασικό δίκτυο εθνικών δρόμων στην Ελλάδα ήταν ένας βασικός στόχος». Λέει ότι «το κόστος ολοκλήρωσης των υποδομών του βασικού οδικού δικτύου, όπως έχουν τα δημόσια έργα, είναι απαγορευτικά υψηλό ακόμα και με τη βοήθεια των ταμείων». 
      Αυτό που είναι κρίσιμο και αφορά 100% τον τρόπο με τον οποίο αντιμετωπίζει την προβληματική κατάσταση η Κυβέρνηση και ο αρμόδιος Υφυπουργός, είναι στη σελίδα 12, όπου αναφέρει το εξής: «Αξιοπιστία σημαίνει να αναγνωρίζονται οι αδυναμίες και να λαμβάνονται δραστικά μέτρα για την αποκατάστασή τους, χωρίς να είναι απαραίτητη η επέμβαση των Βρυξελλών». 
      Η πίεση για δράσεις αποκατάστασης πρέπει να έλθει από την ίδια την ελληνική διοίκηση, αλλά δυστυχώς, κυρίες και κύριοι συνάδελφοι, «στου κουφού την πόρτα όσο θέλεις βρόντα». Τι επερωτήσεις κάνουμε, τι επισημαίνουμε τις αδυναμίες, το ίδιο κάνουν οι Βρυξέλλες.
      Η γραμμή του κυρίου Υπουργού είναι πως αυτό είναι αντεθνικό, διότι ό,τι επιλέγει η Κυβέρνηση είναι εθνικό και είναι πάντα το σωστό, ενώ ό,τι λέει η Αντιπολίτευση είναι αντεθνικό και λάθος και ό,τι λένε οι Βρυξέλλες είναι υπονόμευση των ξένων. Αυτή είναι η πραγματικότητα, έτσι όπως μας την παρουσίασε ο κύριος Υφυπουργός. Όταν, δηλαδή, ασκούμε εδώ τα νόμιμα δικαιώματά μας του κοινοβουλευτικού ελέγχου, για να ασκήσουμε πίεση στην Κυβέρνηση να διορθώσει τα κακώς κείμενα, κατηγορούμαστε για αντεθνική δράση. 
      Πρώτη φορά βλέπω τον κοινοβουλευτισμό να εξισώνεται με αντεθνική δράση. Αυτό είναι χαρακτηριστικό της αλαζονικής και επικίνδυνης νοοτροπίας που χαρακτηρίζει τη σημερινή Κυβέρνηση. Δεν της αρέσει ο κοινοβουλευτικός έλεγχος. Και δεν της αρέσει ο κοινοβουλευτικός έλεγχος ούτε στις Βρυξέλλες, διότι όταν οι Έλληνες Ευρωβουλευτές προσπαθούν να πληροφορηθούν στοιχεία που αποκρύπτει η Κυβέρνηση για θέματα που αφορούν το μέλλον της χώρας, τότε και αυτοί κάνουν αντεθνική δράση. Με τις ερωτήσεις τους υπονομεύουν δήθεν –έτσι λέει ο κύριος Υπουργός, έτσι μας είπε προηγουμένως- την εθνική προσπάθεια. 
      Αυτή είναι η νοοτροπία, η φασιστική νοοτροπία που χαρακτηρίζει τη σημερινή Κυβέρνηση. Ό,τι δεν τη συμφέρει, είναι λάθος. Ακόμη και οι προβλέψεις της Ευρωπαϊκής Επιτροπής, που έγιναν προ ημερών, στηρίχθηκαν σε λάθος στοιχεία. Γι’ αυτό δεν είδε τον κ. Χριστοδουλάκη ο κ. Σόλμπες, διότι όταν βγαίνει εδώ ο κ. Χριστοδουλάκης και λέει για λόγους εθνικής κατανάλωσης ότι είναι λάθος οι προβλέψεις της Ευρωπαϊκής Επιτροπής και στηρίζονται σε λάθος στοιχεία, καλά του έκανε και δεν τον είδε. Αυτό το μάθημα πρέπει να πάρετε, γιατί πολλές φορές κι εσείς έχετε ζητήσει να δείτε κοινοτικούς επιτρόπους και έχουν αρνηθεί να σας δουν, όταν έχετε δημιουργήσει προβλήματα με τον τρόπο που συμπεριφέρεστε δημοσίως.
      Υπάρχει και άλλο στοιχείο που αναφέρεται στην κοινοτική έκθεση και στο οποίο δεν απαντήσατε, κύριε Υφυπουργέ. Για να μη λέτε ότι τα λέμε εμείς, γράφει εδώ: «Ενημερωτικό έγγραφο προς την κ. Διαμαντοπούλου. Υπάρχει ο κίνδυνος διακοπής καταβολής των επιδοτήσεων από τα διαρθρωτικά ταμεία, αν αυτά τα ζητήματα δεν απαντηθούν επιτυχώς». Αυτό αναφέρεται στη δομή της ΕΔΕΛ και στη γραφειοκρατία που έχετε δημιουργήσει, η οποία στην ουσία έχει φρενάρει, αντί να επιταχύνει το Κοινοτικό Πλαίσιο Στήριξης. 
      Επαναλαμβάνω, για να μην υπάρχει παρανόηση, ότι αυτά τα γράφουν οι ίδιοι οι κοινοτικοί, δεν τα λέει η Αντιπολίτευση. Εδώ αναφέρεται ότι υπάρχει ο κίνδυνος διακοπής καταβολής των επιδοτήσεων από τα διαρθρωτικά ταμεία, αν αυτά τα ζητήματα δεν απαντηθούν επιτυχώς. 
      Τι κάνατε, κύριε Υφυπουργέ, για να απαντηθούν επιτυχώς αυτά τα ζητήματα; Αυτά σας ρωτάμε στην επερώτησή μας. Να μας απαντήσετε τι δράσεις παίρνετε, για να διορθώσετε τα κακώς κείμενα. Και αντί να έλθετε εδώ να δώσετε εξηγήσεις, να πείτε ότι «έκανα αυτό και θα κάνω το άλλο», να παραδεχθείτε την πραγματικότητα της κατάστασης, έρχεσθε εδώ και προσπαθείτε να εμφανιστείτε και ως τιμητής από πάνω, ότι δήθεν δεν πρέπει να ρωτάμε, διότι αυτό είναι αντεθνικό. Αντεθνική είναι η πολιτική σας και επίσης ανεύθυνη, διότι η πολιτική σας υπονομεύει ευκαιρίες για το μέλλον της χώρας. Δυστυχώς, θα τα βρούμε μπροστά μας τα αποτελέσματα της άφρονος αυτής πολιτικής σας, όπως θα τα βρούμε στα δημόσια οικονομικά και στη διαχείριση του Κοινοτικού Πλαισίου Στήριξης.
      Γι’ αυτό προσπαθούμε να προλάβουμε την κατάσταση και να περισώσουμε ό,τι είναι δυνατόν να περισωθεί. Διότι είναι νωπές εμένα στα αυτιά μου οι απαντήσεις σας, όταν παλιότερα σας εγκαλούσαμε για την αξιοποίηση του Β’ Κοινοτικού Πλαισίου Στήριξης και λέγατε ότι δε θα χαθεί ούτε ένα ευρώ. Αν ήσαστε τότε πιο μετριοπαθής και πιο σωστός και ακούγατε αυτά που σας λέγαμε, τα πράγματα θα είχαν πάει πολύ καλύτερα και δεν θα ήσασταν σήμερα αναγκασμένος να πείτε, όπως ήρθατε και μας είπατε, ότι «Τι να κάνουμε; Τώρα που γίναμε πιο πλούσιοι θα τα χρηματοδοτούμε αυτά από τους δικούς μας πόρους. Έχουμε χρόνια ακόμα μπροστά μας για το Γ΄ Κοινοτικό Πλαίσιο Στήριξης.» 
      Το πρόβλημα είναι ότι, ενώ έχει περάσει σχεδόν η μισή περίοδος, δεν έχουμε μπορέσει να αξιοποιήσουμε πάνω από το 17% - 18% των πόρων. Έχω βγάλει βέβαια την προκαταβολή. Αν βάλουμε και την προκαταβολή, άντε να πάμε μέχρι το 25%. Αυτή όμως είναι η πραγματικότητα. Πέρασε ο μισός χρόνος και στην καλύτερη περίπτωση έχουμε αξιοποιήσει το 25% των πόρων. Μένει να κριθούμε στο τέλος του χρόνου για το κατά πόσο αυτά που έχουμε κάνει είναι συμβατά με τους κοινοτικούς κανονισμούς και θα επιτρέψουν στην Κοινότητα να χρηματοδοτήσει το σύνολο των ενεργειών μας.
      Για να μην υπάρχει καμία αμφισβήτηση από πλευράς Κυβέρνησης, θα καταθέσω και το ενημερωτικό σημείωμα προς την κ. Διαμαντοπούλου, για να υπάρχει στα Πρακτικά της Βουλής, ώστε να είναι σε χρήση όλων των συναδέλφων, για να ξέρουν τι ακριβώς συμβαίνει με τις υπηρεσίες, τις οποίες έχει δημιουργήσει και τις οποίες επιβλέπει ο κ. Πάχτας.
      (Στο σημείο αυτό ο Βουλευτής κ. Γεώργιος Αλογοσκούφης καταθέτει για τα Πρακτικά το προαναφερθέν ενημερωτικό σημείωμα, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Κυρίες και κύριοι συνάδελφοι, δεν υπάρχει καμιά αμφιβολία ότι η Κυβέρνηση αυτή έχει προ πολλού εκμετρήσει το χρήσιμο χρόνο παραμονής στην εξουσία. Κάθε μέρα που περνάει με μια κυβέρνηση αδύναμη, με μια κυβέρνηση πανικόβλητη, με μια κυβέρνηση που ακολουθεί την πολιτική της στρουθοκαμήλου και αρνείται να δει την πραγματικότητα είναι μέρα χαμένη για τη χώρα. Χρειάζεται το συντομότερο να πάμε σε εκλογές, να λυθούν μια και καλή τα ζητήματα από τον κυρίαρχο λαό, διότι η παραμονή της σημερινής Κυβέρνησης για έξι ακόμα μήνες μπορεί να σωρεύσει πολύ περισσότερα δεινά για τη χώρα. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία της Βουλής, αφού προηγουμένως ξεναγήθηκαν στην έκθεση του Περιστυλίου της Βουλής με θέμα: «Ο πολιτικός και ο διανοούμενος ΠΑΝΑΓΙΩΤΗΣ  ΚΑΝΕΛΛΟΠΟΥΛΟΣ», σαράντα ένας μαθητές και δύο δάσκαλοι από το Δημοτικό Σχολείο Αβύθου Αχαϊας.
      Τους καλωσορίζουμε στο Κοινοβούλιο.
      (Χειροκροτήματα απ’ όλες τις πτέρυγες της Βουλής)
      Ο Κοινοβουλευτικός Εκπρόσωπος του ΠΑΣΟΚ κ. Μακρυπίδης έχει το λόγο.
     ΑΝΔΡΕΑΣ ΜΑΚΡΥΠΙΔΗΣ: Ευχαριστώ, κυρία Πρόεδρε.
     Κύριοι συνάδελφοι, για μία ακόμα φορά -μπορώ να πω για πολλοστή- συζητάμε μια επερώτηση από τη μεριά των Βουλευτών της Νέας Δημοκρατίας, με αντικείμενο την πορεία του Γ΄ Κοινοτικού Πλαισίου Στήριξης. Μπορώ να πω ότι έχουν γίνει δεκάδες αντίστοιχες και ανάλογες επερωτήσεις. Έχουν γίνει για το ίδιο θέμα εκατοντάδες ερωτήσεις και χιλιάδες αναφορές από τη μεριά των Βουλευτών της Νέας Δημοκρατίας, πάντα με αντικείμενο την πορεία του Γ’ Κοινοτικού Πλαισίου Στήριξης. Αυτό είναι μέσα στις υποχρεώσεις της Αντιπολίτευσης, αν περιοριζόταν μόνο στο στόχο, την παρακολούθηση και το ενδιαφέρον για την πορεία των έργων. 
     Θα μου επιτρέψετε, όμως, να κάνω μια αξιολογική κρίση και να πω ότι κάθε άλλο παρά αυτός ήταν ο στόχος. Αυτό επιβεβαιώθηκε και με τη σημερινή επερώτηση, αλλά και με τις τοποθετήσεις των Βουλευτών της Νέας Δημοκρατίας, γιατί διαπίστωσα με μεγάλη μου λύπη να ακούγονται στην Αίθουσα αυτή πάρα πολλά επίθετα, δεν άκουσα, όμως, κανένα ουσιαστικό. Και αυτό αν μη τι άλλο εκδηλώνει σίγουρα έλλειψη επιχειρημάτων και δίνει στη Νέα Δημοκρατία το χαρακτηρισμό των πρωταθλητών στα συνθήματα, στα επίθετα, στις ύβρεις, στο βερμπαλισμό. 
     Είμαστε, όμως, σε μια εποχή ωριμότητας και επιβάλλεται σε όλους μας να ανταποκριθούμε σε αυτό το έργο που μας έχει αναθέσει ο ελληνικός λαός, δηλαδή να βλέπουμε τα πράγματα όπως ακριβώς έχουν και όπως εξελίσσονται.
     Θα έλεγα, ναι, στον κοινοβουλευτικό έλεγχο, αλλά, όχι, στην παραποίηση και στη διαστρέβλωση της πραγματικότητας και πολύ περισσότερο, όχι, στην υπονόμευση της μεγάλης προσπάθειας που κάνουμε σαν Κυβέρνηση γι’ αυτήν τη χώρα. Έχουμε την ευθύνη να διαχειριστούμε και διαχειριζόμαστε 17,5 τρισεκατομμύρια, το μεγαλύτερο σε μέγεθος πρόγραμμα που διαχειρίστηκε ποτέ η χώρα μας στη νεότερη ελληνική ιστορία. Και ήδη αυτήν τη στιγμή είναι γνωστό τοις πάσι, σε όλο τον ελληνικό λαό, σε όλα τα μήκη και πλάτη του εθνικού μας χώρου, ότι η Ελλάδα είναι ένα μεγάλο εργοτάξιο.
     Από το Β΄ Κοινοτικό Πλαίσιο Στήριξης επειδή ακούστηκαν πολλά, υλοποιήθηκαν πάνω από είκοσι χιλιάδες έργα και πάνω από εβδομήντα χιλιάδες εργολαβίες. Περίπου το 97% απορροφήθηκε από το συγκεκριμένο πρόγραμμα και μάλιστα το μεγαλύτερο ποσοστό από όλα τα κράτη της Ευρωπαϊκής Ένωσης.
      Όσον αφορά το Γ΄ Κοινοτικό Πλαίσιο Στήριξης, αυτήν τη στιγμή υλοποιούνται περισσότερα έργα. Είμαστε στο δεύτερο προς τον τρίτο χρόνο υλοποίησής του. Υλοποιούνται πάνω από δέκα χιλιάδες έργα και πενήντα χιλιάδες εργολαβίες. Άρα αυτό επιβεβαιώνει του λόγου το αληθές ότι αυτή η δεκαετία που διανύουμε -και με την ολοκλήρωση του Γ΄ Κοινοτικού Πλαισίου Στήριξης- θα είναι η εποχή που θα γραφεί με χρυσά γράμματα στην ελληνική ιστορία, ότι θα είναι η δεκαετία των έργων και θα μείνει πίσω η προσπάθεια της υπονόμευσης της κατασυκοφάντησης, της οπισθοδρόμησης και θα χαρακτηρίζει αυτούς που εργολαβικά το κάνουν... 
      Οι υψηλοί ρυθμοί ανάπτυξης σήμερα, που είναι μεγαλύτεροι από το μέσο όρο της Ευρωπαϊκής Ένωσης, δίνουν το στίγμα ότι η Ελλάδα έχει γυρίσει σελίδα. Το 1992-1993 το πρόγραμμα που έκανε η Νέα Δημοκρατία ήταν πρόγραμμα απόκλισης και γι’ αυτό αμέσως προχωρήσαμε σε αναθεώρησή του. 
      Το πρόγραμμα αναθεώρησης του ΠΑΣΟΚ 1994-2000 για την ένταξη στη ζώνη του ευρώ, που χαρακτηρίστηκε το 1996 και πριν και μετά τις εκλογές από τον τότε Αρχηγό της Νέας Δημοκρατίας ως πρόγραμμα απόκλισης, το ανέφερε ο μετέπειτα και σημερινός Αρχηγός της Νέας Δημοκρατίας το 1997 και το 1998. Είπε ότι με αυτό το πρόγραμμα δεν θα μπούμε στην Ευρωπαϊκή Ένωση και ότι η χώρα μας δεν θα ενταχθεί στη ζώνη του ευρώ. Όμως, διαψεύστηκαν οι «Κασσάνδρες» γιατί μπήκαμε «με το σπαθί μας». Μπήκαμε με το σχεδιασμό, με το πρόγραμμα, με τη δυνατότητα της Κυβέρνησης και του ελληνικού λαού.
      Άρα ο μεγάλος μας στόχος της οικονομικής σύγκλισης 1994-2000 επιτεύχθηκε και ήδη έχουμε θέσει τον καινούργιο στόχο 2001-2008 της πραγματικής και κοινωνικής σύγκλισης. Είμαστε βέβαιοι ότι, όπως πετύχαμε τον πρώτο μεγάλο στόχο της ένταξης της χώρας στη ζώνη του ευρώ, έτσι θα πετύχουμε και το δεύτερο μεγάλο στόχο της πραγματικής σύγκλισης. 
      Θέλω να ελπίζω ότι μέσα από το σχεδιασμό, μέσα από τους υψηλούς ρυθμούς ανάπτυξης, μέσα από το πρόγραμμά μας, μέσα από τους προϋπολογισμούς που ήδη έχουμε υλοποιήσει και αυτούς που προγραμματίζουμε, ο μεγάλος αυτός στόχος της χώρας και του ελληνικού λαού θα γίνει πράξη. Θα γίνει πράξη γιατί εμείς ξέρουμε, θέλουμε και μπορούμε και το έχουμε αποδείξει κατ’ επανάληψη. Είναι βέβαιο ότι ο ελληνικός λαός δεν θα δώσει τη δυνατότητα σε «μαθητευόμενους μάγους» να έχουν την ευκαιρία για οπισθοδρόμηση του λαού και της χώρας. 
      Ένας άλλος μεγάλος στόχος είναι η ανάληψη, η προετοιμασία και η διεξαγωγή των Ολυμπιακών Αγώνων. Κατηγορηθήκαμε κατ’ επανάληψη και εντός των τειχών και εκτός των τειχών ότι δεν θα πετύχουμε την προετοιμασία και ότι δεν θα ολοκληρώσουμε τα έργα που απαιτούνται για τους Ολυμπιακούς Αγώνες. Κι εδώ, όμως, υπήρξε διάψευση και σε «Κασσάνδρες» και σε συκοφάντες. Σήμερα μπορούμε να πούμε ότι είμαστε έτοιμοι να κάνουμε τους καλύτερους Ολυμπιακούς Αγώνες που έχουν γίνει μέχρι σήμερα. 
      Ακούστηκαν πολλά για τα μεγάλα έργα. Άκουσα προηγουμένως τον Κοινοβουλευτικό Εκπρόσωπο της Νέας Δημοκρατίας να κάνει ένα μίνι απολογισμό και μία αυτοκριτική ότι το Α΄ Κοινοτικό Πλαίσιο Στήριξης, που το διαχειρίστηκε η Νέα Δημοκρατία, το είχε προγραμματίσει το ΠΑΣΟΚ. Αυτό το είπε μετά από καθυστέρηση πολλών χρόνων, γιατί όντως με το Α΄ Κοινοτικό Πλαίσιο Στήριξης που διαχειριστήκατε δεν κάνατε ούτε ένα έργο, όχι μόνο μεγάλο αλλά ούτε και μικρό. 
      Πολλά έργα ολοκληρώθηκαν και πάρα πολλά βρίσκονται σήμερα στο στάδιο της ολοκλήρωσης και αρκετά έχουν προγραμματιστεί και θα υλοποιηθούν μέσα στο συγκεκριμένο χρονοδιάγραμμα. Αυτά είναι έργα που δείχνουν τη διαφορά του επιπέδου, του τρόπου διακυβέρνησης της χώρας από το ΠΑΣΟΚ σε σχέση με τη Νέα Δημοκρατία.
      Τα έργα αυτά δεν είναι μακέτες. Τα μεγάλα έργα και σε επίπεδο υποδομών και σε επίπεδο αναπτυξιακών είναι πραγματικότητα και η Ελλάδα αλλάζει μέρα με τη μέρα, μήνα με το μήνα, χρόνο με το χρόνο.
      Το μετρό Αθηνών, το αεροδρόμιο «Ελ. Βενιζέλος», η Αττική οδός, η περιφερειακή Υμηττού, όλα αυτά τα έργα είναι γεγονός.
Είναι έργα που ο μεγάλος πληθυσμός του Λεκανοπεδίου τα ζει και απολαμβάνει την εξυπηρέτηση σε όλο το φάσμα των δραστηριοτήτων του, των μετακινήσεων του, των επαφών του κλπ.
      Ο προαστιακός σιδηρόδρομος και το τραμ είναι έργα τα οποία ολοκληρώνονται μέσα στο χρονοδιάγραμμα που έχουμε προσδιορίσει. Η Εγνατία Οδός ολοκληρώνεται στη Θράκη, στη Μακεδονία, στην ΄Ηπειρο. Ο ΠΑΘΕ ολοκληρώνεται. Η παράκαμψη των Πατρών είναι μια πραγματικότητα, και  ανακουφίζει σχεδόν το σύνολο των πολιτών που μετακινούνται που μετακινούνται στην Πελοπόννησο. Η Γέφυρα του Ρίου-Αντιρρίου δεν είναι μακέτα, είναι μια πραγματικότητα, και ενοχλεί πολλούς. Η ζεύξη του Ακτίου Πρέβεζας είναι μια πραγματικότητα. Το αεροδρόμιο του Ακτίου, το τέταρτο μεγαλύτερο αεροδρόμιο στην Ελλάδα, είναι μία πραγματικότητα. 
      Με αυτόν τον τρόπο, μεθοδικά, προγραμματισμένα, με γνώση, με τις εμπειρίες που έχουμε, θα συνεχίσουμε για να ολοκληρώσουμε το έργο επ’ ωφελεία του ελληνικού λαού και της χώρας, γιατί όντως επιτελούμε εθνικό έργο. 
      Ευχαριστώ πολύ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο Κοινοβουλευτικός Εκπρόσωπος του Συνασπισμού της Αριστεράς των Κινημάτων και της Οικολογίας κ. Ιωάννης Δραγασάκης. 
      ΙΩΑΝΝΗΣ ΔΡΑΓΑΣΑΚΗΣ: Κυρία  Πρόεδρε, κύριοι συνάδελφοι, θα αρχίσω την ομιλία μου με ένα σχόλιο. Παρατηρώ, από το όποιο διάβασμα προλαβαίνω να κάνω, ότι στην Πολιτική Επιστήμη αναπτύσσεται τα τελευταία χρόνια ένας κλάδος ο οποίος στα ελληνικά λέγεται «Πολιτική της Αναγνώρισης». Αυτή η τάση σημαίνει τη σημασία που έχει να αναγνωρίζουμε ένα πρόβλημα, ακόμα και αν δεν μπορούμε να το λύσουμε. 
      Φοβάμαι ότι ο κ. Πάχτας ανήκει στη Σχολή που δεν έχει εξοικειωθεί με αυτό τον κλάδο, γιατί απ’ ότι άκουσα δεν αναγνωρίζει κανένα πρόβλημα –αυτό τουλάχιστον φάνηκε από την ομιλία του.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών):  Ακούσατε την ομιλία του;
      ΙΩΑΝΝΗΣ ΔΡΑΓΑΣΑΚΗΣ: Και βέβαια! Είπατε ότι η απορροφητικότητα πάει καλά και ότι το Β΄ και το Γ΄ Κοινοτικό Πλαίσιο Στήριξης το διαχειριστήκατε άριστα.
     Εν πάση περιπτώσει, εγώ θα πω τις δικές μου απόψεις, κύριε Υπουργέ, μιας και ορκίστηκα πριν από λίγες μέρες και άρα έχω ακόμα φρέσκιες τις παραστάσεις από την κοινωνία και την αγορά μέσα στην οποία δουλεύω. 
     Θέλω, λοιπόν, να πω ότι σε μεγάλο τμήμα της κοινωνίας, για να μην είμαι απόλυτος, η άποψη που επικρατεί είναι ότι πρώτον, δεν είναι όλοι ίσοι απέναντι στο Γ΄ Κοινοτικό Πλαίσιο Στήριξης. Ούτε όλοι οι  δήμοι είναι ίσοι ούτε όλες οι νομαρχίες είναι ίσες ούτε όλες οι περιφέρειες είναι ίσες ούτε όλες οι επιχειρήσεις είναι ίσες. Υπάρχει η αίσθηση, για να μην πω η πεποίθηση, ότι γύρω από το Γ΄ Κοινοτικό Πλαίσιο Στήριξης έχει διαμορφωθεί ένας ιστός, ένα κέλυφος, ένα κλειστό σύστημα, μια ιδιόμορφη νομενκλατούρα, που παρά της πολυποίκιλες διαδικασίες που έχουν συντελεστεί, κατά ένα μαγικό τρόπο τα λεφτά πάνε εκεί που «πρέπει» να πάνε και όχι εκεί που αξίζει να πάνε. 
     Είναι κάτι σαν τις έξυπνες βόμβες που έπεσαν στο Ιράκ, όπου μέσα από ολόκληρη την πόλη της Βαγδάτης η βόμβα χτυπούσε μια πολυκατοικία. Έτσι και εδώ έχουμε έξυπνα πακέτα και μέσα από περίπλοκες διαδικασίες –δήθεν διαγωνισμούς μάλιστα πολλές φορές- πάνε σε αυτούς που είναι ταγμένοι να τα πάρουν. Πιστεύω ότι στο μέλλον θα έχουμε την ευκαιρία να τα ξαναπούμε αυτά με πιο συγκεκριμένα στοιχεία. 
      Δεύτερον βρισκόμαστε στο μέσο της διαχείρισης του Γ΄ Κοινοτικού Πλαισίου Στήριξης. Δεν ξέρω πόσα χρήματα «φάγαμε», για να χρησιμοποιήσω την έκφραση του κ. Μάνου, αλλά χρόνο έχουμε φάει. Σε αυτό το διάστημα, από το στοιχεία που έχω υπόψη μου, εάν χωρίσουμε τα έργα που υλοποιούνται σε συνεχιζόμενα από το Β’ Κοινοτικό Πλαίσιο Στήριξης και σε νέα έργα, τότε απορροφητικότητα φαίνεται ότι έχουμε κυρίως στα συνεχιζόμενα έργα. Εάν αφαιρέσουμε, δηλαδή, τα συνεχιζόμενα έργα, στα καινούργια έργα η απορροφητικότητα είναι πάρα πολύ χαμηλή. Αυτό είναι ένα πρόβλημα –μπορεί να μην είναι το κύριο. 
      Τρίτον εδώ έχουμε μία κατάρρευση μύθων, διότι κυρίως το Γ΄ Κοινοτικό Πλαίσιο Στήριξης συνδέθηκε με ορισμένες προσδοκίες. Υποστηρίξατε ότι δεν είμαστε έτοιμοι στα προηγούμενα, δεν είμαστε ώριμοι ως διοίκηση, ως μηχανισμοί και το Γ΄ Κοινοτικό Πλαίσιο Στήριξης θα τύχει μιας καλύτερης μεταχείρισης. Διαπιστώνουμε βέβαια ότι αυτό ήταν ένας μύθος, ότι δεν παίζει ρόλο τόσο η διοικητική ωρίμανση, που και αυτή είναι σημαντική, αλλά η στρατηγική και πολιτική βούληση για το τι θέλει να κάνει κάποιος. 
      Έτσι βλέπουμε στο Γ΄ Κοινοτικό Πλαίσιο Στήριξης να αναπαράγονται τα προβλήματα που νομίζαμε ότι θα τα ξεπερνούσαμε.
      Τέταρτον ακούσαμε πολλά για την κοινωνία της γνώσης, την κοινωνία της πληροφορίας. Μαθαίνω, όμως, ότι ειδικά τα έργα πληροφορικής είναι σε τέλμα. Έχουν προβλήματα, παρά τις προσπάθειες που γίνονται. Και αναγνωρίζω τις προσπάθειες που κάνουν οι συγκεκριμένοι άνθρωποι κλπ. 
      Σχετικά με το μύθο της απασχόλησης και της κατάρτισης είναι ένα Βατερλώ, κύριε Υπουργέ. ‘Όχι, βέβαια τωρινό. Και η Νέα Δημοκρατία έχει τεράστιες ευθύνες. Ειδικά με τα θέματα αυτά έχουν φαγωθεί κονδύλια, δεν έχουμε κανένα αποτέλεσμα και τώρα κάθεστε και στρέφετε τους πόρους στις επιχειρήσεις, τις επιδοτείτε δήθεν για θέσεις απασχόλησης.
      Το Γ΄ Κοινοτικό Πλαίσιο Στήριξης συνδέθηκε και με την προσδοκία μιας αυτοτροφοδοτούμενης ανάπτυξης. Ποια αυτοτροφοδοτούμενη ανάπτυξη; Ο κ. Χριστοδουλάκης από τώρα εξαγγέλλει ιδιωτικοποίηση των ολυμπιακών έργων μετά τους Ολυμπιακούς. Από τώρα δηλαδή, προγραμματίζουμε το ξεπούλημα αυτών των υποδομών, που θα γίνουν για να καλυφθεί το δημόσιο χρέος.
      Εγώ, όμως, θα ήθελα με την άδειά σας να αξιοποιήσω περισσότερο την ευκαιρία αυτή και να θέσω ένα θέμα, που θεωρώ ότι είναι σημαντικό πολιτικά και δεδομένων των προβλημάτων πρέπει να δούμε τι γίνεται. 
      Σύμφωνα με το άρθρο 44 του Κανονισμού της Ευρωπαϊκής ‘Ένωσης που διέπει και το δικό μας Κοινοτικό Πλαίσιο Στήριξης, έχουμε δύο ημερομηνίες. Η μία είναι 31.12.2003. Μέχρι τότε θα πρέπει να έχουν ολοκληρωθεί οι αξιολογήσεις. Μέχρι τότε θα πρέπει εσείς, κύριε Υπουργέ, να υποβάλετε στην Ευρωπαϊκή Επιτροπή τις προτάσεις σας για τυχόν αναθεωρήσεις πάνω στο διαμορφωμένο σχέδιο του Γ΄ Κοινοτικού Πλαισίου Στήριξης. Και η δεύτερη ημερομηνία είναι η 1.3.2004. Μέχρι, λοιπόν, το τέλος Φεβρουαρίου θα πρέπει αφ’ ενός μεν να έχει ολοκληρωθεί  αυτή η εργασία και δεύτερον, θα πρέπει να έχει κατανεμηθεί και το αποθεματικό.
      Θα ήθελα, λοιπόν, εγώ να θέσω ορισμένα ερωτήματα, που, αν θέλετε, μας απαντάτε στη δευτερολογία σας, διαφορετικά με άλλο τρόπο μας δίνετε την απάντηση. 
      Πρώτον θα ήθελα να ρωτήσω αν έχουν ολοκληρωθεί οι αξιολογήσεις. Γιατί αφού τελειώσει η αξιολόγηση, μετά θα πρέπει να γίνει μία ολόκληρη εργασία, να δούμε τι δεν πάει καλά, τι πρέπει να αλλάξει κλπ.
      Δεύτερον μπορεί να γίνει αξιολόγηση για έργα που δεν έχουν ξεκινήσει; Υπάρχουν έργα, που έχουν απορροφητικότητα μηδέν και αναρωτιέμαι, τι κατεύθυνση έχετε δώσει στους αξιολογητές και πώς μπορεί να γίνει η αξιολόγηση αυτών των έργων. Γιατί μπορεί το έργο να είναι σημαντικό, αλλά να κολλά σε κάποια γραφειοκρατικά εμπόδια. Άρα αυτό το έργο δεν πρέπει να φύγει. Υπάρχουν και έργα που μπορεί να αποδειχθεί ότι δεν είχαν ενταχθεί ορθά κλπ. 
      Έχει καταλήξει η Κυβέρνηση πώς θα κατανεμηθεί το αποθεματικό; 
      Επίσης, πρέπει να ρωτήσω αν θα γίνουν τελικά οι αναθεωρήσεις. Σωστά ρωτήσατε, κατά την άποψή μου, τη Νέα Δημοκρατία, αν θέλει κάποιο έργο να φύγει. Θα μπορούσατε και εμάς και όλους να ρωτήσετε. ΄Ολοι έχουμε εν πάση περιπτώσει, μια ευθύνη. Αλλά η Κυβέρνηση καταρχήν προτίθεται να κάνει μετατοπίσεις πόρων, αφαιρέσεις έργων και προσθήκη νέων με βάση την εμπειρία που έχει αποκτηθεί; Διάβαζα προχθές ότι ο διοικητής κ. Γκαργκάνας θέτει ένα θέμα ξαφνικά, λες και η Τράπεζα της Ελλάδος τώρα κατάλαβε ότι υπάρχει αυτό το θέμα, ριζικής αλλαγής, κατανομής των πόρων. Λέει όχι άλλα τσιμέντα και ορισμένα πράγματα, που εγώ θα συμφωνούσα πολιτικά, όπως η υγεία, η παιδεία κλπ. Αλλά θα ήθελα να ρωτήσω, τι προθέσεις έχει η Κυβέρνηση σ’ αυτά; 
     Όλη αυτή η διαδικασία, κύριε Υπουργέ, θα απασχολήσει τα Νομαρχιακά και Περιφερειακά Συμβούλια;
     Στη φάση του σχεδιασμού έτυχε να ήμουν περιφερειακός σύμβουλος Αθήνας και είδα ότι δεν έγινε ουσιαστική εμπλοκή των φορέων. Για παράδειγμα το περιφερειακό συμβούλιο Αττικής απλώς ενημερώθηκε για το περιφερειακό πρόγραμμα Αττικής. Αλλά τα άλλα λειτουργικά προγράμματα ούτε καν ενημερωτικά πέρασαν.
     Ο νόμος που ψηφίστηκε δυστυχώς δεν προβλέπει τίποτα το συγκεκριμένο.
     Αλλά είναι δυνατόν η Βουλή να απέχει από μία τέτοια διαδικασία αναθεώρησης, που είτε αλλάξει πολλά πράγματα είτε όχι, είναι μία ευκαιρία να αξιολογήσουμε πολιτικά όλο αυτό το σοβαρό θέμα και να δούμε τι μπορούμε να κάνουμε.
      Εμείς για παράδειγμα ως Αριστερά τότε θυμάμαι, είχαμε στηρίξει πολιτικά κατανομή πόρων υπέρ των σιδηροδρόμων. Προχωρούν αυτά ή είναι σε πλήρη αποτελμάτωση; Και τι θα γίνει; Ευχαριστώ. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Εισερχόμαστε στο στάδιο των δευτερολογιών και το λόγο έχει ο κ. Τσιπλάκος. 
      ΑΡΙΣΤΕΙΔΗΣ ΤΣΙΠΛΑΚΟΣ: Κυρία Πρόεδρε, κατ’ αρχάς δε θα αναφερθώ στον Κοινοβουλευτικό Εκπρόσωπο του ΠΑΣΟΚ ο οποίος χωρίς να ακούσει τις ομιλίες μας, να είναι παρών, μας κατηγόρησε για βερμπαλισμό και για ύβρεις. Ούτε στο ότι τα στοιχεία τα οποία καταθέσαμε όπως είπε, τόσο της Ευρωπαϊκής Ένωσης, όσο και του Υπουργείου Εθνικής Οικονομίας, αποτελούν διαστρέβλωση της πραγματικότητος. Έκανε το καθήκον του χωρίς να ξέρει το αντικείμενο. Εν πάση περιπτώσει δεν θα ασχοληθώ με το θέμα αυτό. Θα ήθελα όμως ειλικρινά να πω ότι από τον κύριο Υπουργό περίμενα μια πιο σώφρονα στάση. Περίμενα τουλάχιστον ότι μετά τα συγκεκριμένα στοιχεία που αποκαλύπτουν την πραγματική κατάσταση που βρισκόμαστε, θα ελάμβανε υπόψη τη σοφή παρατήρηση της Ευρωπαϊκής Ένωσης στο γνωστό έγγραφο που συνιστά ότι αντί να κρύβουμε και να ωραιοποιούμε τα προβλήματα, θα πρέπει να τα αναγνωρίσουμε και να προσπαθούμε να τα επιλύσουμε. 
      Στην ομιλία του ο κύριος Υπουργός απέφυγε να απαντήσει σε όλα τα ερωτήματα τα οποία θέσαμε. Απέφυγε να απαντήσει πώς θα καλύψει τις καθυστερήσεις που έχουμε μέχρι τώρα, στα δύο επόμενα χρόνια. Και παράλληλα δεν μας είπε πώς θα αντιμετωπίσει την κατάσταση όταν έχουμε και τα επείγοντα ολυμπιακά έργα που δεν χρηματοδοτούνται από το Κοινοτικό Πλαίσιο Στήριξης. Επίσης, δεν μας είπε τίποτε για τις δυσκολίες που έχουμε με το πλαφόν της ετήσιας εισροής κοινοτικών πόρων, που δεν υπερβαίνει το 4% και δεν μας επιτρέπει να ανακτήσουμε το χαμένο χρόνο. Αντί απαντήσεων, ο κύριος Υπουργός προτίμησε τη γνωστή του μέθοδο, της απεραντολογίας, της ωραιοποίησης της πραγματικότητος με επικοινωνιακά τρικ περί ενεργοποιήσεως των πόρων, περί 91% κλπ., για να δημιουργούμε εντυπώσεις. Μας είπε πολλά και διάφορα πράγματα. Μας μίλησε για τη Στερεά Ελλάδα που έχει το μεγαλύτερο κατά κεφαλή εισόδημα, χωρίς να λαμβάνει υπόψη του ότι το κατά κεφαλή εισόδημα της Στερεάς Ελλάδος οφείλεται αποκλειστικά και μόνο στο εισόδημα των βιομηχανιών της περιοχής των Οινοφύτων που δεν είναι εισόδημα της Στερεάς Ελλάδος, αλλά είναι εισόδημα των Αθηνών. 
      Μας είπε επίσης και μου έκανε εντύπωση το γεγονός αυτό, για τα μεγάλα έργα. Και είπε ότι η Νέα Δημοκρατία δεν είχε τελειώσει κανένα απολύτως έργο. 
      Και ερωτώ τον κύριο Υπουργό: Το Α΄ Κοινοτικό Πλαίσιο Στήριξης που είχε σχεδιάσει το ΠΑΣΟΚ, περιείχε ένα μεγάλο έργο; Μπορεί να μας πει για τη δεκαετία του 1980 αν το ΠΑΣΟΚ σχεδίασε ένα μεγάλο έργο απ’ αυτά τα οποία σήμερα ολοκληρώνονται; Εάν δεν ήταν η Νέα Δημοκρατία κατά την περίοδο 1990-1993 να θέσει τις βάσεις των μεγάλων έργων, να μελετήσει τα μεγάλα έργα τα οποία τα επανεξεκίνησε, έργα που είχαν αρχίσει από το 1978 και σταμάτησαν το 1981, τι θα γινόταν; 
      Θα ξεχάσουμε, κυρία Πρόεδρε, ότι το μετρό των Αθηνών ο αείμνηστος  Τρίτσης μας είχε πει ότι το καταργούμε το 1982 για να φτιάξουμε τα εναέρια τρένα; Θα ξεχάσουμε το μακαρίτη Γιαννόπουλο που μας έλεγε για το οροπέδιο των Αθηνών, ότι το αεροδρόμιο των Σπάτων θα γίνει λαχανόκηπος των Αθηνών; Τα ξεχάσαμε όλα αυτά; 
      Ξεχάσαμε ότι ουδέποτε, κανένα έργο δεν ξεκίνησε ούτε προγραμμάτισε το ΠΑΣΟΚ ολόκληρη τη δεκαετία και όλα τα προγραμματισθέντα μεγάλα έργα είναι έργα της Νέας Δημοκρατίας που πέρασαν στο Β΄ Κοινοτικό Πλαίσιο Στήριξης; Αν δεν υπήρχε ο σχεδιασμός της Νέας Δημοκρατίας στο Β΄ Κοινοτικό Πλαίσιο Στήριξης κανένα έργο δεν θα είχε προχωρήσει το ΠΑΣΟΚ, όπως δεν προχώρησε κανένα έργο στη δεκαετία του 1980. 
      Μας είπε ο κύριος Υπουργός για τα ολοήμερα σχολεία και τα εργαστήρια φυσικών επιστημών, για την εκπαιδευτική μεταρρύθμιση, για τους τσιγγάνους. Στην ουσία όμως γι’ αυτά που τον ρωτήσαμε δεν μας είπε απολύτως τίποτα. 
      Περιμένουμε από τον κύριο Υπουργό να μας δώσει κάποια εξήγηση για τη μετατροπή των περισσοτέρων κοινοτικών πόρων σε τσιμέντο και άσφαλτο. Μας είπε ποιο έργο πρέπει να κόψουμε. Κύριε Υπουργέ, δεν σας είπαμε ποια έργα πρέπει να κοπούν. Εμείς σας κατηγορήσαμε για τη σπατάλη που έγινε στα έργα αυτά, με τις υπερβάσεις του κόστους, όπως το λέει και η Ευρωπαϊκή Ένωση. Και περιμένουμε από εσάς να λάβετε τα μέτρα για να περιοριστούν οι σπατάλες που είναι δεκαπλάσιες πολλές φορές το κόστος των έργων στα οδικά έργα που υπάρχουν. Και τα χρήματα αυτά δεν τα χρησιμοποιήσαμε σε σωστές δράσεις, όπως μας λέει η Ευρωπαϊκή Ένωση. 
      Ακόμα δεν μας είπατε πώς θα αντιμετωπίσετε το πρόβλημα της διαθέσεως του αποθεματικού και για την αναθεώρηση των έργων και το αποθεματικό που αντί να διατεθεί και αυτό σε δράσεις σωστές, όπως είναι να δώσουμε έμφαση στο ανθρώπινο δυναμικό, αναγκαστικά πάει στα έργα, τα οποία είχαν μεγαλύτερη επίδοση, πάει και αυτό στα οδικά έργα, στα τσιμέντα και στην άσφαλτο. 
      Έχει γίνει κατανοητό από όλους μας ότι ο μεγαλύτερος κίνδυνος απώλειας πόρων δεν προέρχεται τόσο από τις καθυστερήσεις όσο κυρίως από τις κακοτεχνίες και από την αδιαφανή διαχείριση των κοινοτικών πόρων. Δεν μας είπατε τίποτε για το πώς θα σταματήσουν αυτές οι συνεχιζόμενες κακοτεχνίες, αν υπάρχουν υπεύθυνοι, αν θα τιμωρηθούν οι υπεύθυνοι, αν λάβατε μέτρα για να αποφύγουμε αυτούς τους κινδύνους λόγω των κακοτεχνιών και της αδιαφανούς διαχείρισης των κοινοτικών χρημάτων. Δεν είναι δυνατόν να μένουν στο απυρόβλητο όλοι αυτοί, οι οποίοι είναι υπεύθυνοι για αυτές τις ατασθαλίες και να έρχεται ο κύριος Υπουργός, με κομψό τρόπο μάλιστα, να μας διαβεβαιώνει ότι δεν υπάρχει απολύτως κανένα πρόβλημα.
     Είναι καιρός, κύριε Υπουργέ, έστω και την υστάτη στιγμή, να προσγειωθείτε στη σκληρή πραγματικότητα, να εγκαταλείψετε την ανώφελο μέχρι τώρα τακτική της παραπλάνησης τόσο της Βουλής όσο και της κοινής γνώμης και να λάβετε όσο το δυνατόν ταχύτερα τα μέτρα εκείνα –όσο μπορείτε, όσο χρόνο έχετε στη διάθεσή σας, έχει περάσει φυσικά ο χρόνος και δεν μπορείτε να κάνετε απολύτως τίποτα- που είναι απαραίτητα για να βελτιωθεί η κατάσταση.
     Πέρα από την κριτική, κύριε Υπουργέ, σας έχουμε πει και τα μέτρα που πρέπει να ληφθούν: 
     Πρέπει στις διαχειριστικές αρχές τα άσχετα κομματικά στελέχη με τις πλουσιοπάροχες αμοιβές να αντικατασταθούν με ειδικευμένους επιστήμονες, όπως προβλέπει η Ευρωπαϊκή Ένωση, γνώστες του αντικειμένου, να λειτουργήσει σωστά το ολοκληρωμένο σύστημα πληροφορικής για τον έγκαιρο εντοπισμό των καθυστερήσεων, να γίνει ολοκλήρωση του θεσμικού πλαισίου που πάσχει, όπως πράγματι το επισημαίνει και η Ευρωπαϊκή Ένωση, να γίνει άμεση αντικατάσταση των ανώριμων έργων με αναπτυξιακά, που στοχεύουν στην ανάπτυξη των φυσικών πλεονεκτημάτων κάθε περιοχής, να βοηθηθούν με χρήματα οι φορείς υλοποίησης, που δεν έχουν την τεχνική υποστήριξη να εκτελέσουν τα έργα που τους έχετε αναθέσει, να κατατεθούν χρονοδιαγράμματα για την κάθε εκτέλεση έργου με αυστηρές κυρώσεις στους υπευθύνους για οποιεσδήποτε αποκλίσεις, να γίνει πραγματική αποκέντρωση και να δοθούν αρμοδιότητες στην Τοπική Αυτοδιοίκηση, ώστε να αναλάβουν υπεύθυνα το σχεδιασμό και τη διαχείριση των προγραμμάτων της δικής τους αρμοδιότητας, αλλά και με άμεση επιβολή αυστηρών ποινών σε περίπτωση παρατυπιών που συνεπάγονται απώλειες πόρων.
     Αναφερθήκατε, κύριε Υπουργέ, στο Α΄ Κοινοτικό Πλαίσιο Στήριξης. Είναι δυνατόν να μιλάμε για το Α΄ Κοινοτικό Πλαίσιο Στήριξης και να παραπλανούμε την κοινή γνώμη όταν υπάρχει η επίσημη έκθεση της Ευρωπαϊκής Ένωσης, η οποία αναφέρει και κάνει τον απολογισμό του Α΄ Κοινοτικού Πλαισίου Στήριξης;
     Αναφέρει η έκθεση αυτή στη σελίδα 17 ότι η επίδραση του Α΄ Κοινοτικού Πλαισίου Στήριξης είναι σημαντική. Έχει 2% αύξηση του ΑΕΠ μόνο από το Κοινοτικό Πλαίσιο Στήριξης του ρυθμού ανάπτυξης, άλλο εάν οι συγκυρίες που υπήρχαν τότε δεν επέτρεψαν να φανεί ακριβώς αυτό το ποσοστό ανάπτυξης. Λέει ότι η πορεία του Α΄ Κοινοτικού Πλαισίου Στήριξης ήταν απόλυτα επιτυχημένη και οι επιπτώσεις θα φανούν την επόμενη δεκαετία. Μας λέει μάλιστα ότι όσον αφορά την αξιοποίηση των πόρων είναι ικανοποιητική και αυτό οφείλεται –το λέει- στην κινητοποίηση των περιφερειών που ενισχύθηκαν από συμβούλους διαχείρισης προγραμμάτων και ανεξάρτητους αξιολογητές. Οι στόχοι μάλιστα τους οποίους είχε θέσει το Α΄ Κοινοτικό Πλαίσιο Στήριξης, το οποίον εσείς σχεδιάσατε, κύριε Υπουργέ, και έφτιαξε και ολοκλήρωσε η Νέα Δημοκρατία και οι έξι βασικές προτεραιότητες που είχαν τεθεί σαν στόχοι, ανταποκρίνονται αναμφίβολα με το Α΄ Κοινοτικό Πλαίσιο Στήριξης.
     Και παρά την έκθεση, την οποίαν θα καταθέσω στα Πρακτικά, εξακολουθείτε  να έρχεστε και να μιλάτε για ελλείψεις στο Α΄ Κοινοτικό Πλαίσιο Στήριξης και ότι δεν έγινε κανένας έλεγχος. Πρώτα-πρώτα, δούλευε σωστά το σύστημα. Δεν υπήρχε καμία παρατήρηση ούτε είχε διαπιστωθεί ποτέ ανεπάρκεια στην κατασκευή των έργων.
     Θα καταθέσω την έκθεση για τα Πρακτικά γιατί αρκετά μέχρι τώρα έχει κατασυκοφαντηθεί όλη η πορεία του Α΄ Κοινοτικού Πλαισίου Στήριξης.
     (Στο σημείο αυτό ο Βουλευτής κ. Αριστείδης Τσιπλάκος καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κ. Μπούρας για να δευτερολογήσει.
     ΑΘΑΝΑΣΙΟΣ ΜΠΟΥΡΑΣ: Ευχαριστώ, κυρία Πρόεδρε.
     Ειλικρινά ακούγοντας τον κύριο Υφυπουργό προς στιγμήν ένιωσα ότι ζω σε άλλη χώρα. Κι ένιωσα μετά ότι μάλλον περί διαλέξεως επρόκειτο και μάλιστα με ξένο ίσως σε κάποιο πανεπιστήμιο ακροατήριο. Μας παρουσίασε εδώ μια τόσο γλαφυρή εικόνα, ώστε όλα ευημερούσαν. 
     Και βέβαια ο κ. Πάχτας δεν θέλει φαίνεται να δεχθεί τα στοιχεία της EUROSTAT, τα οποία δείχνουν ότι το ? περίπου του ελληνικού πληθυσμού ζει κάτω από τα όρια της φτώχειας. Κι επειδή προχθές συζητήσαμε τον κοινωνικό προϋπολογισμό, κύριε Υφυπουργέ, πρέπει να σας πω ότι η βελτίωση μετά την εφαρμογή κοινωνικών μέτρων βελτιώνει το όριο της φτώχειας μόνο κατά 1% μόνο στη χώρα μας –τέτοια είναι η κοινωνική σας πολιτική- ενώ σε όλες τις υπόλοιπες χώρες είναι διψήφιο νούμερο η βελτίωση της κοινωνικής εικόνας μετά την εφαρμογή κοινωνικών μέτρων.
      Επίσης μας μίλησε εδώ για ένα σωρό άλλα πράγματα, αλλά για την ταμπακιέρα καθόλου. Και όταν εγώ διακόπτοντας, ίσως παρατύπως, του είπα να μας απαντήσει συγκεκριμένα, μετά από τριάντα λεπτά διαλέξεως είπε ότι δεν έχει χρόνο.
      Κύριε Υφυπουργέ, αυτή είναι η νοοτροπία σας, αυτή είναι η αλαζονεία σας και αυτή είναι η καθεστωτική σας αντίληψη. Και βέβαια, θα περίμενε κανείς από εσάς σήμερα να αναγνωρίσετε κάτι, να δεχθείτε κάτι άλλο, να μας πείτε ότι κάπου υπερβάλλουμε. Όμως, τίποτε από όλα αυτά δεν κάνατε.
      Θα πρέπει δε να σας θυμίσω -επειδή όλα αυτά τα μεγάλα έργα για τα οποία συζητάτε, είναι έργα τα οποία με κόστος θεμελίωσε η Νέα Δημοκρατία, μόνο ένα, θα αναφέρω, επειδή έχω προσωπική εμπειρία μια και ήμουν νομάρχης εκείνη την εποχή- ότι το Θριάσιο Νοσοκομείο εμείς το ολοκληρώσαμε και εμείς ακόμη θεμελιώσαμε το Αττικό Νοσοκομείο, ιδιαίτερα δε ο υποφαινόμενος ως νομάρχης τότε Δυτικής Αττικής. 
      Θα πρέπει ακόμα να σας πω ότι τέτοια ήταν η σοβαρότητα των κυβερνήσεων της Νέας Δημοκρατίας, ώστε τη κτηματογράφηση για την έναρξη των εργασιών της Αττικής Οδού την κάναμε εμείς. Και το ΕΤΕΡΠΣ τότε –αν δε θυμάστε τι λέγεται ΕΤΕΡΠΣ, είναι αυτό το Ειδικό Ταμείο Ρυμοτομικών και Πολεοδομικών Σχεδίων- το δαπανήσαμε όλο αντί να στέλνουμε μικροποσά σε δήμους και κοινότητες για μικροπολιτική, προκειμένου να κάνουμε τη κτηματογράφηση και να καλύψουμε τις αποζημιώσεις για την Αττική Οδό. 
      Ακόμη θα σας παρακαλούσα στη δευτερολογία σας αν με ακούτε, μια και αυτήν τη στιγμή σας απασχολεί ο κ. Κρεμαστινός, να μας απαντήσετε -γιατί αυτήν τη στιγμή μας παρακολουθεί ο πολίτης του Μενιδίου, του Θριασίου πεδίου- τι γίνεται αλήθεια με το αποχετευτικό δίκτυο των περιοχών του Θριασίου πεδίου, των Μεγάρων –τα έθεσα αυτά τα ερωτήματα- των Μεσογείων; Τι γίνεται με το βιολογικό καθαρισμό του Ασωπού; Τι γίνεται αλήθεια με το αόμματο επί επτά χρόνια έργο της Δυτικής Περιφερειακής του Αιγάλεω; Τι γίνεται αλήθεια με το ότι η περιβόητος λεωφόρος ΝΑΤΟ, σε μια κομβική περιοχή σας είπα στον Ασπρόπυργο και στο Θριάσιο πεδίο, έχει καταντήσει σαν το γεφύρι της Άρτας; Τι γίνεται αλήθεια με την παλαιά εθνική Οδό Θηβών-Ελευσίνας; Τι γίνεται αλήθεια για τόσα άλλα έργα για τα οποία σας εγκαλούμε και τίποτα γι’ αυτά δεν απαντήσατε; 
      Σας ευχαριστώ.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Καλλιώρας έχει το λόγο.
      ΗΛΙΑΣ ΚΑΛΛΙΩΡΑΣ: Κύριε Υφυπουργέ, ίσως δεν καταλάβατε και γιατί είσθε σήμερα εδώ. Η Νέα Δημοκρατία κατέθεσε μια επερώτηση και σας θέσαμε έξι συγκεκριμένα ερωτήματα. Δεν απαντήσατε ούτε σ΄ ένα από αυτά. Μιλήσατε είκοσι εννιά λεπτά και τριάντα οκτώ δευτερόλεπτα και κάνατε διάλεξη, κάνατε σεμινάριο. Εδώ μέσα είναι Βουλή των Ελλήνων. Δεν είναι αίθουσα πανεπιστημίου. Το ίδιο λάθος κάνατε και στη Λαμία προχθές. Πήγατε στο εργατικό κέντρο και κάνατε άλλο ένα σεμινάριο το οποίο δεν το παρακολούθησαν –με ό,τι υπονοώ με αυτό ευθέως- ούτε οι Βουλευτές του ΠΑΣΟΚ πλην ενός. Γιατί ; Γιατί έχουμε ακούσει πολλά λόγια και δεν έχουμε δει έργα, κύριε Υφυπουργέ, διότι εάν είχατε κάνει έργα στην περιφέρεια, όπως και στη Φθιώτιδα που ήσασταν προχθές επαναλαμβάνω, τα έργα σας θα μιλούσαν. Δεν θα χρειαζόταν η παρουσία σας. Και θα σας επανεξέλεγε ο ελληνικός λαός. 
      Σας ρωτάω ευθέως δύο πράγματα, διότι αυτή είναι πολιτική κουβέντα και δεν μιλάμε για σεμιναριακές καταστάσεις.
      Είπατε στην ομιλία σας –και όλοι γνωρίζουμε- ότι η Στερεά Ελλάδα με την Αττική και το Νότιο Αιγαίο φεύγουν από το στόχο 1 και πάνε στο στόχο 2. Αυτό είναι καλό, αλλά σας ρωτάω, κύριε Πάχτα, ευθέως, είναι δυνατόν –και σας έχω κάνει και άλλες παρεμβάσεις και γραπτές- τα Οινόφυτα και το Σχηματάρι με όλες τις βιομηχανίες και οι εργάτες από την Αττική και όλα τα κεφάλαια της Αττικής να αυξάνουν το βιοτικό επίπεδο στη Στερεά Ελλάδα, να μαστίζονται άλλοι πέντε νομοί πίσω από αυτές τις δύο περιοχές-φύλακες και εσείς να λέτε ότι υπάρχει ισομερής κατανομή και ανάπτυξη; Πώς θα αντιμετωπίσετε αυτό το θέμα; 
      Στις Βρυξέλλες προχθές που ήμουν το τριήμερο, κύριε Υφυπουργέ, ειπώθηκε από τους τεχνοκράτες ότι υπάρχουν τρόποι. Θέλω να ακούσω την ελληνική Κυβέρνηση για να αποκαταστήσουμε το τεράστιο πρόβλημα της αδικίας. Δεν μπορούν δύο μικρές περιοχές, οι οποίες εντάσσονται ουσιαστικά στην αθηναϊκή περιοχή, να μας φέρνουν τεράστια προβλήματα για τα δεκαεννέα περίπου δισεκατομμύρια ευρώ. Έρχεται το Δ΄ –είναι σίγουρο- Κοινοτικό Πλαίσιο Στήριξης.
      Θα σας ρωτήσω ευθέως πάλι, κύριε Υπουργέ, έχετε μιλήσει μέχρι τώρα –άλλη πολιτική ντροπή δική σας και πρέπει να το ξαναπούμε- επτά φορές για τον περίφημο αναπτυξιακό νόμο. «Βράζει» αυτός ο νόμος για τριάμισι χρόνια -μιλάω για τον 2601/1998, κύριε Πάχτα- και τώρα περιμένουμε και τον άλλο μήνα περιμένουμε. Το έχετε εξαγγείλει επίσημα επτά φορές και σας ρωτώ, κύριε Πάχτα: Γιατί κάποιος να επενδύσει στη Λαμία για παράδειγμα ή στη Φθιώτιδα, όταν έχετε τα ίδια κίνητρα για να επενδύσει στο σημείο που μιλάω αυτήν τη στιγμή; Είναι δυνατόν να μιλάμε για περιφερειακή ανάπτυξη και να δίνουμε ακριβώς τα ίδια στοιχεία, τις ίδιες προϋποθέσεις και τα ίδια κίνητρα, ό,τι δίνουμε στην Πλατεία Ομονοίας, να δίνεται και στη βιομηχανική περιοχή της Φθιώτιδας λόγου χάρη; Έχετε αίσθηση της αντίληψης περί ανάπτυξης με αυτήν την πολιτική σας; 
      Ύστερα είπατε και κάτι περίφημο, ότι υπάρχει ανάπτυξη κλπ. Κύριε Πάχτα, να ξέρετε κάτι. Ανάπτυξη υπάρχει, να το δεχθούμε. Τα νούμερα δεν μας πειράζουν να δεχθούμε ότι υπάρχει αυτήν τη στιγμή ανάπτυξη. Ξέρετε ποιο είναι το πρόβλημα; Ότι η ανάπτυξη είναι σε σχέση με τα έργα της Αθήνας, με τα ολυμπιακά έργα και συναφή στοιχεία, αλλά το ερώτημα είναι, κύριε Πάχτα, ποιοι ωφελούνται; Έχετε σκεφθεί αυτή η περίφημη διανομή του εισοδήματος, πού πάνε αυτά τα χρήματα; Σκεφθήκατε ότι πέρυσι 6% των ακινήτων στο Λονδίνο αγοράστηκαν από Έλληνες; Έχετε σκεφθεί ότι στις καταθέσεις στην Ελβετία η χώρα μας, παρ΄ ότι είναι τελευταία στην ανάπτυξη και στο κατά κεφαλήν εισόδημα, είναι τρίτη σε καταθέσεις; Υπονοώ αυτά που υπονοώ, ευθέως. 
      Ευχαριστώ, κυρία Πρόεδρε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Το λόγο έχει ο κύριος Υπουργός. 
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών):  Ευχαριστώ, κυρία Πρόεδρε.
     Σε σχέση με τα σεμινάρια, στα οποία αναφέρθηκε ο Βουλευτής της Νέας Δημοκρατίας, θέλω να τονίσω ότι θα συνεχίσουμε, γιατί νομίζω, αγαπητοί συνάδελφοι της Νέας Δημοκρατίας, τα χρειάζεσθε και χρειάζεσθε πολλά για να πάψετε να είσθε ένα κόμμα που φάσκει και αντιφάσκει, για να πάψετε να είσθε ένα κόμμα με διπλή και τριπλή γλώσσα ταυτόχρονα, για να πάψετε να μη μπορείτε να ξεκαθαρίσετε αν το κοινωνικό πακέτο είναι ψίχουλα ή έγκλημα σε βάρος της οικονομίας. 
      Είσθε ένα κόμμα που δεν ξεχνάει το μικροκομματικό του συμφέρον, ακόμα και αν πρόκειται να αντιμετωπίσει εθνικά θέματα, όπως αυτά των Ολυμπιακών Αγώνων. Αλήθεια, έπρεπε να φύγουν από την Ελλάδα; Δεν θα γίνονταν ποτέ τα έργα; Ή η ένταξη στην ΟΝΕ. Αλήθεια, δεν μπήκαμε στην ΟΝΕ; Ή η επιστροφή των μαρμάρων του Παρθενώνα. Θέλετε πολλά σεμινάρια, για να πάψετε να εκτιμάτε ότι οι άλλοι απέναντί σας, οι κυβερνητικοί, είναι σχολεία κυβερνητικά. 
      Βεβαίως πάνω απ΄ όλα -γιατί το είπε και ο κ. Αλογοσκούφης σήμερα εδώ, δεν παύει να το λέει, αλλά είναι δικαίωμά του- ονομάζετε καθεστώς τη δημοκρατικά εκλεγμένη κυβέρνηση, προσβάλλοντας κατάφωρα το λαό. Λες και δεν είναι ο κυρίαρχος ελληνικός λαός που αποφάσισε ποιος θα είναι κυβέρνηση και το 1993 και το 1996 και το 2000 και είναι αυτός που πάλι θα αποφασίσει –όχι εσείς- ποιος θα είναι κυβέρνηση το 2004.
      Θέλετε πολλά σεμινάρια για να πάψετε τη δική σας εκλογική αποτυχία να την εμφανίζετε ως ελάττωμα του ΠΑΣΟΚ που θα έπρεπε να παραδώσει σε εσάς την εξουσία παρά τη βούληση του λαού. Αυτό κι αν είναι καθεστωτική αντίληψη και γι αυτό χρειάζεστε και άλλο σεμινάριο. 
      Όσον αφορά το Δ΄ Κοινοτικό Πλαίσιο Στήριξης για τη Στερεά Ελλάδα, εσείς ως Νέα Δημοκρατία λέγατε ότι δεν μπορεί για την Ελλάδα να υπάρχει ένα Δ΄ Κοινοτικό Πλαίσιο Στήριξης, ότι η κακή πορεία και η έλλειψη απορρόφησης του Γ΄ Κοινοτικού Πλαισίου Στήριξης δεν θα μας επιτρέψει να έχουμε ένα Δ΄ Κοινοτικό Πλαίσιο Στήριξης. Είναι αυτή η Ελλάδα και είναι αυτή η Κυβέρνησή της που μεθοδικά, αθόρυβα τα τελευταία τρία χρόνια εργάστηκε έτσι ώστε σε συνεργασία και με άλλα κράτη-μέλη και με την Ευρωπαϊκή Επιτροπή να διασφαλιστεί η συνέχιση και των πολιτικών συνοχής της Ευρωπαϊκής Ένωσης και των διαρθρωτικών ταμείων και μετά το 2006. Είναι αυτή η Ελλάδα με αυτήν την κυβέρνησή της κατά τη διάρκεια της προεδρίας της Ευρωπαϊκής Ένωσης που έβαλε στέρεα τα θεμέλια για να υπάρξει ένα Δ΄ Κοινοτικό Πλαίσιο Στήριξης για την πατρίδα μας, για όλη την Ελλάδα, για όλες τις ελληνικές περιφέρειες και για τη Στερεά Ελλάδα.  Αλλά αν θέλετε κάντε ερώτημα για να έχετε σαφή απάντηση ή διαβάστε το περιεχόμενο του σεμιναρίου που δόθηκε στην περιοχή σας. 
      Σήμερα, ακούσαμε πολλά παράξενα ή και παράδοξα πράγματα και για το Α΄ και για το Β΄ και για το Γ΄ Κοινοτικό Πλαίσιο Στήριξης.
      Κατά τον κ. Αλογοσκούφη, το Α΄ Κοινοτικό Πλαίσιο Στήριξης δεν πήγε καλά, γιατί δεν το σχεδίασε η Νέα Δημοκρατία αλλά το ΠΑΣΟΚ. Το υλοποίησε όμως η Νέα Δημοκρατία. Ταυτόχρονα το Β΄ Κοινοτικό Πλαίσιο Στήριξης το καταγγέλλουμε αλλά, επειδή δεν μπορούμε να αμφισβητήσουμε τις ορατές αλλαγές στη χώρα, ακριβώς λόγω της σωστής διαχείρισης που προηγήθηκε, λέτε ότι το σχεδίασε η Νέα Δημοκρατία και γι’ αυτό πήγε καλά. Αυτό είναι το μέτρο της συνευθυνότητας της Νέας Δημοκρατίας που για μια ακόμη φορά εμφανίστηκε σήμερα εδώ όπως εμφανίζεται παντού σε όλες τις δημόσιες συζητήσεις που γίνονται για την πορεία της πατρίδας μας και το μέλλον της.
      Δεν φανταζόμουν ποτέ ότι θα ερχόμουν σήμερα στη Βουλή και θα σας έλεγα ότι το Β΄ Κοινοτικό Πλαίσιο Στήριξης δεν πήγε καλά γιατί σχεδιάστηκε, όπως λέτε εσείς, από την κυβέρνηση της Νέας Δημοκρατίας. Αυτά είναι αστεία πράγματα, κύριοι συνάδελφοι.
      ΓΕΩΡΓΙΟΣ ΑΛΟΓΟΣΚΟΥΦΗΣ: Αστεία είναι να παραποιείτε αυτά που λέμε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Πότε επιτέλους θα αναλάβετε τις ευθύνες σας;
      ΓΕΩΡΓΙΟΣ ΑΛΟΓΟΣΚΟΥΦΗΣ: Αστεία είναι να παραποιείτε αυτά που λέμε. Και αστείος είστε εσείς, εκεί μπροστά που κάθεστε.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ! Όχι διάλογο από τα έδρανα και το Βήμα. 
      ΧΡΗΣΤΟΣ ΠΑΧΤΑΣ (Υφυπουργός  Οικονομίας και Οικονομικών): Κρατήστε την ψυχραιμία σας και να μη διακόπτετε τον ομιλητή, όταν δεν έχετε το λόγο από το Προεδρείο. Να περιμένετε και σεις, όπως υπομονετικά σας άκουσα και εγώ.
      ΓΕΩΡΓΙΟΣ ΑΛΟΓΟΣΚΟΥΦΗΣ: Μη βάζετε λόγια στο στόμα μου.
      ΧΡΗΣΤΟΣ ΠΑΧΤΑΣ (Υφυπουργός  Οικονομίας και Οικονομικών): Σας άκουσα κύριε Αλογοσκούφη, και πρέπει να με ακούσετε και σεις με ηρεμία, με νηφαλιότητα. Θα έχετε το λόγο στη συνέχεια όπως προβλέπει η δημοκρατία της χώρας μας να απαντήσετε.
      ΓΕΩΡΓΙΟΣ ΑΛΟΓΟΣΚΟΥΦΗΣ: Θα σας απαντήσω. 
      ΧΡΗΣΤΟΣ ΠΑΧΤΑΣ (Υφυπουργός  Οικονομίας και Οικονομικών): Τι μας είπατε λοιπόν; Ότι εμείς …
      ΓΕΩΡΓΙΟΣ ΑΛΟΓΟΣΚΟΥΦΗΣ: Μα, δεν λέτε και τίποτα. Για την Ελευσίνα θα πείτε τίποτα; Σας θέτουμε συγκεκριμένα ερωτήματα. 
      ΧΡΗΣΤΟΣ ΠΑΧΤΑΣ (Υφυπουργός  Οικονομίας και Οικονομικών): Γιατί αυτός ο θόρυβος;
    ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ! 
    Κύριε Υπουργέ, μην απευθύνεστε στους συναδέλφους. Προκαλείτε το διάλογο. Πείτε τις απόψεις σας απροσώπως.
    ΑΘΑΝΑΣΙΟΣ ΜΠΟΥΡΑΣ: Οι κάτοικοι της Ελευσίνας όπου παράγεται το κλοφέν βλέπουν και σας και μένα. Περιφρονήστε εμένα, αλλά να απαντήσετε στους κατοίκους. 
    ΧΡΗΣΤΟΣ ΠΑΧΤΑΣ (Υφυπουργός  Οικονομίας και Οικονομικών):  Σας άκουσα και παρακαλώ να ακούσετε και σεις. Μην εξάπτεστε. 
    Είπατε προηγουμένως, κύριε Αλογοσκούφη, ότι εσείς σχεδιάσατε όλο το Β΄ Κοινοτικό Πλαίσιο Στήριξης και ότι εμείς απλά το υλοποιήσαμε. Και το Α΄ Κοινοτικό Πλαίσιο Στήριξης επειδή το είχαμε σχεδιάσει εμείς, δεν μπορούσατε παρά να το υλοποιήσετε.
    Να σας υπενθυμίσω, αγαπητοί συνάδελφοι, ότι επανυποβάλαμε το σχέδιο του Β΄ Κοινοτικού Πλαισίου Στήριξης, το επαναδιαπραγματευτήκαμε και μια και δυο φορές και το αναθεωρούσαμε συνεχώς μέχρι και το 1998. Δύο παραδείγματα θα σας αναφέρω για να σας υπενθυμίσω την πραγματικότητα αυτών που λέω και αυτών που δεν λέτε εσείς.
      Η Αττική Οδός  που αλλάζει την εικόνα όλης της Αθήνας, το αεροδρόμιο «Ελευθέριος Βενιζέλος», εμπεριέχονταν στη δική σας πρόταση του Β΄ Κοινοτικού Πλαισίου Στήριξης;
      ΑΘΑΝΑΣΙΟΣ ΜΠΟΥΡΑΣ: Εδώ πληρώσαμε και τις κτηματογραφήσεις.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Σας παρακαλώ, μη διακόπτετε.
      ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών):  Το ερώτημα είναι σαφές και η απάντηση επίσης σαφής.
     ΑΘΑΝΑΣΙΟΣ ΜΠΟΥΡΑΣ: Είναι ντροπή αυτά που λέγονται.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Παρακαλώ να μη γράφονται οι διακοπές στα Πρακτικά. 
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών):  Ούτε η Αττική Οδός συμπεριελαμβανόταν στο σχέδιο που παραλάβαμε τον Οκτώβριο του 1993 με το Β΄ Κοινοτικό Πλαίσιο Στήριξης και με επαναδιαπραγμάτευση εμείς το εντάξαμε το 1996, ούτε το αεροδρόμιο των  Σπάτων υπήρχε πουθενά στο Ταμείο Συνοχής, κύριοι συνάδελφοι της Νέας Δημοκρατίας.
     Επειδή φωνασκείτε, θέλω να σας θυμίσω κάτι αγαπητέ συνάδελφε της Νέας Δημοκρατίας, που ήσασταν και Νομάρχης σε κάποια περιοχή, όπου εσείς είπατε προηγουμένως ότι θεμελιώσατε το Πανεπιστημιακό Νοσοκομείο Χαϊδαρίου.
     ΑΘΑΝΑΣΙΟΣ ΜΠΟΥΡΑΣ:…..
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Δεν είναι αλήθεια. Πρέπει να σταματήσετε να λέτε ψέματα στον ελληνικό λαό. Το Περιφερειακό Νοσοκομείο του Χαϊδαρίου εγκαινιάστηκε από τον τότε Υπουργό Υγείας τον κ. Κρεμαστινό το 1995 με τη μισή κυβέρνηση του ΠΑΣΟΚ παρούσα. Δεν το εγκαινιάσατε εσείς. Δεν το θεμελιώσατε εσείς.
     ΑΘΑΝΑΣΙΟΣ ΜΠΟΥΡΑΣ:…..
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Θα πρέπει να έχετε τη δύναμη την ηθική, την πολιτική, να λέτε την αλήθεια στον ελληνικό λαό. 
     ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, ούτε ακούγεσθε ούτε αναγράφεται τίποτε στα Πρακτικά. Θα τα πει όλα ο κ. Αλογοσκούφης μετά. 
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών):   Αυτό είναι ένα από τα δέκα μεγάλα έργα των νοσοκομείων που υλοποιήσαμε την τρέχουσα προγραμματική περίοδο, ένα εκ των οποίων σήμερα ο Πρωθυπουργός της χώρας εγκαινιάζει στις Σέρρες.
     ΑΘΑΝΑΣΙΟΣ ΜΠΟΥΡΑΣ: …..
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Στα Πρακτικά δεν αναγράφεται τίποτε. Το δήλωσα απ’ αρχής.
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών):  Θέλω να τονίσω σχετικά με αυτά που είπαν ο συνάδελφος του Συνασπισμού και οι συνάδελφοι της Νέας Δημοκρατίας. Όλα αυτά που αναδεικνύετε σήμερα όλοι σας εδώ  είναι μετά από τους ελέγχους τους πολλαπλούς που έχουμε κάνει, το πολλαπλό σύστημα ελέγχων που ιδρύσαμε. Τα ιδρύματα είναι δικά μας ευρήματα, και αυτός είναι ο στόχος μας, να αντιμετωπίζουμε τα προβλήματα που υπάρχουν, που είναι πολλαπλά, γιατί γνωρίζουμε ότι το Γ΄ Κοινοτικό Πλαίσιο Στήριξης δεν το υλοποιεί η Κυβέρνηση αλλά ολόκληρη η κοινωνία με τους χιλιάδες φορείς υλοποίησης του ιδιωτικού τομέα, του ευρύτερου δημόσιου τομέα, της τοπικής κοινωνίας, παντού.  Εμείς θέλουμε να εξασφαλίσουμε το μέγιστο δυνατό αποτέλεσμα αλλά και να αντιμετωπίζουμε τα όποια προβλήματα υπάρχουν. Αυτός είναι ο ρόλος μίας υπεύθυνης κυβέρνησης, που καλείται να διαχειριστεί εγχειρήματα αυτού του βεληνεκούς. Ο εντοπισμός και η αντιμετώπιση των προβλημάτων σε λίγα και μεμονωμένα έργα είναι αποτέλεσμα της λειτουργίας αυτού του συστήματος που εσείς οι ίδιοι σήμερα λοιδορείτε.
     Τι επιθυμεί η Νέα Δημοκρατία; Αυτό που μας είπε ο κ. Τσιπλάκος, να μην έχουμε σύστημα ποιότητας ελέγχου στην πατρίδα μας ; Όπως δεν είχαμε τα χρόνια που κυβέρνησε η Νέα Δημοκρατία; Δεν επιθυμεί ένα υγιές σύστημα που εντοπίζει, αναδεικνύει και αντιμετωπίζει τα προβλήματα ή επιθυμεί την επιστροφή στην ανυπαρξία συστήματος που χαρακτήρισε την περίοδό σας και διαχειριστήκατε οι ίδιοι για την οποία δεν υπάρχει σαφής εικόνα σχετικά με το τι χρηματοδοτήθηκε και ο μέσος Έλληνας πολίτης δεν έχει τίποτε να θυμάται;
     Εμείς τολμήσαμε την εξυγίανση  του συστήματος παραγωγής των δημοσίων έργων, πετυχαίνοντας θεαματικά αποτελέσματα τόσο στη βελτίωση της ποιότητας όσο και θεαματική μείωση των υπερβάσεων του κόστους. Γιατί αλήθεια για τα μεγάλα έργα που αναφερθήκατε προηγουμένως, δεν έχει αλλάξει όψη η πραγματικότητα, αυτή που θέλετε να μηδενίσετε Το αεροδρόμιο «Ελευθέριος Βενιζέλος»  δεν τελείωσε σε χρόνο ρεκόρ; Το ίδιο δεν συμβαίνει και με τη γέφυρα Ρίου-Αντιρρίου; Το ίδιο και με την Αττική οδό; Δεν είναι ίδια η εικόνα όλων των  μεγάλων ολυμπιακών έργων , αθλητικών, οδικών και μέσου σταθερής τροχιάς; Ποιος πίστευε με βάση την εμπειρία του παρελθόντος, όταν άρχιζε το Ολυμπιακό Χωριό των δύο χιλιάδων τριακοσίων διαμερισμάτων, ότι στις αρχές του 2003 θα παραδίδονταν τα πρώτα διαμερίσματα; Εσείς δεν καταγγέλατε ότι δεν θα προλαβαίναμε να κάνουμε τους Ολυμπιακούς Αγώνες;
      Και όμως το πετυχαίνουμε και νομίζω ότι κανείς πλέον δεν μπορεί να αμφισβητήσει αυτήν την καινούρια πραγματικότητα στα χρονοδιαγράμματα των μεγάλων έργων, όπως βεβαίως και το γεγονός ότι δεν έχουμε να ζηλέψουμε κάτι σε σχέση με τα μεγάλα έργα από όλη την Ευρωπαϊκή Ένωση. Θα έχουμε τη δυνατότητα να τα πούμε και στη συνέχεια. 
      Πάνω απ’ όλα, όμως, πιστεύω ότι η προσπάθεια που κάναμε, με τα προβλήματα που έχουμε -δεδομένου ότι όλοι αναγνωρίζουμε ότι μέχρι να ολοκληρωθεί ένα έργο θα ταλαιπωρείται ο πολίτης- έχει αποτελέσματα. Ποιος μπορεί να αμφισβητήσει, κύριοι συνάδελφοι, ότι όταν ένα έργο ολοκληρώνεται, αποδίδεται προς όφελος της τοπικής οικονομίας και κοινωνίας; Αυτό κάναμε στα χιλιάδες έργα της πατρίδας μας με τις αδυναμίες, με τα προβλήματα και με τις ελλείψεις μας και έτσι αλλάζουμε την εικόνα της πατρίδας μας.
      ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ευχαριστούμε, κύριε Υπουργέ.
	Το λόγο έχει ο κ. Αλογοσκούφης.
	ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, ζήτησα πριν το λόγο και διέκοψα τον κύριο Υφυπουργό, διότι είναι απαράδεκτη η τακτική οποιουδήποτε πολιτικού, εγώ θα έλεγα και οποιουδήποτε ανθρώπου που σέβεται τον εαυτό του, να διαστρεβλώνει αυτά τα οποία λέγονται.
	Ο κύριος Υφυπουργός, για να δημιουργήσει εντυπώσεις, προσπάθησε να παρουσιάσει δήθεν ισχυρισμούς δικούς μας. Ευτυχώς, υπάρχουν τα Πρακτικά και επειδή η αλήθεια πρέπει να λάμπει, θα τον συμβούλευα να ανατρέξει σε αυτά που είπα στην πρωτολογία μου, να τα διαβάσει και να έρθει να μου ζητήσει συγνώμη αν είναι άντρας, διότι κανείς πρέπει να είναι παλικάρι. Υπάρχει ευρύτατο πεδίο πολιτικής αντιπαράθεσης και επομένως δεν υπάρχει κανένας λόγος να διαστρεβλώνει ο ένας αυτά που λέει ο άλλος. 
	Όσον αφορά το Α΄ Κοινοτικό Πλαίσιο Στήριξης, είπα ότι παρά το γεγονός ότι ο σχεδιασμός δεν περιείχε κανένα μεγάλο έργο, εμείς το υλοποιήσαμε και τώρα έρχεται η Κυβέρνηση που το σχεδίασε και η οποία δεν είχε περιλάβει κανένα μεγάλο έργο, να μας πει ότι στο πρώτο σχέδιο που υλοποιήσατε δεν υπήρχε κανένα μεγάλο έργο. Βεβαίως δεν υπήρχε, αφού δεν είχατε περιλάβει κανένα μεγάλο έργο. Εμείς υλοποιήσαμε με τον καλύτερο τρόπο αυτά που είχατε σχεδιάσει, γιατί δεν επέτρεπαν οι κανονισμοί να αλλάξουν τότε τα πράγματα. 
	Όσον αφορά το Β’ Κοινοτικό Πλαίσιο Στήριξης, δεν είπα ότι το εκτελέσατε καλά. Ίσα-ίσα τόσα χρόνια σας λέμε πόσα προβλήματα έχει η διαχείρισή σας. Παρ’ όλα αυτά είπα ότι ο σχεδιασμός ήταν καλός, δεδομένου ότι περιελάμβανε όλα τα μεγάλα έργα για τα οποία σήμερα έρχεστε και κοκορεύεστε σαν γύφτικα σκερπάνια.
      Έρχεστε και λέτε για τα μεγάλα έργα «που φτιάχνουμε και που φτιάχνουμε». Μεγάλα έργα που όταν τα σχεδίαζε η Νέα Δημοκρατία, τα κατηγορούσατε! Όταν η Νέα Δημοκρατία, όπως είπε και ο κ. Μπούρας, ξεκινούσε τα συγκεκριμένα νοσοκομεία, τα κατηγορούσατε και μετά πήγατε στα εγκαίνια. Εγώ δεν αμφισβητώ ότι πήγε ο κ. Κρεμαστινός και έκανε τα εγκαίνια το 1995.
	ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Τα θεμελίωσε!
	ΓΕΩΡΓΙΟΣ ΑΛΟΓΟΣΚΟΥΦΗΣ: Άλλος τα ξεκίνησε και άλλος έκοβε τις κορδέλες. Έτσι είναι! Το ίδιο έγινε και με το αεροδρόμιο. Άλλος το ξεκίνησε και άλλος έκοψε την κορδέλα. Το ίδιο έγινε και με άλλα έργα. Αυτή, λοιπόν, είναι η πραγματικότητα όσον αφορά το παρελθόν. Εμάς, όμως, δεν μας ενδιαφέρει πια το παρελθόν. 
      Εμείς βλέπουμε μπροστά, στο μέλλον, και βλέπουμε ένα μέλλον που τα επόμενα τουλάχιστον χρόνια θα επιβαρύνεται από τις πράξεις, τις παραλείψεις, την ανικανότητα, τον κομματισμό και την αδιαφάνεια που χαρακτηρίζουν τη σημερινή Κυβέρνηση. 
      Το Γ΄ Κοινοτικό Πλαίσιο Στήριξης έχει ακόμα πολλά χρόνια να «τρέξει» -έχει τουλάχιστον τρία χρόνια να τρέξει- αλλά δυστυχώς λόγω των καινούριων κοινοτικών κανονισμών που ισχύουν σε αυτό το Κοινοτικό Πλαίσιο Στήριξης, θα επιβαρυνθεί από το πώς έχει πάει μέχρι τώρα. Θα αξιολογηθεί μετά το τέλος του 2003 και αν τα προβλήματα τα οποία ήδη διαφαίνονται στα κοινοτικά έγγραφα τα οποία καταθέσαμε, δε διορθωθούν έγκαιρα, ο κίνδυνος να χάσει η χώρα πόρους τους οποίους χρειάζεται για την ανάπτυξή της, είναι τεράστιος. 
	Υπάρχει ένα μείζον ζήτημα που έχει σχέση με το τι θα γίνει στην οικονομία μας μετά τους Ολυμπιακούς Αγώνες, διότι σήμερα υπάρχει μία ευφορία.
     Υπάρχει, τέλος, και μια μεγάλη έξαρση οικοδομικής δραστηριότητας.
      Αν όμως δεν είμαστε σε θέση και δεν έχουμε και τους πόρους να συνεχίσουμε αυτήν την πορεία της χώρας με καινούργια μεγάλα έργα μετά το 2004, υπάρχει ο κίνδυνος η οικονομία να υποστεί καθίζηση. Και ένας από τους λόγους που φωνάζουμε για το Γ΄ Κοινοτικό Πλαίσιο Στήριξης και επισημαίνουμε τα προβλήματα και τις αδυναμίες, είναι γιατί ακριβώς το Γ΄ Κοινοτικό Πλαίσιο Στήριξης για τα επόμενα χρόνια, που είναι τα χρόνια μετά τις εκλογές, τα χρόνια που εμείς πιστεύουμε ότι θα είμαστε Κυβέρνηση –δεν μπορούμε να προκαταλάβουμε τη βούληση του ελληνικού λαού, αλλά οι ενδείξεις που παίρνουμε είναι σαφείς- αν δεν είμαστε, λοιπόν, σε θέση να υλοποιήσουμε καινούρια μεγάλα έργα και δεν έχουμε τους πόρους, θα υπάρξει πρόβλημα για την οικονομία, για τη χώρα, για τους πολίτες.
      Και αυτή θα είναι η πολύ μεγάλη ευθύνη της σημερινής Κυβέρνησης. Διότι η ευκαιρία η μεγάλη του Γ΄ Κοινοτικού Πλαισίου Στήριξης μπορεί να πάει χαμένη, λόγω του ότι επιμένετε να φτιάχνετε μηχανισμούς, που στελεχώνονται αποκλειστικά με κομματικά κριτήρια, από ανθρώπους ανίκανους, που μόνο τους προσόν είναι η κομματική προσήλωση και από μηχανισμούς, οι οποίοι στην ουσία λυμαίνονται το πλεόνασμα που εξασφάλισε ο ελληνικός λαός μέσα από τη συμμετοχή του στην Ευρωπαϊκή Ένωση.
      Θα είστε ασυγχώρητοι. Και σας το λέμε από σήμερα, διότι αύριο ή μετά τις εκλογές, όταν θα φανούν τα προβλήματα σε όλη τους την έκταση, τα προβλήματα που εμείς σήμερα επισημαίνουμε, που τα επισημαίνει η Ευρωπαϊκή Επιτροπή και που εσείς επιμένετε να αρνείστε, τότε πάλι εδώ θα είμαστε και τότε θα κληθείτε να λογοδοτήσετε.
      (Χειροκροτήματα από την πτέρυγα της Νέας Δημοκρατίας)
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ορίστε, κύριε Υπουργέ, έχετε το λόγο να τριτολογήσετε για πέντε λεπτά.
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Μετά από αυτά που είπε ο κ. Αλογοσκούφης προηγουμένως, έχω την εντύπωση –και το λέω με όλη την ειλικρίνεια- ότι είστε εκφραστές μιας επικίνδυνης πολιτικής προσέγγισης. Κινδυνολογείτε συνεχώς, μηδενίζετε τα πάντα, δεν βλέπετε καμία πρόοδο στην πατρίδα σας, ταυτίζεστε πάντα μ΄ ένα λόγο καταγγελτικό, για να επιβιώσετε μέσα από την άρνηση, μέσα από τη μη επιτυχία, μέσα από την καταστροφή της χώρας.
     Κίνδυνος μετά το 2004 είμαι βέβαιος ότι γνωρίζετε ότι δεν υπάρχει για την οικονομία. Το λέτε όμως καταστροφολογώντας, για να δρέψετε καρπούς πολιτικών ψήφων μέσα από την κινδυνολογία σας. Και γι’ αυτό είστε επικίνδυνοι.
     Τι θα γίνει μετά το 2004, κύριε Αλογοσκούφη; Δεν το γνωρίζετε; Δεν γνωρίζετε, κύριε Αλογοσκούφη και μέχρι το 2008, για μια ολόκληρη τετραετία, θα συνεχιστεί το Γ΄ Κοινοτικό Πλαίσιο Στήριξης; Γιατί, δυστυχώς για σας, όπως είπατε προηγουμένως, δεν έχει χρονικό ορίζοντα άλλα τρία χρόνια, αλλά άλλα πέντε χρόνια. Το 2008 ολοκληρώνεται. Και θα έχουμε μέχρι το 2008 και το Ταμείο Συνοχής με εντονότερους ρυθμούς. Και το Κοινοτικό Πλαίσιο Στήριξης και το Ταμείο Συνοχής και τις κοινοτικές πρωτοβουλίες θα έχουμε μέχρι το 2008.
     ΑΘΑΝΑΣΙΟΣ ΜΠΟΥΡΑΣ: ….
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Μέχρι το 2008 υλοποιείται.
     Μετά το 2004, θα υπάρχει το Δ΄ Κοινοτικό Πλαίσιο Στήριξης από το 2007 και μετά, που αυτή η Κυβέρνηση με μεθοδικότητα διασφαλίζει για την πατρίδα μας. Και θα υπάρχει και ένα νέο Ταμείο Συνοχής για την πατρίδα μας και σημαντικοί πόροι από τις νέες κοινοτικές πρωτοβουλίες για την πατρίδα μας. Μετά το 2004, όταν θα έχουν ολοκληρωθεί οι Ολυμπιακοί Αγώνες, θα απελευθερωθούν τεράστιοι πόροι για την ανάπτυξη της ελληνικής περιφέρειας. Και αυτοί οι πόροι θα έχουν ακόμη μεγαλύτερη παρέμβαση στην αναπτυξιακή μας πορεία. Διότι το κόστος υλοποίησης των έργων στην περιφέρεια είναι μικρότερο απ’ ό,τι είναι στα μεγάλα κέντρα.
      Και μετά το 2004, κύριοι συνάδελφοι της Νέας Δημοκρατίας, θα έχουν αυξηθεί οι συντελεστές παραγωγής στην πατρίδα μας, γιατί όλα τα μεγάλα έργα που εμείς επιλέξαμε την τελευταία δεκαετία να βάλουμε μπροστά στην πατρίδα μας και να τα ολοκληρώσουμε, θα πιάσουν τόπο. Από άψυχα τεχνικά έργα γίνονται έργα παραγωγής και ανάπτυξης που προσελκύουν ιδιωτικές επιχειρήσεις, κεφάλαια και δημιουργούν μία άλλη δυναμική για τη χώρα μας. Αυτό, λοιπόν, θα γίνει μετά το 2004. Η πατρίδα μας θα συνεχίσει να έχει έναν από τους υψηλότερους ρυθμούς ανάπτυξης σε ολόκληρη την Ευρωπαϊκή Ένωση.
      Μας είπατε προηγουμένως ότι χρειαζόμαστε καινούρια μεγάλα έργα μετά το 2004. Αυτό σχεδιάζουμε: Τα καινούρια μεγάλα έργα μετά το 2004, που θα αλλάξουν οριστικά την εικόνα της πατρίδας μας και θα συνδέσουν την Ελλάδα με όλα τα ευρωπαϊκά δίκτυα. 
      Όμως θα πρέπει να συμφωνήσετε μεταξύ σας τι θέλετε. Θέλετε μεγάλα έργα και καινούρια μεγάλα έργα όπως είπε προηγουμένως ο εκπρόσωπός σας ή θέλετε –και διαβάζω το τι είπατε στην πρωτολογία σας- να μετατρέψουμε τα κοινωνικά χρήματα σε τσιμέντο και σε μεγάλα έργα; Αυτό είπατε. Να διαλέξετε. Να σταματήσετε τη διπλή, τριπλή, τετραπλή γλώσσα γιατί τέσσερις είσαστε σήμερα εδώ. Αν ήσασταν παραπάνω, θα έχετε πενταπλή και περισσότερες ακόμη γλώσσες.
      ΑΘΑΝΑΣΙΟΣ ΜΠΟΥΡΑΣ: …
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Τι θα γίνει, κύριε Μπούρα, σας παρακαλώ, μη διακόπτετε.
     ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Κύριε Μπούρα, επειδή επανέρχεστε θα σας πω κάτι πολύ απλό. Ή είναι αλήθεια ή δεν είναι. Ή εσείς θεμελιώσατε το Πανεπιστημιακό Νοσοκομείο Χαλανδρίου, όπως επανέλαβε ο κ. Αλογοσκούφης προηγουμένως ως άνδρας ή το θεμελίωσε η Κυβέρνηση του ΠΑΣΟΚ τέλος του 1995 με Υπουργό τον κ. Κρεμαστινό. Ή το ένα ή το άλλο. Και εμείς λέμε εδώ ως Κυβέρνηση ότι τούτη η Κυβέρνηση θεμελίωσε το Πανεπιστημιακό Νοσοκομείο Χαλανδρίου, όπως θεμελίωσε και ολοκλήρωσε άλλα δέκα μεγάλα νοσοκομεία στην ελληνική περιφέρεια, για να μην υπάρχει μία ελληνική περιφέρεια και ένας ελληνικός νομός που να μην έχει ουσιαστική περίθαλψη υγείας σήμερα στην πατρίδα μας. Όπως αυτό που σήμερα εγκαινιάζει ο Πρωθυπουργός κ. Σημίτης στις Σέρρες, που είναι αποτέλεσμα της προσπάθειας της προηγούμενης προγραμματικής περιόδου.
     Κλείνοντας, θέλω να πω ότι αυτή η πορεία που διαλέξαμε είναι μία πορεία που θα έχει συνέχεια γιατί ο λαός μας μπορεί να κρίνει και να αξιολογήσει και ξέρει ότι όποιες επιλογές του θα έχουν συνέπειες. Δεν μπορούμε να λέμε εδώ, παραδείγματος χάρη, ότι τα κίνητρα για ένα νομό της Στερεάς Ελλάδας πρέπει να μειωθούν. Να το πείτε στη Βοιωτία, κύριοι συνάδελφοι, όχι μόνο εδώ. 
     Ο λαός μας θα κάνει τις επιλογές του και γνωρίζει ότι οι επιλογές του έχουν επιπτώσεις για μία πολιτική που είναι πολιτική επιφάνειας, πολιτική κινδυνολογίας που ποτέ δεν ταυτίστηκε με την πρόοδο, με την ανάπτυξη. Εδώ, λοιπόν, είμαστε, όπως ήμασταν το 2000, όπως το 1996, όπως και το 1993 για να ξαναδώσουμε τη μάχη της ανάπτυξης, της προόδου της χώρα μας για το μέλλον και την επόμενη πορεία μας.
     Σας ευχαριστώ, κυρία Πρόεδρε.
     ΠΡΟΕΔΡΕΥΟΥΣΑ (Άννα Μπενάκη-Ψαρούδα): Ο κ. Αλογοσκούφης έχει το λόγο για να τριτολογήσει.
     ΓΕΩΡΓΙΟΣ ΑΛΟΓΟΣΚΟΥΦΗΣ: Κυρία Πρόεδρε, ο κύριος Υφυπουργός δεν είναι ούτε ο πρώτος ούτε ο τελευταίος εκπρόσωπος μιας κυβέρνησης που πιστεύει ότι θα είναι για πάντα στην εξουσία και ότι θα είναι για πάντα ατιμώρητος πολιτικά. Ο ελληνικός λαός δεν εκβιάζεται και τον ελληνικό λαό δεν μπορεί να τον κοροϊδέψει κανένας, πόσο μάλλον ο κ. Πάχτας. Ο ελληνικός λαός έζησε αυτήν την Κυβέρνηση, την κρίνει, τη σχολιάζει και θα κληθεί το συντομότερο να ψηφίσει για το σύνολο του έργου της, όσα και να πει ο κ. Πάχτας.
      Εμείς για μία ακόμη φορά επαναλαμβάνουμε: επειδή μας ενδιαφέρει το μέλλον και επειδή γνωρίζουμε ότι με πολύ μεγάλη πιθανότητα θα κληθούμε να διαχειριστούμε το μέλλον, δε νομιμοποιείται η σημερινή Κυβέρνηση πνέοντας τα λοίσθια να υπονομεύσει άλλο το μέλλον του ελληνικού λαού.
      Είπε ότι θα υπάρξουν πόροι στο μέλλον, όταν θα απελευθερωθούν από τα ολυμπιακά έργα. Μα, τα ολυμπιακά έργα δεν γίνονται με δάνεια; Είναι ή δεν είναι αλήθεια ότι το σύνολο των ολυμπιακών έργων γίνεται με κρυφό δανεισμό; Από πού θα απελευθερωθούν πόροι; Θα συνεχίσουμε να δανειζόμαστε στον αιώνα τον άπαντα; 
      Έχει δημιουργήσει πλεονάσματα η Κυβέρνηση, όπως μας έλεγε πριν από δύο χρόνια ότι έχουμε τώρα πλεονασματικούς προϋπολογισμούς, για να έρθει μετά και να το ανατρέψει; Από πού θα χρηματοδοτηθούν και από πού θα απελευθερωθούν οι πόροι; Τι θα συμβεί, εάν η Ευρωπαϊκή Επιτροπή υλοποιήσει τις απειλές, που περιέχονται στο έγγραφο το οποίο κατέθεσα στα Πρακτικά, και περικόψει πόρους για το υπόλοιπο τμήμα του Γ΄ Κοινοτικού Πλαισίου Στήριξης; 
      Τι θα συμβεί, εάν η δική σας ανικανότητα υπονομεύσει τις διαπραγματεύσεις που θα γίνουν για το Δ΄ Κοινοτικό Πλαίσιο Στήριξης όπου πρέπει να πάρουμε τους περισσότερους δυνατούς πόρους; Είναι ή δεν είναι αλήθεια ότι η Ευρωπαϊκή Επιτροπή θα μας πει: «Αφού δεν μπορούσατε να απορροφήσετε και να αξιοποιήσετε το σύνολο των πόρων του Γ΄ Κοινοτικού Πλαισίου Στήριξης, γιατί ζητάτε να πάρετε περισσότερα στο Δ΄;» 
      Για μια ακόμη φορά συνέλθετε, προσγειωθείτε, δείτε την πραγματικότητα. Κάθε μέρα που μένετε γαντζωμένοι στην εξουσία, κάθε μέρα που μένετε εγκλωβισμένοι στην εικονική πραγματικότητα που έχετε δημιουργήσει, αυτή είναι επικίνδυνη για τη χώρα, για το μέλλον και τις προοπτικές των πολιτών. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κύριοι συνάδελφοι, έχω την τιμή να ανακοινώσω στο Σώμα ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση του Περιστυλίου της Βουλής, με θέμα: «Ο πολιτικός και ο διανοούμενος ΠΑΝΑΓΙΩΤΗΣ ΚΑΝΕΛΛΟΠΟΥΛΟΣ», ογδόντα τέσσερις μαθητές και πέντε καθηγητές από το Γυμνάσιο Ευξεινούπολης Μαγνησίας. 
     Η Βουλή τους καλωσορίζει.
      (Χειροκροτήματα από όλες τις πτέρυγες της Βουλής)
     Εξηγούμε ότι στο σημείο αυτό ολοκληρώνεται η συζήτηση επερώτησης που κατέθεσαν Βουλευτές της Νέας Δημοκρατίας προς τον κύριο Υφυπουργό Οικονομίας και Οικονομικών, ο οποίος και θα κλείσει τώρα τη συνεδρίαση.
      Κύριε Υφυπουργέ, έχετε το λόγο.
    ΧΡΗΣΤΟΣ ΠΑΧΤΑΣ (Υφυπουργός Οικονομίας και Οικονομικών): Σας ευχαριστώ, κυρία Πρόεδρε.
    Κύριοι συνάδελφοι της Νέας Δημοκρατίας, το Δ΄ Κοινοτικό Πλαίσιο  Στήριξης, όπως και το Γ΄, θα είναι συνάρτηση της πορείας μας στην τρέχουσα προγραμματική περίοδο, την οποία εσείς καταγγέλλετε για μία ακόμη φορά και την καταγγέλλετε σήμερα. 
    Θέλω να θυμίσω ότι καθ’ όλην τη διάρκεια των προηγουμένων ετών, καταγγέλλετε συνεχώς την πορεία μας στο Β΄ Κοινοτικό Πλαίσιο  Στήριξης. Όμως η θετική πορεία μας στο Β΄ Κοινοτικό Πλαίσιο  Στήριξης, ήταν αυτή που πιστώθηκε θετικά για την πατρίδα και μας δόθηκε ένα καλό, μεγάλο, πρωτόγνωρο για την πατρίδα μας αναπτυξιακό πρόγραμμα για το Γ΄ Κοινοτικό Πλαίσιο Στήριξης στην τρέχουσα προγραμματική περίοδο.
    Επαναλαμβάνω ότι είμαστε η χώρα που έχει δεχθεί τη μεγαλύτερη ανά κάτοικο ενίσχυση απ’ όλα τα άλλα κράτη-μέλη και είμαστε η χώρα που διαχειριζόμαστε τόσους κοινοτικούς πόρους, που από μόνοι τους είναι περισσότεροι από το σύνολο των κοινοτικών πόρων που δέχθηκαν τα δέκα νέα κράτη–μέλη, με τα οποία θα διευρυνθεί η Ευρωπαϊκή Ένωση στη Σύνοδο Κορυφής της Κοπεγχάγης. 
    Θέλω επίσης να τονίσω ότι αυτό θα κριθεί από το κύρος και την αξιοπιστία της Κυβέρνησης, τη φωνή και την παρουσία της Κυβέρνησής μας στο διεθνή και στον εσωτερικό χώρο και βεβαίως από το ποιος Πρωθυπουργός θα κυβερνά την πατρίδα μας την εποχή του 2005–2006, όταν θα ολοκληρώνεται αυτή η διαπραγμάτευση. Όλοι γνωρίζουμε ότι το κύρος του Κώστα Σημίτη, του Πρωθυπουργού της χώρας, είναι αναμφισβήτητο στην Ευρωπαϊκή Ένωση. 
    Το δεύτερο που θέλω να τονίσω είναι ότι από το πρόγραμμα των δημοσίων επενδύσεων, τα 2/3 του προγράμματος είναι καθαρά εθνικοί πόροι, οι πόροι που πρέπει να απελευθερώσουμε, εξυγιαίνοντας την οικονομία μας, μειώνοντας τα ελλείμματα και μειώνοντας το ποσοστό χρέους ως προς το ΑΕΠ της χώρας μας. Απελευθερώνουμε τεράστιους πόρους, εκατοντάδες δισεκατομμύρια δραχμές το χρόνο σε ετήσια βάση από την εξυγίανση της ελληνικής οικονομίας. Εσείς, δυστυχώς, μας είχατε παραδώσει μια οικονομία που ήταν οικονομία ενός μεγάλου ασθενούς στην Ευρωπαϊκή Ένωση. Ήμασταν το «μαύρο πρόβατο» στην Ευρωπαϊκή Ένωση μέχρι το 1994. 
    Κλείνω, κυρία Πρόεδρε, τονίζοντας ότι -επειδή προκλητικά ο κ. Αλογοσκούφης είπε ότι αυτή η Κυβέρνηση πρέπει να φύγει- αυτή η Κυβέρνηση θα φύγει, όταν το αποφασίσει ο ελληνικός λαός, όχι όταν το αποφασίσετε εσείς, κύριε Αλογοσκούφη και η Νέα Δημοκρατία. Καιρός να διδαχθείτε από τα λάθη σας και το παρελθόν σας προς την κατεύθυνση αυτή.
    Θέλω, λοιπόν, να τονίσω ότι ο ελληνικός λαός θα έχει πάρα πολλούς λόγους να μας τιμωρήσει. 
     Θα έχει πάρα πολλούς λόγους να τιμωρήσει το ΠΑΣΟΚ, αλλά δεν θα έχει κανένα λόγο να αυτοκτονήσει. Και ο ελληνικός λαός δεν θα αυτοκτονήσει στέλνοντας τη Νέα Δημοκρατία στην Κυβέρνηση. Ο λαός μας δεν συμφώνησε με τη Νέα Δημοκρατία και είμαστε πεπεισμένοι ότι και πάλι θα στρίψει την πλάτη στους αρνητές της νέας Ελλάδας, της Ελλάδας που αλλάζει κατηγορία και στους θιασώτες μιας παλιάς Ελλάδας, της Ελλάδος του «ελιά και Κώτσο βασιλιά», της Ελλάδας- Ψωροκώσταινας. 
      Αυτήν την Ελλάδα δεν τη θέλουμε άλλο. Σας τη χαρίζουμε μια για πάντα. 
      ΠΡΟΕΔΡΕΥΟΥΣΑ (Άννα Μπενάκη-Ψαρούδα):  Κηρύσσεται περαιωμένη η συζήτηση επί της υπ’ αριθμόν 10/13-10-2003 επερώτησης Βουλευτών της Νέας Δημοκρατίας προς τον Υπουργό Οικονομίας και Οικονομικών, σχετικά με τα Κοινοτικά Πλαίσια Στήριξης 1994-1999 και 2000-2006.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
       Με τη συναίνεση του Σώματος και ώρα 14.03΄, λύεται η συνεδρίαση για τη Δευτέρα 10 Νοεμβρίου 2003 και ώρα 18.00΄, με αντικείμενο εργασιών του Σώματος: κοινοβουλευτικό έλεγχο: α) συζήτηση επικαίρων ερωτήσεων και β) συζήτηση επερώτησης, σύμφωνα με την ημερήσια διάταξη που θα σας διανεμηθεί. 


      Ο ΠΡΟΕΔΡΟΣ                                                            ΟΙ ΓΡΑΜΜΑΤΕΙΣ
ΣΥΝΕΔΡΙΑΣΗ ΟΛΟΜΕΛΕΙΑΣ 7-11-2003	ΣΕΛ.-137-

