ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Β’
ΣΥΝΕΔΡΙΑΣΗ ΡΚΘ’

Δευτέρα 8 Μαΐου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. ‘Αδεια απουσίας των Βουλευτών κ. Σ. Καλαντζάκου, Ε. Κουντουρά, Κ. Αγοραστού, Ν. Δενδιά και Χ. Παπουτσή, σελ.
3. Ανακοινώνεται ότι τη συνεδρίαση παρακολουθούν μαθητές από το Δεύτερης Ευκαιρίας Πειραιά, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 9 Μαΐου 2006, σελ.
4. Συζήτηση επικαίρων ερωτήσεων:
α) Προς τον Υπουργό Αγροτικής Ανάπτυξης και Τροφίμων:
i. σχετικά με την επίλυση αιτημάτων των μικρομεσαίων πτηνοτρόφων κ.λπ., σελ.
ii. σχετικά με την επέκταση της Μονής του Αγίου Παντελεήμονα στο δάσος της Πεντέλης, σελ.
iii. σχετικά με τη λήψη μέτρων για τη νοθεία στη φέτα κ.λπ., σελ.
β) Προς τον Υπουργό Πολιτισμού σχετικά με τον κίνδυνο ματαίωσης της Διεθνούς Αθλητικής Συνάντησης της IAAF στην Αρχαία Ολυμπία, σελ.
5. Συζήτηση Επερώτησης Βουλευτών του ΠΑΣΟΚ προς τον Υπουργό Πολιτισμού σχετικά με την αξιοποίηση των Ολυμπιακών εγκαταστάσεων, σελ.

Γ. ΝΟΜΟΘΕΤΙΚΗ ΕΡΓΑΣΙΑ
Κατάθεση σχεδίου νόμου:
Οι Υπουργοί Περιβάλλοντος, Χωροταξίας και Δημοσίων ‘Εργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Αγροτικής Ανάπτυξης και Τροφίμων, Δικαιοσύνης και Δημόσιας Τάξης κατέθεσαν σχέδιο νόμου: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις», σελ.

ΟΜΙΛΗΤΕΣ
Α. Επί των Επικαίρων Ερωτήσεων:
ΒΟΥΛΓΑΡΑΚΗΣ Γ., σελ.
ΔΡΑΓΑΣΑΚΗΣ Ι., σελ.
ΚΟΝΤΟΣ Α., σελ.
ΚΟΥΤΣΟΥΚΟΣ Ι., σελ.
ΤΣΙΟΓΚΑΣ Δ., σελ.
ΧΑΤΖΗΜΙΧΑΛΗΣ Φ., σελ.

Β. Επί της Επερώτησης:
ΑΗΔΟΝΗΣ Χ., σελ.
ΑΛΕΥΡΑΣ Α., σελ.
ΒΟΥΛΓΑΡΑΚΗΣ Γ., σελ.
ΔΗΜΑΡΑΣ Ι., σελ.
ΚΑΚΛΑΜΑΝΗΣ Α., σελ.
ΛΙΑΝΗΣ Γ., σελ.
ΛΟΒΕΡΔΟΣ Α., σελ.
ΜΑΓΓΙΝΑΣ Β., σελ.
ΠΡΩΤΟΠΑΠΑΣ Χ., σελ.


      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Β΄
      ΣΥΝΕΔΡΙΑΣΗ ΡΚΘ΄
      Δευτέρα 8 Μαΐου 2006
      Αθήνα, σήμερα στις 8 Μαΐου 2006, ημέρα Δευτέρα και ώρα 18.18΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κ. Γραμματέας να ανακοινώσει τις αναφορές προς το Σώμα.
      (Ανακοινώνονται προς το Σώμα από τον κ. Δημήτριο Τσιόγκα, Βουλευτή Λάρισας, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Ε’ Αντιπρόεδρος της Βουλής και  Βουλευτής Αχαΐας κ. ΠΑΝΑΓΙΩΤΗΣ ΚΟΣΙΩΝΗΣ και η Βουλευτής Α’ Πειραιώς κ. ΕΛΠΙΔΑ ΠΑΝΤΕΛΑΚΗ κατέθεσαν αναφορά με την οποία το Εργατικό Κέντρο Ζακύνθου ζητεί να γίνουν άμεσα αντισεισμικοί  έλεγχοι των κτηρίων στη Ζάκυνθο και να ληφθούν οικονομικά μέτρα ανακούφισης των εργαζομένων και ανέργων κ.λπ..
      2) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά με την οποία η Επιτροπή Κατοίκων Ν. Ιωνίας διαμαρτύρεται για γενόμενες παράνομες αγοραπωλησίες και καταπατήσεις εκτάσεων γης.
      3) Ο Βουλευτής Κυκλάδων κ. ΠΑΝΑΓΙΩΤΗΣ ΡΗΓΑΣ κατέθεσε αναφορά με την οποία η Ένωση Αγροτικών Συνεταιρισμών Πάρου ζητεί να μην μπει στο καθεστώς της ειδικής εκκαθάρισης πριν το τέλος των δικαστικών της διαφορών με την Α.Τ.Ε..
      4) Ο Βουλευτής Αχαΐας κ. ΑΠΟΣΤΟΛΟΣ ΚΑΤΣΙΦΑΡΑΣ κατέθεσε αναφορά με την οποία ζητεί την άμεση υπογραφή της σύμβασης παραχώρησης του κτηριακού συγκροτήματος της Φοιτητικής Εστίας Πάτρας από τις πρυτανικές αρχές.
      5) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Ομοσπονδία Σωματείων Ελλήνων Βορειοηπειρωτών ζητεί να χορηγηθεί η ελληνική υπηκοότητα στους Έλληνες Βορειοηπειρώτες για την ισότητα και τη δικαίωσή τους.
      6) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας το οποίο αναφέρεται στην ανάγκη να αυξηθεί η αστυνόμευση στην περιοχή του Οροπεδίου Λασιθίου.
      7) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία οι Αγροτικοί Σύλλογοι Ιεράπετρας, «ΗΣΙΟΔΟΣ» και «ΕΚΤΟΣ ΕΠΟΧΗΣ ΚΗΠΕΥΤΙΚΩΝ» ζητούν να τους δοθούν προγράμματα εκδρομών.
      8) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία ο Σύλλογος Εργαζομένων στο Γενικό Νοσοκομείο Σητείας ζητεί να καλυφθούν άμεσα οι ελλείψεις του Νοσοκομείου Σητείας σε προσωπικό κ.λπ.
      9) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία ο κ. Δημήτριος Μόκκας, Δικηγόρος παρ’ Αρείω Πάγω, ζητεί την αναβάθμιση του Α.Σ.Ε.Α.Δ. Θεσσαλονίκης.
      10) Η Βουλευτής Ηρακλείου κ. ΕΥΑΓΓΕΛΙΑ ΣΧΟΙΝΑΡΑΚΗ – ΗΛΙΑΚΗ κατέθεσε αναφορά με την οποία το Επιμελητήριο Ηρακλείου και Σύλλογοι του νομού εκφράζουν τις απόψεις τους για τις χρήσεις των χώρων του υπάρχοντος και του νέου υπό ανέγερση ιδιόκτητου κτηρίου του Περ/κού Υποκαταστήματος Ι.Κ.Α. στο Ηράκλειο Κρήτης.
      11) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία η Πανελλήνια Ομοσπονδία Υγειονομικών Υπαλλήλων Ι.Κ.Α. ζητεί τη δημιουργία ενός υγιούς συστήματος παροχής υπηρεσιών υγείας από σύγχρονες πλήρως εξοπλισμένες και στελεχωμένες Μονάδες Υγείας.
      12) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά με την οποία το Σωματείο Εργαζομένων Ελληνικών Αμυντικών Συστημάτων Υμηττού ζητεί τη στήριξη της εγχώριας Αμυντικής Βιομηχανίας.
      13) Ο Βουλευτής Α΄ Θεσσαλονίκης κ. ΧΑΡΑΛΑΜΠΟΣ ΚΑΣΤΑΝΙΔΗΣ κατέθεσε αναφορά με την οποία η κ. Πηνελόπη Αυξέντη διαμαρτύρεται για τη μείωση της σύνταξής της.
      14) Ο Βουλευτής Σερρών κ. ΑΡΙΣΤΕΙΔΗΣ ΜΟΥΣΙΩΝΗΣ κατέθεσε αναφορά με την οποία ο Δήμαρχος Στρυμονικού ζητεί την αποζημίωση των αμυγδαλοπαραγωγών της περιοχής του λόγω ακαρπίας.
      15) Οι Βουλευτές Β΄ και Α΄ Αθηνών κ. ΑΝΤΩΝΗΣ ΣΚΥΛΛΑΚΟΣ και κ. ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά με την οποία η Επιτροπή Κατοίκων Άνω Αργυρούπολης ζητεί να δοθεί άμεσα λύση στο πρόβλημα της διαμπερούς κυκλοφορίας στην Άνω Αργυρούπολη.
      16) Ο Βουλευτής Ιωαννίνων κ. ΜΙΧΑΗΛ ΠΑΝΤΟΥΛΑΣ κατέθεσε αναφορά με την οποία η Ομοσπονδία Σωματείων Ελλήνων Βορειοηπειρωτών «Ο ΑΓΙΟΣ ΚΟΣΜΑΣ» ζητεί να χορηγηθεί η ελληνική υπηκοότητα στους Έλληνες Βορειοηπειρώτες.
      17) Ο Βουλευτής Ροδόπης κ. ΙΛΧΑΝ ΑΧΜΕΤ κατέθεσε αναφορά με την οποία ο Σύλλογος Γονέων και Κηδεμόνων Ενιαίου Λυκείου Διαπολιτισμικής Εκπαίδευσης Σαπών Ροδόπης ζητεί την επισκευή του κτηρίου του σχολείου.
      18) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά με την οποία η Ομοσπονδία Σωματείων Ελλήνων Βορειοηπειρωτών «Ο ΑΓΙΟΣ ΚΟΣΜΑΣ» ζητεί να δοθεί η ελληνική ιθαγένεια στους Έλληνες Βορειοηπειρώτες για την ισότητα και τη δικαίωσή τους.
      Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό  7992/22-2-06 ερώτηση της  Βουλευτού κ. Θεοδώρας Τζάκρη δόθηκε με το υπ’ αριθμ. 1195/17-3-06 έγγραφο από τον Υφυπουργό Αγροτικής Ανάπτυξης και Τροφίμων η ακόλουθη απάντηση:
      «Απαντώντας στην παραπάνω ερώτηση που κατέθεσε η Βουλευτής κ. Θεοδώρα Τζάκρη, σας πληροφορούμε τα εξής:
      Σύμφωνα με τις διατάξεις της παρ. 1 του άρθρο 1 του ν.1540/1985, ως πολιτικοί πρόσφυγες νοούνται οι Έλληνες, το γένος, που εξαιτίας του εμφυλίου πολέμου, κατέφυγαν στο εξωτερικό, μετά την 1-1-1945, ή φυλακίστηκαν ή εξορίστηκαν και η περιουσία τoυ καταλήφθηκε από το Ελληνικό Δημόσιο, κατ' εφαρμογή σχετικών διατάξεων της περιόδου εκείνης.
      Με τις διατάξεις της παρ. 4 του αρθρ. 2 του ν.1540/1985, ορίσθηκε ότι σε περίπτωση θανάτου του πολιτικού πρόσφυγα, δικαιούχοι και κατά το λόγο της κληρονομικής τους μερίδας, είναι ο σύζυγός του, οι κατιόντες του και οι γονείς του.
      Κατόπιν υποβολής σχετικού ερωτήματος της αρμόδιας Υπηρεσίας του Υπουργείου Αγροτικής Ανάπτυξης και Τροφίμων (Δ/νση Πολιτικής Γης) στο Νομικό Συμβούλιο του Κράτους, που αφορούσε τη δυνατότητα απόδοσης περιουσίας σε εγγονό αποβιώσαντος πολιτικού πρόσφυγα, κατ' εφαρμογή των παραπάνω διατάξεων, ο οποίος εγκαταστάθηκε στην περιουσία του πολιτικού πρόσφυγα με διάταξη διαθήκης, εκδόθηκε η αριθμ. 233/1988 γνωμοδότηση του Ν.Σ.Κ. που έγινε αποδεκτή από τον Υπουργό Γεωργίας, σύμφωνα με την οποία ως κατιόντες του πολιτικού πρόσφυγα νοούνται, μόνο, τα τέκνα του, με την αιτιολογία ότι σκοπός του νόμου ήταν να περιορίσει τον κύκλο των δικαιούχων προσώπων στους στενούς συγγενείς (σύζυγο, τέκνα και γονείς), προκειμένου και να εξυπηρετηθεί η κοινωνική και οικονομική αναγκαιότητα της ένταξης του πολιτικού πρόσφυγα στο κοινωνικό σύνολο και να διατεθεί με φειδώ η περιουσία του Δημοσίου.
      Ενόψει αυτών και με το δεδομένο ότι οι γνωμοδοτήσεις, εφόσον γίνουν αποδεκτές, αποτελούν πράξεις που είναι υποχρεωτικές για τη Διοίκηση (άρθρο 7 παρ. 4 του ν.3086/2002 Οργανισμός ΝΣΚ κλπ), η ως άνω αρμόδια υπηρεσία του Υπουργείου Αγροτικής Ανάπτυξης και Τροφίμων (Δ/νση Πολιτικής Γης) δεν έχει την δυνατότητα να αποδώσει την περιουσία πολιτικών προσφύγων, κατά την έννοια του παραπάνω νόμου, σε εγγονούς αυτών, αφού οφείλει να συμμορφωθεί με το περιεχόμενο της παραπάνω γνωμοδότησης, η οποία και ερμήνευσε την παρ. 4 του άρθρου 2 του ν. 1540/1985.
      Ο Υφυπουργός
      Α. ΚΟΝΤΟΣ»
      2. Στην με αριθμό 9069/22-3-06 ερώτηση του  Βουλευτή κ. Εμμανουήλ Στρατάκη δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./660/10-4-06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της υπ΄ αριθμ.9069/22.03.2006 ερώτησης του Βουλευτή κ. Μανόλη Στρατάκη, σχετικά με το χρονοδιάγραμμα ολοκλήρωσης του έργου «Επισκευή - Επέκταση και Εκσυγχρονισμός του Μουσείου Ηρακλείου» και τη προσωρινή διακοπή λειτουργίας του, σας γνωρίζουμε τα εξής:
      Σύμφωνα με την υπ' αριθμ. ΥΔΕΠΠ/Β/Φ37/305/2.3.2006 Απόφαση έγκρισης 2ης τροποποίησης ΤΔΕ και τροποποίησης απόφασης ένταξης της πράξης «Επισκευή -Επέκταση και Εκσυγχρονισμός Αρχαιολογικού Μουσείου Ηρακλείου (Οικοδομικές και Η/Μ εργασίες - Διαμόρφωση περιβάλλοντος χώρου - Μεταφορά και Φύλαξη των εκθεμάτων»στο Ε.Π. «ΠΟΛΙΤΙΣΜΟΣ» το έργο θα ολοκληρωθεί την 31.8.2008.
      Ειδικότερα οι εργασίες που έχουν δρομολογηθεί ή έχουν ήδη ξεκινήσει και προχωρούν με εντατικό ρυθμό για να ολοκληρωθούν μέσα στο 2006, συνοπτικά είναι οι ακόλουθες:
      α) Συσκευασία, ταξινόμηση και μεταφορά των Συλλογών του Μουσείου, από την Έκθεση και τις αποθήκες στα νέα κτίρια επέκτασης Γ και Δ, προκειμένου να πραγματοποιηθούν οι εργασίες στατικής ενίσχυσης και διαμόρφωσης στο κεντρικό κτίριο Α.
      - Αποτοιχίσεις (Γλυπτών τοιχογραφιών, ψηφιδωτών κ.ά.)
      -. Δημιουργία κατάλληλων χώρων προσωρινής φύλαξης
      - Προμήθεια -εγκατάσταση εξοπλισμού αποθηκών
      - Φύλαξη του αρχαιολογικού υλικού μέχρι την επανέκθεσή του
      - Μουσειολογική μελέτη
      - Ανασκαφικές εργασίες στα κτήρια Γ και Δ
      - Αποδόμηση αρχαίων κτηρίου Δ
      - Λοιπές εργασίες
      β) Ολοκλήρωση της εκπόνησης της μουσειολογικής και μουσειογραφικής προμελέτης μέσα στο πρώτο εξάμηνο του 2006.
      Είναι ευνόητο πάντως ότι στην παρούσα φάση δεν είναι ρεαλιστικό να διατυπωθούν εκτιμήσεις με αξίωση ακρίβειας ως προς το χρονικό διάστημα που το Μουσείο θα απαιτηθεί να παραμείνει κλειστό.
      Στόχος και μέλημα του Υπουργείου Πολιτισμού αποτελεί η ελαχιστοποίηση αυτού του χρόνου, που όμως εξαρτάται από σύνθετες παραμέτρους λόγω του είδους και του μεγέθους του έργου και της αναγκαιότητας για ποιοτική εκτέλεσή του.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      3. Στην με αριθμό 9079/23-3-06 ερώτηση του  Βουλευτή κ. Ιωάννου Δραγασάκη δόθηκε με το υπ’ αριθμ. ΥΠΠΟ/ΓΡ.ΥΠ.ΚΕ/662/6-4-06 έγγραφο από τον Υπουργό Πολιτισμού η ακόλουθη απάντηση:
      «Σε απάντηση της υπ' αριθμ. 9079/23.03.2006 ερώτησης του Βουλευτή κ. Γιάννη Δραγασάκη, σας γνωρίζουμε τα εξής:
      Στις 6 lουνίου 2005 ψηφίστηκε ο νόμος 3342 με τίτλο «Βιώσιμη Ανάπτυξη, Κοινωνική Αξιοποίηση των Ολυμπιακών Εγκαταστάσεων, Αδειοδότηση, Χρήσεις, Λειτουργίες τους - Διάρθρωση, Οργάνωση και Λειτουργία Γενικής -Γραμματείας Ολυμπιακής Αξιοποίησης», χάρις στον οποίο πραγματοποιείται και ο σχεδιασμός της Κυβέρνησης για την αξιοποίηση του Παγκρητίου Σταδίου.
      Στις 18.12.2005, και μετά από ευρύ διάλογο με τους εμπλεκόμενους φορείς, υπεγράφη το Μνημόνιο Συνεργασίας με τον Δήμο Ηρακλείου Κρήτης που προβλέπει τη σύσταση Κοινοπραξίας, προκειμένου να υλοποιηθεί το σχέδιο ανάπτυξης και λειτουργίας της εγκατάστασης.
      Στο πλαίσιο αυτό, και με συνεχή διάλογο, συνεχίστηκε η στενή Υπουργείου Πολιτισμού, της Ολυμπιακά Ακίνητα Α.Ε., του Δήμου Ηρακλείου της Περιφέρειας και των λοιπών τοπικών φορέων.
      Στις 29.03.2006 σε κοινή σύσκεψη που πραγματοποιήθηκε στην Περιφέρεια, ανοιχτή στο κοινό και στα Μ.Μ.Ε., τέθηκαν οι βάσεις για την οριστική διευθέτηση του ζητήματος της αξιοποίησης του Παγκρητίου Σταδίου.
      Τα αιτήματα της αθλητικής οικογένειας, που έχουν υποβληθεί και θα υποβληθούν στο μέλλον, εξετάζονται με σοβαρότητα και με πρόθεση να ικανοποιηθούν στον μέγιστο συνεργασία του Ηρακλείου, της βαθμό.
      Κατά συνέπεια, με την ενεργοποίηση του συνόλου των υποδομών του Σταδίου, αποτελεί προτεραιότητα οι αθλητικές ομοσπονδίες να φιλοξενηθούν εντός του Παγκρητίου και φυσικά οι δραστηριότητές τους να πραγματοποιούνται στους αντίστοιχους χώρους.
      Σε όλες τις περιπτώσεις ο σχεδιασμός της Κυβέρνησης στοχεύει στην καλύτερη δυνατή αξιοποίηση των εγκαταστάσεων με την ταυτόχρονη μείωση των δαπανών συντήρησής τους, ώστε να μην επιβαρυνθεί αποκλειστικά και μόνον ο πολίτης.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      4. Στην με αριθμό 8357/1-03-06 ερώτηση της Βουλευτού κ. Αγγελικής Γκερέκου δόθηκε με το υπ’ αριθμ. ΥΠΠΟ/ΓΡ.ΥΠ.Κ.Ε./603/20-3-06 έγγραφο από τον Υπουργό Πολιτισμού η ακόλουθη απάντηση:
      «Σχετικά με την υπ' αριθμ. 8357/1.03.2006 ερώτηση της Βουλευτού κ. Αγγελικής Γκερέκου, σχετικά με τη συντήρηση - διάσωση του Παλαιού Φρουρίου Κέρκυρας, σας γνωρίζουμε τα εξής:
      Στα πλαίσια υλοποίησης παλαιότερης Προγραμματικής Σύμβασης υποβλήθηκαν και εγκρίθηκαν, κατόπιν σχετικής γνωμοδότησης του Κεντρικού Αρχαιολογικού Συμβουλίου, προμελέτες με σκοπό την εξασφάλιση της στατικής επάρκειας του ακρωτηρίου Καβοσίδερο και του προμαχώνα Savorgnan ο οποίος παρουσιάζει σοβαρότερο κίνδυνο επικείμενης κατάρρευσης.
      Μετά από σύσκεψη που πραγματοποιήθηκε στις 20 Μαΐου 2005 από τις αρμόδιες διευθύνσεις του Υπουργείου Πολιτισμού εξασφαλίστηκαν οι απαραίτητες πιστώσεις τόσο για τη σύνταξη όσο και για την εκτέλεση του έργου "Στερέωση και αποκατάσταση των επισφαλών τμημάτων του προμαχώνα και επιπρομαχώνα Savorgnan και του αμυντικού τείχους Καβοσίδερου στο Παλιό Φρούριο Κέρκυρας". Ειδικότερα ολοκληρώθηκαν από την αρμόδια διεύθυνση του Υπουργείου Πολιτισμού οι ακόλουθες ενέργειες:
      - Επιχορηγήθηκε η αρμόδια διεύθυνση του Υπουργείου Πολιτισμού με το ποσό των 30.000,00 ευρώ, προκειμένου να ανατεθεί σε ιδιώτη μελετητή η ωρίμανση των σχετικών μελετών για την εξασφάλιση των ανωτέρω επισφαλών τμημάτωγ του φρουρίου.
      - Ελέγχθηκαν και θεωρήθηκαν οι ανωτέρω μελέτες, σύμφωνα με τις σχετικές Αποφάσεις Υπουργού (με αριθ. πρωτ. ΥΠΠΟ/ΔΑΒΜΜ/78823/2915/18-11-2005 και ΥΠΠΟ/ΔΑΒΜΜ/82129/3071/18-11-2005) με την διαδικασία του επείγοντος για την αποφυγή περαιτέρω φθοράς και καταστροφής του μνημείου.
      - Συντάχθηκε από την αρμόδια διεύθυνση του Υπουργείου Πολιτισμού το Τεχνικό Δελτίο του Έργου "Στερέωση και αποκατάσταση των επισφαλών τμημάτων του παλιού Φρουρίου Κέρκυρας" για την ένταξή του στο Πλαίσιο του Γ ΚΠΣ - "Ε.Π. Πολιτισμός" συνολικού προϋπολογισμού 3.350.000,00 ευρώ. Το προτεινόμενο έργο περιλαμβάνει τις αναγκαίες εργασίες, στον προμαχώνα και επιπρομαχώνα Savorgnan και στο αμυντικό τείχος Καβοσίδερου, για την αποκατάσταση των σοβαρών βλαβών τόσο του μνημείου όσο και του εδάφους θεμελίωσής του με στόχο την στατική αποκατάσταση και την ενίσχυση του φορέα του καθώς και την λειτουργική αξιοποίηση του χώρου του μνημείου ως επισκέψιμου.
      Εγκρίθηκαν από τις 8-3-2006 οι Οικονομοτεχνικές μελέτες του Έργου "Στερέωση και αποκατάσταση των επισφαλών τμημάτων του Παλαιού Φρουρίου Κέρκυρας" σύμφωνα με σχετικές Υπουργικές Αποφάσεις του Υπουργείου Πολιτισμού.
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      5. Στην με αριθμό 7369/6-2-06 ερώτηση του Βουλευτή  κ. Κωνσταντίνου Σπηλιόπουλου δόθηκε με το υπ’ αριθμ. 14788/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 7369/6-2-2006 ερώτηση που κατατέθηκε στη Βουλή από το Βουλευτή κ. Κ. Σπηλιόπουλο σχετικά με τη λειτουργία του Εθνικού Ιδρύματος Αποκατάστασης Αναπήρων Νομού Αχαΐας, σας πληροφορούμε τα εξής:
      1. Προσωπικό: το υπάρχον προσωπικό καλύπτει τις σημερινές δραστηριότητες του Ιδρύματος. Με την υπ’ αριθμ. 116/29-9-2003 (ΦΕΚ. 245/2003 τ. ΝΠΔΔ) Πράξη Προέδρου του ΠεΣ.Υ.Π. Δυτικής Ελλάδας, η οποία εκδόθηκε σύμφωνα με τις διατάξεις του Ν. 3106/2003 (ΦΕΚ. 30/2003 τ. Α΄) οι οργανικές θέσεις του προσωπικού του Ε.Ι.Α.Α. Ν. Αχαΐας μετατρέπονται αυτοδίκαια σε οργανικές θέσεις αντίστοιχου κλάδου, κατηγορίας και ειδικότητας των μονάδων κοινωνικής φροντίδας του Πε.Σ.Υ.Π. Δυτικής Ελλάδας. Οι ανωτέρω θέσεις αναφέρονται μόνο στο προσωπικό που υπηρετούσε χωρίς να προβλέπονται και κενές οργανικές θέσεις με αποτέλεσμα η μονάδα να στερηθεί κενών οργανικών θέσεων.
      2. Στέγαση του Ιδρύματος: μέχρι και το 2001 το Ίδρυμα στεγαζόταν σε μισθωμένα κτίρια. Από τις αρχές του 2002 φιλοξενήθηκε στις εγκαταστάσεις του Εθνικού Ιδρύματος Κωφών - Παράρτημα Πάτρας που παραχωρήθηκε με σύμβαση χρησιδανείου, συνολικής έκτασης 850 τ.μ. περίπου. Οι υπάρχουσες εγκαταστάσεις καλύπτουν τις υπάρχουσες ανάγκες και είναι προσβάσιμες για κινητικά αναπήρους χωρίς όμως να δίνεται η δυνατότητα εφαρμογής νέων δραστηριοτήτων και προγραμμάτων (π.χ. οικοτροφείο). Εξετάζεται από την αρμόδια υπηρεσία του ΥΥΚΑ η δυνατότητα στέγασης του Ιδρύματος σε καταλληλότερο χώρο που θα καλύπτει τις ανάγκες του.
      3. Μεταφορά ΑΜΕΑ: η Μονάδα διαθέτει δύο (2) αυτοκίνητα για τη μεταφορά των ΑμεΑ τα οποία έχουν κλείσει το όριο ζωής τους. Την 24-11-2005 παρελήφθη από την Οργανωτική Επιτροπή Ολυμπιακών Αγώνων - Αθήνα 2004 ΑΕ, ένα αυτοκίνητο με αναβατόριο μεταφοράς δύο αναπηρικών αμαξιδίων. Στον προϋπολογισμό οικονομικού έτους 2006 έχει προβλεφθεί δαπάνη για αγορά αυτοκινήτου.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      6. Στην με αριθμό 8040/23-2-06 ερώτηση του Βουλευτή  κ. Στυλιανού Ματζαπετάκη δόθηκε με το υπ’ αριθμ. ΓΠ/23189/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 8040/23-2-2006 ερώτηση που κατατέθηκε στη Βουλή από το Βουλευτή κ. Σ. Ματζαπετάκη με θέμα «κακοποιήσεις παιδιών», σας πληροφορούμε τα εξής:
      Από πλευράς του Υπουργείου Υγείας και Κοινωνικής Αλληλεγγύης για τα παιδιά που αποδεδειγμένα είναι απροστάτευτα και στερούνται οικογενειακής φροντίδας, τα παιδιά που βρίσκονται σε κρίση μεταξύ των οποίων και τα κακοποιημένα παιδιά, λειτουργούν τα Κέντρα Παιδικής Μέριμνας, οι Παιδοπόλεις και το Αναρρωτήριο Πεντέλης (για την αντιμετώπιση εκτάκτων περιστατικών παιδιών) όπου εισάγονται και φιλοξενούνται παιδιά στα οποία προσφέρονται εξατομικευμένες υπηρεσίες από εξειδικευμένο προσωπικό (ψυχολόγοι, παιδίατροι, κοινωνικοί λειτουργοί) για την αντιμετώπιση των προβλημάτων τους.
      Στα παραπάνω Ιδρύματα απαγορεύεται κάθε μορφή σωματικής βίας και κακομεταχείρισης σύμφωνα με τον Κανονισμό Λειτουργίας.
      Επισημαίνεται ότι για την υλοποίηση των προγραμμάτων τους οι προαναφερόμενες Μονάδες ελέγχονται από το Σώμα Επιθεωρητών Υγείας και Πρόνοιας, ώστε να διαπιστώνεται η καλή λειτουργία τους.
      Επίσης στον τομέα της πρόνοιας εντάχθηκε η λειτουργία του Εθνικού Κέντρου Κοινωνικής Αλληλεγγύης (Ε.Κ.Κ.Α.) για την αντιμετώπιση κοινωνικών προβλημάτων πολιτών σε 24ωρη βάση, με ανοιχτή τηλεφωνική γραμμή (197) στις δραστηριότητες του οποίου εντάσσεται και η λειτουργία κοινωνικών ξενώνων για την προσωρινή φιλοξενία μονογονεϊκών οικογενειών και παιδιών που για διάφορους λόγους επιβάλλεται να απομακρυνθούν από το οικογενειακό τους περιβάλλον.
      Τέλος με το ν. 3094/2003, επαναπροσδιορίστηκαν οι αρμοδιότητες και ο τρόπος λειτουργίας του Συνηγόρου του Πολίτη και επεκτάθηκε η αποστολή του και στο πεδίο της προάσπισης και προαγωγής των δικαιωμάτων του παιδιού. Στα πλαίσια αυτά ο Συνήγορος παρεμβαίνει μετά από αναφορά από κάθε ενδιαφερόμενο παιδί ή τον ασκούντα τη γονική μέριμνα, ή συγγενή ή τον επίτροπο. Επιπλέον, δύναται να επιληφθεί και υποθέσεων αυτεπαγγέλτως.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      7. Στην με αριθμό 7444/7-2-06 ερώτηση του Βουλευτή  κ. Νικολάου Γεωργιάδη δόθηκε με το υπ’ αριθμ. 17207/23-3-06 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αριθμό 7444/7-2-2006 ερώτηση που κατατέθηκε στη Βουλή από το Βουλευτή κ. Ν. Γεωργιάδη σχετικά με τους ασυνόδευτους ανήλικους αλλοδαπούς στην Ελλάδα, σας γνωρίζουμε τα ακόλουθα:
      Το Υπουργείο Υγείας και Κοινωνικής Αλληλεγγύης είναι αρμόδιο σε θέματα υποδοχής και ένταξης αλλοδαπών αιτούντων άσυλο, στους οποίους παρέχεται διαμονή, σίτιση ιατροφαρμακευτική περίθαλψη, συμβουλευτική και κοινωνική στήριξη μέσα από τη λειτουργία Κέντρων Υποδοχής, δομών και υπηρεσιών που χρηματοδοτούνται είτε από τον τακτικό προϋπολογισμό, είτε στο πλαίσιο του Ευρωπαϊκού Τομέα Προσφύγων. Ειδική μέριμνα λαμβάνεται για ευάλωτες κατηγορίες του προσφυγικού πληθυσμού μεταξύ των οποίων συγκαταλέγονται οι ασυνόδευτοι ανήλικοι αιτούντες άσυλο.
      Το Υπουργείο Υγείας και Κοινωνικής Αλληλεγγύης είναι εν γνώσει των εκθέσεων του Συνηγόρου του Πολίτη και της Ύπατης Αρμοστείας του ΟΗΕ για τους πρόσφυγες, με τους οποίους υπάρχει στενή συνεργασία για τα θέματα των ασυνόδευτων ανηλίκων. Για τη στέγαση, σίτιση, ιατροφαρμακευτική περίθαλψη και κάθε κοινωνική συνδρομή για την ανωτέρω ομάδα λειτουργούν με χρηματοδότηση του Υπουργείου Υγείας και Κοινωνικής Αλληλεγγύης τα κάτωθι Κέντρα Υποδοχής:
      - Κέντρο Ασυνόδευτων Παιδιών, ηλικίας 15-18 ετών στα Ανώγεια Κρήτης, δυναμικότητας 25 ατόμων. Χρηματοδοτείται από το Υπουργείο Υγείας και Κοινωνικής Αλληλεγγύης και λειτουργεί από το Εθνικό Ίδρυμα Νεότητας.
      - Δύο Κέντρα Φιλοξενίας ασυνόδευτων ανηλίκων αιτούντων άσυλο της Οργάνωσης Άρσις στο Βόλο και στην Αθήνα συνολικής δυναμικότητας 50 ατόμων.
      - Σε περιπτώσεις που δεν επαρκούν οι υφιστάμενες δομές οι ασυνόδευτοι ανήλικοι (μέχρι 15 ετών) φιλοξενούνται σε προνοιακά ιδρύματα.
      Επιπλέον, στο πλαίσιο του Ευρωπαϊκού Ταμείου Προσφύγων, λειτουργεί πρόγραμμα νομικής συνδρομής για αλλοδαπούς αιτούντες άσυλο από το Ελληνικό Συμβούλιο για τους Πρόσφυγες, το οποίο προσφέρει την απαραίτητη νομική στήριξη κατά τα διοικητικά και δικαστικά διαβήματα και παροχή αρχικού προσανατολισμού.
      Ο Υφυπουργός
      Γ. ΚΩΝΣΤΑΝΤΟΠΟΥΛΟΣ»
      8. Στην με αριθμό 8071/23-2-06 ερώτηση του Βουλευτή  κ. Βασιλείου Κεγκέρογλου δόθηκε με το υπ’ αριθμ. 20550/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8071/23-2-06, την οποία κατέθεσε ο Βουλευτής κ. Βασ. Κεγκέρογλου σχετικά με την ολοκλήρωση των κτιρίων του 2ου και 6ου Λυκείου Ηρακλείου, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (ν. 2218/94, ν. 2240/94 και π.δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ΄ Κ.Π.Σ.)
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Για την διετία 2004 -2005 στο Νομό Ηρακλείου διετέθησαν τα κατωτέρω ποσά από τις πιστώσεις του Εθνικού Π.Δ.Ε. του ΥΠΕΠΘ μέσω του ΟΣΚ Α.Ε.
      2004
      Για οικόπεδα - μελέτες - κατασκευές 900.000,00 Ευρώ
      2005
      Για οικόπεδα - μελέτες – κατασκευές 3.400.000,00 Ευρώ
      Για το 2006 δεν έχει γίνει ακόμη κατανομή στις Αυτοδιοικήσεις, διότι δεν έχει εγκριθεί το Π.Δ.Ε. ΥΠΕΠΘ - Ο.Σ.Κ.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠ.ΕΣ. Δ.Δ.Α. Επιπρόσθετα, ο ΟΣΚ παρέχει επικουρικά και σε έκτακτες μόνο περιπτώσεις τη συνδρομή του.
      Όσον αφορά στην ολοκλήρωση του 2ου και 6ου Λυκείου Ηρακλείου σας πληροφορούμε, ότι προχωρούν οι διαδικασίες για την επιχορήγηση στη Ν.Α. Ηρακλείου μέσω του Ο.Σ.Κ. Α.Ε. με το ποσό των 600.000,00 ευρώ έναντι της τακτικής επιχορήγησης του 2006, προκειμένου να συνεχιστούν οι εργασίες αποπεράτωσης των σχολείων.
      Το ΥΠΕΠΘ Θα φροντίσει στο πλαίσιο των χρηματοοικονομικών δυνατοτήτων του Π.Δ.Ε. για το 2006, για επαρκή χρηματοδότηση της Ν.Α. Ηρακλείου προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      Γ. ΚΑΛΟΣ»
      9. Στην με αριθμό 8591/10-3-06 ερώτηση του Βουλευτή  κ. Ιωάννου Μαγκριώτη δόθηκε με το υπ’ αριθμ. 26417/ΙΗ/23-3-06 έγγραφο από τον Υφυπουργό Εθνικής Παιδείας και Θρησκευμάτων η ακόλουθη απάντηση:
      «Απαντώντας στην ερώτηση με αριθμό 8591/10-3-06,την οποία κατέθεσε ο Βουλευτής κ. Γιάννης Μαγκριώτης και αφορά στην κτηριακή κατάσταση των 3ου και 5ου Δημοτικών Σχολείων Μενεμένης Θεσσαλονίκης, σας γνωρίζουμε τα ακόλουθα:
      Οι Νομαρχιακές Αυτοδιοικήσεις έχουν την αρμοδιότητα για την επιλογή και την απόκτηση οικοπεδικών εκτάσεων, τον προγραμματισμό, τη μελέτη, την κατασκευή και την επίβλεψη των έργων σχολικής στέγης (ν. 2218/19994, ν. 2240/1994 και π.δ. 30/1996).
      Οι Νομαρχιακές Αυτοδιοικήσεις σε συνεργασία με τις οικείες Περιφέρειες έχουν την δυνατότητα να εντάξουν τα έργα κατασκευής σχολικών κτιρίων στα αντίστοιχα Π.Ε.Π. (Γ’ Κ.Π.Σ.).
      Το ΥΠ.Ε.Π.Θ. σε ετήσια βάση επιχορηγεί τις Νομαρχιακές Αυτοδιοικήσεις από το Πρόγραμμα Δημοσίων Επενδύσεων (Σ.Α.Ε. 047/6) για οικόπεδα, μελέτες και κατασκευές χωρίς περαιτέρω παρέμβαση μέσα στο Νομό.
      Η ετήσια επιχορήγηση της Ν.Α. Θεσσαλονίκης για το έτος 2005 ανήλθε στο ποσό των 16.000.000,00 €.
      Αντίστοιχα σε ετήσιες επιχορηγήσεις προς τους Ο.Τ.Α. για επισκευές και συντηρήσεις των σχολικών κτιρίων προβαίνει το ΥΠΕΣΔΔΑ.
      Όσον αφορά στην αποκατάσταση των βλαβών των κτιρίων που στεγάζει τα 3ο και 5ο Δημοτικά Σχολεία Μενεμένης Θεσσαλονίκης, σας γνωρίζουμε ότι, όπως μας πληροφόρησε η Νομαρχιακή Αυτοδιοίκηση Θεσ/νίκης με σχετικό έγγραφό της, έχει συνταχθεί έκθεση αυτοψίας από μηχανικούς της Δ/νσης Τεχνικών Υπηρεσιών της Νομαρχίας. Οι δομικές βλάβες που διαπιστώθηκαν αποκαταστάθηκαν άμεσα.
      Για την κατασκευή νέου Δημοτικού Σχολείου ο Δήμος Μενεμένης υπέγραψε Προγραμματική Σύμβαση με την Ο.Σ.Κ. Α.Ε. για την αγορά οικοπέδου και βρίσκεται σε εξέλιξη η διαδικασία ολοκλήρωσης της αγοράς του οικοπέδου.
      Τέλος, σας γνωρίζουμε ότι το ΥΠ.Ε.Π.Θ. θα φροντίσει στο πλαίσιο των χρηματοοικονομικών δυνατοτήτων του Π.Δ.Ε. για το έτος 2006, για επαρκή χρηματοδότηση της Νομαρχιακής Αυτοδιοίκησης Θεσ/νίκης προκειμένου να εξελιχθεί ομαλά η πορεία εκτέλεσης του έργου σχολικής στέγης.
      Ο Υφυπουργός
      Γ. ΚΑΛΟΣ»
      10. Στην με αριθμό 8346/1-3-06 ερώτηση των  Βουλευτών κυρίων Παναγιώτου Κοσιώνη και Δημητρίου Τσιόγκα δόθηκε με το υπ’ αριθμ. 894/16-3-06 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
      «Απαντωντας στην  υπ’ αριθμ. 8346/1-3-06 ερώτηση, που κατατατέθηκε στη Βουλή από τους Βουλευτές κ. κ. Παναγιώτη Κοσιώνη και Τάκη Τσιόγκα, σχετικά με τα προβλήματα των σεισμοπλήκτων της Λευκάδας, σας πληροφορούμε, για τα θέματα που αφορούν τις αρμοδιότητες του Υπουργείου μας, τα εξής:
      1. Οι λαϊκές κατοικίες, που επλήγηκαν από το σεισμό του 2003 και κρίθηκαν κατεδαφιστέες, δεν είναι κατοικίες του Οργανισμού Εργατικής Κατοικίας (Ο.Ε.Κ), αλλά της Πρόνοιας του Υπουργείου Υγείας και Κοινωνικής Αλληλεγγύης.
      2. Σχετικά με το πρόγραμμα ανέγερσης οικισμού εργατικών κατοικιών στη Λευκάδα, σας ενημερώνουμε ότι, το Δ.Σ. του Ο.Ε.Κ., ύστερα από δημόσιο διαγωνισμό αγοράς οικοπέδων, που πραγματοποιήθηκε -το έτος 2004- στη Λευκάδα, επέλεξε προς αγορά έκταση εμβαδού 3.323 τ.μ. στη θέση "Λυγιά". Στη συνέχεια ζητήθηκε από τους ιδιοκτήτες να προσκομίσουν έκθεση εκτίμησης του ακινήτου από το Σώμα Ορκωτών Εκτιμητών για την προώθηση των περαιτέρω διαδικασιών.
      Με την απόκτηση του ακινήτου αυτού, θα ξεκινήσουν άμεσα οι διαδικασίες μελέτης ανέγερσης οικισμού από τον Ο.Ε.Κ..  Η χρηματοδότηση του όλου έργου καλύπτεται όπως είναι γνωστό από ίδια κεφάλαια του Ο. Ε. Κ.
      3. Τέλος, όσον αφορά στο Πρόγραμμα Επιδότησης Ενοικίου, οι καθυστερήσεις στις πληρωμές οφείλονται σε μια πανελλαδική αύξηση των αιτήσεων για το συγκεκριμένο πρόγραμμα της τάξεως του 20%. Παρόλα αυτά, προβλέπεται ο ρυθμός ελέγχου των αιτήσεων να αυξηθεί. Ο ΟΕΚ έχει δεκτεί συνολικά πανελλαδικά περίπου 70.000 αιτήσεις, από τις οποίες έχουν ελεγχθεί οι 32.270.
      Ειδικότερα, όσον αφορά την περιοχή της Λευκάδας, από τις 80 αιτήσεις έχει ελεγχθεί το σύνολο των αιτήσεων αυτών, ώστε οι τελευταίοι δικαιούχοι να πληρωθούν τον τρέχοντα μήνα (Μάρτιο).
      Ο Υπουργός
      ΣΑΒΒΑΣ ΤΣΙΤΟΥΡΙΔΗΣ»
      11. Στην με αριθμό 8166/27-2-06 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΠ./Κ.Ε./594/7-3-06 έγγραφο από τον Yπουργό Πολιτισμού η ακόλουθη απάντηση:
      «Σχετικά με την υπ' αριθμ. 8166/27.02.2006 ερώτηση του Βουλευτή κ. Στέλιου Ματζαπετάκη σχετικά με το Ενετικό φρούριο του Παλαιοκάστρου, σας γνωρίζουμε τα εξής:
      1. Η αρμόδια εφορεία του Υπουργείου Πολιτισμού σε συνεργασία με το Δήμο Γαζίου προέβη, κατά το έτος 2000, στη σύνταξη μελέτης «Αποτύπωσης, διαμόρφωσης πεζόδρομου, αποψίλωσης από τη βλάστηση, περισυλλογής οικοδομικού υλικού, καθαρισμού μια αποχωμάτωσης του Παλαιοκάστρου», η οποία εξετάστηκε από το Τοπικό συμβούλιο Μνημείων Ανατολικής Κρήτης στην 8η συνεδρία του, της 25.7.2000 και βάσει αυτής εξεδόθη απόφαση.
      2. Όσον αφορά την έρευνα από το Δήμο Γαζίου στην οποία αναφέρεστε, σας ενημερώνουμε ότι επρόκειτο για εργασίες που πραγματοποιήθηκαν κατά το έτος 2000 στο Παλαιόκαστρο και αποτελούσαν τμήμα της άνω εγκεκριμένης μελέτης που υλοποιήθηκε με χρηματοδότηση του Δήμου Γαζίου Ν. Ηρακλείου και επίβλεψη της αρμόδιας εφορείας του Υπουργείου Πολιτισμού. Η διατεθείσα για το σκοπό αυτό πίστωση ανήρχετο σε 9.000.000 δρχ. περίπου.
      3. Ο Δήμος Γαζίου, σε συνεργασία με την αρμόδια εφορεία του Υπουργείου Πολιτισμού πρότεινε την ένταξη του Παλαιοκάστρου στο πρόγραμμα «INTERREG 3», πρόταση η οποία τελικά δεν εγκρίθηκε.
      4. Η αρμόδια εφορεία του Υπουργείου Πολιτισμού προτίθεται να προβεί στην ολοκλήρωση των εργασιών, οι οποίες προβλέπονται στην ήδη εγκεκριμένη προμελέτη και στη συνέχεια να προβεί στην σύνταξη τελικής μελέτης, η οποία θα προβλέπει την πλήρη αποκατάσταση και ανάδειξη του Παλαιοκάστρου, προτείνοντας να ενταχθεί σε προσεχές Ευρωπαίκό πρόγραμμα (Δ' ΚΠΣ).
      Ο Υπουργός
      ΓΕΩΡΓΙΟΣ ΒΟΥΛΓΑΡΑΚΗΣ»
      12. Στην με αριθμό 8269/28-2-06 ερώτηση του Βουλευτή κ. Ανδρέα Μακρυπίδη δόθηκε με το υπ’ αριθμ. Φ 900α/4982/8475/24-3-06 έγγραφο από τον Υπουργό Εθνικής Άμυνας η ακόλουθη απάντηση:
      «Σε απάντηση της υπ' αριθμ. 8269/28-2-2006 ερώτησης, που κατέθεσε ο Βουλευτής κ. Ανδρέας Μακρυπίδης, με θέμα την παραχώρηση έκτασης του παλαιού αεροδρομίου Αγρινίου, σας γνωρίζουμε τα ακόλουθα:
      Το παλαιό αεροδρόμιο Αγρινίου καταλαμβάνει έκταση πεντακοσίων δώδεκα (512) στρεμμάτων, η οποία απαλλοτριώθηκε «Υπέρ και Δαπάναις του Δημοσίου» για τις ανάγκες της Πολεμικής Αεροπορίας. Μετά την κατασκευή του νέου, το παλαιό αεροδρόμιο είναι πλέον εναλλακτικό και εξυπηρετεί αεροπορικές δραστηριότητες, όπως ισχύει για τη ΜΑΕΔΥ και τις Αερολέσχες λόγω της ιδιαίτερης στενότητας χώρων του νέου αεροδρομίου.
      Με το δεδομένο αυτό κρίθηκε απαραίτητη η διατήρηση του Διαδρόμου Προσγειώσεως, καθώς επίσης και μία έκταση πενήντα (50) στρεμμάτων για την υποστήριξη των δραστηριοτήτων της Πολεμικής Αεροπορίας ενώ αποδεσμεύθηκε έκταση εκατόν εβδομήντα οκτώ (178) στρεμμάτων για τις ανάγκες της Πανεπιστημιακής Σχολής του Αγρινίου. Η ως άνω έκταση διατέθηκε στην Κτηματική Εταιρεία του Δημοσίου (Κ.Ε.Δ.), ως έχουσα την αρμοδιότητα διαχείρισης των Δημοσίων Κτημάτων.
      Κατόπιν των αντωτέρω, το ΥΠΕΘΑ ουδεμία ανάξειξη έχει πλέον όσον αφορά στη διαχείριση της παραπάνω έκτασης, καθόσον την αποκλειστική προς τούτο αρμοδιότητα έχει η Κ.Ε.Δ.
      Ο  Υπουργός
      ΕΥΑΓΓΕΛΟΣ-ΒΑΣΙΛΕΙΟΣ Ι. ΜΕΪΜΑΡΑΚΗΣ»
      13. Στην με αριθμό 8061/23-2-06 ερώτηση των Βουλευτών κυρίων Παναγιώτη Σγουρίδη και Απόστολου Κατσιφάρα, δόθηκε με το υπ’ αριθμ. 269/20-3-06 έγγραφο από την Yπουργό Τουριστικής Ανάπτυξης η ακόλουθη απάντηση:
      «Σχετικά με την παραπάνω ερώτηση, σας γνωρίζουμε τα εξής:
      Με την υπ' αριθ. 14600/30.11.2005 Απόφαση του Υπουργού Τουριστικής Ανάπτυξης πληρώθηκε μια θέση διευθυντικών καθηκόντων τριετούς θητείας με δυνατότητα ανανέωσης σύμφωνα με την παρ. 2 του άρθρου 14 του Νόμου  2190/94 & της παρ. 7γ του άρθρου 16 του Π.Δ. 149/05 (ΦΕΚ 211/Α/22.8.05).
      Σε ότι αφορά την ανάκληση πρόσληψης σας γνωρίζουμε ότι είχε εκδοθεί απόφαση ανάκλησης, η οποία δεν ολοκληρώθηκε δεδομένου ότι δεν δημοσιεύτηκε στην Εφημερίδα της Κυβερνήσεως.
      Η Υπουργός
      ΦΑΝΗ ΠΕΤΡΑΛΙΑ-ΠΑΛΛΗ»
      14. Στην με αριθμό 8144/27-2-06 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. 1027281/10349/Β0012 έγγραφο από τον Υφυπουργό Οικονομίας και Οικονομικών η ακόλουθη απάντηση:
      «Απαντώντας στην 8144/27-02-2006 ερώτηση του Βουλευτή κ. Γεώργιου Παπαγεωργίου, σχετικά με το πιο πάνω θέμα, σας γνωρίζουμε τα ακόλουθα:
      1. Σύμφωνα με τις διατάξεις της περ. ω' της παρ. 1 του άρθρου 31 του ν. 2238/1994, οι οποίες προστέθηκαν με την παρ., 1 του άρθρου 24 του πρόσφατα ψηφισθέντος νόμου ν. 3427/2005, από τα ακαθάριστα έσοδα των επιχειρήσεων εκπίπτουν οι δαπάνες οργάνωσης ενημερωτικών ημερίδων και συναντήσεων για τους εργαζομένους ή πελάτες τους, εφόσον οι εκδηλώσεις πραγματοποιούνται στο νομό που εδρεύει η επιχείρηση ή σε άλλο μέρος στο οποίο λειτουργεί υποκατάστημά της.
      2. Από τη γραμματική διατύπωση των ως άνω διατάξεων προκύπτει, ότι αυτές δεν αναφέρονται στη διοργάνωση συνεδρίων και ως εκ τούτου, οι δαπάνες διοργάνωσης συνεδρίων από ξενοδοχειακές μονάδες που διαθέτουν συνεδριακές εγκαταστάσεις στην περιφέρεια εξακολουθούν να αναγνωρίζονται για έκπτωση  από τα ακαθάριστα έσοδα των επιχειρήσεων σύμφωνα με όσα ίσχυαν μέχρι σήμερα.
      Τα ανωτέρω έχουν γίνει δεκτά με την αρ. 1022452/10255/ΒΟΟ12/ΠΟΛ1036/02-03-06 εγκύκλιό μας με την οποία δόθηκαν ερμηνευτικές οδηγίες για την ορθή και ομοιόμρφη εφαρμογή των διατάξεων του ν. 3427/2005.
      Ο Υφυπουργός
      ΑΝΤΩΝΗΣ ΜΠΕΖΑΣ»)
      
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
      Κύριοι συνάδελφοι, έχω την τιμή να ανακοινώσω στο Σώμα το δελτίο αναφορών και ερωτήσεων της Τρίτης 9 Μαΐου 2006.
      Α. ΑΝΑΦΟΡΕΣ - ΕΡΩΤΗΣΕΙΣ Πρώτου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7852/17-2-2006 ερώτηση του Βουλευτή του Πανελλήνιου Σοσιαλιστικού Κινήματος κ. Εμμανουήλ Στρατάκη προς τον Υπουργό Περιβάλλοντος, Χωροταξίας και Δημοσίων Έργων, σχετικά με τη λειτουργία του πυρηνελαιουργείου στη θέση «Γαζέπι Μύλος» του Νομού Ηρακλείου. 
      Β. ΑΝΑΦΟΡΕΣ - ΕΡΩΤΗΣΕΙΣ Δεύτερου Κύκλου (Άρθρο 130 παράγραφος 5 του Κανονισμού της Βουλής)
      1. Η με αριθμό 7939/21-2-2006 ερώτηση της Βουλευτού του Πανελλήνιου Σοσιαλιστικού Κινήματος κ. Ευαγγελίας Σχοιναράκη-Ηλιάκη προς τον Υπουργό Πολιτισμού, σχετικά με την ανέγερση του Αρχαιολογικού Μουσείου Μεσαράς. 
      Έχω επίσης την τιμή να ανακοινώσω στο Σώμα ότι οι Υπουργοί Περιβάλλοντος, Χωροταξίας και Δημοσίων Έργων, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Αγροτικής Ανάπτυξης και Τροφίμων, Δικαιοσύνης και Δημόσιας Τάξης κατέθεσαν σχέδιο νόμου: «Τροποποιήσεις στη νομοθεσία για το Εθνικό Κτηματολόγιο, την ανάθεση και εκτέλεση συμβάσεων έργων και μελετών και άλλες διατάξεις». 
      Παραπέμπεται στην αρμόδια Διαρκή Επιτροπή. 
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμαστε στη συζήτηση των 
      ΕΠΙΚΑΙΡΩΝ ΕΡΩΤΗΣΕΩΝ
      Α. Επίκαιρες ερωτήσεις πρώτου κύκλου:
      Θα συζητηθεί πρώτα η δεύτερη με αριθμό 681/2-5-2006 επίκαιρη ερώτηση του Βουλευτή του Κομμουνιστικού Κόμματος Ελλάδας κ. Δημητρίου Τσιόγκα προς τους Υπουργούς Οικονομίας και Οικονομικών και Αγροτικής Ανάπτυξης και Τροφίμων, σχετικά με την επίλυση αιτημάτων των μικρομεσαίων πτηνοτρόφων κ.λπ..
      Η ερώτηση του κ. Τσιόγκα αναλυτικότερα έχει ως εξής:  
      «Αν και έχουν περάσει πάνω από έξι μήνες από την εμπορική κρίση που προκάλεσε στην πτηνοτροφία η γρίπη των πουλερικών, τα μέτρα που εξάγγειλε η Κυβέρνηση στην συντριπτική της πλειοψηφία αφορούν τις μεγάλες πτηνοτροφικές επιχειρήσεις και όχι τους μικρομεσαίους πτηνοτρόφους κρεοπαραγωγούς, αυγοπαραγωγούς και παραγωγούς νεοσσών. Αυτό έχει σαν αποτέλεσμα η χρεοκοπία τους να είναι βέβαιη, αν δεν διαγραφούν οι δόσεις των δανείων τους και δεν εξασφαλιστεί ένα ελάχιστο εισόδημα επιβίωσης των οικογενειών τους για την περίοδο που δεν έκαναν ή μείωσαν δραστικά τις εκτροφές, αν δεν τους δοθεί άτοκο πενταετές δάνειο με εγγύηση του δημοσίου ίσο με 0,60 ευρώ ανά κοτόπουλο πάχυνσης και 200 ευρώ ανά όρνιθα αυγοπαραγωγής με βάση τις εκτροφές του 2005 και έναρξη αποπληρωμής του δανείου την 31η Δεκεμβρίου 2008. 
      Ερωτώνται οι κ.κ. Υπουργοί αν θα ανταποκριθούν στα παραπάνω αιτήματα των μικρομεσαίων πτηνοτρόφων για να αποτραπεί η χρεοκοπία τους και η κατάρρευση της πτηνοτροφίας.»
      Στην ερώτηση του κ. Τσιόγκα θα απαντήσει ο Υφυπουργός Αγροτικής Ανάπτυξης και Τροφίμων κ. Κοντός. 
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, η ελληνική και η ευρωπαϊκή πτηνοτροφία εδέχθησαν σοβαρότατα πλήγματα από τον ιό της γρίπης των πτηνών. Η κατανάλωση μειώθηκε σε πολύ μεγάλο ποσοστό. Δεν μπορούσαμε να διαθέσουμε τα προϊόντα της ελληνικής πτηνοτροφίας και ένας από τους πιο δυναμικούς κλάδους της ελληνικής αγροτικής οικονομίας, πραγματικά, εδέχθη ένα πολύ μεγάλο πλήγμα. 
      Η Κυβέρνηση έλαβε μέτρα για να στηρίξει τόσο τους μεγάλους, όσο και τους μικρούς πτηνοτρόφους. Είναι δε χαρακτηριστικό ότι πρώτη η χώρα μας ζήτησε από την Ευρωπαϊκή Ένωση την εφαρμογή των παρακάτω μέτρων άμεσης προτεραιότητας: Την απόσυρση των αποθεμάτων του κρέατος των πουλερικών και των αυγών με ανάλογη αποζημίωση, μέτρα στήριξης των παραγωγών, μικρών και μεγάλων, σε όλα τα στάδια της παραγωγικής διαδικασίας από εκείνο της παραγωγής και διάθεσης νεοσσών μέχρι την ολοκλήρωση της πρωτογενούς παραγωγής, τη διάθεση και την εμπορία, μέτρα αντιστάθμισης των ζημιών που έχουν υποστεί οι μονάδες που διαθέτουν νεοσσούς και ορνίθια, οικογενειακής μορφής εκτροφή, αφού αυτές έχουν πληγεί, ιδιαίτερα, από την ισχύουσα εδώ και καιρό απαγόρευση της διακίνησης ζώντων πουλερικών από περιοχή σε περιοχή.
      Οι πιέσεις που ασκήσαμε τελικά έφεραν αποτέλεσμα, απέδωσαν καρπούς και στο Συμβούλιο των Υπουργών Γεωργίας του Λουξεμβούργου στις 25.4.2006 ελήφθη η απόφαση να στηριχθεί ο κλάδος της πτηνοτροφίας με συγχρηματοδότηση 50% από εθνικούς πόρους και 50% από κοινοτικούς πόρους έτσι ώστε να μπορέσουν οι πτηνοτρόφοι να πάρουν μία βαθειά ανάσα και να συνεχίσουν τη δραστηριότητά τους. 
      Εντός του Μαΐου υποβάλλεται το σχέδιο προς την Ευρωπαϊκή Ένωση της ελληνικής ενίσχυσης, δηλαδή το ελληνικό σχέδιο. Αυτό είναι αποτέλεσμα πολύ συστηματικής δουλειάς που έγινε με τους εκπροσώπους του κλάδου –και των μικρών και των μεγάλων πτηνοτρόφων- και η διαχειριστική επιτροπή του Ιουνίου του 2006 θα πάρει τις οριστικές αποφάσεις για την ενίσχυση των πτηνοτρόφων.
      Πέρα από αυτό όμως, έχουν ληφθεί μέτρα από το Υπουργείο Οικονομικών για την παροχή εγγυήσεων έτσι ώστε να μπορέσουν να πάρουν –και έχουν πάρει- δάνεια για κεφάλαιο κίνησης και οι μεγάλοι και οι μικροί πτηνοτρόφοι. Έχουν ληφθεί επίσης, μέτρα από το Υπουργείο Οικονομικών για τη μείωση του συντελεστού καθαρού κέρδους κατά 50%. Ακόμα ελήφθησαν μέτρα και από το Υπουργείο Απασχόλησης, αφού επιδοτείται με 12% το εργατικό κόστος των πτηνοτροφικών επιχειρήσεων, καθώς επίσης αναστέλλεται η καταβολή των εργοδοτικών εισφορών από 30.9.2005 έως 30.9.2006 και ρυθμίζονται όλα τα χρέη των πτηνοτροφικών επιχειρήσεων προς τους ασφαλιστικούς οργανισμούς.
      Πέρασε όντως μία κρίση η ελληνική πτηνοτροφία. Πήραμε μία σειρά από μέτρα που στήριξαν τους πτηνοτρόφους μας σ’ αυτήν τη δύσκολη, πραγματικά, περίοδο την οποία διήλθαν και πρέπει να σας πω ότι ήδη η κατανάλωση έχει αυξηθεί και έχει φθάσει στα επίπεδα πριν από την κρίση. 
      Προχωρεί, λοιπόν, ο κλάδος της ελληνικής πτηνοτροφίας και με τα πρόσθετα μέτρα τα οποία θα πάρουμε από την Ευρωπαϊκή Ένωση, είναι  βέβαιο πλέον ότι θα δώσουμε μία περαιτέρω ώθηση και ανάπτυξη στον κλάδο. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος κ. Δημήτρης Τσιόγκας.
      ΔΗΜΗΤΡΙΟΣ ΤΣΙΟΓΚΑΣ: Ευχαριστώ, κύριε Πρόεδρε.
      Όντως η Κυβέρνηση πήρε κάποια μέτρα σχετικά με την κρίση που πέρασε η πτηνοτροφία το προηγούμενο διάστημα στη χώρα μας. Έγιναν όμως ρυθμίσεις και πάρθηκαν μέτρα από την Κυβέρνηση, τα οποία ευνοούν τις μεγάλες πτηνοτροφικές μονάδες. Οι μικροί γι’ άλλη μια φορά έμειναν απ’ έξω. Δεν ευνοήθηκαν και δεν πάρθηκαν συγκεκριμένα μέτρα. Μάλιστα αυτά τα είχαμε ζητήσει και το Φεβρουάριο μήνα, όταν η κρίση ήταν σε εξέλιξη. Όμως και οι ίδιοι οι μικροί πτηνοτρόφοι με την ομοσπονδία που έχουν, ζητούν να παρθούν συγκεκριμένα μέτρα.
      Έγινε μία ρύθμιση –που είπατε- για τα ασφαλιστικά ταμεία, για τον Ο.Γ.Α.. Όμως ένας μικρός αυτοαπασχολούμενος τι πληρώνει στον Ο.Γ.Α.; Πληρώνει 300 -400 ευρώ το χρόνο; Δεν είναι, δηλαδή, ποσό για να πείτε ότι ευνοήθηκαν οι μικροί από ένα τέτοιο μέτρο. 
      Η επιδότηση των επιχειρήσεων από τον Ο.Α.Ε.Δ. που είναι ίση με το 12% του εργασιακού κόστους, αφορά κι αυτή τους μεγάλους. Δεν αφορά τους μικρούς, τους αυτοαπασχολούμενους οι οποίοι δεν έχουν προσωπικό. 
      Η επισιτιστική βοήθεια που αναφέρατε, αφορά και αυτή τους μεγάλους. Οι μικροί δεν έχουν stock για να τους βοηθήσετε. Βεβαίως δώσατε δάνειο ανάλογα με τη δυναμικότητα που είχε η κάθε επιχείρηση. Πάλι κι αυτό το μέτρο ευνόησε τους μεγάλους, γιατί ανάλογα με τη δυναμικότητα ευνοούνται οι μεγάλοι.
      Επίσης, γι’ αυτά τα μέτρα δεν ξέρουμε τι ασφαλιστικές δικλείδες έχετε βάλει, γιατί μια ανώνυμη εταιρεία αύριο δεν ξέρουμε αν θα τα πληρώσει, ενώ ο μικρός θα πληρώσει μέχρι τελευταία δεκάρα. Και το λέμε αυτό γιατί συγκεκριμένα οι μικροί παραγωγοί, αυτοί με τα πουλιά ή με τα αυγά, δεν έχουν στοκ –δεν αποθηκεύονται αυτά δηλαδή- αλλά δουλεύουν φασόν για τους μεγάλους. Συνεπώς, λοιπόν, δεν έχουν κάτι είτε για την επισιτιστική βοήθεια είτε για τα άλλα μέτρα που πήρατε.
      Άρα, λοιπόν, πρέπει να στραφείτε προς τους μικρούς και να πάρετε μέτρα και γι’ αυτούς. Για παράδειγμα, να χαριστούν τα δάνεια στους μικρούς για την περίοδο που δεν δουλεύουν. Οι μικροί για ένα μεροκάματο παλεύουν. Επίσης, αυτοί που αναγκάστηκαν να μη δουλέψουν λόγω της κρίσης όλο το διάστημα και για όσο διάστημα ο καθένας δεν δούλεψε –ξέρουμε πώς γίνονται οι παραγωγές - να πάρουν από το Ταμείο Ανεργίας, όπως δώσατε τα δάνεια στους μεγάλους από τον Ο.Α.Ε.Δ.. 
      Πρέπει να πούμε, επίσης, ότι υπάρχουν αλλαγές σε βάρος των μικρών και των «φασονατζήδων» από τους μεγάλους. Σας είχαμε ζητήσει να παρθούν μέτρα γιατί αλλάζουν οι εργασιακές σχέσεις, προσλαμβάνουν προσωπικό το οποίο δουλεύει δυο και τρεις ημέρες την εβδομάδα, τους δίνουν δυο μεροκάματα, τους δίνουν δυο ή τρία ένσημα και δεν τους πληρώνουν κανονικά.
       Νομίζουμε ότι στις μεγάλες πτηνοτροφικές μονάδες πρέπει να παρθούν μέτρα για τους εργαζόμενους, να  μην αλλάξουν οι εργασιακές σχέσεις, να μην εφαρμόζουν τη μερική απασχόληση. Βέβαια, να δοθούν αυτά τα κίνητρα που σας προτείναμε και στους μικρούς. 
      Ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Τσιόγκα.
      Κύριε Υπουργέ, έχετε το λόγο να δευτερολογήσετε.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, επειδή αναφέρεστε με την ερώτησή σας στους μικρούς πτηνοτρόφους, θέλω να σας πω ότι επανειλημμένως συναντηθήκαμε με τους εκπροσώπους των μικρών κτηνοτρόφων από τα Μέγαρα, τους εκπροσώπους των μικρών πτηνοτρόφων από τη Θεσσαλονίκη που παράγουν νεοσσούς, με τους πτηνοτρόφους από την πατρίδα σας που έχουν γαλοπούλες –και τους συνάντησα μάλιστα και προχθές κατά την επίσκεψή μου στη Λάρισα- και από κοινού έχουμε διαμορφώσει ένα αίτημα προς την Ευρωπαϊκή Ένωση για τη λήψη ενός πακέτου μέτρων που θα στηρίξουν σε ένα πολύ μεγάλο βαθμό τους μικρούς  πτηνοτρόφους.
      Εμείς γνωρίζουμε, όπως και εσείς αναφέρατε, ότι άλλες είναι οι δυνατότητες που έχει μια μεγάλη επιχείρηση να κάνει χρήση χρηματοδοτικών εργαλείων, για παράδειγμα, να εισπράξει επιδοτήσεις και επιχορηγήσεις από τον Ο.Α.Ε.Δ. και άλλες είναι οι δυνατότητες που έχει μια μικρή επιχείρηση και όσον αφορά και τις αντοχές τους ακόμη. Άλλη αντοχή έχει μια μεγάλη επιχείρηση στο να περάσει μια κρίση και άλλη έχει ένας μικρός πτηνοτρόφος, ο οποίος, πραγματικά, ζει απ’ αυτήν την καθημερινή του δραστηριότητα.
      Έτσι, λοιπόν, έχουμε διαμορφώσει ένα πακέτο μέτρων, όπως σας είπα, στηριζόμενοι, κυρίως, στα αιτήματα των μικρών πτηνοτρόφων. Εντός του Μαΐου, αυτά τα μέτρα, αυτό το πακέτο, θα σταλεί στην Ευρωπαϊκή Ένωση και η διαχειριστική επιτροπή του Ιουνίου θα λάβει τις αποφάσεις, έτσι ώστε με συγχρηματοδότηση Ευρωπαϊκής Ένωσης και κρατικού προϋπολογισμού να μπορέσουμε να ενισχύσουμε τους πτηνοτρόφους μας. 
      Όσον αφορά το άλλο που είπατε για τις εργασιακές σχέσεις, θέλω να σας πω ότι με δεδομένο ότι επανήλθε η κατανάλωση στα προ της κρίσης της γρίπης των πτηνών επίπεδα, δεν τίθεται θέμα απολύσεων ή μειωμένου ωραρίου ή οτιδήποτε άλλο. Εάν έχει υποπέσει στην αντίληψή σας κάποια τέτοια περίπτωση, ευχαρίστως σε συνεργασία με το Υπουργείο Απασχόλησης να την εξετάσουμε για να δούμε πώς μπορούν να στηριχθούν και οι εργαζόμενοι στις πτηνοτροφικές επιχειρήσεις.
      Πάντως ένα είναι σίγουρο, ότι γίνεται μία μεγάλη προσπάθεια για να στηριχθεί ο κλάδος αυτός, ότι πρόκειται, πραγματικά, για έναν πολύ δυναμικό κλάδο της ελληνικής αγροτικής οικονομίας και εμείς τα μέτρα που παίρνουμε στηρίζουν και τους μεγάλους πτηνοτρόφους, τις μεγάλες πτηνοτροφικές μονάδες, αλλά και τους μικρούς πτηνοτρόφους.
      ΠΡΟΕΔΡΕΥΩΝ (Γεώργιος Σούρλας): Τρίτη είναι η με αριθμόν 678/2.5.2006 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τους Υπουργούς Αγροτικής Ανάπτυξης και Τροφίμων και Περιβάλλοντος, Χωροταξίας και Δημοσίων Έργων, σχετικά με την επέκταση της Μονής του Αγίου Παντελεήμονα στο δάσος της Πεντέλης, κ.λπ..
      Αναλυτικότερα η ερώτηση του κ. Δραγασάκη έχει ως εξής:
      «Σε παλαιότερες γραπτές ερωτήσεις, ο Συνασπισμός Ριζοσπαστικής Αριστεράς έχει θέσει το ζήτημα των αυθαίρετων επεκτάσεων που πραγματοποιεί η Μονή Αγίου Παντελεήμονα σε δασική έκταση στην Πεντέλη και ρωτούσαμε τα αρμόδια Υπουργεία εάν έχουν γίνει οι απαραίτητοι έλεγχοι για τη νομιμότητα των εκτελούμενων εργασιών, αν έχουν δοθεί άδειες γι’ αυτό, ποιος ο χαρακτηρισμός της έκτασης κ.λπ..
      Η απάντηση του Υπουργείου Αγροτικής Ανάπτυξης ήταν ότι η Μονή κατέλαβε δασική αναδασωτέα έκταση, συνολικού εμβαδού εξήντα επτά στρεμμάτων, όπου επέκτεινε υπάρχον κτίσμα. Έκτοτε, αν και έχουν εκδοθεί πρωτόκολλα διοικητικής αποβολής, αυτά ουδέποτε εκτελέστηκαν. 
      Σύμφωνα με καταγγελίες περιβαλλοντικών συλλόγων, όχι μόνο δεν έχουν γίνει οι κατεδαφίσεις, αλλά η Μονή εξακολουθεί ανενόχλητη, σε έκταση δεκάδων στρεμμάτων που είναι δασική και μετά τις φωτιές του 1981 έχει κηρυχθεί αναδασωτέα, να επεκτείνει τα ήδη υπάρχοντα κτίσματα, να δημιουργεί καινούργια, να εκτελεί χωματουργικές εργασίες διάνοιξης δρόμων, να σκάβει όλο και περισσότερο το βουνό και να μπαζώνει, προκειμένου να δημιουργήσει χώρους πάρκινγκ και αυθαίρετων κτισμάτων, όπως ξενώνες, μικρά διαμερίσματα, καφετέρια, εστιατόριο κ.λπ..
      Κατόπιν των ανωτέρω, ερωτώνται οι κύριοι Υπουργοί: 
      1. Γιατί δεν έχουν μέχρι σήμερα υλοποιηθεί οι αποφάσεις για κατεδάφιση των αυθαίρετων κτισμάτων; 
      2. Γιατί επιτρέπουν τη συνεχιζόμενη αυθαιρεσία σε περιοχή που έχει τελεσίδικα χαρακτηριστεί δασική και αναδασωτέα;»
      Στην ερώτηση αυτή θα απαντήσει ο Υφυπουργός Αγροτικής Ανάπτυξης κ. Κοντός.
      Ορίστε, κύριε Υφυπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, ο κύριος συνάδελφος έχει απόλυτο δίκιο. Όντως, η Μονή Παντελεήμονος στην Πεντέλη έχει προβεί σε εκχέρσωση και κατάληψη έκτασης εξήντα επτά περίπου στρεμμάτων. Κάτι τέτοιο είχε γίνει και στο παρελθόν. Από το 1992-1993 ξεκίνησε μια παρόμοια ιστορία. Τότε, βέβαια, η έκταση που είχε καταληφθεί ήταν δύο στρέμματα. Έγιναν όλα τα πρωτόκολλα διοικητικής αποβολής, υπήρχαν αποφάσεις κατεδάφισης και η αρμόδια υπηρεσία είχε κατεδαφίσει τότε αυτά που είχαν κτιστεί στην έκταση των δύο στρεμμάτων. Ενώ, όμως, είχε ξεκινήσει η διαδικασία της κατεδάφισης, κατελήφθη μια πολύ μεγαλύτερη έκταση εξήντα επτά στρεμμάτων -πραγματικά μια πάρα πολύ μεγάλη έκταση- όπου κτίστηκαν και πολλά αυθαίρετα κτίσματα. 
      Το Δασαρχείο Πεντέλης, λοιπόν, προχώρησε σε μια σειρά από ενέργειες. Έγιναν τέσσερις μηνύσεις. Έχουμε πρωτόκολλο μήνυσης αυτόφωρης διαδικασίας, πρωτόκολλο δεύτερης μήνυσης και έγινε προσπάθεια ώστε να γίνει διοικητική αποβολή. Τον Ιανουάριο του 2006, μετά από δική μας εντολή, συγκεντρώθηκαν ό,τι στοιχεία υπήρχαν για το θέμα αυτό και εκδόθηκε από το Δασαρχείο Πεντέλης δεύτερο πρωτόκολλο διοικητικής αποβολής. Κατ’ αυτού, όμως, στις 5.3.2006 έγινε ανακοπή από τη Μονή και έκτοτε εκκρεμεί η υπόθεση ενώπιον του δικαστηρίου.
      Θέλω, επίσης, να σας πω ότι το Δασαρχείο Πεντέλης έχει εισηγηθεί προς το Γενικό Γραμματέα της Περιφέρειας Αττικής την έκδοση απόφασης για την κατεδάφιση των αυθαιρέτων κτισμάτων, όμως, πρέπει να πούμε ότι αναμένεται η απόφαση των δικαστηρίων για να προχωρήσουν όλες οι σχετικές διαδικασίες. 
      ΠΡΟΕΔΡΕΥΩΝ (Γεώργιος Σούρλας): Ο συνάδελφος κ. Δραγασάκης έχει το λόγο.
      ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, το ερώτημα είναι τι κάνουμε. Διότι η απάντηση του Υπουργού δείχνει ότι είναι σε πλήρη γνώση του προβλήματος. 
      Κύριε Υπουργέ, οι κάτοικοι μου έκαναν ένα ερώτημα: «Ποιος τους προστατεύει αυτούς;» Είναι δυνατόν ένας ιερομόναχος, από τα δύο στρέμματα καταπάτησης να φθάνει στα εξήντα επτά, να περνούν χρόνια και να μη γίνεται τίποτα; Οι κάτοικοι είναι σε απόγνωση. Έχω εδώ φωτογραφίες -αν θέλετε θα σας τις δώσω μετά,  αν και οι υπηρεσίες σας πρέπει να ξέρουν- που φαίνεται ότι συνεχίζονται τα έργα. Μπάζα, τείχη σαν φρούριο, πάρκινγκ πάνω στο βουνό.
      Και το ερώτημα είναι –νομίζω ότι η Βουλή εκεί πρέπει να δείξει μια ευαισθησία- το εξής: Αν ιδρύματα της Εκκλησίας αυθαιρετούν και συμπεριφέρονται ως δικτατορίες μέσα στη δημοκρατία, τι να πούμε μετά για τη διάχυτη αυθαιρεσία; 
      Επίσης, κύριε Υπουργέ, μου κάνει εντύπωση από την απάντησή σας το εξής: Έχω εδώ την απάντηση που μου δώσατε πέρυσι -και δεν εννοώ εσείς προσωπικά, αλλά ο Υπουργός κ. Μπασιάκος- για τα ίδια θέματα. Πάλι εκεί έλεγε τα ίδια, ότι υπάρχουν αποφάσεις κατεδάφισης. Οι αποφάσεις αυτές εκτελούνται, αφού τελεσιδικήσουν. Ωραία, αυτό ελέχθη πέρυσι τον Ιούνιο. Ένα χρόνο μετά, ακόμα δεν έχουμε τελεσίδικη απόφαση; 
      Και κάτι άλλο. Κάντε και ένα διάβημα στην Αρχιεπισκοπή. Δεν λέω ότι ευθύνεται η Αρχιεπισκοπή, αλλά εν πάση περιπτώσει η Εκκλησία έχει μία συλλογική ευθύνη, ιδίως για τόσο ευαίσθητα θέματα.
      Επομένως, αν μπορείτε, κύριε Υπουργέ, πείτε σε εμάς –για να το ακούσουν και αυτοί που ενδιαφέρονται- πρακτικά τι έπεται, δηλαδή μέχρι πότε μπορεί να γίνει τι, με ποιον τρόπο μπορεί να μπει τέλος στη διαπιστούμενη και από εσάς και από τον καθένα αυθαιρεσία. 
      ΠΡΟΕΔΡΕΥΩΝ (Γεώργιος Σούρλας): Κύριε Υφυπουργέ, έχετε το λόγο. 
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, και εγώ συμφώνησα μαζί σας ότι όντως υπάρχει μία αυθαιρεσία. Υπάρχει μία παρανομία και αυτό είναι ξεκάθαρο. Εμείς εκείνο που μπορέσαμε και μπορούμε να κάνουμε, είναι να κινήσουμε όλες τις νόμιμες διαδικασίες, έτσι ώστε να υπάρχει διοικητική αποβολή και κατεδάφιση των κτισμάτων. Η υπόθεση αυτή εκκρεμεί στα δικαστήρια και γνωρίζετε πολύ καλά τη βραδύτητα, με την οποίαν κινούνται οι δικαστικές αποφάσεις και διαδικασίες. Σας λέω, λοιπόν, ότι έχουμε δώσει εντολές στο αρμόδιο Δασαρχείο, για να προβεί σε όλες τις νόμιμες ενέργειες. Αναμένουμε τις δικαστικές αποφάσεις, έτσι ώστε να προχωρήσουμε σε όλες τις διαδικασίες που προβλέπονται από τους νόμους. 
      Όσο δε για το άλλο που είπατε, όντως εμείς δεν πιστεύουμε ότι η Αρχιεπισκοπή γνωρίζει ή ότι συμπράττει σε αυτήν την αυθαιρεσία. Είναι σωστό αυτό που είπατε, ότι δηλαδή θα πρέπει να γίνει μία επαφή, για να δούμε πού οδηγείται αυτή η κατάσταση, διότι δεν μπορεί να συνεχίζεται αυτή η κατάσταση. Αντιδρούν οι κάτοικοι και γίνεται μία παρανομία. Σας λέω, λοιπόν, ότι εμείς θα προβούμε σε όλες τις ενέργειες που πρέπει να γίνουν, έτσι ώστε να σταματήσει αυτή η αυθαιρεσία. 
      ΠΡΟΕΔΡΕΥΩΝ (Γεώργιος Σούρλας): Εισερχόμεθα στη συζήτηση της με αριθμό 675/2-5-2006 επίκαιρης ερώτησης δευτέρου κύκλου του Βουλευτή του Πανελληνίου Σοσιαλιστικού Κινήματος κ. Φωτίου Χατζημιχάλη προς τον Υπουργό Αγροτικής Ανάπτυξης και Τροφίμων, σχετικά με τη λήψη μέτρων για τη νοθεία στη φέτα κ.λπ..
      Αναλυτικότερα, η επίκαιρη ερώτηση του κ. Χατζημιχάλη έχει ως εξής: 
      «Μετά από πολύχρονες προσπάθειες της χώρας μας, εξασφαλίστηκε το δικαίωμα χρήσης του ονόματος ΦΕΤΑ μόνο από την Ελλάδα, σύμφωνα με απόφαση του Ευρωπαϊκού Δικαστηρίου για την οριστική κατοχύρωση της ΦΕΤΑΣ στον κατάλογο των προϊόντων Προστατευομένης Ονομασίας Προέλευσης (Π.Ο.Π.). 
      Με την απόφαση αυτή, η κτηνοτροφία μας και η αγροτική οικονομία γενικότερα αποκτούν σημαντικό πλεονέκτημα. Αυτή τη μοναδική ευκαιρία δεν πρέπει να την αφήσουμε ανεκμετάλλευτη. 
      Βασική προϋπόθεση για την αξιοποίηση αυτής της επιτυχίας είναι η πιστή τήρηση των προδιαγραφών παραγωγής και σήμανσης της ΦΕΤΑΣ, αλλά και των υπολοίπων τυριών Π.Ο.Π.. 
      Το τελευταίο διάστημα έρχονται διαρκώς στην επικαιρότητα, μέσω των Μ.Μ.Ε., φαινόμενα νοθείας ή παραπλάνησης των καταναλωτών στο χώρο των γαλακτοκομικών προϊόντων. Για την αντιμετώπιση αυτών των φαινομένων απαιτείται η ομαλή, συνεχής και εντατική λειτουργία των θεσμοθετημένων μηχανισμών ελέγχου και πιστοποίησης. 
      Στις 12-1-2004 με Κοινή Υπουργική Απόφαση αποσαφηνίστηκε ο ρόλος των οργάνων ελέγχου και θεσμοθετήθηκαν τιμές και υψηλά πρόστιμα. Με την ίδια Κ.Υ.Α. ανατίθεται στον Ο.ΠΕ.ΓΕ.Π. η έγκριση διακίνησης και παραγωγής προϊόντων Π.Ο.Π. ή Π.Γ.Ε., οι τακτικοί αιφνιδιαστικοί έλεγχοι στην παραγωγή, μεταποίηση, παρασκευή, συσκευασία και στα σημεία χονδρικής και λιανικής πώλησης. 
      Ταυτόχρονα, ο Ο.ΠΕ.ΓΕ.Π. καταρτίζει και τηρεί Μητρώο Δικαιούχων Χρήσης Ενδείξεων Π.Ο.Π.–Π.Γ.Ε.. 
      Ερωτάται ο κύριος Υπουργός: 
      Α. Γιατί δεν έχει υλοποιήσει ακόμη αυτήν την Κ.Υ.Α., που συγκροτεί ολοκληρωμένους μηχανισμούς ελέγχου και επιτρέπει να συνεχίζονται τα φαινόμενα νοθείας της ΦΕΤΑΣ και παραπλάνησης των καταναλωτών, υπονομεύοντας τη θετική απόφαση του Ευρωπαϊκού Δικαστηρίου και κατ’ επέκταση τα συμφέροντα των Ελλήνων κτηνοτρόφων; 
      Β. Τι μέτρα σκοπεύει να λάβει για τη διασφάλιση του «εθνικού μας προϊόντος;»
      Και σ΄ αυτήν την ερώτηση θα απαντήσει ο Υφυπουργός Αγροτικής Ανάπτυξης και Τροφίμων, ο κ. Κοντός, ο οποίος έχει σήμερα την αποκλειστικότητα του κοινοβουλευτικού ελέγχου και άδικα κατηγορείται πολλές φορές ότι δεν προσέρχεται στη Βουλή.
      ΦΩΤΗΣ ΧΑΤΖΗΜΙΧΑΛΗΣ: Μερικές φορές δεν προσέρχεται.
      ΠΡΟΕΔΡΕΥΩΝ (Γεώργιος Σούρλας): Δεν κατηγορείται από εσάς, κύριε Χατζημιχάλη. Όμως, φαίνεται ότι έχει ιδιαίτερο βάρος κοινοβουλευτικού ελέγχου το Υπουργείο Αγροτικής Ανάπτυξης.
      Κύριε Υπουργέ, έχετε το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, αντιλαμβάνομαι πλήρως την ευαισθησία του ερωτώντος συναδέλφου. Την αντιλαμβάνομαι πλήρως, διότι αφ΄ενός μεν η κατοχύρωση της φέτας ως Π.Ο.Π. ελληνικού προϊόντος είναι ένα θέμα μείζονος σημασίας για την ελληνική κτηνοτροφία, δίνει μία νέα ώθηση πραγματικά στην ανάπτυξη ενός πολύ σημαντικού τομέα στη χώρα μας και την αντιλαμβάνομαι αφ΄ετέρου για έναν άλλο λόγο, διότι η κατοχύρωσή της έγινε από την προηγούμενη κυβέρνηση –πρέπει να το ομολογήσουμε αυτό- όταν Υφυπουργός ήταν ο κ. Χατζημιχάλης, ο ερωτών Βουλευτής.
      Υπήρξε βέβαια μετά ένσταση και έγινε έφεση από πλευράς άλλων ανταγωνιστριών χωρών και πρέπει να πούμε ότι δώσαμε μια μάχη, έτσι ώστε να κατοχυρωθεί η φέτα οριστικά, ως ελληνικό προϊόν. Παίρνουμε μια σειρά από μέτρα για να κατοχυρώσουμε το δικό μας προϊόν. Κάνουμε ελέγχους στα σύνορα σε όλες τις πύλες εισόδου. Όσα φορτία γάλακτος έρχονται στη χώρα μας, ελέγχονται όλα κανονικά και αν δεν έχουμε τα αποτελέσματα των ελέγχων, δεν εκτελωνίζονται τα φορτία που εισάγονται από τρίτες χώρες.
      Επίσης, είμαστε έτοιμοι με νομοθετική ρύθμιση, να προχωρεί ο ΕΛ.ΓΑ. σε ισοζύγια σε καθημερινή βάση, έτσι ώστε να γνωρίζουμε πλέον, τι μπαίνει στις τυροκομικές μονάδες και πώς βγαίνει το προϊόν, το οποίο μεταποιείται, για να μην υπάρχει περίπτωση να παράγεται προϊόν, το οποίο δεν έχει τα χαρακτηριστικά που αναφέρονται στο Π.Ο.Π. ελληνικό προϊόν και να διατίθεται, ως ελληνικό προϊόν. 
      Ένα πολύ μεγάλο θέμα με το οποίο έχουμε ασχοληθεί, είναι το θέμα της γενετικής βελτίωσης, διότι, εάν δεν τρέξουμε στο θέμα αυτό, τότε είναι βέβαιο, ότι άλλες χώρες από τις οποίες εισάγουμε εμείς αμνοερίφια, πρόβατα, θα έρθουν και θα αμφισβητήσουν την ελληνικότητα της φέτας. Γι’ αυτό, λοιπόν, προχωρούμε στη γενετική βελτίωση, έτσι ώστε, να παράγεται η φέτα από ελληνικές φυλές αιγοπροβάτων. 
      Εκτός από αυτό, θέλω να σας πω, ότι έχουμε μια συνεχή επικοινωνία με το Υπουργείο Εξωτερικών, το οποίο με τους εμπορικούς ακολούθους πραγματοποιεί έρευνες στις άλλες αγορές των ευρωπαϊκών χωρών, έτσι ώστε να μη διατίθεται φέτα από άλλες χώρες, ως ελληνική φέτα. Τυρί δηλαδή  από άλλες χώρες, με την ονομασία φέτα ελληνική.
      Όντως, μιλούμε για ένα πάρα πολύ μεγάλο θέμα. Η ζήτηση της φέτας μετά την κατοχύρωση της ονομασίας της έχει κατακόρυφα ανέβει και στην ελληνική και στη διεθνή αγορά. Υπάρχει πολύ μεγάλη στροφή, νέων κυρίως ανθρώπων, στην κτηνοτροφία. Εκσυγχρονίζουν τις εγκαταστάσεις τους, έτσι ώστε να μπορούν, κάτω από απόλυτα ασφαλείς και υγιεινές συνθήκες, να παράγουν φέτα. 
      Και βέβαια θέλω να σας πω, ότι το θέμα των ελέγχων για τη φέτα δεν είναι αρμοδιότητα μόνο μιας υπηρεσίας ή μπορεί να γίνει μια υπηρεσία. Πρόσφατα στην Κρήτη, μετά από καταγγελία που είχαμε, ο Ε.Φ.Ε.Τ., ο ΕΛ.Ο.Γ., οι υπηρεσίες του Υπουργείου Οικονομίας και Οικονομικών, κάνανε ελέγχους και πρέπει να πούμε, ότι δεσμεύτηκαν πολύ μεγάλες ποσότητες τυριών, τα οποία είχαν παραχθεί με βουλγαρικό γάλα και θα διατίθεντο στην αγορά, ως ελληνικό προϊόν. Η επιχείρηση αυτή πραγματικά δέχθηκε όλες τις επιπτώσεις του νόμου.
      Λέω, λοιπόν, ότι γίνονται συστηματικοί έλεγχοι σε όλη τη χώρα. Εντατικοποιούνται οι έλεγχοι αυτοί συνεχώς, έτσι ώστε να προστατέψουμε τη φέτα, η οποία έχει κατοχυρωθεί πραγματικά, ως ένα από τα σημαντικότερα ελληνικά προϊόντα και έχει πετύχει να χαρακτηριστεί Π.Ο.Π. ελληνικό προϊόν στην Ευρωπαϊκή Ένωση.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ.
      Το λόγο έχει ο ερωτών συνάδελφος, κ. Χατζημιχάλης.
      ΦΩΤΗΣ ΧΑΤΖΗΜΙΧΑΛΗΣ: Ευχαριστώ, κύριε Πρόεδρε.
      Κατ΄αρχάς, θέλω να ευχαριστήσω τον Υπουργό για την αναγνώριση μιας προσπάθειας που έγινε στο παρελθόν και να αναγνωρίσω και εγώ τις προσπάθειες που κάνει η Κυβέρνηση σήμερα σε αυτόν τον τομέα. Όμως, κύριε Υπουργέ, υπάρχουν σοβαρά προβλήματα, τα οποία δεν αντιμετωπίζονται.
      Αναφερθήκατε σε μια επικείμενη νομοθετική ρύθμιση. Την ακούμε με ενδιαφέρον και εφόσον είναι θετική, θα τη στηρίξουμε. Η ερώτησή μου, όμως, αφορά ένα συγκεκριμένο θέμα. Αφορά το μηχανισμό ελέγχου. Είπατε εσείς ο ίδιος στην απάντησή σας, ότι ο μηχανισμός ελέγχου πάσχει, γιατί είναι αποτέλεσμα ενεργειών πολλών Υπουργείων, συναρμοδιοτήτων και επομένως μιας σύγχυσης. Αυτή τη σύγχυση προσπαθήσαμε να την αντιμετωπίσουμε στο παρελθόν, μεταφέροντας τις διαδικασίες, την αρμοδιότητα αποκλειστικά του ελέγχου για τα γαλακτοκομικά προϊόντα για παράδειγμα και για τα άλλα προϊόντα, στον οργανισμό πιστοποίησης και επίβλεψης των γεωργικών προϊόντων. Στον οργανισμό δηλαδή που δίνει τα πιστοποιητικά για την ποιότητα των προϊόντων, για τα βιολογικά και λοιπά. 
      Αυτή η κοινή υπουργική απόφαση που υπήρχε, έπρεπε να εφαρμοστεί. Δεν εφαρμόζεται. Μέχρι τώρα υπήρξαν τρεις αναβολές στην υλοποίηση αυτής της κοινής υπουργικής απόφασης. Στις 18 Μαΐου του 2004 δώσατε μια παράταση για την εφαρμογή αυτής της απόφασης, έως τον Ιανουάριο του 2005. Στις 27 Ιανουαρίου δώσατε παράταση, έως τις 30 Σεπτεμβρίου του 2005. Στις 18 Οκτωβρίου δώσατε παράταση, έως τις 31 του Μαΐου 2006. Αυτό σημαίνει, ότι έως το τέλος του μήνα, θα πρέπει, μετά από αυτές τις αλλεπάλληλες παρατάσεις ο Ο.ΠΕ.ΓΕ.Π. να αναλάβει την αρμοδιότητα.
      	Θεωρώ κύριε Υπουργέ, ότι αυτό είναι απαραίτητο, γιατί χωρίς την παρέμβαση αυτού του οργανισμού, ενός ενιαίου ελεγκτικού μηχανισμού, ο οποίος θα έχει αποτελέσματα, δεν θα μπορέσουμε ποτέ να ελέγξουμε συνολικά τη διαδικασία παραγωγής και διακίνησης της φέτας και αυτό πιθανώς να μας δημιουργήσει σοβαρά προβλήματα στο μέλλον.	
      Υπάρχει και ένα άλλο θέμα κύριε Υπουργέ, που θα ήθελα, με αφορμή την ερώτηση, να σας θέσω. Τελευταία βλέπουμε σε διαφημίσεις μεγάλες εταιρείες να διαφημίζουν φέτα, που είναι προϊόν Π.Ο.Π, Προστατευόμενης Ονομασίας Προέλευσης, βάζοντας δίπλα και γεωγραφική ένδειξη. Αναφέρομαι συγκεκριμένα: φέτα Ελασσόνας. Όμως γι΄ αυτό, αν θέλουμε να προστατεύσουμε το ίδιο το προϊόν αλλά και την περιοχή –που είναι τόπος καταγωγής μου, όπως ξέρετε πολύ καλά- και αν θέλουμε να προστατεύσουμε και την ονομασία στο προϊόν, θα πρέπει να γίνουν συστηματικοί έλεγχοι. Δεν μπορεί για παράδειγμα κύριε Υπουργέ, να υπάρχει φέτα Ελασσόνας από γάλα Μακεδονίας ή Πελοποννήσου. 
      Αυτό το λέω σαν ένα χαρακτηριστικό παράδειγμα για το εύρος των ελέγχων, που πρέπει να γίνονται και την αναγκαιότητα, επιμένω, ενός ενιαίου μηχανισμού για τον έλεγχο στο συγκεκριμμένο προϊόν.
      Θα παρακαλούσα, λοιπόν, να επισπεύσετε αυτή τη διαδικασία, να μην δοθεί άλλη αναβολή δηλαδή στην κοινή υπουργική απόφαση που υπάρχει, να ενισχυθεί αυτός ο μηχανισμός γιατί θα είναι σε όφελος της χώρας, της εθνικής οικονομίας και κυρίως αυτών των ανθρώπων, των κτηνοτρόφων, που παλεύουν, όπως γνωρίζετε και όπως γνωρίζουμε όλοι, πολύ σκληρά για ένα προϊόν και ουσιαστικά για την επιβίωσή τους.
      Σας ευχαριστώ.
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Χατζημιχάλη.
      Ο κύριος Υπουργός έχει το λόγο.
      ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε συνάδελφε, θέλω να σας πω ότι οι παρατάσεις που εδόθησαν, εδόθησαν διότι ο Ο.ΠΕ.ΓΕ.Π., ο οργανισμός στον οποίο αναφερθήκατε, δυστυχώς δεν έχει την οργανωτική και στελεχιακή υποδομή για να μπορέσει να σηκώσει ένα τόσο μεγάλο φορτίο. Εκείνο λοιπόν το οποίο εμείς κάναμε, ήταν αφ΄ ενός μεν να κάνουμε έλεγχο των εισαγωγών –και σας είπα ότι σε καθημερινή βάση όλα τα φορτία τα οποία εισάγονται από τρίτες χώρες ελέγχονται κανονικά και δεν εκτελωνίζεται κανένα φορτίο εάν δεν έχουμε τα αποτελέσματα των ελέγχων- αφ΄ετέρου εμείς θεωρούμε ότι αυτήν την εργασία μπορεί να την κάνει με πολύ αποτελεσματικό τρόπο ο Ελληνικός Οργανισμός Γάλακτος. Γι' αυτό και παράλληλα μ' αυτό που είπατε, ότι πρέπει να ενεργοποιηθεί ο Ο.ΠΕ.ΓΕ.Π., αφού υπάρχει και σχετική κοινή υπουργική απόφαση, εμείς στελεχώνουμε όσο καλύτερα γίνεται τον Ελληνικό Οργανισμό Γάλακτος. 
      Θεωρούμε ότι είναι πολύ σημαντικό πως με νομοθετική ρύθμιση πλέον θα προβλέπεται σε καθημερινή βάση να γίνονται ισοζύγια, δηλαδή τι γάλα μπαίνει στην μεταποίηση και αυτό το γάλα, ως έτοιμο προϊόν, υπό ποία μορφή εξάγεται και πώς διατίθεται στην αγορά.
      Αντιλαμβάνεστε επίσης ότι αν δεν συνεργαστούμε με τις υπηρεσίες του Υπουργείου Ανάπτυξης, που ασκούν ελέγχους στην αγορά, εάν δεν συνεργαστούμε με τις υπηρεσίες του Υπουργείου Οικονομίας και Οικονομικών, που και αυτές ασκούν φοροτεχνικούς, βέβαια, ελέγχους, όμως μπορούν να μας βοηθήσουν στην προσπάθεια που καταβάλλουμε, οι έλεγχοι δεν θα έχουν την επιθυμητή αποτελεσματικότητα.
      Σας λέω λοιπόν ότι γίνεται μια σημαντικότατη προσπάθεια ελέγχων, ελέγχεται το προϊόν και κατά την μεταποίηση και κατά την παραγωγή και κατά την διακίνησή του. Όπου διαπιστώνονται ότι υπάρχουν παραβάσεις έχουμε πρόστιμα και σας είπα ένα συγκεκριμμένο παράδειγμα μιας επιχείρησης που πριν από λίγες ημέρες, στην Κρήτη, μετά από ελέγχους διαπιστώθηκε ότι παρανομούσε, κατασχέθηκαν όλα τα προϊόντα που είχε η επιχείρηση αυτή και επεβλήθησαν από το Υπουργείο Οικονομικών δεκαπέντε πρόστιμα. 
      Είμαστε λοιπόν αμείλικτοι. Κάνουμε αγώνα για να προφυλάξουμε ένα τόσο σημαντικό προϊόν το οποίο, όπως και εσείς γνωρίζετε, μπορεί να αποτελέσει και την ατμομηχανή για την ανάπτυξη της κτηνοτροφίας στην χώρα μας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε κύριε Υπουργέ.
      Επανερχόμεθα στη συζήτηση επικαίρων ερωτήσεων πρώτου κύκλου. 
      Θα συζητηθεί η πρώτη με αριθμό 674/2-5-2006 επίκαιρη ερώτηση του Βουλευτή του Πανελληνίου Σοσιαλιστικού Κινήματος κ. Ιωάννη Κουτσούκου προς τον Υπουργό Πολιτισμού, σχετικά με τον κίνδυνο ματαίωσης της Διεθνούς Αθλητικής Συνάντησης της IAAF στην Αρχαία Ολυμπία.
      Αναλυτικότερα η επίκαιρη ερώτηση του κ. Κουτσούκου έχει ως εξής:
      «Η Κυβέρνηση διαβεβαίωνε την Βουλή μέσω της διαδικασίας του κοινοβουλευτικού ελέγχου, ότι έχει σχεδιάσει όλες τις ενέργειες και προωθεί όλα τα απαραίτητα μέσα, ώστε να διασφαλίσει την επιτυχημένη διεξαγωγή της Διεθνούς Αθλητικής Συνάντησης που αποφάσισε να πραγματοποιήσει το Μάιο στην Αρχαία Ολυμπία η Διεθνής Ομοσπονδία Στίβου (IAAF).
      Την οργάνωση, μάλιστα, της συγκεκριμένης Διεθνούς Αθλητικής Συνάντησης στην Αρχαία Ολυμπία ανέλαβε να οργανώσει η Ελληνική Ολυμπιακή Επιτροπή (Ε.Ο.Ε.).
      Δυστυχώς, όπως αποδείχθηκε, η Κυβέρνηση δεν είχε ολοκληρωμένο και αξιόπιστο σχέδιο, με αποτέλεσμα το Κεντρικό Αρχαιολογικό Συμβούλιο (Κ.Α.Σ.) να μην επιτρέψει τη διεξαγωγή των προβλεπομένων αθλημάτων στο Αρχαίο Στάδιο της Ολυμπίας.
      Μπροστά στον κίνδυνο να ματαιωθούν οι αγώνες, να εκτεθεί η χώρα μας και να χαθεί μια σημαντική ευκαιρία προβολής της Αρχαίας Ολυμπίας:
      Ερωτάται ο αρμόδιος Υπουργός:
      Πρόκειται να αξιοποιήσει τις προτάσεις που έχουν καταθέσει οι φορείς της Ηλείας, να συνεργαστεί με τις κορυφαίες αθλητικές οργανώσεις και να αποφασίσει, επιτέλους, για τον τρόπο διοργάνωσης της Διεθνούς Αθλητικής Συνάντησης, ώστε να επιτευχθεί η διεξαγωγή της με παράλληλη προστασία του Αρχαίου Σταδίου και με τον προσήκοντα σεβασμό στον ιερό χώρο της Αρχαίας Ολυμπίας;»
      Πριν δώσω το λόγο στον κ. Υπουργό θα ήθελα να πω ότι έχω την τιμή να ανακοινώσω στο Σώμα ότι από τα άνω δυτικά θεωρεία παρακολουθούν την συνεδρίαση αφού πρώτα ξεναγήθηκαν στην έκθεση με θέμα: «30 Χρόνια από το Σύνταγμα του 1975», καθώς και στους λοιπούς χώρους του Μεγάρου της Βουλής των Ελλήνων τριάντα οκτώ μαθητές και μαθήτριες και τέσσερις συνοδοί-καθηγητές από το Σχολείο της Δεύτερης Ευκαιρίας Πειραιά. 
      Η Βουλή τους καλωσορίζει και τους συγχαίρει για την προσπάθειά τους για μάθηση.
      Ο Υπουργός Πολιτισμού κ. Βουλγαράκης έχει το λόγο. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριοι συνάδελφοι, είναι γεγονός ότι το ζήτημα της διεξαγωγής αγώνων στη συγκεκριμένη αθλητική εγκατάσταση παραπέμφθηκε στο Κεντρικό Αρχαιολογικό Συμβούλιο για να αποφανθεί αν θα μπορούσε το στάδιο να χρησιμοποιηθεί προκειμένου να διεξαχθούν οι αγώνες όπως αιτείτο σε ετήσια βάση. 
      Να σημειωθεί ότι το στάδιο της Αρχαίας Ολυμπίας δεν έχει δοθεί ποτέ μέχρι τώρα για οποιαδήποτε αθλητική διοργάνωση αλλά μόνο για την τελετή αφής της ολυμπιακής φλόγας κάθε τέσσερα χρόνια και κατ’ εξαίρεση μόνο για το άθλημα της σφαιροβολίας, όταν η χώρα διεξήγαγε τους Ολυμπιακούς Αγώνες. Συνεπώς δεν έχει δοθεί ποτέ. 
      Το Κ.Α.Σ., σε μια πολύ προσεκτική ανάλυση την οποία έκανε και αφού στάθμισε όλους τους παράγοντες, ομοφώνησε στα εξής επτά σημεία τα οποία θα ήθελα να αναγνώσω στο Σώμα. 
      Κατ’ αρχήν το Κ.Α.Σ. δεν έχει αντίρρηση να πραγματοποιηθούν οι αγώνες σε ένα σύγχρονο στάδιο σε κάποια περιοχή κοντά στον Πύργο και έτσι ο Νομός Ηλείας να μπορέσει να απολαύσει αυτό το πλεονέκτημα. 
      Δεύτερον, η τελετή απονομής των μεταλλίων μπορεί να γίνει μέσα στο αρχαίο στάδιο, κατ’ εξαίρεση. Να είναι όμως λιτή, να συνάδει με το πνεύμα της περιοχής και γενικά να σέβεται την ιστορικότητα του χώρου. Οι θεατές κατά την τελετή της απονομής στο αρχαίο στάδιο να μην υπερβαίνουν τις τρεις χιλιάδες και όσοι εισέλθουν να είναι διαπιστευμένοι. 
      Τέταρτον, η τελετή να διαρκέσει συγκεκριμένη ώρα ώστε να μην έχουμε πολύωρη αναμονή στα πρανή.  
      Πέμπτον, αν υπάρξει αγώνισμα δρόμου αυτό να διεξαχθεί στην ευρύτερη περιοχή, να είναι επί της ασφάλτου και να λήγει στην είσοδο του αρχαιολογικού σταδίου και όχι μέσα σ’ αυτό. 
      Έκτον, για την πραγματοποίηση της τελετής να υπάρξει άμεση συνεργασία με την αρμόδια αρχαιολογική υπηρεσία.
      Έβδομον, να υπάρξουν όλα τα απαραίτητα μέτρα ασφαλείας και προστασίας του χώρου γενικότερα, σε σχέση με την δραστηριότητα των τηλεοπτικών συνεργείων, τα οποία θα ακολουθήσουν κατά την περίοδο διεξαγωγής των αγώνων κ.τ.λ..
      Αυτά, λοιπόν, τα επτά σημεία ομόφωνα το Κεντρικό Αρχαιολογικό Συμβούλιο αποφάσισε και στην συνέχεια, με βάση αυτό το σκεπτικό, δημοσιοποίησε την απόφασή του. 
      Πραγματικά, η Ολυμπία πρέπει να εκμεταλλευθεί το συγκριτικό πλεονέκτημα που της δίνει το αρχαίο στάδιο. Θα πρέπει, από την άλλη μεριά, να σεβαστούμε το αρχαίο στάδιο και όλα αυτά τα οποία το Κεντρικό Αρχαιολογικό Συμβούλιο προτείνει και στην συνέχεια, αφού οι όροι εκπληρωθούν, νομίζω ότι μπορούν οι Αγώνες να διεξαχθούν κανονικά.
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο ερωτών συνάδελφος, κ. Κουτσούκος. 
      ΓΙΑΝΝΗΣ ΚΟΥΤΣΟΥΚΟΣ: Ευχαριστώ, κύριε Πρόεδρε. 
      Κύριε Υπουργέ, εδώ και ένα χρόνο έχει ανακοινωθεί από τη Διεθνή Ομοσπονδία Στίβου η πρόθεσή της να οργανώσει αυτούς τους Αγώνες στην Αρχαία Ολυμπία και σας είχαμε ρωτήσει, με επανειλημμένες κοινοβουλευτικές πρωτοβουλίες και εγώ και άλλοι συνάδελφοι, τι μέτρα προτίθεστε να πάρετε ώστε αυτοί οι αγώνες να διεξαχθούν με έναν τρόπο που θα διαφυλάξει τον χαρακτήρα του ιερού μνημείου της αρχαίας Ολυμπίας και ό,τι αυτό εκπέμπει παγκόσμια και παράλληλα να αναδείξει την Αρχαία Ολυμπία και να είναι μια ευκαιρία για την χώρα μας και την Ηλεία. 
      Δυστυχώς όπως αποδεικνύεται ένα χρόνο δεν κάνατε τίποτα παρά το γεγονός ότι η προκάτοχό σας, κυρία Πετραλιά, δήλωνε στη Βουλή τον Νοέμβρη ότι έχουν ληφθεί όλα τα μέτρα και ότι οι Αγώνες θα διεξαχθούν με βάση τον προγραμματισμό και το ίδιο μου δηλώνατε και εσείς σε γραπτή απάντησή σας. 
      Φαίνεται ότι δεν είχατε λογαριάσει καλά πως δεν μπορεί να στηθεί ένα νέο στάδιο μέσα στο αρχαίο στάδιο. Και πρέπει να απαντήσετε, κύριε Υπουργέ, εάν είχατε συνεννοηθεί με τον κ. Κυριακού, εάν ο κ. Κυριακού σας ξεπέρασε και γιατί δηλώνει απογοητευμένος, αφού δεν τηρήθηκαν οι υποσχέσεις. 
      Εκείνο που έχει σημασία είναι ότι δεν συνεννοείστε μεταξύ σας, γιατί στην Καλαμάτα δήλωνε ο Υφυπουργός κ. Ορφανός ότι όλα τα ζητήματα είναι λυμένα και ότι οι αγώνες θα διεξαχθούν. Ξέρετε πολύ καλά ότι οι αγώνες έχουν φύγει από το ημερολόγιο της Διεθνούς Ομοσπονδίας Στίβου,  πως δεν είναι βέβαιο ότι θα διεξαχθούν και, για να γίνουν, πρέπει εσείς ως Κυβέρνηση να αναλάβετε την ευθύνη να διαβεβαιώσετε τη Διεθνή Ομοσπονδία Στίβου ότι η πρόταση του Δήμου Αρχαίας Ολυμπίας, η οποία συνάδει με την απόφαση του Κ.Α.Σ., μπορεί να γίνει πράξη και βεβαίως να δεσμευθείτε -γιατί η πρόθεση της Διεθνούς Ομοσπονδίας Στίβου είναι να τελούνται αυτοί οι αγώνες κάθε χρόνο- ότι το σύγχρονο αθλητικό κέντρο για το οποίο δεσμεύθηκε και ο Πρωθυπουργός Κωνσταντίνος Καραμανλής, όταν επισκέφθηκε την αρχαία Ολυμπία και για το οποίο έχει αγοραστεί το οικόπεδο με χρήματα που έδωσε στο δήμο η κυβέρνηση του ΠΑ.ΣΟ.Κ, θα γίνει πράξη. Μόνο τότε θα διασφαλίσετε και την διεξαγωγή των αγώνων και τη διαφύλαξη της ιστορικότητας και του ολυμπισμού που εκπέμπει το αρχαίο στάδιο και τα μνημεία. Σε διαφορετική περίπτωση, κύριε Υπουργέ, η απάντησή σας είναι μια υπεκφυγή, ακριβώς για να μην αναλάβετε τις ευθύνες σας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Κουτσούκο. 
      Ο Υπουργός κ. Βουλγαράκης έχει το λόγο  για να δευτερολογήσει. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Να επαναλάβω, κύριε Πρόεδρε, ότι η Κυβέρνηση δεν έχει καμία απολύτως αντίρρηση να διεξαχθούν οι αγώνες στην Ολυμπία. Υπάρχει το στάδιο της Ηλείας, υπάρχει το στάδιο της Αχαΐας, υπάρχουν κοντινά στάδια στα οποία μπορούν να διεξαχθούν τα αγωνίσματα. Το αρχαίο όμως στάδιο δίνεται μετά και από τη σύμφωνη γνώμη του Κ.Α.Σ. μόνο για την τελετή της απονομής και την απόληξη ενός δρόμου. Συνεπώς, νομίζω ότι το συγκριτικό πλεονέκτημα της Ολυμπίας μπορεί να το εκμεταλλευτεί κανείς διεξάγοντας παράλληλα αγώνες με την αξιοποίηση του αρχαίου χώρου, στο βαθμό που αυτός δεν υφίσταται ανεπανόρθωτη ζημιά. 
      Από την άλλη πλευρά, να θυμίσω στο Σώμα ότι οι δεσμεύσεις της Κυβέρνησης εξακολουθούν να είναι ισχυρές και ότι η Κυβέρνηση προτίθεται να υλοποιήσει το πρόγραμμά της σε βάθος τετραετίας. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε, κύριε Υπουργέ. 
      Οι Βουλευτές κ. Καλαντζάκου, κ. Έλενα Κουντουρά, κ. Αγοραστός, κ. Δένδιας και κ. Παπουτσής ζητούν άδεια ολιγοήμερης απουσίας στο εξωτερικό. 
      Η Βουλή εγκρίνει; 
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα. 
      ΠΡΟΕΔΡΕΥΩΝ (Γεώργιος Σούρλας): Η Βουλή ενέκρινε τη ζητηθείσα άδεια. 
      Ολοκληρώθηκε η συζήτηση των επικαίρων ερωτήσεων
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, εισερχόμεθα στην ημερησία διάταξη των 
      ΕΠΕΡΩΤΗΣΕΩΝ
      Θα συζητηθεί η υπ’ αριθμόν 64/40/12-4-2006 επίκαιρη επερώτηση των Βουλευτών του ΠΑ.ΣΟ.Κ. κυρίων Ανδρέα Λοβέρδου, Ευαγγελίας Σχοιναράκη-Ηλιάκη, Γεωργίου Λιάνη, Χρήστου Αηδόνη, Μαρίας Δαμανάκη, Αναστασίας-Συλβάνας Ράπτη, Ανδρέα Φούρα, Ελένης Κούρκουλα, Ιωάννη Δημαρά, Αθανασίου (Νάσου) Αλευρά, Μιλτιάδη Βέρα, Αγγελικής (‘Αντζελας) Γκερέκου, Ιωάννη Διαμαντίδη, Δημητρίου Λιντζέρη, Χρύσας Μανωλιά, Μιχαήλ Παντούλα, Μάρκου Μπόλαρη, Γεωργίου Ανωμερίτη, Ελένης-Μαρίας (Μιλένας Αποστολάκη), Κωνσταντίνου Γείτονα, Βάσως Παπανδρέου, Πέτρου Ευθυμίου, Λάζαρου Λωτίδη, Ελεονώρας (Νόρας Κατσέλη),  Κίμωνα Κουλούρη, Σταύρου Μπένου, Αλέξανδρου Παπαδόπουλου, Μιλτιάδη Παπαϊωάννου, Χρήστου Πρωτόπαπα, Στέφανου Τζουμάκα, Τηλέμαχου Χυτήρη, Πέτρου Κατσιλιέρη, προς τον Υπουργό Πολιτισμού, σχετικά με την αξιοποίηση των ολυμπιακών εγκαταστάσεων.
      Ο γραμματέας του προεδρείου της Κοινοβουλευτικής Ομάδας του ΠΑ.ΣΟ.Κ ορίζει Κοινοβουλευτικό Εκπρόσωπο τον κ. Λοβέρδο. 
      Το λόγο έχει ο πρώτος επερωτών κ. Αθανάσιος Αλευράς .
      ΑΘΑΝΑΣΙΟΣ ΑΛΕΥΡΑΣ: Κυρίες και κύριοι συνάδελφοι, θα μου επιτρέψετε να ξεκινήσω την επερώτησή μας με την περιγραφή ενός ολυμπιακού ρεκόρ, που ελλείψει σχετικού αγωνίσματος μπορεί να καταχωρηθεί στο βιβλίο Γκίνες. Το ολυμπιακό ρεκόρ το οποίο έχει καταγάγει η Κυβέρνηση συνοψίζεται στα εξής: Δύο χρόνια μετά τους Ολυμπιακούς Αγώνες η Ελλάδα είναι η μόνη χώρα στον κόσμο που έχει πετύχει οι ολυμπιακές εγκαταστάσεις της να παραμένουν όλες ανεξαιρέτως κλειστές. Ένα χρόνο μετά τους Ολυμπιακούς Αγώνες η νέα διακυβέρνηση με την αποτελεσματικότητα που τη διακρίνει πέτυχε να προκηρύξει διαγωνισμούς για την εκμετάλλευση πέντε από τις δεκαοκτώ ολυμπιακές εγκαταστάσεις. Ένα χρόνο αργότερα, δηλαδή δύο χρόνια μετά τους Ολυμπιακούς Αγώνες, η νέα διακυβέρνηση προσέθεσε άλλον έναν διαγωνισμό για μια ακόμα εγκατάσταση. Έτσι, μέσα σε δύο χρόνια έχει πετύχει το μοναδικό ρεκόρ να έχει προκηρύξει διαγωνισμούς για την εκμετάλλευση έξι από τις δεκαοχτώ ολυμπιακές εγκαταστάσεις. Για τις υπόλοιπες δώδεκα φαίνεται ότι και το να συγγραφεί μια προκήρυξη διαγωνισμού για την εκδήλωση ενδιαφέροντος είναι λιγάκι δύσκολο. 
      Δύο χρόνια επίσης μετά τους Ολυμπιακούς Αγώνες η νέα διακυβέρνηση, με επικεφαλής τον Πρωθυπουργό κ. Καραμανλή, δεν έχει κάνει παρουσία του κυρίου Πρωθυπουργού ούτε μια διϋπουργική σύσκεψη για το μεταολυμπιακό μέλλον της πρωτεύουσας της χώρας και τη μεταολυμπιακή αξιοποίηση της κληρονομιάς που μας άφησαν οι Ολυμπιακοί Αγώνες, κληρονομιά που εκτείνεται σε ένα πολύ μεγάλο φάσμα της δημόσιας ζωής, από τη δημόσια διοίκηση και τις εμπειρίες τις οποίες αποκομίσαμε, μέχρι το κυκλοφοριακό, την ποιότητα ζωής των πολιτών και βέβαια την αξιοποίηση των ολυμπιακών εγκαταστάσεων.
      Με αυτές τις επιδόσεις, αναμφισβήτητα, θα μπορούσε να σκεφθεί κανένας ότι η παρουσία μας εδώ για να επερωτήσουμε την Κυβέρνηση είναι εξ ορισμού περιττή. Κραυγάζει η πραγματικότητα την οποία βιώνουν και παρακολουθούν σήμερα όλοι οι ‘Ελληνες πολίτες στις περιοχές ιδιαίτερα που υπάρχουν ολυμπιακές εγκαταστάσεις.
      Και σαν να μην έφταναν όλα αυτά, η Κυβέρνηση της Νέας Δημοκρατίας με υπερφίαλο λεξιλόγιο και άφθονη συνθηματολογία παρουσιάζει ή προσπαθεί να υποκρύψει την αδυναμία της πίσω από μια εικονική πραγματικότητα. 
      Θα προσθέσω σε αυτά που προ ολίγου εξέθεσα και περιπτώσεις οι οποίες δείχνουν την αδιαφάνεια η οποία διακρίνει την Κυβέρνηση. Πριν από ένα χρόνο είχα ζητήσει από την εταιρεία «Ολυμπιακά» Ακίνητα, που έχει την ευθύνη για την ολυμπιακή αξιοποίηση αρκετών από τις ολυμπιακές εγκαταστάσεις, να καταθέσει έγγραφα στη Βουλή. Η απάντηση της αρμοδίας τότε Υπουργού ήταν ότι δεν καταθέτουμε έγγραφα της εταιρείας «Ολυμπιακά Ακίνητα», γιατί η εταιρεία είναι ιδιωτικού δικαίου. 
      Γνωρίζουν πολύ καλά οι παλαιότεροι συνάδελφοι, ότι με βάση τη νομολογία του Συμβουλίου της Επικρατείας, μια εταιρεία θεωρείται ότι οποία υπάγεται στο δημόσιο τομέα εφόσον κατά 100% η μετοχική σύνθεσή της ανήκει στο δημόσιο, και έχει υποχρέωση να καταθέτει τα έγγραφα στον κοινοβουλευτικό έλεγχο. 
      Η προηγούμενη Υπουργός κατά παράβαση του Κανονισμού της Βουλής, το αρνήθηκε. Ελπίζω, κύριε Υπουργέ, στην επόμενη ερώτηση και αίτηση κατάθεσης εγγράφων την οποία συντόμως θα σας απευθύνουμε, να αλλάξετε γραμμή, να αναθεωρήσετε την απαράδεκτη τακτική και να μας καταθέσετε τα έγγραφα τα οποία είναι χρήσιμα και κρίσιμα για να αξιολογήσουμε την αποτελεσματικότητα της εταιρείας.
      Θα ήθελα να προσθέσω ορισμένα ακόμα στοιχεία τα οποία κατά την άποψή μου δείχνουν ότι δύο χρόνια μετά, αυτό το οποίο αυτοεπαγγέλθηκε ως νέα διακυβέρνηση στη χώρα, δεν είναι τίποτα άλλο παρά μια απλή μπαγιάτικη δεξιά, έτσι όπως την γνωρίζαμε και την είχαμε συνηθίσει. 
      Τα στοιχεία αυτά ασφαλώς δεν βαρύνουν κατά το μέγιστο μέρος προσωπικά τον παριστάμενο Υπουργό. Και πιστεύω ότι έχει το θάρρος και την ικανότητα γρήγορα να κινηθεί, έτσι ώστε να ανατρέψει την αρνητική κληρονομιά την οποία έχει παραλάβει. Μια κληρονομιά η οποία δυστυχώς δεν έχει προηγούμενο και η οποία δυστυχώς μας θλίβει, όταν μάλιστα αναλογιστούμε πόσο μεγάλη ήταν η προσπάθεια που κάναμε με πολλές αντιξοότητες, προκειμένου να ετοιμαστεί η χώρα για τους Ολυμπιακούς Αγώνες και να έχει μια μοναδική επιτυχία με την τέλεσή τους. Αλλά ειλικρινά δεν το χωράει το μυαλό κανενός λογικού ανθρώπου για ποιο λόγο δύο χρόνια μετά τους Ολυμπιακούς Αγώνες, ο περιβάλλων χώρος του ΟΑΚΑ, που σχεδιάστηκε και υλοποιήθηκε με το σχέδιο Καλατράβα και που είναι ένα πραγματικό κόσμημα, ένας μοναδικός περίπατος για την Αθήνα, για την πρωτεύουσα, για ποιο λόγο αυτός ο περιβάλλων χώρος δύο χρόνια μετά είναι κλειστός για τους πολίτες. Αφού σχεδιάστηκε να είναι μια πλατεία ανοικτή στους πολίτες, ανεξάρτητα από τα αθλητικά γεγονότα, ένας χώρος περιπάτου και ένας χώρος αναψυχής για τους πολίτες, για ποιο λόγο εξακολουθεί να είναι συρματοπλεγμένη με αυτόν τον τρόπο;
      Είναι τόσο δύσκολο, άραγε, να ληφθεί μια απόφαση για τη σωστή χρήση αυτού του χώρου, για να ανοίξει αυτός ο χώρος στους πολίτες της Αθήνας; Είναι τόσο δύσκολο, κύριε Υπουργέ –το ζητάω και από εσάς, το είχα κάνει και στην προκάτοχό σας, το ζητάω και ελπίζω να ακούσω κάτι από εσάς- να ψελλίσει κάποιος από την Κυβέρνηση μέσα σε δύο χρόνια, εν πάση περιπτώσει, τι πρόκειται να γίνει με τις ολυμπιακές εγκαταστάσεις, τι πρόκειται να γίνει με το Σκοπευτήριο στο Μαρκόπουλο, τι πρόκειται να γίνει με το Ιππικό Κέντρο στο Μαρκόπουλο, τι πρόκειται να γίνει με όλες τις άλλες ολυμπιακές εγκαταστάσεις για τις οποίες δεν έχετε ανακοινώσει κανένα σχέδιο;
      Κάπου κάποιος ψέλλισε ότι θα δοθεί στους ιδιώτες. Αν ήταν να δοθούν σε ιδιώτες έπρεπε ήδη να υπάρχουν διαγωνισμοί, οι οποίοι να είναι κοντά σε ένα αποτέλεσμα. Όταν σας ανακοινώσαμε και σας είπαμε τις εκτιμήσεις μας ότι ούτε το 2007 θα ανοίξουν αυτές οι εγκαταστάσεις, η προκάτοχός σας μας ειρωνευόταν. Είμαστε ήδη στα μέσα του 2006 και καμιά εγκατάσταση δεν έχει ανοίξει και εξακολουθεί κανένας να μην έχει την ευθιξία να μας πει τι θα γίνει με κάθε μία εγκατάσταση, τι θα γίνει με τη Νίκαια, τι θα γίνει με τα Λιόσια, τι θα γίνει με τα περιφερειακά στάδια, τα οποία σχεδιάστηκαν και με κάποιες μεγάλες διαστάσεις, ακριβώς διότι περιελάμβαναν στο σχεδιασμό πολλούς κλειστούς χώρους για την εγκατάσταση αθλημάτων στους χώρους αυτούς.
      Σήμερα βρισκόμαστε δύο χρόνια μετά τους Ολυμπιακούς Αγώνες και αποτέλεσμα μηδέν. Και από τους έξι διαγωνισμούς που έχουμε προκηρύξει περάσαμε στη δεύτερη φάση μόνο σε δύο. Καμία συνεργασία, κανένας διάλογος με τους δήμους και την Τοπική Αυτοδιοίκηση, στην οποία θύετε μεγαλοσχήμως τους τελευταίους μήνες ενόψει εκλογών για την Τοπική Αυτοδιοίκηση, ενώ στην πραγματικότητα την ευτελίζετε και την υποτιμάτε, θεωρώντας τους δήμους εξ ορισμού ανίκανους να διαχειριστούν τις ολυμπιακές εγκαταστάσεις, οι οποίες σχεδιάστηκαν σε περιοχές της Αθήνας λιγότερο αναπτυγμένες, ακριβώς για να έχουν μεταολυμπιακή προοπτική και σχέση με τις τοπικές κοινωνίες. Αντιμετωπίζετε δε τους δήμους και την Τοπική Αυτοδιοίκηση ως να μην έχουν καμία δυνατότητα και κανένα σχεδιασμό για να μπορέσουν να χρησιμοποιήσουν τις ολυμπιακές εγκαταστάσεις. Για ποιο λόγο δεν μπορούσε να υπάρξει ένα μικτό σχήμα διοίκησης δημοσίου και Τοπικής Αυτοδιοίκησης και αθλητικής κοινωνίας στη Νίκαια ή στα Λιόσια για να λειτουργεί η ολυμπιακή εγκατάσταση; Για ποιο λόγο θα πρέπει να αναζητάμε ιδιώτες στη Νίκαια, που σχεδιάστηκε και έγινε ακριβώς γιατί είναι μία δύσκολη περιοχή που έχει μεγάλες ανάγκες για τον αθλητισμό; 
      Για ποιο λόγο, κύριοι συνάδελφοι, δεν έχει υπάρξει επί δύο χρόνια ούτε μία κυβερνητική σύσκεψη με παρόντα τον Πρωθυπουργό για το μεγαλύτερο περιβαλλοντικό θέμα και θέμα ποιότητας ζωής που έχει το Λεκανοπέδιο της Αττικής, που είναι το τι θα γίνει το αεροδρόμιο στο Ελληνικό; Για ποιο λόγο δεν έχει γίνει, όταν τα προηγούμενα χρόνια επί κυβερνήσεων ΠΑ.ΣΟ.Κ. και σας μεταφέρω και τη δική μου προσωπική εμπειρία, είχαμε ανά εξάμηνο, με την παρουσία του τότε Πρωθυπουργού, συσκέψεις διϋπουργικές για να ελεγχθούν όλα τα ζητήματα που σχετίζονται με το Ελληνικό;
      Σήμερα δεν έχουμε καμιά εξέλιξη στο Ελληνικό, καμιά εξέλιξη στο Γουδή, καμία εξέλιξη στο Φάληρο. Και όχι μόνο αυτό, αλλά στο Φάληρο έχουμε δυστυχώς μέτρα που μας πάνε πολύ πίσω. Για ποιο λόγο σήμερα να είναι περιφραγμένη η παραλία του Φαλήρου, για την οποία έγινε τόσο μεγάλος αγώνας προκειμένου να αποδοθεί στους πολίτες της Αττικής και να επανασυνδεθεί ο αστικός οικιστικός κορμός της Αθήνας με τη θάλασσα; Για ποιο λόγο είναι περιφραγμένη; Για ποιο λόγο μπήκαν τα συρματοπλέγματα δεξιά και αριστερά από το beach volley, και εκεί μάλιστα που υπάρχει και ένα μικρό γήπεδο για να παίζουν τα παιδιά και οι αθλητές, το κρατάτε κλειστό για να μη θιγούν τα συμφέροντα των ιδιωτών, τους οποίους έχετε καλέσει στους διαγωνισμούς που έχετε προκηρύξει; 
      Γιατί η πραγματικότητα είναι ότι στην περιοχή του Φαλήρου εκτυλίσσεται ένα σενάριο παραλόγου. Με ευθύνη της Κυβέρνησης οι χρήσεις γης, οι οποίες είχαν θεσμοθετηθεί με τη σύμφωνη γνώμη του Συμβουλίου Επικρατείας, άλλαξαν και ετοιμάζεται τώρα να γίνει στο όνομα της εκμετάλλευσης με μεγάλες εταιρείες και μεγάλα συμφέροντα τα οποία έχουν εκδηλώσει ενδιαφέρον, ένας καραγκιόζ-μπερντές –για να χρησιμοποιήσω μια έκφραση των ημερών- όπου θα έχουμε δήθεν λυόμενες εγκαταστάσεις, εγκαταστάσεις αναψυκτηρίων, που κατά ένα μέρος έφυγαν από τη Γλυφάδα και τώρα τους δίνετε το χώρο για να εγκατασταθούν στην περιοχή του Φαλήρου, ακυρώνοντας την κοινόχρηστη χρήση της παραλίας. Για ποιο λόγο γίνεται αυτό;
      Έχει κανένα κόστος για το δημόσιο, η μεταολυμπιακή συντήρηση της παραλίας του Φαλήρου; Απολύτως κανένα. Και όχι μόνο δεν έχει κόστος, αλλά το beach volley ιδιωτικοποιείται, δίνεται σε έναν ιδιώτη και έχει και έσοδα. Το υπόλοιπο, τι χρειάζεται; Γιατί θα πρέπει να γίνουν καταστήματα, εμπορικά κέντρα και κέντρα αναψυχής στην παραλία; Ποια λογική το επιβάλλει αυτό; 
      Και για να μην νομίζουν οι συνάδελφοι ότι υπερβάλλω, θα παρουσιάσω το κομμάτι στο beach volley –επιτρέψτε μου, λίγο αδόκιμο είναι αυτό- αλλά θα το παρουσιάσω ως σχεδιάγραμμα. 
      (Στο σημείο αυτό ο Βουλευτής κ. Αθανάσιος Αλευράς επιδεικνύει στο Σώμα σχετικό σχεδιάγραμμα)
      Η γκρίζα ζώνη, την οποία βλέπετε, κύριοι συνάδελφοι, στην περιοχή του Φαλήρου, είναι όλο αυτό το κομμάτι, το οποίο θα δοθεί στους ιδιώτες. Και είναι κατά κυριολεξία γκρίζο το χρώμα, γιατί είναι μια γκρίζα  πολιτική που θα οδηγήσει ξανά στο γκρίζο την περιοχή αυτής της Αθήνας. 
      Ερωτώ τώρα, κύριε Υπουργέ, για ποιο λόγο θα πρέπει μια ολόκληρη περιοχή, όλη αυτή η περιοχή που είναι γραμμοσκιασμένη, να δοθεί στους ιδιώτες για να γίνουν εμπορικές χρήσεις και εκμεταλλεύσεις και αναψυκτήρια, δηλαδή μπαρ και κέντρα, όταν θα μπορούσαμε πολύ εύκολα εκεί να έχουμε, μαζί με την εσπλανάδα, η οποία ένωσε το πάνω μέρος με το κάτω, με την παραλία, θα μπορούσαμε να έχουμε ένα θαυμάσιο περίπατο με πολλούς χώρους αναψυχής. Και μάλιστα, για να είμαι και μέσα στο πνεύμα της νέας διακυβέρνησης, να είμαστε και σύμφωνοι με όσα ο Πρωθυπουργός είχε διακηρύξει προεκλογικά στην περιοχή της Καλλιθέας, λέγοντας ότι ο χώρος του Ιπποδρόμου θα γίνει πάρκο, ότι εμείς δεν θέλουμε τσιμέντο και ότι η Κυβέρνησή μας δεν πρόκειται να αφεθεί στο ράβε-ξήλωνε. Πολύ ωραία όλα αυτά -ελπίζω να τα θυμάται ο κύριος Πρωθυπουργός, ελπίζω να του τα θυμίσουν κάποιοι από τους Υπουργούς του- πάντως δεν είναι αυτό το οποίο κάνει σήμερα η Κυβέρνηση. Αυτό το οποίο κάνει σήμερα η Κυβέρνηση είναι να παραδίδει σε ιδιωτικά συμφέροντα την περιοχή, να την αποκόπτει από τις ανάγκες των ανθρώπων της, να αντιμετωπίσει τον αθλητισμό ως παρακατιανό παράγοντα στην όλη υπόθεση, να αντιμετωπίζει το ναυταθλητισμό ως αποδιοπομπαίο τράγο. Και όλα αυτά χωρίς κανένα σχεδιασμό και χωρίς κανένα λόγο. 
      Θα ήθελα να γνωρίζω πραγματικά, ποιες είναι επιτέλους οι σκέψεις αυτής της Κυβέρνησης. Θα ήθελα να γνωρίσω, αν μπορεί κάποιος στην Κυβέρνηση και έχει την ευθύνη και την ευθιξία, να μας πει επιτέλους τι πρόκειται να γίνει στον Ιππόδρομο. Έγινε τόσος αγώνας για να μεταφερθεί ο Ιππόδρομος από το Φάληρο στο Μαρκόπουλο, πληρώθηκαν τόσα χρήματα, για να αποδοθεί αυτός ο χώρος στους Αθηναίους όλης της περιοχής. Ο Δήμος της Καλλιθέας για πάρα πολλά χρόνια υπέφερε από την παρουσία του Ιπποδρόμου. Θυμάστε που προβλέφθηκε μία προγραμματική σύμβαση με την οποία θα εχρηματοδοτείτο η μελέτη και η κατασκευή για το πάρκο στον Ιππόδρομο και η Κυβέρνηση δύο χρόνια τώρα, καμία απάντηση στο Δήμο Καλλιθέας, κανένα σχέδιο για τον Ιππόδρομο. Δύο χρόνια πεταχτήκανε στο καλάθι τον αχρήστων, χωρίς λόγο, γιατί θα μπορούσαν να είχαν ξεκινήσει οι μελέτες, να είχε υπογραφεί προγραμματική σύμβαση, να είχε ξεκινήσει ο δήμος τις μελέτες και να υπάρχει επιτέλους ένας σχεδιασμός. Και όχι μόνο αυτό, αλλά προσθέσαμε και άλλα χιλιάδες τετραγωνικά με τους όρους δόμησης. 
      Όλα αυτά, κυρίες και κύριοι συνάδελφοι, δείχνουν ότι βρισκόμαστε μπροστά σε μία Κυβέρνηση, η οποία έχει ζηλέψει δόξα κομπογιαννίτη. Δεν έχει κανένα σχεδιασμό, δεν ενδιαφέρεται για κανένα από τα προβλήματα των πολιτών και πορεύεται χωρίς πρόγραμμα και χωρίς κανενός είδους εξειδίκευση. Είναι δυσάρεστη η  κατάσταση.
       Όλοι πιστεύαμε και πιστεύουμε ότι οι Ολυμπιακοί Αγώνες θα μας έδιναν την ευκαιρία να διαμορφώσουμε μια κληρονομιά σε πολλά επίπεδα της δημόσιας ζωής. Δυστυχώς, αυτό το οποίο βλέπουμε είναι ότι η Κυβέρνηση σ' αυτό τον τομέα, ένα πολύτιμο κεφάλαιο, το οποίο της κληροδοτήθηκε, το εξαντλεί χωρίς λόγο και ενάντια στα πραγματικά συμφέροντα των Ελλήνων πολιτών. 
      Ευχαριστώ. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αλευρά. 
      Το λόγο έχει ο ερωτών συνάδελφος κ. Γεώργιος Λιάνης. 
      ΓΕΩΡΓΙΟΣ ΛΙΑΝΗΣ: Κύριε Πρόεδρε, θα ήθελα να σας παρακαλέσω να ενσωματώσω και τη δευτερολογία μου, γιατί έχω λίγο πυρετό και θα ήθελα να μου δώσετε όλο το χρόνο.
      ΠΡΟΕΔΡΕΥΩΝ (Γεώργιος Σούρλας): Ναι, κύριε Λιάνη.
      ΓΕΩΡΓΙΟΣ ΛΙΑΝΗΣ: Ευχαριστώ.
      Κύριε Πρόεδρε, κύριε Υπουργέ, μεταολυμπιακή Ελλάδα: Οδός Αβύσσου αριθμός μηδέν. Είκοσι έξι χαμένοι μήνες. Εξανεμίσατε μία τεράστια ιστορική, ηθική, πολιτιστική και αθλητική κληρονομιά. Κυριολεκτικά την εξανεμίσατε. Σαν να μην έγιναν ποτέ Ολυμπιακοί Αγώνες σε αυτήν τη χώρα. Πέντε δισεκατομμύρια άνθρωποι -το μεγαλύτερο γεγονός από πλευράς τηλεθέασης στην ιστορία του πλανήτη- είδαν τους Ολυμπιακούς Αγώνες και κάνατε τα πάντα για να τους ξεχάσουν οι Έλληνες. Αδικήσατε τη χώρα, αδικήσατε την Αθήνα και τους πολίτες της, αδικήσατε τους δήμους, αδικήσατε ακόμα και τους εαυτούς σας. 
      Τώρα, μετά από λίγο καιρό, Πεκίνο. Δεν είχατε καν ακούσει γι’ αυτήν τη λέξη. Πρώτη φορά εμείς και οι συνάδελφοί μου μέσα στην Επιτροπή Μορφωτικών Υποθέσεων σας ενημερώσαμε ότι υπάρχει μέγιστος ρόλος για τη χώρα μας στο Πεκίνο. Και «εξαναγκάσαμε» την κ. Πετραλιά να ταξιδέψει εκεί. Ούτε μία προετοιμασία δεν είχε γίνει. Ούτε όμως και τώρα έχει γίνει κάποια ιδιαίτερη προετοιμασία. Οι αθλητές μας δεν συμμετείχαν το 2005 σε κανέναν αγώνα! Οι αθλητές μας δεν γυμνάζονται, κύριε Υπουργέ, ούτε το 2006. Μην εντυπωσιάζεστε από περιστασιακές ατομικές επιδόσεις του Ιακωβάκη ή του Μάρα. Αυτές είναι σταγόνες στον ωκεανό. Υπάρχει μία πλήρης ανυπαρξία στον αθλητικό χώρο. 
      Οι εγκαταστάσεις είναι κλειδωμένες για το κοινό. Οι Αθηναίοι μοιάζουν εξόριστοι μέσα στην πόλη τους. Ένας σκέτος εξοστρακισμός. Συνολικό στρατηγικό σχέδιο δεν φέρατε αυτόν τον καιρό, στους είκοσι έξι μήνες. Το σχέδιό σας –όποιο ήταν- είναι ουσιαστικά αντιγραφή της βασικής φιλοσοφίας του ολυμπιακού νόμου 2730/1999, τον οποίο είχατε καταψηφίσει. Δηλαδή, μία σαρδανάπαλη πολιτική.
      Κύριε Υπουργέ, δεν νομίζω ότι στα σαράντα περίπου χρόνια, που παρακολουθώ τα διαδραματιζόμενα στο νεοελληνικό χώρο του πολιτισμού, η χώρα βρέθηκε ξανά σε τέτοια μεγάλη παρακμή. Κυριολεκτικά με τη νέα διακυβέρνηση και ενώ ο Πρωθυπουργός της χώρας έθεσε εαυτόν υπεράνω όλων στον πολιτισμό, αναλαμβάνοντας συμβολικά το Υπουργείο Πολιτισμού, μέσα σε αυτά τα δύο χρόνια υπό τη μέριμνά του συντελέστηκαν τα χείριστα. Έχει ενσκήψει μια πολιτιστική βαρυχειμωνιά. 
      Ο προηγούμενος Υπουργός Πολιτισμού διακήρυσσε, χωρίς να τιμωρείται πολιτικά, ότι θέλει και θα έχουμε στη χώρα έναν μη κρατικοδίαιτο πολιτισμό. Αυτό που είχαμε ήταν στην κυριολεξία ένας χρεοκοπημένος πολιτισμός. 
      Ανάλογη μεγαλόστομη διακήρυξη έκανε και ο Υφυπουργός Αθλητισμού που μιλούσε για μη κρατικοδίαιτο αθλητισμό. Παγκόσμιες αρλουμπολογίες. Τελικό αποτέλεσμα; Η απόλυτη ανυπαρξία της Ελλάδας στον πολιτιστικό και αθλητικό χάρτη δύο μόλις χρόνια μετά τους Ολυμπιακούς Αγώνες. Ανυπαρξία που συνοδεύτηκε στον αθλητισμό –επιτρέψτε μου να το πω, μπορεί να είναι βαριά η έκφραση- και με ένα μαγάρισμα και του χώρου του αθλητισμού και των αθλητών, όταν μέσα στην Επιτροπή Μορφωτικών Υποθέσεων τόλμησαν να αρθρώσουν την άποψη ότι δεν ήταν καθαρά τα μετάλλια και δεν ήταν καθαροί οι Έλληνες αθλητές!! Δεν τόλμησαν, όμως, να αναφέρουν ένα όνομα. Έγινε δυστυχώς αυτό το μαγάρισμα. 
      Ουσιαστικά ζηλεύατε τα μεγάλα επιτεύγματα του ΠΑΣΟΚ στο χώρο αυτό, διότι μόνο μεγάλο επίτευγμα μπορεί να θεωρήσει κανένας και για τους δύο χώρους –και για τον πολιτισμό και για τον αθλητισμό- να αναλάβει η χώρα, να οργανώσει η χώρα και να φέρει σε πέρας με απόλυτη επιτυχία τους Ολυμπιακούς Αγώνες, για τους οποίους είδα –και χάρηκα- κύριε Υπουργέ, ότι διεκδικούσατε μερίδιο στην επιτυχία προχθές στην ομιλία σας, στην απάντησή σας προς τον κ. Κακλαμάνη. Από την ώρα, όμως, που έχετε απαξιώσει το σύμπαν στο χώρο του αθλητισμού και στο χώρο του πολιτισμού, δεν δικαιούστε κανενός μεριδίου ούτε πολιτικού ούτε ιστορικού από αυτή τη μεγάλη εποποιία που έγραψαν οι Έλληνες τον Αύγουστο του 2004. 
      Κύριε Υπουργέ, δεν θα σας κάνω μάθημα πολιτισμού εγώ, αλλά θα σας πω δύο, τρία πράγματα πάρα πολύ πρακτικά. 
      Η χώρα μας στον 20ό αιώνα και η Αθήνα ποτέ δεν έχασαν τη σημασία τους στον πολιτισμό. Μιλάμε για δύο «Νόμπελ» και δύο «Λένιν», για υψίστη ποίηση, για σπουδαία λογοτεχνία, για εξαιρετικό θέατρο, για ακμαίες, Καλές Τέχνες. Πείτε μου με ειλικρίνεια ποιος από όλους αυτούς τους χώρους έχει να παρουσιάσει σήμερα κάτι το ιδιαίτερο, είκοσι έξι μήνες μετά τη διακυβέρνησή σας.
      Άκουσα ότι ο Πρωθυπουργός ενδιαφέρεται ιδιαίτερα για τα θέματα του επαγγελματικού ποδοσφαίρου. Μόνο ως μεγίστη ειρωνεία το εισπράττω αυτό. Ο Πρωθυπουργός είχε αναλάβει Υπουργός Πολιτισμού για να διαφυλάξει ως μέγας θεματοφύλαξ την κληρονομιά των Ολυμπιακών Αγώνων. 
      Και σας καλώ να θυμηθείτε τι παρέδωσε, όταν αποχώρησε από το Υπουργείο Πολιτισμού, σε σχέση μ’ αυτό το γεγονός. Ούτε μία σύσκεψη δεν έγινε υπό την ηγεσία του, για να μιλήσουμε για τους Ολυμπιακούς Αγώνες. 
      Προσήλθατε με μεγάλη έπαρση σε χώρους άκρας ταπείνωσης και σε χώρους εθνικού φωτισμού, όπως είναι ο αθλητισμός και όπως είναι ο πολιτισμός. Ο ελληνικός λαός περίμενε από εσάς μια θετική έκπληξη, μια υπέρβαση του παλαιού σας εαυτού. Ο δυστυχής ελληνικός λαός διαπιστώνει ότι είσθε ακριβώς η ίδια παράταξη, με τα ίδια γενετικά χαρακτηριστικά εδώ και εξήντα χρόνια. Όπως ο Ριχάρδος ο Γ΄ γεννηθήκατε με δόντια και «τρώτε» τα πάντα. 
      Δεν έχετε πρόγραμμα για τον πολιτισμό, αφού φανερώς αγνοείτε την καθολικότητά του. Και αγνοείτε την καθολικότητά του, γιατί ποτέ δεν συμμετείχατε στη λειτουργικότητά του. Φέτος συμπληρώνονται δέκα χρόνια από το θάνατο του Οδυσσέα Ελύτη. Αυτή η επέτειος θα έπρεπε να αντιμετωπιστεί από όλους –από εσάς περισσότερο- ως συνολική εκτίμηση του νεοελληνικού πολιτισμού. Εάν εξαιρέσω -για να σας το αναγνωρίσω αυτό- το εξαιρετικά συμπαθές τευχίδιο που τυπώσατε με μέριμνα και φροντίδα της κ. Ιουλίτας Ηλιοπούλου, της συντρόφου του Οδυσσέα Ελύτη, δεν έχετε ανακοινώσει τίποτε μα τίποτε για το μεγάλο αυτό σταθμό της νεοελληνικής ιστορίας.
      Τι ζητάτε σήμερα, δέκα χρόνια μετά το θάνατο του εθνικού μας ποιητή; Τι ακριβώς ζητάτε; Για μένα ήσασταν πάντοτε –θα την πω τη λέξη- εχθροί αυτού που δείχνετε ότι αγαπάτε, εχθροί των μεγάλων που υπηρέτησαν αυτόν τον τόπο, του Παλαμά, του Σικελιανού, του Καζαντζάκη, του Ρίτσου, του Καβάφη, για να αναφέρω μόνο τους Έλληνες ποιητές. Έτσι, λοιπόν, αντιμετωπίζετε αυτόν το χώρο; Αποσπασματικά, μόνο με οικονομική διαχείριση που και με αυτή αδικείτε κατάφωρα τους Έλληνες που τολμούν και διακονούν το νεοελληνικό πολιτισμό; 
      Έχω δύο ακόμα μικρές παρατηρήσεις, κύριε Υπουργέ, που θα είναι πολύ χρήσιμες. Ουσιαστικά εποπτεύετε και το χώρο του Αθλητισμού. Σας κρούω έναν κώδωνα κινδύνου, τον οποίο έχω κρούσει και στον προκάτοχό σας και στον κύριο Υφυπουργό Αθλητισμού. Οι υποσχέσεις της χώρας στη FIFA και η απόφαση του Μαρακές δεν είναι κάτι το ψεύτικο, δεν είναι ένα ψευτοδίλημμα, ώστε να βγαίνει και να λέει μετά τη συνάντηση στου Μαξίμου με τον Πρωθυπουργό ο κύριος Υφυπουργός Αθλητισμού «Ποια FIFA; Εγώ περιμένω την Ε.Π.Ο. να συζητήσω». Την Ε.Π.Ο. δεν την έχει καλέσει όμως από τότε που εστάλη το τελεσίγραφο του Μαρακές. Πότε εστάλη; Εστάλη και τι λέει; Ότι εάν δεν εναρμονιστεί το καταστατικό της χώρας με το καταστατικό της FIFA, αποβάλλεται η Ε.Π.Ο. από τις διεθνείς ομοσπονδίες. Κατά συνέπεια, αποβάλλεται η εθνική ομάδα και όλες οι ελληνικές ομάδες από τις ευρωπαϊκές και τις διεθνείς τους υποχρεώσεις. Δεν θέλετε να το καταλάβετε αυτό. Και εγώ δεν ήθελα κάποτε να το καταλάβω. Και εγώ τότε έλεγα ότι το Εθνικό Κοινοβούλιο νομοθετεί. Ο κ. Ορφανός μάς λέει ότι η Ευρώπη είναι πάνω από τον κ. Μπλάντερ. Σας λέω να λάβετε υπ’ όψιν σας αυτό το γεγονός. Δεν θα έχετε καμία μα καμία δικαιολογία όταν θα συντελεστούν τα χείριστα για τη χώρα.  
      Τέλος, όσον αφορά στις επιχορηγήσεις του θεάτρου –χαίρομαι που το κινείτε το θέμα- υπήρχε ανυπαρξία επιχορηγήσεων τον προηγούμενο χρόνο σε τέτοιο βαθμό που επιφανείς άνθρωποι του θεάτρου δεν θέλουν να συνεχίσουν την επόμενη χρονιά. Κύριε Υπουργέ, το ξέρετε, σας τα έχουν πει και οι ίδιοι. Απηυδισμένοι είναι οι καλλιτέχνες. Επιχορηγήσατε το θέατρο «Οξ», παγκοσμίως άγνωστο και δεν επιχορηγήσατε μεγάλους και εξαιρετικούς θεατράνθρωπους. Έχετε αφήσει απλήρωτους τους υπαλλήλους με σύμβαση ορισμένου χρόνου, χωρίς καν να τους δώσετε το δώρο του Πάσχα.  
      (Στο σημείο αυτό κτυπάει το κουδούνι λήξεως του χρόνου του κυρίου Βουλευτή)
      Στον κινηματογράφο είναι ακόμη χειρότερη η κατάσταση. Οι άνθρωποι του χώρου και μεγάλες διεθνείς προσωπικότητες έχουν φθάσει σε άκρα απόγνωση από τη νέα διορισμένη διοίκηση. Τώρα αρπάχτηκαν από τις θετικές εξαγγελίες σας για ένα διάλογο. Πότε θα αρχίσει; Αυτά ήταν τα πεπραγμένα του κ. Τατούλη.
      Και θέλω να πω και κάτι ακόμα. Οι μείζονες φορείς του Υπουργείου Πολιτισμού επαιτούν για να πάρουν τις λειτουργικές τους δαπάνες. Όταν αποσπούν κάποια χρήματα, είναι πολύ λιγότερα από αυτά που χρειάζονται και τα παίρνουν πάρα πολύ αργά. Διαβάστε την επιστολή του Σταύρου Ξαρχάκου. Δεν ξέρω εάν την έχετε διαβάσει. 
      (Στο σημείο αυτό κτυπάει επανειλημμένα το κουδούνι λήξεως του χρόνου του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Λιάνη, ολοκληρώστε.
      ΓΕΩΡΓΙΟΣ ΛΙΑΝΗΣ: Τελειώνω σε ένα λεπτό, κύριε Πρόεδρε.
      Πέρα από το ότι είναι ένας σημαντικός Έλληνας καλλιτέχνης, είναι και ένας άνθρωπος του χώρου σας -εγώ το τιμώ ιδιαίτερα αυτό- που αποκαλύπτει την κατάσταση στην οποία η προηγούμενη ηγεσία του Υπουργείου Πολιτισμού είχε οδηγήσει το Ελληνικό Ίδρυμα του Πολιτισμού.
      Δικοί σας άνθρωποι τα λένε. Σπουδαία πρόσωπα τα οδηγείτε στο να παραιτούνται.
      Οι σχέσεις πολιτισμού-τουρισμού εξαντλήθηκαν με την επίσκεψη του Πρωθυπουργού στον τότε Υπουργό Τουρισμού; Οι σχέσεις πολιτισμού-παιδείας που είναι ανύπαρκτες, πότε θα ξεκινήσουν και με ποιο πρόγραμμα;
      ΠΡΟΕΔΡΕΥΩΝ (Γεώργιος Σούρλας): Τέλος χρόνου, κύριε Λιάνη.
      ΓΕΩΡΓΙΟΣ ΛΙΑΝΗΣ: Μία λέξη, κύριε Πρόεδρε.
      Τέλος, παρά τις εξαγγελίες και τις δικές σας για περίπου οκτακόσιους δέκα εργαζόμενους στο Ταμείο Διαχείρισης Πιστώσεων για την εκτέλεση αρχαιολογικών έργων, παραμένει σε εκκρεμότητα η μετατροπή των συμβάσεών τους σε σχέση εργασίας αορίστου χρόνου. Η νομοθετική ρύθμιση καθυστερεί. Ελπίζω να έρθει.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιάνη.
      Το λόγο έχει ο επερωτών συνάδελφος κ. Χρήστος Αηδόνης.
      ΧΡΗΣΤΟΣ ΑΗΔΟΝΗΣ: Ευχαριστώ, κύριε Πρόεδρε.
      Κυρίες και κύριοι συνάδελφοι, είμαστε δύο χρόνια μετά από τη στιγμή που η Ελλάδα πραγματοποίησε την κορυφαία αθλητική διοργάνωση. Η Ελλάδα απέδειξε ότι είναι μια χώρα που μπορεί να διοργανώνει με επιτυχία γεγονότα του μεγέθους των Ολυμπιακών Αγώνων.
      Αντιμετωπίσαμε αυτούς τους Αγώνες σαν ένα έργο μέγιστης εθνικής σημασίας με πολλαπλά και συμπληρωματικά οφέλη για την εθνική οικονομία αλλά και για την ενίσχυση της ανταγωνιστικής παρουσίας μας στο ευρύτερο ευρωπαϊκό, μεσογειακό και βαλκανικό περίγυρο. Η προβολή του κύρους και η αίγλη της χώρας ήταν μοναδική. Η Ελλάδα ήταν στο κέντρο του παγκόσμιου ενδιαφέροντος. 
      Σήμερα δύο χρόνια μετά κοιτώντας την επόμενη μέρα πολύ δύσκολα κανείς μπορεί να διακρίνει μια καλύτερη προοπτική τόσο για την πόλη όσο και για τη χώρα. Την Ολυμπιακή λαμπρότητα τη διαδέχθηκε η μεταολυμπιακή μελαγχολία. Και δύο χρόνια μετά εύκολα μπορεί κανείς να μιλήσει και για μεταολυμπιακή μιζέρια. 
      Οι αθλητικές εγκαταστάσεις που χαρακτηρίστηκαν στολίδια από αθλητές παγκοσμίου εμβέλειας, σήμερα είναι κλειδωμένες. Φυλάσσονται για να μην υπάρχει πρόσβαση στους πολίτες. Τη μεταολυμπιακή κατάσταση την αποτυπώνει με τον καλύτερο τρόπο το περιοδικό «ΤΙΜΕ» τον Αύγουστο του 2005, που επισημαίνει ότι η Αθήνα μάλλον θα διεκδικήσει τα πρωτεία για τη χειρότερη μεταολυμπιακή διαχείριση.
      Το κεφάλαιο των Ολυμπιακών Αγώνων χάνεται αφού το συρτάκι που είχε περιγράψει ο κ. Ρογκ σχετικά με την Ολυμπιακή προετοιμασία, μετατρέπεται σε «τσάμικο» της Κυβέρνησης για τη μεταολυμπιακή αξιοποίηση. Η πολιτική της Κυβέρνησης για τα μεταολυμπιακά οφέλη μεταφράζεται περισσότερο σε εισπράξεις ή σε προσπάθεια είσπραξης μάλλον, που θα κλείσει τις τρύπες του προϋπολογισμού και θα μειώσει το δημοσιονομικό έλλειμμα μετά την τραγωδία της απογραφής. Με αυτήν τη στρατηγική, λοιπόν, η Κυβέρνηση προσπάθησε να εμφανίσει ένα κόστος συντήρησης περίπου των 100.000.000 ευρώ το χρόνο για να προβάλει τη μακροχρόνια εκμίσθωση των εγκαταστάσεων ως τον πλέον ενδεδειγμένο τρόπο για να μην επιβαρυνθεί ο προϋπολογισμός και να παραδοθούν φυσικά οι Ολυμπιακές εγκαταστάσεις στα οικονομικά συμφέροντα.
      Υιοθετούνται καθαρά ιδιωτικοοικονομικά κριτήρια στο θέμα της χρήσης των εγκαταστάσεων χωρίς να υπολογίζονται ούτε οι περιβαλλοντικές και κοινωνικές επιπτώσεις, ούτε τα νομικά και κάθε είδους άλλα προβλήματα που θα προκύψουν.
      Σήμερα το κέρδος για τον αθλητισμό έχει μηδενιστεί. Ο θεμέλιος λίθος της ιδέας των Ολυμπιακών Αγώνων που είναι η διάδοση του αθλητισμού, δεν υπάρχει πουθενά. Αν θυμηθούμε λίγο το Ευρωμπάσκετ του 1987, θα δούμε ότι αμέσως μετά η Ελλάδα γέμισε παιδιά στους χώρους άθλησης, που είχε ως αποτέλεσμα αυτό το άθλημα να εκτοξευθεί. 
      Σήμερα οι Ολυμπιακοί Αγώνες δεν κατάφεραν να έχουν το ίδιο αντίκτυπο, παρά τις σημαντικές επιτυχίες Ελλήνων αθλητών. Οι χώροι διοργάνωσης των αθλημάτων μένουν ως «κοιμώμενοι γίγαντες». Καμιά ωφέλεια δεν υπάρχει για τον επαγγελματικό αθλητισμό. Οι αθλητές συνεχίζουν να προπονούνται σε απαρχαιωμένες εγκαταστάσεις και κάτω από αντίξοες συνθήκες. 
      Ακόμη, η καθιέρωση της πόλης της Αθήνας που θα αποτελεί στο μέλλον τουριστικό προορισμό, είναι κι αυτή μετέωρη. Και φυσικά στα αζήτητα σήμερα παραμένουν και ικανά στελέχη, που είχαν την ευθύνη των Ολυμπιακών Αγώνων, όπως και οι εξήντα χιλιάδες εθελοντές που έδωσαν σάρκα και οστά στο μεγάλο εγχείρημα της χώρας με αποτέλεσμα σήμερα η κουλτούρα του εθελοντισμού να παραμένει απλά μια αράδα στις ευχαριστήριες επιστολές και ανακοινώσεις.
      Το σημαντικότατο αυτό κεφάλαιο εξανεμίστηκε. Στην προσπάθεια, λοιπόν, να πείσετε ότι κάτι κάνατε καταθέσατε πέρυσι τέτοιο καιρό ένα νομοσχέδιο που είχε να κάνει με τη βιώσιμη ανάπτυξη και την κοινωνική αξιοποίηση των Ολυμπιακών εγκαταστάσεων. Θα προσπαθήσω να θυμίσω τι ήταν αυτό το νομοσχέδιο, για να δούμε τι ακριβώς γίνεται και με αυτήν την προκήρυξη που αφορά σήμερα το συγκεκριμένο σημείο. 
      Πρώτα απ’ όλα ήταν ένα νομοσχέδιο, όπως είχαμε πει τότε, τελείως αποσπασματικό. Δεν ήταν καν αποτέλεσμα κανενός οργανωμένου διαλόγου με τον οποίο να έχει σχέση η Τοπική Αυτοδιοίκηση, οι αθλητικοί φορείς ή η επιστημονική κοινότητα. Η φιλοσοφία του απλά βασίστηκε στην εκχώρηση των εγκαταστάσεων και των περιβαλλόντων χώρων μέσω των μεικτών χρήσεων σε ιδιώτες για τη δημιουργία θεματικών πάρκων ή χώρων ψυχαγωγίας. Δεν υπήρχε καμία στρατηγική ένταξης των νέων χρήσεων των εγκαταστάσεων στο ρυθμιστικό σχέδιο της Αθήνας. Αυξήθηκαν οι συντελεστές δόμησης και μειώθηκαν οι ελεύθεροι χώροι. Ακυρώθηκε το προεδρικό διάταγμα που προώθησε η κυβέρνηση του ΠΑ.ΣΟ.Κ. και εγκρίθηκε από το Συμβούλιο της Επικρατείας και προσδιόριζε τον καθορισμό ζωνών προστασίας χρήσεως της γης. 
      Αυτό, λοιπόν, που ουσιαστικά κάνατε με εκείνο το νομοσχέδιο, το οποίο σήμερα ουσιαστικά μπαίνει πια στην εφαρμογή του είναι ότι δημιουργήσατε κάποιες νέες «μπανανίες». Μία νέα «μπανανία» θα ζήσουμε σε λίγο στην Καλλιθέα που θα διέπεται μέσα από το ειδικό νομοθετικό καθεστώς. Θα δημιουργηθούν, λοιπόν, αυτές οι εμπορικές επιχειρηματικές ζώνες μέσα στον ιστό των πόλεων χωρίς να λαμβάνεται υπ' όψιν ούτε η περιβαλλοντική ούτε η πολεοδομική νομοθεσία. 
      Το συγκεκριμένο σχέδιο νόμου το οποίο ψηφίστηκε ήταν επικίνδυνο και φαίνεται πια ότι δεσμεύει και μια πολεοδομική πολιτική για το Λεκανοπέδιο. Καταργήσατε τελείως την έννοια της κοινής ωφέλειας που αποτελεί πρωταρχικό στόχο αυτών των χρήσεων, που ήταν βασική πρόβλεψη για τις Ολυμπιακές εγκαταστάσεις. Εκείνο το οποίο ουσιαστικά κάνατε και κάνετε σήμερα είναι ότι κλείσατε την πύλη στους πολίτες και στους δημότες. 
      Είναι πραγματικά φοβερό, όταν βλέπει κανείς σε συνέντευξη της «ΚΥΡΙΑΚΑΤΙΚΗΣ ΕΛΕΥΘΕΡΟΤΥΠΙΑΣ» την κ. Πετραλιά να λέει ότι δεν πρέπει να αποτύχουμε και μάλιστα να προσπαθεί να μας πείσει σε δέσμευσή της που έδωσε στο Πανεπιστήμιο Αθηνών και παράλληλα να υπόσχεται ότι «η πρωτεύουσα θα ανοίξει προς την παραλία». Ποιο είναι αυτό το άνοιγμα που πρέπει να πηδήξεις μέσα από το συρματόπλεγμα δεν το έχω καταλάβει ακόμα. Μάλιστα, μιλώντας γι’ αυτό το νομοσχέδιο το οποίο ψήφισε αυτή η Κυβέρνηση έλεγε ότι η βασική της αρχή είναι ο σεβασμός του πολίτη και του περιβάλλοντος. Έλεος! Αυτή είναι η λέξη που ανήκει απλά σ’ αυτό το οποίο πάει να γίνει σήμερα στην Καλλιθέα. 
      Παράλληλα, η κ. Πετραλιά ανέφερε ότι πρέπει να οδηγηθούμε σε μία φιλοσοφία του νόμου, η οποία θα προσδιορίσει το ιδιοκτησιακό καθεστώς και τις χρήσεις και ότι τίποτε δεν θα πουληθεί. Επίσης, λέει ότι θέλει την Τοπική Αυτοδιοίκηση –προσέξτε το- να έχει οικονομικά οφέλη από αυτές τις εγκαταστάσεις. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      ΠΡΟΕΔΡΕΥΩΝ (Γεώργιος Σούρλας): Κύριε Αηδόνη, εξαντλήσατε…
      ΧΡΗΣΤΟΣ ΑΗΔΟΝΗΣ: Ας πάρω και τη δευτερολογία μου, κύριε Πρόεδρε, δεν πειράζει. 
      ΠΡΟΕΔΡΕΥΩΝ (Γεώργιος Σούρλας): Παρεμβαίνω για να το γνωρίζετε. 
      ΧΡΗΣΤΟΣ ΑΗΔΟΝΗΣ: Ευχαριστώ. 
      Μιλάει, λοιπόν, για την Τοπική Αυτοδιοίκηση, η οποία θα έχει οικονομικά οφέλη. Ποια οικονομικά οφέλη θα έχει ο Δήμος Καλλιθέας τώρα από αυτήν την εξέλιξη η οποία προωθείται ακόμα κανείς δεν έχει καταλάβει. Πραγματικά είναι σημαντικό να μας δώσετε μερικές εξηγήσεις για να το καταλάβουμε και εμείς. Ποια είναι η σχέση όλων αυτών τα οποία θα συμβούν σε σχέση με την κυβερνητική δέσμευση την οποία επαναλαμβάνει η κ. Πετραλιά και λέει ότι έχει δεσμευτεί για την αξιοποίηση των Ολυμπιακών εγκαταστάσεων του Φαλήρου καθώς και για το χώρο του τέως Ιπποδρόμου με γνώμονα την κοινή ωφέλεια και τη δυνατότητα  κοινόχρηστων χώρων; Τι θα μπορούσε να πει κανείς για όλα αυτά;
      Όταν, λοιπόν, σήμερα μ’ αυτήν τη σύμβαση παραχωρείτε σε ιδιώτες όλες τις Ολυμπιακές εγκαταστάσεις στην παραλία Τζιτζιφιών  και συγκεκριμένα, για να καταλάβει ο ελληνικός λαός, μιλάμε για εκατόν σαράντα ένα χιλιάδες τετραγωνικά μέτρα, όπου μέσα εκεί δίνεται το δικαίωμα στους ιδιώτες να ασκήσουν τα επιχειρηματικά τους σχέδια, χωρίς να λαμβάνεται υπ’ όψιν πουθενά μα πουθενά το τι πρέπει να λαμβάνει ως ανταποδοτικότητα ο απλός πολίτης αυτού του δήμου ή του κάθε δήμου, τότε καταλαβαίνετε ότι μάλλον δεν μπορούμε να επικοινωνήσουμε σε ό,τι αφορά τα πολιτικά μεγέθη αλλά και τι ο καθένας πια έχει ως πολιτικό σκοπό και νόημα. 
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Αηδόνη. 
      Το λόγο έχει ο επερωτών συνάδελφος κ. Ιωάννης Δημαράς. 
      ΙΩΑΝΝΗΣ ΔΗΜΑΡΑΣ: Κύριε Πρόεδρε, ευχαριστώ πολύ. 
      Επιτρέψτε μου να ξεκινήσω με κάτι το οποίο δεν περιποιεί ιδιαίτερη τιμή για όλους μας. Είναι ένα από τα δεκάδες των δημοσιευμάτων αλλά και των ρεπορτάζ στις τηλεοράσεις και στα ραδιόφωνα που ακούσαμε τον τελευταίο καιρό. Ο τίτλος του συγκεκριμένου δημοσιεύματος που αναγράφεται στην εφημερίδα «ΕΛΕΥΘΕΡΟΤΥΠΙΑ» αναφέρει επί λέξει τα εξής: «Πωλείται, όπως είναι λεηλατημένο». 
      Λέω λοιπόν απλά, κύριε Πρόεδρε, ότι ένας χρυσός Ολυμπιονίκης, ο Ντάιμοντ, που αγωνίστηκε στην Αθήνα στο σκοπευτήριο τον Αύγουστο του 2004 είχε πει «Μακάρι τέτοιες εγκαταστάσεις να υπήρχαν και αλλού στον κόσμο». Και έτσι έχουν τα πράγματα. Τι συνέβη από τότε μέχρι σήμερα; Είναι ένα θέμα που αφορά σήμερα τα ερωτήματα που έχουν τεθεί, τις σκέψεις οι οποίες κατατίθενται και τις προτάσεις τις οποίες έχει κάνει το ΠΑ.ΣΟ.Κ. για ένα χώρο αθλητισμού και πολιτισμού που είναι από τα πιο μεγάλα όπλα της Ελλάδας στην τρισχιλιόχρονη ιστορία της. 
      Κύριε Υπουργέ, μετά τις ειδικές και απόλυτα τεκμηριωμένες επισημάνσεις των συναδέλφων και συντρόφων μου στο ΠΑ.ΣΟ.Κ. οι δικές μου αναφορές στην επίκαιρη επερώτηση ας εκληφθούν, ας συνυπολογιστούν ως κραυγές αγωνίας για την παντελή έλλειψη προγραμματισμού και σχεδίου της Κυβέρνησης στο χώρο του πολιτισμού και του αθλητισμού. Δυο χρόνια και κάτι μετά τους Ολυμπιακούς Αγώνες της Αθήνας λίγο πριν τη διεξαγωγή των Ολυμπιακών Αγώνων του Πεκίνου, η Κυβέρνηση βρίσκεται σε «χειμερία νάρκη». Δεν γνωρίζω πόσο και πώς έχετε σταθμίσει την σημασία και την αξία του μεγάλου επιτεύγματος όλων μας. Δεν γνωρίζω πόσο και πώς αξιολογήσατε ως μέγιστη αφορμή εκκίνησης για μία νέα προσπάθεια έμπνευσης των νέων της χώρας μας τους Ολυμπιακούς Αγώνες.
      Αυτό που γνωρίζω –και ας με κρίνετε για τα λάθη της προσέγγισης που θα επιχειρήσω- είναι ένα και μοναδικό. Αθλητικό ιδανικό και αγωνιστικό πνεύμα είναι σύμφυτα στην κοινωνική ζωή και στον πολιτισμό. Αθλητισμός και πολιτισμός είναι τα διαχρονικά προτερήματά μας στις χιλιετίες που πέρασαν. Ο Πλάτωνας στον Πρωταγόρα αναφέρει ότι τα σώματα των νέων ασκούν οι παιδοτρίβες για να λάμπουν στην καθημερινή ζωή τους ως πολίτες. Και εμείς με τέτοια κληρονομιά, με τέτοια ιστορία, με τέτοιες παρακαταθήκες εξαιτίας της πολιτικής σας μαραζώνουμε και δεν εμπνέουμε τους νέους, δεν προστατεύουμε τους κοινόχρηστους χώρους, δεν υπεραμυνόμεθα του περιβάλλοντος. 
      Κύριε Υπουργέ, δεν έχετε σχεδιάσει απολύτως τίποτα. Δεν έχετε τα παραμικρά επιχειρήματα να αντιπαραθέσετε για ένα πρόγραμμα που θα διασφαλίσει τους χώρους, θα προστατεύσει το περιβάλλον, θα ωθήσει τους νέους στα στάδια και στους αγώνες.
      Ο Αριστοτέλης στην «Αθηναίων Πολιτεία» περί της εκπαίδευσης αθλητών στην Αθήνα, για να δούμε τι σχέση αθλητισμού και πολιτισμού, αναφέρει ότι είναι πολύ καλά οργανωμένη η Αθήνα γιατί αποτελούσε σημαντικό μέρος της εκπαίδευσης των εφήβων τα γυμνάσια. Γι’ αυτό το λόγο οργανώνονταν άρτια τα γυμνάσια, δηλαδή οι τόποι άσκησης του σώματος. Εκεί έφταναν και δάσκαλοι-φιλόσοφοι και καλλιτέχνες από άλλα μέρη. Έτσι τα γυμνάσια έγιναν κύτταρα πνευματικής ζωής. 
      Αναρωτιέμαι, ποια είναι η δική σας πολιτική. Το τρίπτυχο της πολιτικής σας, όπως έχει καταγραφεί μέχρι σήμερα στους είκοσι έξι μήνες που κυβερνάτε τη χώρα, είναι: Στο πρώτο δεκάμηνο, μόλις αναλάβαμε και δεν ξέρουμε τι να κάνουμε. Στο δεύτερο μισό, τι παραλάβαμε ακριβώς δεν ξέραμε, μεσολάβησε και η απογραφή. Στο τρίτο μέρος, στο τέλος θα υλοποιήσουμε το πρόγραμμά μας.
      (Χειροκροτήματα από την πτέρυγα του ΠΑ.ΣΟ.Κ.)
      Και πρόσφατα είχαμε την φοβερή καταγγελία υψηλόβαθμου στελέχους του κόμματός σας –προσέξτε, κύριε Υπουργέ- υπάρχουν Υπουργοί και Βουλευτές που έχουν σπόνσορες οικονομικά ισχυρούς. Διαψεύστε το, γιατί εμείς στο ΠΑ.ΣΟ.Κ. πιστεύουμε ότι σπόνσορας κάθε πολιτικού είναι ένας και μόνο, ο ελληνικός λαός και κανένας άλλος.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ο κ. Πρωτόπαπας έχει το λόγο.
      ΧΡΗΣΤΟΣ ΠΡΩΤΟΠΑΠΑΣ: Κύριε Υπουργέ, να ξεκινήσουμε καταρχήν από το γεγονός ότι η Κυβέρνηση και ο Πρωθυπουργός είναι έκθετοι σ’ αυτό το θέμα. Διότι πήγε στην Καλλιθέα και είπε σαφώς –αν αμφιβάλετε να σας το διαβάσω- ότι εκεί θα γίνει χώρος πρασίνου στην ευρύτερη περιοχή, ότι ο Ιππόδρομος θα δοθεί στο Δήμο και ότι εν πάση περιπτώσει οι κάτοικοι της ευρύτερης περιοχής θα έχουν να απολαύσουν χώρους αναψυχής πρασίνου και πολιτισμού.
      Έχουμε, λοιπόν, ένα μείον. Ξεκινάμε με μία ακόμη κυβερνητική ανακολουθία. Τώρα γιατί μας κάνει εντύπωση ο Πρωθυπουργός να έχει πει κάποια πράγματα και μετά να μη γίνονται, φαντάζομαι ότι με τη συνήθεια επήλθε ο «μιθριδατισμός». Δηλαδή, ψέματα, ψέματα, ανακολουθία, ανακολουθία, ανακολουθία στο τέλος θα μας κάνει και εντύπωση και θα λέμε τι έγινε. Το πρώτο είναι ή το τελευταίο που έχει πει και δεν το κάνει; Αυτά, όμως, δεν είναι σοβαρά πράγματα, γιατί όταν φθάνουμε στο σημείο να λέει κάτι ο Πρωθυπουργός της χώρας, να γίνεται κάτι το ακριβώς αντίστροφο και να μη δημιουργεί και εντύπωση, να το περνάμε σαν φυσικό φαινόμενο, σημαίνει ότι έχει γίνει ένα τεράστιο τραύμα, όχι μόνο στο κύρος του Πρωθυπουργού ως θεσμού, γιατί σαν πρόσωπο δεν με ενδιαφέρει εμένα, αλλά ως θεσμού και επιπροσθέτως έχει γίνει και ένα τεράστιο τραύμα στην πολιτική. Βεβαίως, θα το πληρώσετε αυτό, αλλά τα τραύματα και οι αναξιοπιστίες μένουν και επηρεάζουν γενικότερα τον πολιτικό κόσμο. Αυτή είναι η δεύτερη διαπίστωση. 
      Πάμε τώρα στο θέμα της Καλλιθέας. Προχθές είπατε, κύριε Υπουργέ, στον κ. Κακλαμάνη, το είδα στην τηλεόραση ότι γνωρίζετε καλά το χώρο. Εγώ θέλω να επαναλάβω το ερώτημα: Το γνωρίζετε; Έχετε πάει στο χώρο; Διότι αν έχετε πάει στο χώρο, θα έχετε διαπιστώσει ότι μ' αυτό που επιχειρείτε να κάνετε, δημιουργείτε ένα σοβαρότατο πρόβλημα σε βάρος των κατοίκων της ευρύτερης περιοχής της Καλλιθέας, των Τζιτζιφιών και των γύρω δήμων. Δεν είναι ότι γίνεται η ιδιωτικοποίηση ή η εκχώρηση ενός γηπέδου ή μιας αθλητικής εγκατάστασης. Ίσως, υπήρχαν άλλες λύσεις. Όμως, εγώ θα πάω με τα νερά σας και θα σας πω ότι δεν είναι αυτό. Εδώ γίνεται κάτι πολύ ευρύτερο, εδώ εμποδίζεται η πρόσβαση, έχει καταργηθεί η έννοια του αιγιαλού. Δε θα μπορεί ο κάτοικος της Καλλιθέας και των Τζιτζιφιών να πάει στην παραλία του. Και εκεί αυτό που πάτε να κάνετε, δεν έχε να κάνει με το πέρασμα στη χρήση από ένα ιδιώτη ενός γηπέδου, έχει να κάνει  στην ουσία με εκχώρηση 141.000 τετραγωνικών μέτρων. Είναι τεράστια έκταση. 
      Υπάρχουν μια σειρά ζητήματα που νομίζω ότι δημιουργούν σοβαρά ερωτήματα αντισυνταγματικότητας και παρανομίας. Ποιος είπε ότι μπορούμε να απαγορεύσουμε την πρόσβαση στον αιγιαλό στους Έλληνες; Πρέπει να ξεκαθαρίσουμε ορισμένα πράγματα. Πώς γίνεται έτσι αυθαίρετα και ποιος είναι αυτός που παίρνει τέτοιες αποφάσεις; Δεύτερον, έχουμε αλλαγή χρήσεων γης. Ποιος τις ενέκρινε, με ποιες μελέτες και ποιος έδωσε τις σχετικές εγκρίσεις; Τρίτον, έχετε καταλάβει τι ακριβώς εκχωρείτε; Δεν εκχωρείτε μόνο το γήπεδο του μπιτς βόλεϊ. Κατ’ αρχήν στην περιοχή υπάρχουν πολλά γήπεδα και θα έλεγα πως έχουμε φθάσει στο σημείο να έχουμε κρυμμένα γήπεδα εκεί και τη στιγμή που οι νέοι από την Καλλιθέα αναγκάζονται να πηγαίνουν στους Τράχωνες για να αθλούνται, εκεί που έχουμε ένα σωρό μικρά γήπεδα που αυτήν τη στιγμή θα πάνε σε ποιους και θα χρησιμοποιηθούν σε τι; Σε τελική ανάλυση πάμε να κάνουμε μπαρ και κέντρα, εμπορικές χρήσεις και εμπορικά κέντρα; Αυτό έχει ανάγκη η περιοχή; 
      Θα περίμενε κανείς ότι θα έχει γίνει ένας σχεδιασμός με βάση την ανάγκη και να απολαύσει ο λαός της Καλλιθέας και των Τζιτζιφιών, αλλά και της ευρύτερης περιοχής, αυτά που φτιάχτηκαν εκεί. Εδώ γίνεται το ακριβώς αντίθετο. Το περνάτε σε άλλες χρήσεις, εμπορικές χρήσεις και κέντρα διασκέδασης. Ποιος ξέρει τι άλλο θα δούμε; Αυτός ήταν ο σκοπός που έγιναν αυτές οι εγκαταστάσεις εκεί; Εδώ φθάνετε στο σημείο να εκχωρείτε διακόσια οκτώ στρέμματα προσχώσεων. Αυτό είναι πρωτοφανές, δεν έχει ξαναγίνει. Επίσης, εκχωρείτε άλλους χώρους δημόσιους, ακόμα γήπεδα μικρά, χώρους στάθμευσης, τον αιγιαλό και όλα αυτά με μια απόφαση, με μία μονοκονδυλιά. Αν αυτό δεν είναι από τα μεγαλύτερα προβλήματα, αν δεν είναι από τις πιο απαράδεκτες πράξεις που κάνει αυτή η Κυβέρνηση, αναρωτιέμαι ποια είναι; Πώς θα κοιτάξετε το λαό της Καλλιθέας στα μάτια και όχι μόνο; 
      Δεύτερον, υπάρχει και το θέμα του Ιπποδρόμου που είναι εκεί κοντά. Θα εκχωρηθεί ο Ιππόδρομος στο Δήμο. Κάντε το! Υπογράψτε την προγραμματική σύμβαση. Γιατί δεν την υπογράφετε; 
      Βουίζει ο τόπος ότι γινόντουσαν –δεν θα πω μόνο τώρα- «υπόγειες» διαπραγματεύσεις με διαφόρους για να γίνουν διάφορα πράγματα εκεί, πότε το ένα και πότε το άλλο. Μπορούμε να μάθουμε επισήμως σήμερα τι ακριβώς γίνεται; Οφείλετε να μας απαντήσετε τι θα γίνει με τον Ιππόδρομο και τι σκοπεύετε να κάνετε εκεί πέρα. Γιατί δεν υλοποιείτε την πρωθυπουργική εξαγγελία; Θα υπογραφεί η προγραμματική σύμβαση για την εκχώρησή του στο Δήμο Καλλιθέας; Γιατί αυτό είναι το αίτημα!
      Κλείνω με κάτι τελευταίο. Έχω την εντύπωση ότι ορισμένοι Δήμοι είναι «καλά παιδιά» και ορισμένοι άλλοι είναι –δεν θα πω την έκφραση- «αποπαίδια» θα πω, διότι είμαστε στην Αίθουσα του Κοινοβουλίου και οφείλουμε να την σεβόμαστε. Αν δεν ήμασταν, θα χρησιμοποιούσα βαρύτερη έκφραση. 
      Γιατί δίνουμε τις εκτάσεις και τις χρήσεις στο Δήμο Φαλήρου και όχι στο Δήμο Καλλιθέας; Γιατί κάνουμε ανάλογες κινήσεις στο Δήμο Πειραιά ή στο Δήμο Θεσσαλονίκης και όχι στο Δήμο Καλλιθέας; Μήπως έχει σχέση με το πού ανήκει ο Δήμαρχος; Θα μου πείτε ότι δεν το κάνατε εσείς. Η Κυβέρνησή σας το έκανε. Συνεχίζετε το έργο του προκατόχου σας και ο προκάτοχός σας παραχώρησε στο Δήμο Φαλήρου –έχω εδώ τις σχετικές υπουργικές αποφάσεις- το πάρκο του Φλοίσβου και στο Δήμο Καλλιθέας δεν παραχωρείτε τίποτα. Κάτι διευθετήσεις της τελευταίας στιγμής, απαράδεκτες και άνευ ουσίας, επιχείρησε να κάνει ο εκπρόσωπος της «Ολυμπιακά Ακίνητα Α.Ε.» και φυσικά, πολύ καλά έκανε ο Δήμος και αρνήθηκε, από τη στιγμή που είχε πάρει πρωθυπουργικές διαβεβαιώσεις.
      Γιατί είναι «καλός» ο Δήμος Φαλήρου και «κακός» ο Δήμος Καλλιθέας; Γιατί τιμωρούνται οι πολίτες του Δήμου Καλλιθέας; Γιατί βγάζουν τον Ασκούρη Δήμαρχο και δεν βγάζουν τον Χατζηδάκη; Πραγματικά, αυτό θα ήθελα να το ξέρω, όπως θα ήθελα να ξέρω και τα κριτήρια με τα οποία γίνονται αυτές οι επιλογές! Για να τελειώνουμε, να ξέρετε ότι θα έχετε αντιδράσεις. Το θέμα αυτό δεν θα περάσει έτσι! Όσο μας αφορά, θα το φέρνουμε και θα το ξαναφέρνουμε στη Βουλή.
      Όσον αφορά όμως τους πολίτες, να ξέρετε ότι είναι συσπειρωμένοι έξω από κομματικές παρατάξεις στο Δήμο Καλλιθέας και στο Δημοτικό τους Συμβούλιο και να ξέρετε ότι αυτοί θα δώσουν μάχη! Θα τους βρίσκετε συνέχεια μπροστά σας! Και να δούμε ποιος θα είναι εκείνος που θα έρθει να κάνει εκεί τα νυχτερινά του κέντρα και τις άλλες δράσεις και θα πάρει υπογραφές που θα προωθήσουν τέτοιες καταστάσεις, οι οποίες κατά τη γνώμη μου σαφώς είναι έξω και από το πνεύμα και το γράμμα του Συντάγματός μας και του νόμου.
      Σας ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Πρωτόπαπα. 
      Το λόγο έχει ο Υπουργός Πολιτισμού, κ. Βουλγαράκης.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κυρίες και κύριοι συνάδελφοι, όταν η Ελλάδα διεκδικούσε τους Ολυμπιακούς Αγώνες υπήρχαν δυο σχολές σκέψης. Η μια σχολή έλεγε ότι αν πάρουμε αυτούς  τους αγώνες, η Ελλάδα θα καταστραφεί, θα υπάρξουν πάρα πολλά έξοδα, δεν θα υπάρξει κανένα όφελος, η Ελλάδα δεν μπορεί να σηκώσει ένα τέτοιο πράγμα, ενώ επιπλέον μπορεί να συμβεί οποιαδήποτε αποτυχία, η οποία να πάει τη χώρα πίσω και να μας καταστρέψει. 
      Η δεύτερη σχολή, στην οποία ανήκε η συντριπτική πλειοψηφία του ελληνικού λαού, -ανάμεσα σε αυτούς και τα δυο πολύ μεγάλα κυβερνητικά κόμματα- έλεγε ότι όχι, αξίζει κανείς να πάρει τους Ολυμπιακούς Αγώνες, διότι μπορεί να παραχθεί ένα πολύ θετικό αποτέλεσμα, να γίνουν καλοί Ολυμπιακοί Αγώνες και φυσικά, η Ελλάδα να μπορέσει να επωφεληθεί αυτής της υπεραξίας, η οποία θα συνεπήγετο μια σωστή διοργάνωση των Ολυμπιακών Αγώνων, συν τις εγκαταστάσεις οι οποίες θα γινόταν και θα μπορούσαν να βοηθήσουν τη χώρα από πλευράς υποδομής να κάνει παραπέρα βήματα.
      Αυτές οι δυο σχολές σκέψεις ήταν εκείνες που κυριαρχούσαν και τα δυο μεγάλα κόμματα ήταν εκείνα τα οποία είχαν ζητήσει ουσιαστικά το δεύτερο κομμάτι, δηλαδή το κομμάτι της θετικής υποστήριξης των Ολυμπιακών Αγώνων.
      Συνέβη, κυρίες και κύριοι συνάδελφοι, σ’ αυτήν την περίπτωση κυβέρνηση να είναι το ΠΑ.ΣΟ.Κ.. Το ΠΑ.ΣΟ.Κ., λοιπόν, διαχειρίστηκε την περίοδο διεκδίκησης των Ολυμπιακών Αγώνων και μάλιστα, η κατηγορία ήταν η εξής: «Πώς εσείς θα βγείτε Κυβέρνηση, όταν δεν είστε έτοιμοι να κάνετε την ομαλή διαδοχή στους Ολυμπιακούς Αγώνες, αφού εμείς έχουμε φέρει τα πάντα μέχρι το παρά πέντε»; Τι κάνατε, κυρίες και κύριοι συνάδελφοι; Κάνατε δυο πάρα πολύ σημαντικά πράγματα. Πρώτον, τεράστιες υπερβάσεις στην προετοιμασία των Αγώνων και δεύτερον, πλήρη ανυπαρξία μετα-ολυμπιακού σχεδιασμού. Γι’ αυτό και αποτελεί τεράστια έκπληξη για όλους  μας η σημερινή σας επερώτηση. 
      Εξηγούμαι για να είμαι πιο συγκεκριμένος. Ας πούμε, στο Πανθεσσαλικό Στάδιο από 25.000.000 ευρώ προϋπολογισμό, το φτάσατε 51.000.000 ευρώ. Στο Στάδιο Ειρήνης και Φιλίας από 3.000.000 ευρώ, το φτάσατε 30.000.000 ευρώ. Στο Κανό ή Καγιάκ από 8,5 το πήγατε 37. 
      Στο τένις από 12 το πήγατε 47. Στο γυμναστήριο άρσης βαρών στη Νίκαια από 12 το πήγατε 49. Στη σκοποβολή από 12 το πήγατε 60. Θα μπορούσα να συνεχίσω πάρα πολλές ώρες. Είναι στοιχεία που έχουν κατατεθεί στα Πρακτικά της Βουλής πολλές φορές και κανείς δεν μπορεί να τα αμφισβητήσει γιατί είναι συγκεκριμένα. 
      Όμως, υπάρχει και το στάδιο της μεταολυμπιακής αξιοποίησης. Τι αφήσατε, κυρίες και κύριοι, στην Κυβέρνηση εκείνη, η οποία μετά από λίγο θα σας εδιαδέχετο και θα έκανε τους Ολυμπιακούς Αγώνες; Αφήσατε κανένα σχέδιο μεταολυμπιακής προετοιμασίας; Αφήσατε καμία μελέτη; Αφήσατε καμία διαδικασία στην οποία θα μπορούσε κανείς να στηριχθεί για να πατήσει για να κάνει πράγματα τα οποία θα βοηθούσαν τη χώρα να πάει παραπέρα;
      Κυρίες και κύριοι, εάν θέλει κανείς σοβαρά να υποστηρίξει ότι αναλαμβάνει ένα σχέδιο και το πάει παραπέρα, τότε πρέπει επίσης να έχει και εκείνες τις ικανότητες ώστε να αποδεικνύει ότι σοβαρά σχεδιάζει για το μέλλον και όλα αυτά τα οποία κάνει έχουν μια συγκεκριμένη στόχευση και ένα συγκεκριμένο διά ταύτα. Φοβούμαι ότι στην περίπτωσή σας τίποτα από τα δύο δεν ισχύει. Το ερώτημα συνεπώς είναι: Γιατί καταθέτετε αυτήν την επίκαιρη επερώτηση; Ποιος είναι ο σκοπός σας; Κόπτεσθε τάχα για τη μεταολυμπιακή αξιοποίηση όλων αυτών των έργων; Λάθος. Κόπτεσθε για την προεκλογική αξιοποίηση εν’ όψει των δημοτικών και νομαρχιακών εκλογών και, μάλιστα, τραβάτε πιστολιές στον αέρα. Λίγο για την Καλλιθέα, λίγο για τη Νίκαια, λίγο για τη Γλυφάδα, λίγο για τα Λιόσια, λίγο για το Μαραθώνα, λίγο για το Σχηματάρι, όλα από λίγο.
      Κυρίες και κύριοι συνάδελφοι, κατά τη γνώμη μου θα έπρεπε να είσθε εξαιρετικά προσεκτικοί όταν ανοίγατε ένα τέτοιο θέμα υπό τη μορφή της επερωτήσεως. Τι αφήσατε; Αφήσατε λίγες μέρες πριν φύγετε από την εξουσία τα «Ολυμπιακά Ακίνητα», την ανώνυμη εταιρεία εννοώ, στελεχωμένα μόλις με επτά υπαλλήλους. Προσέγγισαν μάλιστα την 1η Μαρτίου 2004. Αυτοί θα έκαναν τον μεταολυμπιακό σχεδιασμό, οι επτά υπάλληλοι. 
      Λέτε πόσες συσκέψεις κάνατε με το Σημίτη. Θέλετε να σας πω κάτι, κύριοι συνάδελφοι; αν ήταν να κάνετε τέτοιες συσκέψεις με τον κ. Σημίτη, δεν μας χρειάζονται αυτές οι συσκέψεις. Ας κάνατε όσες θέλατε. Τι αποτέλεσμα είχατε; 
      Αφήσατε επίσης μία μόνο μελέτη του Ο.Ρ.Σ.Α., του Οργανισμού Ρυθμιστικού Σχεδίου Αθηνών. Αφήσατε μία μόνο μελέτη του Πανεπιστημίου Θεσσαλίας και μία του Οικονομικού Πανεπιστημίου, εκ διαμέτρου αντίθετες. Αυτή λοιπόν ήταν η μεγάλη κληρονομιά την οποία αφήσατε στη νεαρή Κυβέρνηση. Αλλά επειδή, δυστυχώς για σας, ο ελληνικός λαός έχει και μνήμη, έπρεπε πριν ουσιαστικά συντάξετε αυτήν την επερώτηση, να αναλογιστείτε και να απολογηθείτε γιατί δεν υπήρχε ούτε μία μελέτη εφαρμογής στρατηγικού σχεδιασμού. Να απολογηθείτε γιατί δεν υπήρχε ούτε μία μελέτη αξιοποίησης της κάθε εγκατάστασης με συγκεκριμένο κόστος. Να απολογηθείτε γιατί δεν υπήρχε ούτε μία διαγωνιστική διαδικασία έστω επί χάρτου, θεωρητικά, για όλα αυτά για τα οποία σήμερα εγκαλείτε τη νεαρή Κυβέρνηση. Να απολογηθείτε, επίσης, γιατί δεν υπήρχε ούτε μία σύμβαση παραχώρησης σε κάθε δημόσιο ή κοινωφελές ίδρυμα ή φορέα, και σήμερα λέτε ότι η Κυβέρνηση σχεδιάζει πίσω από τις πλάτες των πολιτών, όλα αυτά τα ωραία τα οποία είπατε προηγουμένως. Να απολογηθείτε, επίσης, γιατί δεν υπήρχε ούτε μία προγραμματική σύμβαση από κάποιον οργανισμό Τοπικής Αυτοδιοίκησης ή κάποια διοικητική πράξη που να αφορά τον προορισμό έστω και μίας εγκατάστασης μετά που θα έπεφταν τα φώτα των Ολυμπιακών Αγώνων. Γιατί δεν υπήρχαν όλα αυτά; Γιατί δεν τα είχατε σχεδιάσει; Γιατί δεν τα είχατε βάλει σε μία ρώτα, ούτως ώστε σήμερα η Ελλάδα να μη χάσει ούτε δευτερόλεπτο, ούτε μέρα; Ούτε μέρα δεν έπρεπε να χάσουμε.
      Το ερώτημα λοιπόν είναι γιατί κάνατε τα πράγματα έτσι; Αυτά που κάνατε ήταν αποτέλεσμα ολιγωρίας ή ανικανότητας; Όχι, ούτε το ένα συνέβη, ούτε το άλλο. Ήταν μία πολύ συνειδητή πολιτική επιλογή κατά τη γνώμη μου. Επιλέξατε δηλαδή να θέσετε τον εθνικό στόχο των Ολυμπιακών Αγώνων στη μικροκομματική και προκρούστεια κλίνη σας. Γιατί; Γιατί αυτό που σας ενδιέφερε ουσιαστικά ήταν να έχετε υπό ομηρία τα εργολαβικά και επιχειρηματικά συμφέροντα εν’ όψει των εκλογών του 2000 και έτσι να κάνετε την πολιτική σας. Τι κάνατε όμως; Σπαταλήσατε το χρόνο. Στη συνέχεια, μετατραπήκατε πρακτικά οι ίδιοι σε ομήρους αυτών των εργολάβων και προτάσσοντας το κομματικό συμφέρον, φέρατε απέναντί σας ακόμα και το εθνικό συμφέρον.
      Γι’ αυτό και σήμερα δεν μπορείτε, κύριοι συνάδελφοι του ΠΑ.ΣΟ.Κ., να παριστάνετε τους τιμητές, γιατί αυτή είναι η αλήθεια. Αυτή είναι η σκληρή πραγματικότητα και αυτή κληρονομήσαμε. Το γνωρίζετε και εσείς οι ίδιοι και το έχουν ομολογήσει σε σειρά συνεντεύξεων δικά σας στελέχη. 
      Αυτό, λοιπόν, είναι το έργο της παράταξης. Εγκαλείται η σημερινή Κυβέρνηση για απουσία έργου, για απουσία σχεδίου, για αναληθείς διακηρύξεις του Πρωθυπουργού και διάφορα άλλα τέτοια. Αυτό είναι το έργο της παράταξης που, εν είδει πολιτικού προφήτη, διαβλέπει τεράστιες καθυστερήσεις, μεγάλη γραφειοκρατία κ.λπ.. Και θα μου πείτε: «Και τι κάνατε; Καλά όλα αυτά. Πείτε πως εμείς δεν κάναμε τίποτα. Εσείς, λοιπόν, τι κάνατε;» 
      Εμείς, κυρίες και κύριοι συνάδελφοι, κατ’ αρχάς καταφέραμε μόλις σε έξι μήνες να πετύχουμε τη μεταφορά της κυριότητας των ολυμπιακών εγκαταστάσεων από την Οργανωτική Επιτροπή στην κεντρική Κυβέρνηση. Γιατί ούτε αυτό είχατε προβλέψει να κάνετε. Υπενθυμίζω ότι η αντίστοιχη διαδικασία στο Σίδνεϋ ολοκληρώθηκε σε δυο χρόνια και στη Βαρκελώνη σε ένα. 
      Προχωρήσαμε, λοιπόν, άμεσα, στον καθορισμό των χρήσεων και στην επίλυση των διαφόρων πολεοδομικών και νομικών προβλημάτων για κάθε εγκατάσταση, που ούτε και αυτό ήταν ξεκαθαρισμένο. 
      Στο σημείο αυτό θα ήθελα να σας υπενθυμίσω ότι σύμφωνα με την τότε υπάρχουσα νομοθεσία όλες οι εγκαταστάσεις είχαν μόνο αθλητική χρήση, δηλαδή πρακτικά ήταν μη βιώσιμες. Γιατί δεν πιστεύω να πιστεύετε ότι η Ελλάδα θα μπορούσε να είναι ένα κέντρο διαρκών και καθημερινών Ολυμπιακών Αγώνων και να μπορεί ο ελληνικός λαός να συντηρεί όλες αυτές τις εγκαταστάσεις, κάτι το οποίο θα μπορούσατε, επίσης, να είχατε προβλέψει. 
      Παράλληλα, λοιπόν, η Κυβέρνηση εφάρμοσε ένα άμεσο σχέδιο αξιοποίησης των εγκαταστάσεων, με κύριο στόχο –«ναι»- την άντληση εσόδων, δηλαδή ένα θετικό ισοζύγιο σε αυτά που ο Έλληνας φορολογούμενος πλήρωσε και τα οποία απαιτούσε, με τη σειρά του, από την Κυβέρνηση με κάποιο τρόπο να του τα δώσει πίσω. 
      Χαρακτηριστικά αναφέρω ότι πριν τελειώσουν οι Ολυμπιακοί και οι Παραολυμπιακοί Αγώνες, τα στάδια στην Κρήτη και στο Βόλο είχαν ήδη παραχωρηθεί στις τοπικές ποδοσφαιρικές ομάδες. Από τότε μέχρι σήμερα έχουν εκτελεστεί εκατόν εξήντα έξι συμβάσεις. Τις έχω εδώ και θα τις καταθέσω στα Πρακτικά. 
      (Στο σημείο αυτό ο Υπουργός Πολιτισμού κ. Γεώργιος Βουλγαράκης καταθέτει για τα Πρακτικά τα προαναφερθέντα έγγραφα , τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Πρόκειται για συμβάσεις με ιδιωτικούς και δημόσιους φορείς, για τη διοργάνωση μεγάλων συνεδρίων, σημαντικών πολιτιστικών εκδηλώσεων, διεθνών εκθέσεων, αξιόλογων ψυχαγωγικών και εμπορικών εκδηλώσεων και άλλων δραστηριοτήτων σε εμπορικές εγκαταστάσεις. 
      Επιπλέον, καθίσταται αυτόματα άστοχη η κατηγορία σας για μη χρησιμοποίηση των υποδομών από αθλητικές ενώσεις, αθλητικές ομάδες και δήμους. Και αυτό γιατί υπάρχει συνεχής συνεργασία με αθλητικές ομοσπονδίες, επαγγελματικές ομάδες, αθλητικά σωματεία, τόσο για την πραγματοποίηση διοργανώσεων όσο και για τις ανάγκες προετοιμασίας των αθλητών.
      Όσον αφορά τη συνεργασία με αθλητικές ομοσπονδίες, είναι χαρακτηριστικό ότι από το 2005 μέχρι σήμερα έχουν διεξαχθεί διεθνείς διοργανώσεις ιππασίας -πολλοί από εσάς μάλιστα πήγαν στις κερκίδες και τις είδαν- κανόε-καγιάκ, σλάλομ, μπιτς βόλεϊ, μοντέρνου πεντάθλου, χειροσφαίρισης, ιστιοπλοΐας, ένας τελικός κυπέλλου στο ποδόσφαιρο και έπεται ένας ακόμη. 
      Εξάλλου, μέχρι το τέλος του 2008, έχουν ήδη προγραμματιστεί και θα διεξαχθούν το Πανευρωπαϊκό Πρωτάθλημα Χόκεϋ, το Παγκόσμιο Κύπελλο Σλάλομ, Πανευρωπαϊκό Πρωτάθλημα Κανόε-καγιάκ Σπριντ, αγώνες εν όψει του Πανευρωπαϊκού Πρωταθλήματος Μπιτς Σόκερ, το Πανευρωπαϊκό Πρωτάθλημα Τοξοβολίας Ανοικτού Χώρου, ενώ για δεύτερη συνεχή χρονιά θα διεξαχθούν διεθνή τουρνουά ιππασίας, μπιτς βόλεϊ, κανόε-καγιάκ και σλάλομ. 
      Ταυτόχρονα με τις διεθνείς διοργανώσεις οι ολυμπιακές εγκαταστάσεις που βρίσκονται υπό τη διαχείριση της «Ολυμπιακά Ακίνητα» φιλοξενούν πανελλήνια πρωταθλήματα και πάρα πολλούς διασυλλογικούς αγώνες, που οι τοπικές κοινωνίες γνωρίζουν πάρα πολύ καλά. 
      Ενδεικτικά θα αναφέρω πάλι τη συνεργασία με τον ΣΕΓΑΣ για την τελετή έναρξης του Μαραθωνίου και των αγώνων Ανωμάλου Δρόμου με την Ελληνική Κωπηλατική Ομοσπονδία Φιλάθλων Ναυτικών Σωματείων, την Ελληνική Ομοσπονδία Κανόε-Καγιάκ, την Ελληνική Ομοσπονδία Ιππασίας, την Ελληνική Ιστιοπλοϊκή Ομοσπονδία, την Εθνική Αθλητική Ομοσπονδία των Α.Μ.Ε.Α. Σημειώνω ότι εντός των εγκαταστάσεων που διαχειρίζεται η «Ολυμπιακά Ακίνητα» προετοιμάζονται οι αθλητές των ομοσπονδιών της ιππασίας, του μοντέρνου πεντάθλου, της κωπηλασίας, του κανόε-καγιάκ, καθώς και της Ελληνικής Ομοσπονδίας Αθλητισμού Κωφών. Επίσης, έχει ανατεθεί η συνεργασία με αθλητικές ενώσεις και σωματεία των περισσοτέρων αθλημάτων για τη διοργάνωση εκδηλώσεων, προπονήσεων και αγώνων.
      Επιπλέον, έχουν φιλοξενηθεί και μια σειρά πολιτιστικών εκδηλώσεων με τεράστια συμμετοχή του κόσμου. Χαρακτηριστικά αναφέρω τις παραστάσεις του κλασικού χορού στον πάγο, το «HOLIDAY ON ICE», τις παραστάσεις του συγκροτήματος «DE LA GUARDA» και τη μουσική παραγωγή «CATS». 
      Η εταιρεία, λοιπόν, πέραν της ευρύτερης συνεργασίας και του διαλόγου με τους φορείς της Τοπικής Αυτοδιοίκησης, προωθεί την ανάπτυξη, την κοινωνική αξιοποίηση των Ολυμπιακών εγκαταστάσεων, διαθέτοντάς τις και σε οργανισμούς Τοπικής Αυτοδιοίκησης, άνευ ανταλλάγματος, για την πραγματοποίηση αθλητικών και πολιτιστικών εκδηλώσεων.
      Πάλι χαρακτηριστικά αναφέρω ότι οι Δήμοι Καλλιθέας και Παλαιού Φαλήρου διοργανώνουν σε ετήσια βάση αθλητικές δραστηριότητες στην Ολυμπιακή μαρίνα Φαλήρου, αγώνες δρόμου και ποδηλατικούς γύρους, καθώς και άλλες δραστηριότητες, όπως συναυλίες και πολλές πολιτιστικές εκδηλώσεις.
      Στο ολυμπιακό συγκρότημα του Ελληνικού οι Δήμοι Αλίμου, Γλυφάδας, Αργυρούπολης και Ελληνικού, διοργανώνουν συναυλία με Έλληνες και ξένους καλλιτέχνες. Να σημειώσω ότι στο ίδιο ολυμπιακό συγκρότημα φιλοξενήθηκε μόλις προχθές το 4ο Ευρωπαϊκό Κοινωνικό Φόρουμ.
      Ο Δήμος Αθηναίων, επίσης, έχει διοργανώσει τη χριστουγεννιάτικη εκδήλωση για τους εργαζόμενους του Δήμου και τα παιδιά τους στο Ολυμπιακό Κέντρο του Μπάντμιγκτον στο Γουδή, καθώς και την έκθεση γλυπτών «Cow Parade» στο Κέντρο Ιππασίας.
      Στο Πανθεσσαλικό Στάδιο στο Βόλο, ο Αθλητικός Οργανισμός του Δήμου Βόλου και ο Δήμος Νέας Ιωνίας Μαγνησίας έχουν προχωρήσει σε μια σειρά ποδοσφαιρικών διοργανώσεων στη στέγαση επιτροπής του 27ου Ευρωπαϊκού Πρωταθλήματος Ανδρών Εφήβων και του 26ου Πρωταθλήματος Γυναικών Νεανίδων Ενόργανης Αγωνιστικής Γυμναστικής, καθώς και στην πραγματοποίηση έκθεση γλυπτικής και ζωγραφικής.
      Αυτή η πολιτική είχε, κυρίες και κύριοι συνάδελφοι, άμεσο και ουσιαστικό αποτέλεσμα. Το 2005 δεν δαπανήθηκε ούτε ένα ευρώ από τον κρατικό προϋπολογισμό για την εταιρεία Ολυμπιακά Ακίνητα. Ούτε ένα ευρώ! Αντιθέτως, με τις συγκεκριμένες δράσεις εισέφερε έσοδα στο δημόσιο κορβανά και κάλυψε απολύτως τις δαπάνες της. Όσοι επικαλούνται, συνεπώς, μαρασμό και εγκατάλειψη, όσοι καταστροφολογούν, είτε αγνοούν την πραγματικότητα είτε πρακτικά προσπαθούν να δημιουργήσουν εντυπώσεις και να απαξιώσουν μια προσπάθεια που γίνεται με αρκετά μεγάλη επιτυχία.
      Αντιλαμβάνομαι, φυσικά, ότι ο ρόλος της Αντιπολίτευσης επιβάλλει πολλές φορές και το μαξιμαλισμό και την υπερβολή. Έτσι γίνεται στις κοινοβουλευτικές δημοκρατίες. Ειδικά στην περίπτωση του κόμματός σας, όπως δικά σας στελέχη σημειώνουν δημόσια, αυτό είναι μάλλον κανόνας. Θα συνιστούσα όμως, κυρίες και κύριοι συνάδελφοι, περισσότερη ψυχραιμία και αυτοσυγκράτηση, όχι απέναντι στην Κυβέρνηση που κάνει μια τιτάνια προσπάθεια να δει τι θα κάνει με τις εγκαταστάσεις που αφήσατε χωρίς να έχετε κάνει τίποτα, αλλά τουλάχιστον απέναντι στους Έλληνες φορολογούμενους και τα χρήματα που έχουν διαθέσει.
      Κανείς, βέβαια, δεν ισχυρίζεται ότι δεν υπήρξαν προβλήματα, προβλήματα που ήταν αποτέλεσμα του ελλειμματικού σχεδιασμού που προηγουμένως σας εξήγησα. Και για να ξεκαθαρίσουμε και κάτι άλλο, μια και καλή, για τις αναφορές στις διαδικασίες, στις εμπλοκές και τις χρονικές καθυστερήσεις: γνωρίζετε πάρα πολύ καλά ότι η διαφάνεια έχει κόστος σε χρόνο. Το ερώτημα στην περίπτωσή μας είναι τι επιλέγει κανείς. Επιλέγει διαδικασίες με αποτέλεσμα να είναι τα πάντα έωλα και θολά ή το δρόμο της διαφάνειας με ό,τι αυτό συνεπάγεται;
      ΧΡΗΣΤΟΣ ΠΡΩΤΟΠΑΠΑΣ: Ο Υπουργός Εμπορικής Ναυτιλίας…
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Η απάντηση του ερωτήματος αυτού για την Κυβέρνηση είναι ξεκάθαρη. Εκπτώσεις στη διαφάνεια δεν κάνουμε ούτε θα κάνουμε. Και το αποδείξαμε από την πρώτη μέρα της νέας διακυβέρνησης.
      ΚΩΝΣΤΑΝΤΙΝΟΣ ΓΕΙΤΟΝΑΣ: Στον κ. Κεφαλογιάννη απαντάτε;
      ΠΡΟΕΔΡΕΥΩΝ (Γεώργιος Σούρλας): Μη διακόπτετε. Ο κ. Βουλγαράκης δεν διέκοψε κανέναν.
      Συνεχίστε, κύριε Υπουργέ.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Και έρχομαι τώρα…
      ΚΩΝΣΤΑΝΤΙΝΟΣ ΓΕΙΤΟΝΑΣ: Μιλάει για διαφάνεια. Σε ποιον απαντάει; Με την άδειά σας, κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Δεν διέκοψε κανέναν και παρακαλώ να γίνει σεβαστό και από την πλευρά σας.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Ακούστε, έχει ενδιαφέρον το κομμάτι στο οποίο θα αναφερθώ. Έρχομαι τώρα σ’ ένα πολύ ενδιαφέρον κομμάτι, που νομίζω ότι θα απαντήσει σε πολλές από τις ερωτήσεις σας και πιθανόν να καταστήσει και τις δευτερολογίες σας ανενεργές, κατά κάποιον τρόπο.
      Να δούμε τώρα τις προφητείες σας για τις καθυστερήσεις, για τα έργα, για το τι γίνεται κ.λπ.. Ο διαγωνισμός για την αξιοποίηση του Μπάντμιγκτον στο Γουδή, για τον οποίο μιλήσατε, έχει ήδη ολοκληρωθεί και επίκειται την επόμενη βδομάδα η παράδοση της εγκατάστασης σε ειδική τελετή. Οι προσφορές των διαγωνιζομένων για την αξιοποίηση του Διεθνούς Ραδιοτηλεοπτικού Κέντρου, του περίφημου IBC, και του Ολυμπιακού Κέντρου Γαλατσίου βρίσκονται στο τελικό στάδιο…
      ΑΘΑΝΑΣΙΟΣ ΑΛΕΥΡΑΣ: Ποιος είναι ο ανάδοχος;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα πάτε στην υπηρεσία να σας πουν, κύριε Αλευρά. Δεν είμαστε εδώ να διαφημίζουμε…
      ΠΡΟΕΔΡΕΥΩΝ (Γεώργιος Σούρλας): Κύριε Αλευρά, στη δευτερολογία σας.
      ΑΘΑΝΑΣΙΟΣ ΑΛΕΥΡΑΣ: Μα, έχετε διαφάνεια…
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Ας το ρωτούσατε στην πρωτολογία σας.
      ΑΘΑΝΑΣΙΟΣ ΑΛΕΥΡΑΣ: Για τους δημότες της Αθήνας…
      ΠΡΟΕΔΡΕΥΩΝ (Γεώργιος Σούρλας): Κύριε Αλευρά, δεν το επιτρέπω, σας παρακαλώ!
      Να μη γράφονται οι διακοπές του κ. Αλευρά στα Πρακτικά.
      Και παρακαλώ, κύριε Αλευρά, να καθίσετε κάτω.
      ΑΘΑΝΑΣΙΟΣ ΑΛΕΥΡΑΣ: …
      ΠΡΟΕΔΡΕΥΩΝ (Γεώργιος Σούρλας): Υπάρχει εδώ Προεδρείο. Δεν μπορείτε να το καταργήσετε!
      ΑΘΑΝΑΣΙΟΣ ΑΛΕΥΡΑΣ: …
      ΠΡΟΕΔΡΕΥΩΝ (Γεώργιος Σούρλας): Παρακαλώ, να μη γράφεται τίποτα απ’ όσα λέει ο κ. Αλευράς στα Πρακτικά.
      ΑΘΑΝΑΣΙΟΣ ΑΛΕΥΡΑΣ: …
      ΠΡΟΕΔΡΕΥΩΝ (Γεώργιος Σούρλας): Όχι, σας παρακαλώ πάρα πολύ. Να μάθετε να σέβεστε το Προεδρείο! 
      ΓΕΩΡΓΙΟΣ ΛΙΑΝΗΣ: Έκανε μια ερώτηση και τον προσβάλατε…
      ΠΡΟΕΔΡΕΥΩΝ (Γεώργιος Σούρλας): Καμία ερώτηση δεν μπορεί να κάνει.
      ΓΕΩΡΓΙΟΣ ΛΙΑΝΗΣ: Κύριε Πρόεδρε…
      ΠΡΟΕΔΡΕΥΩΝ (Γεώργιος Σούρλας): Όχι, κύριε Λιάνη, υπάρχει Προεδρείο και δεν προτίθεμαι ως Προεδρεύων να με καταργήσετε. Παρακαλώ πάρα πολύ, να ζητάτε το λόγο και αν συμφωνεί ο ομιλών, ο κύριος Υπουργός, και το Προεδρείο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Να δεχθώ, λοιπόν…
      ΠΡΟΕΔΡΕΥΩΝ (Γεώργιος Σούρλας): Όλα έχουν τα όριά τους, και οι ανοχές και η επιείκεια.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, εγώ δεν ήθελα να προσβάλω στο συνάδελφο…
      ΓΕΩΡΓΙΟΣ ΛΙΑΝΗΣ: Να αποσύρετε την έκφραση…
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Αν το εξέλαβε ως προσβολή, να με συγχωρεί πάρα πολύ, δεν ήταν στις προθέσεις μου και το γνωρίζει πάρα πολύ καλά.
      ΓΕΩΡΓΙΟΣ ΛΙΑΝΗΣ: … (Δεν ακούστηκε).
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Δεν ήθελα να προσβάλω το συνάδελφο. Νομίζω ότι είναι σαφές. Αν το εξέλαβε ως προσβολή, να με συγχωρείτε πάρα πολύ, δεν ήταν αυτές οι προθέσεις μου, το γνωρίζετε πάρα πολύ καλά. Αλλά νομίζω ότι μπορεί να ενημερωθεί για τα πάντα από τις σχετικές εταιρείες. Άλλωστε, αυτό θα δημοσιοποιηθεί την άλλη βδομάδα.
      Οι προσφορές, λοιπόν, στο Διεθνές Ραδιοτηλεοπτικό Κέντρο, του IBC, και του Ολυμπιακού Κέντρου Γαλατσίου βρίσκονται στο τελικό στάδιο αξιολόγησης του τεχνικού φακέλου και, εντός της επόμενης εβδομάδος, θα ανοίξουν οι οικονομικές προσφορές. Ο διαγωνισμός για την αξιοποίηση του κανόε-καγιάκ βρίσκεται στη δεύτερη φάση των δεσμευτικών προσφορών, ενώ στην ίδια φάση θα εισέλθει τον επόμενο μήνα οι διαγωνισμός για την αξιοποίηση Ολυμπιακού Κέντρου Ιστιοπλοΐας στον Άγιο Κοσμά. Η φάση της υποβολής εκδήλωσης ενδιαφέροντος για την αξιοποίηση του μπιτς βόλεϊ ολοκληρώθηκε πριν από λίγη ώρα, μάλιστα με την κατάθεση προτάσεων από τους ενδιαφερόμενους που ψήφισαν αναδόχους. 
      Παράλληλα, το Υπουργείο Υγείας και Κοινωνικής Αλληλεγγύης θα μεταστεγαστεί στο σημαντικότερό του τμήμα στο Κέντρο Γραπτού Τύπου, το NBC. 
      Να ενημερώσω, επίσης, την Εθνική Αντιπροσωπεία ότι το Ολυμπιακό Κέντρο Νίκαιας παραχωρείται στο Πανεπιστήμιο Πειραιά. Έτσι, δίδεται μόνιμη και οριστική λύση στο πρόβλημα υποδομής ενός σημαντικού εκπαιδευτικού ιδρύματος, ενώ ταυτόχρονα συμβάλλουμε αποφασιστικά στην οικονομική και κοινωνική ανάπτυξη μίας από τις πλέον παραμελημένες περιοχές του λεκανοπεδίου Αττικής. 
      Σε συνέχεια του υπογραφέντος μνημονίου συνεργασίας μεταξύ του Υπουργείου Πολιτισμού και του Δήμου Ηρακλείου, πρόκειται εντός των επόμενων ημερών να υπογραφεί στο δήμο προγραμματική σύμβαση για την αξιοποίηση της εγκατάστασης προς την κατεύθυνση της βιώσιμης τοπικής ανάπτυξης, ενώ έπεται κοινοπραξία μεταξύ της «Ολυμπιακά Ακίνητα» και της Δημοτικής Επιχείρησης του Δήμου Ηρακλείου. Παρόμοιες συνεργασίες ετοιμάζονται για την αξιοποίηση του Πανθεσσαλικού και του Παμπελοποννησιακού Σταδίου. Συνεπώς βλέπετε ότι ένα προς ένα, μία προς μία, οι εγκαταστάσεις δρομολογούνται. Αυτά είναι τα άμεσα και απτά αποτελέσματα. Και τα αποτελέσματα αυτά μεταφράζονται σε έσοδα δεκάδων εκατομμυρίων ευρώ, σε χιλιάδες νέες θέσεις εργασίας, σε βελτίωση των όρων ζωής των πολιτών, σε θετική επίδραση στον τουρισμό. 
      Χαρακτηριστικά αναφέρω ότι μόνο από το Badminghton τα έσοδα από τη μίσθωση ανέρχονται σε 12,6 εκατομμύρια ευρώ συν 1,6 εκατομμύρια ευρώ επίσης ετησίως που κερδίζουμε από το κόστος συντήρησης, φύλαξης και καθαριότητας. 
      Κυρίες και κύριοι συνάδελφοι, η επίκαιρη επερώτηση των συναδέλφων του ΠΑ.ΣΟ.Κ. μιλάει για παραχώρηση του συνόλου των Ολυμπιακών Εγκαταστάσεων της παραλίας των Τζιτζιφιών σε ιδιώτες, για αλλαγή χρήσεων γης με αντισυνταγματικό τρόπο, για παράνομη στέρηση πρόσβασης στον αιγιαλό και την παραλία, για αρνητικό μεταολυμπιακό ισοζύγιο για τους δημότες της Καλλιθέας. Εκτιμώ ότι οι συντάκτες αυτής της επερώτησης είτε δεν γνωρίζουν ποιο είναι το σχέδιο αξιοποίησης του Ολυμπιακού Πόλου Φαλήρου, είτε κάνουν ότι δεν γνωρίζουν. Και αυτό, γιατί η «Ολυμπιακά Ακίνητα», μετά από έναν ουσιαστικό και εξαντλητικό διάλογο με τους όμορους δήμους, αθλητικούς συλλόγους, ομοσπονδίες, επαγγελματικές ενώσεις, άλλους συλλογικούς κοινωνικούς φορείς, αποφάσισε την εφαρμογή ενός σχεδίου αξιοποίησης που προωθεί ουσιαστικά τη βιώσιμη ανάπτυξη και μεγιστοποιεί το κοινωνικό όφελος από την χρήση του Ολυμπιακού Πόλου Φαλήρου. 
      Στις αιτιάσεις περί αντισυνταγματικότητας θέλω απλώς να επισημάνω ότι οι επιτρεπόμενες χρήσεις γης, έτσι όπως εξειδικεύονται στο ν.3342/2005, ουσιαστικά κινούνται στις γενικές αρχές του ειδικού σχεδίου ολοκληρωμένης ανάπτυξης της παραλίας. Δεν έχει μεταβληθεί ούτε ο συντελεστής δόμησης ούτε η οικοδομική γραμμή ούτε ο προϋπάρχων συντελεστής κάλυψης. Απλώς, με βάση τις απόψεις και του Υ.ΠΕ.ΧΩ.Δ.Ε., αλλά και τις συμπληρωματικές περιβαλλοντικές μελέτες, προστέθηκαν οι υποστηρικτικές χρήσεις εστίασης, συνάθροισης κοινού και εμπορικών καταστημάτων, για να καταστήσουν αυτή την εγκατάσταση βιώσιμη. Διευκρινίζω ότι πρόκειται για περιορισμένο αριθμό καταστημάτων που θα λειτουργούν μόνο στο γραμμικό κτήριο.
      Σχετικά με την επίκληση του ν.2971/2001, θέλω επίσης να σας επισημάνω ότι το ειδικό σχέδιο ολοκληρωμένης ανάπτυξης της παραλίας αποτελεί εξειδίκευση και επικαιροποίηση του ρυθμιστικού και ο νόμος αυτός δεν εφαρμόζεται όπου έχει ισχύ ένα ειδικό σχέδιο, δηλαδή στο Φάληρο και στον Άγιο Κοσμά. 
      Επίσης, η Διεύθυνση Επιστημονικών Μελετών της Βουλής ούτε αμέσως ούτε εμμέσως έχει χαρακτηρίσει το ν.3342/2005 σαν αντισυνταγματικό. Κάτι απόλυτα φυσιολογικό, από τη στιγμή που ο συγκεκριμένος νόμος, με την ύπαρξη αυστηρότατων μελετών περιβαλλοντικών επιπτώσεων για το σύνολο των νέων χρήσεων που εισάγει, είναι ένας από τους λίγους που με τόση συστηματικότητα και σοβαρότητα κάνει πράξη τη συνταγματική επιταγή για την προστασία του φυσικού περιβάλλοντος. 
      Με το συγκεκριμένο νόμο, λοιπόν, αναβαθμίζουμε τη μαρίνα σε εθνικό ναυταθλητικό κέντρο και προχωρούμε τάχιστα στις διαδικασίες για την οριστική αδειοδότησή της από την πολιτεία, προκειμένου να μπει τέλος στις χρόνιες αυθαιρεσίες και δυσλειτουργίες. Μάλιστα, στο πλαίσιο της στρατηγικής για την ενίσχυση των τοπικών κοινωνιών, η «Ολυμπιακά Ακίνητα» πρότεινε στο Δήμο Καλλιθέας να του παραχωρηθεί προς διαχείριση, χωρίς κανένα απολύτως αντάλλαγμα, η συγκεκριμένη περιοχή. Υπάρχει κείμενο που θα το καταθέσω στα Πρακτικά. 
      Προτείνουμε δηλαδή την παραχώρηση του συνόλου του θαλασσίου χώρου ελλιμενισμού των τετρακοσίων περίπου σκαφών, του περιβάλλοντος χερσαίου χώρου έκτασης ογδόντα δύο χιλιάδων τετραγωνικών στρεμμάτων, στεγασμένους χώρους τεσσάρων χιλιάδων τετρακοσίων εβδομήνατα τετραγωνικών μέτρων, που περιλαμβάνουν το κτήριο των γραφείων Β120 -με την υποχρέωση να στεγαστούν εκεί οι ναυταθλητικοί φορείς- τις αποθήκες και τις λοιπές βοηθητικές εγκαταστάσεις της μαρίνας, καθώς και τετρακόσιες θέσεις στάθμευσης. Βασικός σκοπός ήταν, ο Δήμος Καλλιθέας να επιμεληθεί της εύρυθμης λειτουργίας του χώρου και να χωροθετήσει τις ναυταθλητικές δραστηριότητες. 
      Κυρίες και κύριοι συνάδελφοι, δεν υπάρχουν παιδιά και αποπαίδια. Δυστυχώς ο Δήμος απάντησε ότι δεν αποδέχεται την πρόταση σχετικά με τις ρυθμίσεις στο χώρο των εγκαταστάσεων της παραλίας των Τζιτζιφιών, χωρίς να διευκρινίσει επισήμως τι ακριβώς απορρίπτει και αν αυτή του η άρνηση αφορά και τη συγκεκριμένη πρόταση παραχώρησης. 
      Σε κάθε περίπτωση θέλω να διαβεβαιώσω το Σώμα ότι μόλις ολοκληρωθεί η διαδικασία αδειοδότησης της μαρίνας, θα πραγματοποιηθούν όλες οι απαραίτητες ενέργειες ώστε να αξιοποιηθεί από τους φορείς του ναυταθλητισμού. Ήδη με επιστολή της η Ομοσπονδία Ιστιοπλοΐας αποδέχθηκε τις εγκαταστάσεις τις οποίες σας προσφέραμε. Καταθέτω το συγκεκριμένο έγγραφο στα Πρακτικά. 
      (Στο σημείο αυτό ο Υπουργός Πολιτισμού  κ. Γεώργιος Βουλγαράκης                         καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
      Παράλληλα προβλέπεται δημιουργία Διεθνούς Συνεδριακού Κέντρου στο χώρο του Tae Kwon Do, κάτι που συνεπάγεται, όπως όλοι αντιλαμβάνεστε, την παραπέρα ανάπτυξη και δημιουργία νέων θέσεων εργασίας στην ευρύτερη περιοχή του Δήμου της Καλλιθέας. 
      Επιπλέον, με τη δημιουργία οικολογικού πάρκου και ήπιων αθλητικών υποδομών, στίβου, κλασικού αθλητισμού και γηπέδου ομαδικών αθλημάτων, που θα φιλοξενήσουν ερασιτεχνικά σωματεία από τους λειτουργικούς Δήμους της ζώνης Α1, ανάμεσα στις εκβολές του Ιλισού και του Κηφισού, προάγουμε τον πολιτισμό και στηρίζουμε έμπρακτα την ανάπτυξη του τοπικού και ερασιτεχνικού αθλητισμού. 
      Τέλος, για να καταστήσουμε την περιοχή πόλο έλξης των πολιτών και ψυχαγωγίας, στους πολιτιστικούς σκοπούς προχωρούμε στην παραχώρηση του Beach Volley μαζί με το κτήριο Β110. Με αυτόν τον τρόπο φιλοδοξούμε να μετατρέψουμε την περιοχή σε ένα μοναδικό πόλο, δηλαδή σε ένα ουσιαστικά νέο Λυκαβηττό, που θα προσελκύσει χιλιάδες πολίτες. Με αυτό τον τρόπο, λοιπόν, φιλοδοξούμε να συμβάλουμε στην ανάπτυξη της περιοχής. 
      Παράλληλα, με τη θεσμοθέτηση του ενιαίου φόρου 2% επί των εισπράξεων κάθε επιχειρηματικής δραστηριότητας υπέρ της Τοπικής Αυτοδιοίκησης, αυξάνουμε τα έσοδα στους γειτονικούς δήμους, επιβεβαιώνοντας την πολιτική μας επιλογή για ουσιαστική στήριξη της Τοπικής Αυτοδιοίκησης. Αυτός είναι ο σχεδιασμός, αυτοί είναι οι στόχοι μας, αυτή είναι η πραγματικότητα.
      ΚΩΝΣΤΑΝΤΙΝΟΣ ΓΕΙΤΟΝΑΣ: Τα εκατόν σαράντα ένα στρέμματα τι γίνονται;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Μόνο μ’ αυτόν τον τρόπο αναβαθμίζεται ουσιαστικά ο Ολυμπιακός χώρος Φαλήρου σε ένα μητροπολιτικό κέντρο, που πέρα από τους γειτονικούς δήμους, το Παλαιό Φάληρο, τη Νέα Σμύρνη, την Καλλιθέα, το Μοσχάτο και τον Πειραιά ανήκει, αλλά και απευθύνεται -πέραν αυτών- σε όλους τους Αθηναίους πολίτες. 
      Μόνο μ’ αυτόν τον τρόπο, λοιπόν, καθίσταται ελκυστικός, αυξάνεται η επισκεψιμότητά του, διευκολύνεται η πρόσβαση των πολιτών και ανοίγει το μέτωπο στη θάλασσα. Οι κατηγορίες περί αποκλεισμού των πολιτών από την παραλία δεν ευσταθούν, διότι περίφραξη υπάρχει μόνο στην εγκατάσταση του Beach Volley από την εποχή των Ολυμπιακών Αγώνων, καθαρά για λόγους που σχετίζονται με την ουσιαστική και απρόσκοπτη φύλαξη των εγκαταστάσεων και μόνο γι’ αυτό. 
      Είναι προφανές ότι με την εγκατάσταση του αναδόχου του διαγωνισμού, η περίφραξη θα απομακρυνθεί αυτόματα. Για όσους, λοιπόν, είναι δύσπιστοι, θα ήθελα να τους απευθύνω πρόσκληση να πάμε μαζί σήμερα στην περιοχή του Φαλήρου και να δούμε αν υπάρχει, πόσο υπάρχει εύκολη πρόσβαση και να θυμηθούμε όλοι τι γινόταν πριν από τρία, τέσσερα ή πέντε χρόνια στην περιοχή. 
      Συμπερασματικά, λοιπόν, το σχέδιο που έχουμε καταθέσει σέβεται το περιβάλλον, επιλύει οριστικά και αμετάκλητα τις χρόνιες παρανομίες και δυσλειτουργίες στην περιοχή, αναβαθμίζει την ευρύτερη περιοχή, πολλαπλασιάζει τις επιλογές των πολιτών, επιτρέπει την απρόσκοπτη πρόσβαση στη θάλασσα, αποτελεί μία σταθερή πηγή εσόδων για όλους τους γειτονικούς δήμους. 
      Με την ευκαιρία αυτή, θα ήθελα να σας διαβεβαιώσω ότι η Κυβέρνηση εφαρμόζει με συνέπεια και επιτυχία μία στρατηγική αξιοποίησης της μεταολυμπιακής περιουσίας που στηρίζεται στο τρίπτυχο: ανάπτυξη, νέες θέσεις εργασίας, ποιότητα ζωής για τον πολίτη. Η Κυβέρνηση σχεδιάζει εθνικά και παρεμβαίνει τοπικά για να προωθήσει τόσο τις νέες ευκαιρίες και την απασχόληση των τοπικών κοινωνιών όσο και την ισόρροπη οικονομική ανάπτυξη σε εθνικό επίπεδο. 
      Πρακτικά, βελτιώνουμε την ποιότητα ζωής των πολιτών, επιταχύνουμε την οικονομική ανάπτυξη και την επιχειρηματική δραστηριότητα, δημιουργούμε χιλιάδες νέες θέσεις εργασίας, αποκτούμε τους απαραίτητους πόρους προκειμένου να χρηματοδοτηθεί η συντήρηση και λειτουργία των εγκαταστάσεων, εξασφαλίζουμε τα χρήματα που απαιτούνται για τους χώρους πράσινου, τους χώρους ελεύθερης πρόσβασης του πολίτη, τους χώρους που θα φιλοξενούν τον ερασιτεχνικό αθλητισμό και τον πολιτισμό. 
      Αγαπητοί συνάδελφοι, οι Ολυμπιακοί Αγώνες αποτέλεσαν έναν εθνικό στόχο. Συνέχειά τους αποτελεί η μεταολυμπιακή αξιοποίηση. Υπάρχουν άλλα θέματα για την προώθηση κομματικών επιδιώξεων. 
      Και θα ήθελα στο σημείο αυτό να πω ότι αυτή η διαδικασία δεν προσφέρεται, δεν είναι το κατάλληλο πεδίο για κομματικές αντεγκλήσεις. Νομίζω ότι κοινός στόχος όλων μας είναι να δούμε πώς θα μπορέσουμε, με περισσότερη προσοχή, να νοικοκυρέψουμε τα πράγματα, ούτως ώστε όλοι οι Έλληνες πολίτες να απολαύσουν αυτό που με τόσο κόπο πάλι όλοι οι Έλληνες πολίτες συμβάλαμε στο να γίνει.
      Σας ευχαριστώ πολύ. 
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κύριο Υπουργό. 
      Κύριοι συνάδελφοι, για να μην προκαλούνται εντάσεις που κανένας δεν θέλει και για να μην υποχρεώνεται το Προεδρείο να υψώνει τη φωνή του και μάλιστα σε ευπρεπείς κοινοβουλευτικά συναδέλφους, όπως στον κ. Αλευρά, πρέπει να θυμίσω, αν και είστε Βουλευτές πολλών θητειών, –μόνο η κυρία Ράπτη εξελέγη για πρώτη φορά- ότι για να γίνει μια διακοπή του ομιλητή πρέπει να το επιτρέψει ο ίδιος και να έχει τη συγκατάθεση του Προεδρείου. Μόνον έτσι μπορεί να γίνει. Θα παρακαλέσω να γίνουν σεβαστά αυτά, για να έχουμε εύρυθμη λειτουργία και την ηρεμία μας, που είναι απαραίτητη προϋπόθεση και για την υγεία και για την ομαλή διεξαγωγή του διαλόγου. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Γεώργιος Σούρλας): Ορίστε, κύριε Αλευρά. Δεν θα μπείτε όμως επί της ουσίας των θεμάτων.
      ΑΘΑΝΑΣΙΟΣ ΑΛΕΥΡΑΣ: Όχι, προφανώς δεν θα μπω επί της ουσίας. Ζήτησα την παρέμβαση -και το έκανα με ειρωνικό μεν, κοινοβουλευτικό δε τρόπο- για να τονίσω στον Υπουργό…
      ΠΡΟΕΔΡΕΥΩΝ (Γεώργιος Σούρλας): Κύριε Αλευρά, μπαίνουμε τώρα πάλι στην ουσία.
      ΑΘΑΝΑΣΙΟΣ ΑΛΕΥΡΑΣ: Μισό λεπτό. Δεν θα μπω στην ουσία, θα τα πω στην δευτερολογία μου.
      Το έκανα, για να εξηγήσω ότι δεν υπάρχει διαφάνεια. Διότι αν υπήρχε διαφάνεια και υπήρχε ανάδοχος, θα τον είχαμε γνωρίσει.
      Επομένως, η απάντηση του Υπουργού προς εμένα ήταν ένα λογοπαίγνιο προσβλητικό. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Αλευρά, ελάτε να πάρετε τους αναδόχους, παρακαλώ. Θα ήθελα να πάρετε τους αναδόχους, που έχω εδώ γραμμένους.
      ΑΘΑΝΑΣΙΟΣ ΑΛΕΥΡΑΣ: Στο προσβλητικό αυτό λογοπαίγνιο, σ’ αυτό απάντησα.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Παρακαλώ, κύριε Αλευρά…
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, αμέσως, θα απαντήσετε. Όμως για να γίνει αυτό, πρέπει να σεβαστείτε τον Κανονισμό και τη διαδικασία που εκ των πραγμάτων επιβάλλει ο Κανονισμός. Αυτό θέλω να εμπεδώσουμε, για να μην υπάρχουν αυτές οι εντάσεις. Και ούτε εμένα μου είναι ευχάριστο να υψώνω τη φωνή και να λέω «να μην γράφονται στα Πρακτικά αυτά που λέει ο συνάδελφος».
      Κύριε Υπουργέ, θέλετε να απαντήσετε κάτι επ’ αυτού; 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Όχι. Θα ήθελα ο κ. Αλευράς να πάρει τους αναδόχους, με βάση την επιτροπή. Εδώ είναι. 
      ΠΡΟΕΔΡΕΥΩΝ (Γεώργιος Σούρλας): Εντάξει. Δώστε τα. 
      Τώρα το λόγο έχει ο Κοινοβουλευτικός Εκπρόσωπος του ΠΑ.ΣΟ.Κ. κ. Λοβέρδος. Βλέπετε πώς είναι η σειρά των ομιλητών. Υπάρχει η δυνατότητα με την εναλλαγή να δίνονται απαντήσεις κατά τον επίσημο τρόπο από το Βήμα της Βουλής.
      Ορίστε , κύριε Λοβέρδο, έχετε το λόγο.
      ΑΝΔΡΕΑΣ ΛΟΒΕΡΔΟΣ: Κύριε Πρόεδρε, κύριε Υπουργέ, κυρία και κύριοι συνάδελφοι, χρόνια πολλά.
      ΠΡΟΕΔΡΕΥΩΝ (Γεώργιος Σούρλας): Χρόνια πολλά και καλά!
      ΑΝΔΡΕΑΣ ΛΟΒΕΡΔΟΣ: Να είστε καλά. 
      Θα πούμε τα πολιτικά μας επιχειρήματα, θα αρθρώσουμε και τα τεχνικά μας επιχειρήματα. Αλλά, κύριε Υπουργέ, πραγματικά, όπως σας άκουγα, δεν μου έρχονταν στο μυαλό ούτε πολιτικά ούτε τεχνικά-επιστημονικά επιχειρήματα. Μου ερχόταν στο μυαλό μια βαριά στην έκφρασή της λαϊκή ρήση: «Εκεί που μας χρωστούσανε, μας πήραν και το βόδι». Πραγματικά, ακούγοντάς σας κατάλαβα ότι μας μιλά ένας Υπουργός που δεν έχει υπόψη του ακριβώς τι συμβαίνει στο θέμα της αξιοποίησης της ολυμπιακής περιουσίας. Και επειδή σε όλη μου την ομιλία δεν θα αναφέρομαι με γενικότητες, ιδού κύριε Δημαρά, το άρθρο της κ. Μακρή στην «ΕΛΕΥΘΕΡΟΤΥΠΙΑ» υπό τον τίτλο «Πωλείται όπως είναι, λεηλατημένο», με το κόστος από την απαξίωση της ολυμπιακής εγκατάστασης στο Σκοπευτήριο και τις δηλώσεις της πολιτικής ηγεσίας ότι θα πωληθεί μετά από επισκευή των όσων έχουν προκύψει εκεί: λεηλασίες, αφαίρεση αντικειμένων και άλλου είδους απαξιώσεις. Θα τις επωμιστεί φυσικά το ελληνικό δημόσιο. Ωραία τα φυλάτε τα ολυμπιακά έργα! Πρώτο έγγραφο, που το καταθέτω για τα Πρακτικά.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Δεύτερον, εσείς ο ίδιος αγορεύοντας με ρητορικούς τρόπους μιλήσατε για ανυπαρξία μελετών επί των ημερών μας -εμείς είχαμε υποχρέωση να κάνουμε τους Ολυμπιακούς Αγώνες- και όμως αναφέρατε ο ίδιος τρεις μελέτες αξιοποίησης. Αν η μία με την άλλη είχαν διαφορετικές προτάσεις, κύριε Υπουργέ, αυτή είναι και η αξία των πολλών μελετών. Η αρμόδια διοίκηση, οι πολιτικώς υπεύθυνοι θα επιλέξουν την καλύτερη οδό. Στο τρίτομο έργο του  Πανεπιστημίου της Θεσσαλίας μπορούσατε να βρείτε ιδέες. Και, εν πάση περιπτώσει, η κυβέρνηση, που οργάνωσε τους Ολυμπιακούς Αγώνες και έστησε τις υποδομές, είχε και τις προτάσεις της για την αξιοποίηση.  Εσείς που απλώς τους φέρατε σε πέρας, ανεβάζοντας και το κόστος τους και είχατε κατεξοχήν υποχρέωση την μεταολυμπιακή αξιοποίηση, έχετε έναν απολογισμό που όποιος δει τα έργα, χωρίς να σας ακούει, καταλαβαίνει ότι ο δείκτης είναι μηδέν, μηδέν και πάλι μηδέν.
      Και σε ό,τι αφορά το πολύ παλιό επιχείρημα του 2005, του 2004, για το πόσο στοίχισαν οι Αγώνες, κύριε Υπουργέ, ποια εκδοχή των αριθμών επιλέγετε να χρησιμοποιήσετε ως βάση; 
      Της προκατόχου σας που μιλούσε στο τέλος και για 12.000.000.000 ευρώ, του κ. Αλογοσκούφη, που είχε φτάσει στα 9.000.000.000 ευρώ ή άλλες κωμικές εκδοχές περί του κόστους των αγώνων; Και τις αποκαλώ έτσι διότι έχουν όλες αυτές, αγαπητοί συνάδελφοι, συμπεριλάβει στο κόστος των αγώνων έργα άσχετα με την ολυμπιακή προετοιμασία, όπως την ανακαίνιση νοσοκομείων μη ολυμπιακών, Παίδων, Σωτηρία κ.λπ.. Προσωπικά παρευρέθην ως Βουλευτής της περιφέρειας στα εγκαίνια, από τον τότε Υπουργό Υγείας τον κ. Κακλαμάνη, δύο πτερύγων στο Σισμανόγλειο και στο Κ.Α.Τ., που λειτουργούσαν ήδη από το Δεκέμβριο του 2003. Όλα αυτά π.χ. και τη Λεωφόρο Ανδρέα Παπανδρέου, τα έχετε συμπεριλάβει στο κόστος των ολυμπιακών έργων. Δεν σοβαρολογείτε έτσι, δεν σοβαρολογούσαν οι πριν από σας, δεν σοβαρολογούσε η Κυβέρνηση στη μεγάλη της προσπάθεια να πλήξει το ΠΑ.ΣΟ.Κ. με τέτοιου είδους κακεντρέχειες. Δυστυχώς και εσείς σήμερα, αφού χρησιμοποιείτε επιχειρήματα αυτής της τάξης, κύριε Υπουργέ, λυπάμαι αλλά δεν σοβαρολογείτε!
      Κύριε Υπουργέ, αναλάβατε το Υπουργείο Πολιτισμού μετά από είκοσι τρεις μήνες αδράνειας καθολικής, αδράνειας που αφορά όλους τους τομείς της δράσης σας. Ο κ. Μηγιάκης πήγε στον κ. Παπούλια, τον επισκέφτηκε μαζί με την Ένωση Ολυμπιονικών και αυτό που διάλεξε ο άνθρωπος να πει είναι ότι μετά τους Ολυμπιακούς Αγώνες υπήρχε αθλητική στασιμότητα -αυτή είναι η αλήθεια- για όλο τον πολιτισμό, σε όλη τη φάση των μειζόνων αρμοδιοτήτων σας. Στον αθλητισμό θα πάτε, στην προετοιμασία του Πεκίνου –τα είπε ο κ. Λιάνης- πού θα πάτε; Στις ολυμπιακές εγκαταστάσεις; Ορατά δια γυμνού οφθαλμού. Στα θέματα των φορέων του πολιτισμού; Όλοι, με την καραμπίνα σας, περίμεναν μετά από δύο άγονα χρόνια αντιπαράθεσης χωρίς νόημα. Και εσείς αναδιπλωθήκατε. Αλλάζετε πρόσωπα. 
      Να μην πω τι είπε ο Ξαρχάκος που είχαμε και μια ανταλλαγή ανακοινώσεων, που με καλέσατε να ενημερωθώ. Εγώ είμαι σοβαρός άνθρωπος θέλω να πιστεύω. Όταν κάποια επιστολή δεν πρέπει να τη δημοσιοποιήσω διότι έτσι θέλει ο συγγραφέας της, δεν το κάνω. Την είχα όμως δει. Σεις που την είχατε δει, επίσης, γιατί σε σας την υπέβαλε, είχατε μόνο αυτό να μου πείτε, όταν σας είπα ότι σας μέμφονται όλοι; Να μου υποδείξετε να ενημερωθώ, ένα χρόνο συντονιστής θεμάτων πολιτισμού του ΠΑ.ΣΟ.Κ.; Σεις που τη διαβάσατε τι είδατε; Σας αφορά τίποτε από όλα αυτά; Μήπως τον Πρωθυπουργό, μήπως τους σχεδιασμούς σας, μήπως τον Ο.Π.Ε.Π.; Δεν είναι σοβαρά πράγματα αυτά. Υποτίθεται ότι μας ακούνε άνθρωποι σοβαροί που κοιτούν τα θέματά τους; Δεν πρέπε να μιλάμε έτσι. 
      Όταν πριν από μια βδομάδα είδατε τον κ. Αλογοσκούφη, για να συζητήσετε θέματα χρημάτων από τον ειδικό λογαριασμό, δηλαδή χρημάτων που έρχονται από τον Ο.Π.Α.Π. και πάνε για την τέχνη και τον αθλητισμό και πάνε για τις λειτουργικές δαπάνες των υπηρεσιών σας, για να δείτε προϋπολογισμούς των μειζόνων φορέων του πολιτισμού, για να δείτε τις λειτουργικές δαπάνες του Υπουργείου σας -και διαδεχθήκατε τον Πρωθυπουργό- σοβαρολογούμε; Ο Πρωθυπουργός είπε ότι ανέλαβε και αυτό το Υπουργείο για να δώσει έμφαση. Μα, αν δεν δίνεις έμφαση στα πρόσωπα  -που τα αλλάζετε- και δεν δίνεις έμφαση με τις χρηματοδοτήσεις, τότε τι έμφαση δίνεις; Το όνομά σου; Δεν φτάνει. Η ζωή είναι πιο σύνθετη σήμερα. Και αυτό σας αφορά, γιατί στα χέρια σας θα «σκάσει» το αποτέλεσμα όλης της αδράνειας είκοσι έξι μηνών, από τις 7 Μαρτίου 2004.
      Εμείς ακούμε σήμερα από τα ραδιόφωνα τη διαφημιστική καμπάνια της τοπικής Ένωσης Δήμων και Κοινοτήτων, που αφορά την Αθήνα, για τους ελεύθερους χώρους, ένας εκ των οποίων αφορά το θέμα που συζητούμε. Δεν είναι αμέσως σχετικό, αλλά είναι παρεμφερές. Είναι ο Ιππόδρομος. Τι θα γίνει με το χώρο; Δεν τον δίνετε. Η παραχώρηση υπάρχει ήδη από το 2003 με 2004. Έχουν περάσει δυόμισι χρόνια. Να σας πω γιατί δεν τον δίνετε; Διότι η κ. Γιαννάκου, η Υπουργός Παιδείας, συζήτησε την εγκατάσταση της Εθνικής Βιβλιοθήκης εκεί. Κάθε Υπουργός που έχει χωροτακτικά θέματα ή πολεοδομικά θέματα κοιτάει τους ελεύθερους χώρους. Γι’ αυτό δεν παραχωρείτε επί της ουσίας τον ήδη τυπικώς παραχωρηθέντα αυτό χώρο. Περνάει ο καιρός -μήπως και κάτι άλλο συμβεί μέσα από αυτού του είδους τις ζυμώσεις- αλλά το αθλητικό ισοζύγιο και το περιβαλλοντικό ισοζύγιο αυτής της πολύ πυκνοκατοικημένης περιοχής μένει το ίδιο ή επιβαρύνεται.
      Και έχετε υποσχεθεί από το 2000 ελεύθερους χώρους, δια στόματος του Αρχηγού σας και κ. Πρωθυπουργού, του κ. Καραμανλή. Το καταθέτω και αυτό.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δηλώνοντας Βουλευτής Αθηνών και απαντώντας στον κ. Κακλαμάνη την Παρασκευή -δηλαδή ως γνώστης- έπρεπε να έχετε υπόψη σας τις προτάσεις και τα σχέδια που σας γίνονται και τι γίνεται ειδικά γι’ αυτήν την περιοχή, τι σας λέγεται γι’ αυτήν την περιοχή, για την μοναδική περιοχή η οποία θα επέτρεπε, στο λεκανοπέδιο των τόσων εκατομμυρίων, μία έξοδο στη θάλασσα. Συμβάλλετε με την απαράδεκτη πρακτική σας στο να κλείσει αυτό το σημείο του τόξου, να κλείσει πια οριστικά, να κλείσει για πάρα πολλά χρόνια με τις «αξιοποιήσεις» που κάνετε. 
      Περισσότερο πράσινο, καλύτερες συγκοινωνίες, περισσότεροι ελεύθεροι χώροι. Αυτές είναι οι προτάσεις που σας υποβάλλονται, αλλά που εσείς δεν τις αξιοποιείτε. Το καταθέτω και αυτό.
      (Στο σημείο αυτό ο Βουλευτής κ. Ανδρέας Λοβέρδος καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αντίστοιχες συζητήσεις και στο Ελληνικό, αντίστοιχες συζητήσεις σε όλη την περιοχή των Αθηνών. 
      Ας δούμε τι έγινε αυτά τα δύο χρόνια με δύο λέξεις στο σύνολο της ολυμπιακής περιουσίας του ελληνικού λαού: Σε ό,τι αφορά το βασικό θέμα της επίκαιρης επερώτησης, αναλύθηκε από τους συναδέλφους μου και θα επανέλθω κι εγώ. Σήμερα όποιος κατέβει εκεί –κι εσείς ισχυρισθήκατε στον κ. Κακλαμάνη ότι έχετε πάει- θα πρέπει να διαπιστώσει και την εγκατάλειψη δύο χρόνων και τα συρματοπλέγματα -γιατί άραγε, ο αιγιαλός με συρματοπλέγματα, γιατί;- και την ακινησία. Θα το κάνετε, όπως όμως εδώ το οργανώνετε. ‘Ηταν πολύ χαρακτηριστικό αυτό που ο κ. Αλευράς έκανε, να δείξει σε όποιον μας παρακολουθεί το σύνολο του χώρου και το είδος της παρέμβασής σας. Ουδείς αθλητής χρησιμοποιεί τις εγκαταστάσεις σήμερα, καμία ομάδα, ουδείς πολίτης που συμμετέχει στο μαζικό αθλητισμό, καμία άλλη νόμιμη χρήση δεν γίνεται εκεί. Ο χρόνος και η εγκατάλειψη απαξιώνουν την ολυμπιακή περιουσία του ελληνικού λαού. 
      Όλα αυτά που λέτε εδώ για τις προθέσεις σας, αφορούν, αγαπητέ κύριε Υπουργέ, τις δύο φάσεις που ο ν. 3342/2005 προβλέπει. Στο 99,9% -ίσως πλην Αγίου Κοσμά- είστε στην πρώτη φάση που δεν έχει ακόμα φτάσει ούτε στη μέση της. 
      Λέγαμε –το έλεγε ο κ. Αλευράς τότε- ότι ο πιο αισιόδοξος άνθρωπος που ξέρει τα θέματα και προβλέπει, ορίζει το 2007 ως το συντομότερο χρονικό σημείο της έναρξης αξιοποίησης της ολυμπιακής περιουσίας. Έλεγε η κ. Πετραλιά από κει ότι είναι απαισιόδοξος ο κ. Αλευράς και το ΠΑ.ΣΟ.Κ. και μας ειρωνευόταν. 
      Είμαστε ήδη στα μισά του 2006. Μιλάτε ακόμα για προσκλήσεις ενδιαφέροντος. Είστε στην πρώτη φάση. Ούτε το 2008, όταν θα γίνονταν οι εκλογές -αν γίνουν με τους ακριβείς συνταγματικούς τους χρόνους- θα έχετε να παραδώσετε κάτι, να πείτε κάτι στον ελληνικό λαό. Θα παραδώσετε τις ολυμπιακές εγκαταστάσεις με τετραετή –αν φτάσετε μέχρι το τέλος- απαξίωση και στην περίπτωση –το λέγαμε όλοι, εγώ το είχα πει απ’ αυτό το Βήμα στην κ. Πετραλιά- που δεν θα υπάρξει οριστική δικαστική εμπλοκή. 
      Θα σας πω αμέσως ποια θα είναι αυτή: Στην περίπτωση των Τζιτζιφιών σ’ ένα πολύ μεγάλο κομμάτι από τα εκατόν σαράντα ένα χιλιάδες τετραγωνικά τα οποία αφαιρείτε από τους νόμιμους χρήστες τους, αλλάζετε χρήσεις. Αγαπητοί συνάδελφοι, αλλάζουν χρήσεις. Όμως, το 2001 κι εσείς πρέπει να είχατε ψηφίσει –εκτός αν μειοψηφήσατε- το νέο μας Σύνταγμα, όπου –και αν έχετε αντίρρηση, να το πούμε κι εδώ- ως υποχρέωση, ορίζει στις διοικήσεις και στις κυβερνήσεις κάθε αλλαγή πολεοδομική ή χωροτακτική να είναι βασισμένη στα πορίσματα της τεχνικής και της επιστήμης.
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Σε πρόσφατη απόφασή του το Συμβούλιο της Επικρατείας –απόφαση, κυρία και κύριοι Βουλευτές, του 2005, τωρινή, που έπρεπε να την περιμένουν- ορίζει πως αν αυτές οι αλλαγές δεν συνδυάζονται με σχετικές μελέτες, είναι αντισυνταγματικές. Και οι διατάξεις των νόμων που τις περιβάλλουν με δήθεν νομιμότητα είναι και αυτές αντισυνταγματικές και η οριστική εμπλοκή στο άρθρο 22 του ν. 3342/05 που αναφέρεται στις αλλαγές χρήσης στα εμπορικά καταστήματα, στα μπαρ και στα τοιαύτα. Είναι έωλες στον πρώτο και σοβαρό δικαστικό έλεγχο. Αυτά για το μεγάλο και οριστικό πρόβλημα.
      ‘Όμως, γεννά η εφαρμογή που κάνετε –και που κάνει κυρίως η Εταιρεία Ολυμπιακά Ακίνητα- του νόμου του 2005 -του νόμου σας- και άλλα επιμέρους νομικά προβλήματα, προβλήματα που θα δημιουργήσουν άλλου είδους δικαστικές εμπλοκές και που σίγουρα θα προκαλέσουν καθυστερήσεις.
      Σας κάναμε μια ερώτηση με τον κ.  Ρόβλια τι θα γίνει με το Γουδή, με το μπάντμιντον και αυτά τα οποία αναφέρατε. Στην απάντησή σας, με ένα τρόπο λιγάκι που δεν τον καταλάβαμε, αναφερθήκατε σ’ αυτήν την περιοχή προσθέτοντας διακόσια στρέμματα που δεν υπήρχαν στον αρχικό διαγωνισμό. 
      Σας καλώ τώρα εδώ που συζητάμε. Αυτή είναι μια επιμέρους αδιαφάνεια και μια επιμέρους παραβίαση της νομιμότητας. Εμένα το ήθος μου δεν μου επιτρέπει ούτε αστειάκια, που να παίζουμε με την τιμιότητά σας ούτε οτιδήποτε άλλο. Εγώ θα μιλήσω αυστηρά στο επίπεδο που έχω για τον εαυτό μου επιφυλάξει. Ούτε θα θίξω συναδέλφους και πρώτα και κύρια εσάς. 
      Για απαντήστε μου τι είναι αυτά τα διακόσια στρέμματα, που απαντήσατε σε εμένα και στον κ. Ρόβλια; Υπήρχαν στην πρόσκληση εκδήλωσης ενδιαφέροντος; Τι λέει η υπηρεσία που είναι πίσω σας για το συγκεκριμένο θέμα; Και εν προκειμένω, αφού λέτε ότι όλες οι χρήσεις οι οποίες έγιναν είναι στο πλαίσιο προϊσχύσασας νομοθεσίας –μόνο εσείς τα ξέρετε αυτά- πείτε μου το εξής: 
      Αλλαγή χρήσης ως προς ελεύθερους χώρους, αλλαγή χρήσης –μιλάμε για το άρθρο 22, μιλάμε για τις Τζιτζιφιές, είμαστε πολύ συγκεκριμένοι- ως προς γήπεδο –το γήπεδο που υπάρχει εκεί- αλλαγή χρήσης ως προς οκτώ αθλητικούς χώρους. Δεν αναφέρομαι στη στάθμευση. Αφήστε τη στάθμευση. Πάμε στα κατ’ εξοχήν αθλητικά τμήματα της περιοχής. Αλλαγή χρήσης και παράνομη ρύθμιση τα περί χρήσης σε ό,τι αφορά  το ζήτημα του αιγιαλού. 
      Όλες αυτές τις αλλαγές πώς τις κάνατε; Αφού αποδεχθήκατε το παρελθόν του Υπουργείου σας, είστε αρμόδιος και υπεύθυνος και για όλα και θα αντιμετωπίσετε την υπεύθυνη κριτική της Αντιπολίτευσης για όλα τα θέματα, χωρίς να ασχημονούμε, μιλώντας πολιτικά. Πώς αλλάξατε τις χρήσεις; Ποιες μελέτες συνόδευσαν αυτήν την αλλαγή; Πώς είστε σίγουρος με αυτήν την παρατήρηση που σας κάνω, παρατήρηση που σας την έχει κάνει επίσης η Διεύθυνση Επιστημονικών Μελετών της Βουλής, όταν με κομψότητα σας είπε ποιες διαδικασίες παρακολουθεί τόσα χρόνια πολεοδομικών και χωροτακτικών παρεμβάσεων και αυτή η υπηρεσία και το Συμβούλιο της Επικρατείας; 
      Όλα στον αέρα τα κάνετε. Είστε μια Κυβέρνηση που πουλά αέρα, που πουλά λόγια πολλά, αντί έργου που όφειλε να κάνει, που κατασπαταλά την περιουσία του ελληνικού λαού που εμπαίζει και τους κατοίκους της Καλλιθέας και την Τοπική Αυτοδιοίκηση εκεί της περιοχής, που κάνει φαβοριτισμό ανοιχτό σε σχέση με το ποιος είναι ο αγαπητός και ο εκλεκτός του λαού και όχι βάσει των υποχρεώσεών της από το Σύνταγμα, τους νόμους και τις πολιτικές σας δεσμεύσεις.
      Είστε μια Κυβέρνηση που κοντολογίς ή θα πείτε εδώ τι ακριβώς προτίθεστε να κάνετε ή θα φέρετε μια κατάσταση με πλήρη αποτίμηση του τι έχει γίνει επί είκοσι έξι μήνες τώρα, ή ως Κυβέρνηση έχετε τεράστιες ευθύνες για την απαξίωση της περιουσίας του ελληνικού λαού, για την κατασπατάληση των χρημάτων του ελληνικού λαού και για τις ψεύτικες υποσχέσεις που με τα παχιά λόγια τα οποία συνηθίζετε, έχετε μέχρι στιγμής δώσει.
      Ευχαριστώ.
      (Χειροκροτήματα από την πτέρυγα του ΠΑ.ΣΟ.Κ.)
       ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, θα μπορούσα να έχω την απάντηση στην ερώτηση που είχε κάνει ο κ. Λοβέρδος, γιατί νομίζω ότι έχει γίνει κάποιο λάθος; Αν ήταν εύκολο, να μου τη δώσετε. 
      ΠΡΟΕΔΡΕΥΩΝ (Ιωάννης Τραγάκης): Να την καταθέσετε, κύριε Λοβέρδο. Να καταθέσετε την απάντηση που επικαλεστήκατε στην ερώτηση που κάνατε. 
      Ο Κοινοβουλευτικός Εκπρόσωπος της Νέας Δημοκρατίας κ. Μαγγίνας έχει το λόγο. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, κυρίες και κύριοι συνάδελφοι, λυπούμαι διότι η προσέγγιση όλων των ομιλητών, των επερωτώντων, είναι ιδιαζόντως και στενά κομματική. 
      Αυτό δε, δεν προκύπτει μόνο από το περιεχόμενο των ομιλιών σας, κύριοι συνάδελφοι, προκύπτει και από την κινητοποίηση στην οποία προέβητε για να επιβεβαιώσετε αυτό το οποίο σας είπε ο Υπουργός ότι η αγωνία σας δεν είναι πραγματική. Η αγωνία σας κυρίως συναρτάται με τις επικείμενες δημοτικές και νομαρχιακές εκλογές. 
      Μας επερωτάτε γιατί δεν προχωράει η αξιοποίηση των ολυμπιακών έργων με ταχύτερους ρυθμούς που και εμείς θα θέλαμε να μπορούσε να έχει προχωρήσει καλύτερα και ταχύτερα. Και εκεί όπου υπάρχει μια συγκεκριμένη προοπτική, υπάρχουν σε εξέλιξη διαγωνισμοί, εκεί αντιδράτε, καταγγέλλετε και διατυπώνετε διάφορους υπαινιγμούς. Φτάνετε δε στο σημείο να μας πείτε γιατί συζητάμε με ιδιώτες, γιατί προσπαθούμε την αξιοποίηση αυτή να την κάνουμε σε μεγάλο βαθμό μέσω της ιδιωτικής πρωτοβουλίας. Τι θέλατε, κύριοι συνάδελφοι; Να ξαναπέσουμε στην παλιά λογική των πρώτων χρόνων σας, των πρώτων κυβερνήσεών σας και να φθάσουμε σε προβληματικές επιχειρήσεις; Αντέχει η εθνική οικονομία να καλύπτει το κόστος λειτουργίας και συντήρησης όλων αυτών των ολυμπιακών εγκαταστάσεων εάν δεν καταφέρουμε να τις αξιοποιήσουμε μέσα από την ιδιωτική πρωτοβουλία;
      Μιλήσατε για συσκέψεις που γίνονταν υπό τον κ. Σημίτη. Μάλλον θα έπρεπε να τις έχετε αποσιωπήσει και να μη λέτε ότι έχουν συμβεί. Διότι τι προέκυψε από αυτές τις συσκέψεις; Είπατε για το Ελληνικό. Υπήρξε καμία μελέτη, καμία συγκεκριμένη πρόταση στις συσκέψεις υπό τον κ. Σημίτη για το Ελληνικό ή για οτιδήποτε άλλο; Είχατε καμία μελέτη και κανέναν σχεδιασμό για το τι θα συμβεί με όλες αυτές τις ολυμπιακές εγκαταστάσεις; 
      Ορισμένοι εκ των συναδέλφων όμως πέρα από τα θέματα των ολυμπιακών εγκαταστάσεων πέρασαν και σε ουσιαστικότερα θέματα πολιτισμού. Λυπούμαι γιατί υποστήριξαν τη  λογική του κρατικοδίαιτου πολιτισμού. 
      ΓΕΩΡΓΙΟΣ ΛΙΑΝΗΣ: Τι είναι ο πολιτισμός; Δεν είναι κρατικοδίαιτος;
      ΒΑΣΙΛΕΙΟΣ ΜΑΓΓΙΝΑΣ: Κύριοι συνάδελφοι, τα Νόμπελ για τα οποία υπερηφανευόμαστε όλοι οι ‘Ελληνες, το Λένιν για το οποίο επίσης υπερηφανευόμαστε, είναι προϊόντα κρατικοδίαιτου πολιτισμού; ‘Ο,τι σημαντικό έχει επιτευχθεί στον ελληνικό κινηματογράφο ή στο θέατρο, είναι προϊόν κρατικοδίαιτου πολιτισμού; ‘Η μένετε με την εντύπωση ότι με εξαίρεση την αείμνηστη Μελίνα Μερκούρη, το κιτς, τα πολιτιστικά υποπροϊόντα κακής ποιότητας και ο κομματισμός τον οποίο επί δύο δεκαετίες συνεισφέρατε στον τόπο, είναι πολιτισμός; 
      ΓΕΩΡΓΙΟΣ ΛΙΑΝΗΣ: Τα ΔΗ.ΠΕ.ΘΕ. εννοείτε;
      ΒΑΣΙΛΕΙΟΣ ΜΑΓΓΙΝΑΣ: Και πολλά άλλα. 
      ΓΕΩΡΓΙΟΣ ΛΙΑΝΗΣ: Μπράβο! Εγώ σας παρέσυρα σε μια παγίδα και πέσατε στην παγίδα.
      ΒΑΣΙΛΕΙΟΣ ΜΑΓΓΙΝΑΣ: Σας παρακαλώ, κύριε συνάδελφε! Τα ΔΗ.ΠΕ.ΘΕ. έχουν προσφέρει υπηρεσίες. 
      ΓΕΩΡΓΙΟΣ ΛΙΑΝΗΣ: Α! Τώρα έχουν προσφέρει υπηρεσίες!
      ΒΑΣΙΛΕΙΟΣ ΜΑΓΓΙΝΑΣ: Τα ΔΗ.ΠΕ.ΘΕ. έχουν προσφέρει υπηρεσίες αλλά εσείς συγκεκριμένα δεν έπρεπε να επαίρεστε -διότι έχετε καλλιέργεια- για τα όσα συνέβησαν στον πολιτισμό επί των κυβερνήσεων ΠΑ.ΣΟ.Κ.. Με εξαίρεση επαναλαμβάνω τη Μελίνα Μερκούρη, τα υπόλοιπα είναι κιτς και υποπροϊόντα. 
      ΓΕΩΡΓΙΟΣ ΛΙΑΝΗΣ: Τι άποψη είναι αυτή, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Είναι μια άποψη σεβαστή.
      ΓΕΩΡΓΙΟΣ ΛΙΑΝΗΣ: Η Μελίνα Μερκούρη είναι προϊόν πολιτισμού! Υπαρκτό πρόσωπο ήταν! 
      ΒΑΣΙΛΕΙΟΣ ΜΑΓΓΙΝΑΣ: Κύριε συνάδελφε, σας παρακαλώ να μη χάνετε την ψυχραιμία σας. Να ακούτε.
      ΓΕΩΡΓΙΟΣ ΛΙΑΝΗΣ: Τι είναι αυτά που λέει, κύριε Πρόεδρε;
      ΠΡΟΕΔΡΕΥΩΝ (Ιωάννης Τραγάκης): Μπορεί να αναφέρεται και σε θέμα ενός Υπουργού του ΠΑ.ΣΟ.Κ. για πολιτιστικά κέντρα. Εκεί μπορεί να αναφέρεται.
      ΒΑΣΙΛΕΙΟΣ ΜΑΓΓΙΝΑΣ: Πολλές φορές οδηγήσατε χρήμα εις ολίγους και –επαναλαμβάνω για να το εμπεδώσετε- κακής ποιότητος υποπροϊόντα πολιτιστικά στους πολλούς. 
      ΓΕΩΡΓΙΟΣ ΛΙΑΝΗΣ: Ονομάστε τα κιτς. 
      ΒΑΣΙΛΕΙΟΣ ΜΑΓΓΙΝΑΣ: Κυρίες και κύριοι συνάδελφοι, είναι λάθος να υπάρχει αυτού του είδους η κομματική προσέγγιση στα θέματα του πολιτισμού. Το κάνατε όταν ήσασταν στην εξουσία. Συνεχίζετε να το κάνετε και με τη σημερινή σας επιχειρηματολογία. Είναι λάθος και εμείς δεν το κάνουμε. 
      Δείτε ποιοι και ποιες έχουν στελεχώσει πολιτιστικούς φορείς. Δείτε πόσα στελέχη, τα οποία υπήρχαν από το παρελθόν συνεχίζουν –και θέλουμε να συνεχίσουν- να προσφέρουν στον πολιτισμό, για να πάρετε μόνοι σας την απάντηση. 
       Κλείνω, κύριε Πρόεδρε, με το θέμα της προετοιμασίας των Ολυμπιακών Αγώνων. Θα ήθελα να πω στους αγαπητούς συναδέλφους ότι το συντριπτικά μεγαλύτερο μέρος της προετοιμασίας έγινε  επί των ημερών σας. Δεν το κάνατε με πολύ επιτυχία. Είχατε Οργανωτική Επιτροπή η οποία στην αρχή απέτυχε, μετά κάνατε μία σωστή επιλογή και τα πράγματα πράγματι επροχώρησαν. 
      Όμως, επειδή ο πρώτος των επερωτώντων συναδέλφων μίλησε και για αδιαφάνεια, θέλω να πω και τούτο. Ήδη σας είπε ο κύριος Υπουργός τις τεράστιες αυξήσεις, οι οποίες υπήρξαν σε μια σειρά από αθλητικές εγκαταστάσεις. 
      Θα ήθελα, λοιπόν, εγώ –και γι’ αυτό το επαναλαμβάνω- να σας πω για να το καταλάβετε ότι αυτές δεν ήταν μόνο τεράστιες διαφορές –τρεις, τέσσερις και δέκα φορές παραπάνω- ήσαν και ύποπτες και κακώς κάνετε και θίγετε τέτοιου είδους θέματα. 
      Εμείς ούτε θελήσαμε ούτε πρόκειται να ποινικοποιήσουμε την πολιτική μας ζωή. Είναι όμως απαράδεκτο θράσος χωρίς να υπάρχει κανένας σχεδιασμός, χωρίς να έχετε τίποτα προγραμματίσει, χωρίς να έχετε βάλει τίποτα σε σειρά και τάξη να έρχεστε εδώ και να επερωτάτε την Κυβέρνηση και να ζητάτε σ’ αυτούς τους εικοσιτέσσερις, εικοσιπέντε μήνες να αξιοποιηθούν όλα τα ολυμπιακά ακίνητα και όλες οι ολυμπιακές εγκαταστάσεις. 
      Έχετε λίγο υπομονή και να είστε βέβαιοι ότι έχουν δρομολογηθεί τα πράγματα και συντομότατα θα υπάρξει η καλύτερη δυνατή αξιοποίηση. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Μαγγίνα. 
      Ο συνάδελφος κ. Αλευράς έχει το λόγο για οκτώ λεπτά. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, με αφορμή την τελευταία κορώνα –δυσάρεστη- του Κοινοβουλευτικού Εκπροσώπου της Νέας Δημοκρατίας έχω μια απάντηση-πρόκληση και σ’ αυτόν και στον Υπουργό. 
      Αν ένα από τα νούμερα τα οποία ανέφερε προηγούμενα ο κύριος Υπουργός από του Βήματος –συγκρίνοντας κόστη- είναι ακριβές, να τα φέρει εδώ και να λογαριαστούμε μπροστά στο Κοινοβούλιο για το ποιο είναι το νούμερο κάθε έργου πριν, στη σύμβαση και μετά. Είναι απλό. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Είναι αποτιμημένα. 
      ΑΘΑΝΑΣΙΟΣ ΑΛΕΥΡΑΣ: Ο κύριος Υπουργός ανέφερε, για παράδειγμα –ένα νούμερο συγκράτησα- ότι η Νίκαια από 12.000.000 έφθασε 45.000.000 ... 
      ΒΑΣΙΛΕΙΟΣ ΜΑΓΓΙΝΑΣ: Στα 49.000.000. 
      ΑΘΑΝΑΣΙΟΣ ΑΛΕΥΡΑΣ: Πρώτα απ΄ όλα, κύριε Μαγγίνα –κάνω αυτήν την παρέκβαση- θα πρέπει να γνωρίζετε και εσείς και ο κύριος Υπουργός ότι η αύξηση του συμβατικού κόστους δεν μπορεί να υπερβεί το 50%. Άρα εξ ορισμού είπατε ένα ψέμα. Πρώτο, αυτό.  Δεύτερον … 
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ, κύριε συνάδελφε. 
      ΑΘΑΝΑΣΙΟΣ ΑΛΕΥΡΑΣ: Έχετε κάποιο ερώτημα; 
      ΠΡΟΕΔΡΕΥΩΝ (Ιωάννης Τραγάκης): Το έργο είναι αποτιμημένο, κύριε Υπουργέ; 
      ΑΘΑΝΑΣΙΟΣ ΑΛΕΥΡΑΣ: Απολύτως …
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε. Κρατάω το χρόνο σας …
      ΑΘΑΝΑΣΙΟΣ ΑΛΕΥΡΑΣ: Ευχαριστώ. 
      ΠΡΟΕΔΡΕΥΩΝ (Ιωάννης Τραγάκης): …γιατί αναφέρεστε στην περιφέρειά μου και έχω μια ιδιαίτερη ευαισθησία.
      ΑΘΑΝΑΣΙΟΣ ΑΛΕΥΡΑΣ: Πολύ ωραία. Να ακούσω. 
      ΠΡΟΕΔΡΕΥΩΝ (Ιωάννης Τραγάκης): Είναι αποτιμημένο το έργο, κύριε Υπουργέ;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Φυσικά. 
      ΠΡΟΕΔΡΕΥΩΝ (Ιωάννης Τραγάκης): Είναι αποτιμημένο σε ποιο νούμερο;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Το ανέγνωσα. 
      ΠΡΟΕΔΡΕΥΩΝ (Ιωάννης Τραγάκης): Είναι 48.700.000, να σας βοηθήσω εγώ. Εάν έγιναν επεκτάσεις, γιατί έγιναν δύο πρόσθετες εργολαβίες στο έργο για τον περιβάλλοντα χώρο και τα υπόλοιπα, είναι γεγονός. Το τελικό κόστος είναι 48,7 …
      ΑΘΑΝΑΣΙΟΣ ΑΛΕΥΡΑΣ: Όχι. Μισό λεπτό, κύριε Πρόεδρε.
      Να μου φέρει ο κύριος Υπουργός και τον προκαλώ –και τον κ. Μαγγίνα και εσάς- τη σύμβαση για το έργο της Νίκαιας. Αν υπάρχει σύμβαση 12.000.000 ευρώ, τότε εγώ είμαι ψεύτης. Αν δεν υπάρχει, είστε εσείς ψεύτες και οφείλετε να ανακαλέσετε. 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, κύριε συνάδελφε.
      ΑΘΑΝΑΣΙΟΣ ΑΛΕΥΡΑΣ: Το είπα, κύριε Πρόεδρε. Δέχομαι αυτού του είδους τις παρεμβάσεις, αλλά δεν τις θεωρώ συνηθισμένες από την Έδρα. Αν θέλετε το κατασκευαστικό κόστος της Νίκαιας ειδικότερα, δεν είχε ούτε 1 ευρώ αύξηση.
       ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας διακόπτω λίγο το χρόνο. Μιλάτε για μία εργολαβία ή και για τις τρεις;
      ΑΘΑΝΑΣΙΟΣ ΑΛΕΥΡΑΣ: Για μία εργολαβία. 
       ΠΡΟΕΔΡΕΥΩΝ (Ιωάννης Τραγάκης): Άρα, το «ψεύτες» σε ό,τι αφορά στο Προεδρείο, πάρτε το πίσω. Οι εργολαβίες ήταν τρεις στη Νίκαια. Να ψάξετε λοιπόν…
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε…
       ΠΡΟΕΔΡΕΥΩΝ (Ιωάννης Τραγάκης): Ένα λεπτό. Ήσασταν πολύ σκληρός απέναντί μου και δεν το ανέχομαι αυτό.
      ΑΘΑΝΑΣΙΟΣ ΑΛΕΥΡΑΣ: Μα, είναι λάθος.
       ΠΡΟΕΔΡΕΥΩΝ (Ιωάννης Τραγάκης): Με συγχωρείτε που σας διακόπτω. Προς τα εκεί πείτε ό,τι θέλετε. Προς τα εδώ, όμως, εγώ για να αναφέρομαι σε τρεις εργολαβίες, ήταν τρεις οι εργολαβίες και είναι σίγουρο αυτό. Εσείς αναφερθήκατε σε μία.
      ΑΘΑΝΑΣΙΟΣ ΑΛΕΥΡΑΣ: Κάνετε λάθος, κύριε Πρόεδρε.
       ΠΡΟΕΔΡΕΥΩΝ (Ιωάννης Τραγάκης): Βρείτε τις άλλες δύο, κάντε τις «σούμα», ελάτε στην αποτίμηση και τότε θα τα πούμε.
      ΑΘΑΝΑΣΙΟΣ ΑΛΕΥΡΑΣ: Κάνετε λάθος, κύριε Πρόεδρε. Σας παρακαλώ πολύ να μην τρέχει ο χρόνος μου, για να σας απαντήσω. 
       ΠΡΟΕΔΡΕΥΩΝ (Ιωάννης Τραγάκης): Ο χρόνος σας τρέχει από τώρα.
       ΑΘΑΝΑΣΙΟΣ ΑΛΕΥΡΑΣ: Κάνετε μία παρέμβαση από την Έδρα, την οποία εγώ δεν τη θεωρώ κοινοβουλευτικά εντάξει. Τη δέχομαι, όμως, γιατί έχω χρέος να αναζητήσω την αλήθεια.
      Απαντώ, λοιπόν, με το εξής: Δεν υπάρχουν τρεις εργολαβίες στη Νίκαια ούτε θα μπορούσαν να υπάρχουν. Υπάρχει μία σύμβαση –για να σας το ξεκαθαρίσω- και δύο συμπληρωματικές αυτής συμβάσεις.
       ΠΡΟΕΔΡΕΥΩΝ (Ιωάννης Τραγάκης): Το ίδιο είναι.
      ΑΘΑΝΑΣΙΟΣ ΑΛΕΥΡΑΣ: Όχι, κύριε Πρόεδρε. Νομικά δεν είναι το ίδιο.
      ΒΑΣΙΛΕΙΟΣ ΜΑΓΓΙΝΑΣ: Αυτό σας απασχολεί; Δεν είναι δυνατόν να σας απασχολεί αυτό.
      ΑΘΑΝΑΣΙΟΣ ΑΛΕΥΡΑΣ: Ναι, κύριε Μαγγίνα. Θα το εξηγήσω. Δώστε μου ένα λεπτό να το εξηγήσω.
      Αυτές οι συμβάσεις, λοιπόν, οι παραπάνω, οι συμπληρωματικές, οι οποίες είναι συμπληρωματικές της αρχικής σύμβασης, είχαν ως αντικείμενο τις δύο οδούς πρόσβασης στο Ολυμπιακό Γυμναστήριο της Νίκαιας, οι οποίες έπρεπε να γίνουν όπως έπρεπε να γίνουν ταχύτατα και ήταν προγραμματισμένο και τον περιβάλλοντα χώρο και τους χώρους στάθμευσης.
      Το κατασκευαστικό κόστος δεν αυξήθηκε ούτε 1 ευρώ, η αύξηση του συμβατικού κόστους του έργου δεν ξεπέρασε το 20% και αυτά τα παραμύθια περί 12.000.000 που έγιναν 49.000.000, είναι ακόμα στον αέρα. Ο χαρακτηρισμός μου ότι αυτά είναι ψέματα και ψεύτες αυτοί που τα επικαλούνται, είναι εδώ και ας τον διαψεύσει ο οιοσδήποτε. 
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, θα μπορούσα να πω μία φράση;
       ΠΡΟΕΔΡΕΥΩΝ (Ιωάννης Τραγάκης): Μόλις τώρα αναγνώρισε ο Υπουργός ότι ήταν τρεις οι συμβάσεις. Μία ήταν η κύρια σύμβαση και δύο…
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, εφόσον είστε στην Έδρα και έχετε το μικρόφωνο και τη δυνατότητα να με διακόπτετε όποτε θέλετε, να το κάνετε, σας παρακαλώ, έχω όλη τη διάθεση να συζητήσουμε. Όμως, επειδή γνωρίζω απόλυτα τα θέματα και τα έχω χειριστεί και έχω αντιμετωπίσει αυτήν την κακοήθεια από ανθρώπους που δεν δούλεψαν γι’ αυτήν την υπόθεση, με υπαινιγμούς για κομματικές σκοπιμότητες χωρίς κανένα λόγο, δεν το δέχομαι αυτό. Δεν δέχομαι, γιατί μ’ αυτά τα νούμερα και αυτές τις αθλιότητες δημιουργείται η εντύπωση στον ελληνικό λαό για τους πολιτικούς. Μ’ αυτόν τον τρόπο, έχουν δημιουργηθεί αυτές οι εντυπώσεις κάθε φορά.
       ΠΡΟΕΔΡΕΥΩΝ (Ιωάννης Τραγάκης): Ξεφεύγετε, όμως, τώρα, κύριε συνάδελφε.
      ΑΘΑΝΑΣΙΟΣ ΑΛΕΥΡΑΣ: Όχι, κύριε Πρόεδρε. Δεν ξεφεύγω.
      ΑΝΔΡΕΑΣ ΛΟΒΕΡΔΟΣ: Δεν είναι έτσι, κύριε Πρόεδρε. Θα το χαλάσουμε το κλίμα.
      ΑΘΑΝΑΣΙΟΣ ΑΛΕΥΡΑΣ: Δεν ξεφεύγω, κύριε Πρόεδρε, γιατί οφείλει ο κύριος Υπουργός να πει πού είναι αυτά τα 12.000.000 ευρώ. Και όσο δεν θα το λέει, εγώ θα λέω ότι αυτά είναι ψεύδη και όλα τα άλλα νούμερα.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, μπορώ εκτός χρόνου να κάνω και εγώ μία μικρή παρέμβαση, αφού όλοι εκτός χρόνου την έκαναν;
      Κύριε συνάδελφε, εσείς μου επιτρέπετε;
      ΑΘΑΝΑΣΙΟΣ ΑΛΕΥΡΑΣ: Παρακαλώ, κύριε Υπουργέ.
       ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο για να διορθώσετε και εμένα δηλαδή.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα ήθελα να κάνω μία γενική παρατήρηση, κύριε Πρόεδρε. Δεν είναι στις προθέσεις μου να προσβάλω κανέναν κύριο συνάδελφο… 
      ΑΝΔΡΕΑΣ ΛΟΒΕΡΔΟΣ: Το κάνατε όμως.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): …ποτέ δεν ήταν άλλωστε και μάλιστα με ανθρώπους με τους οποίους θητεύουμε πολλά χρόνια στην ίδια Αίθουσα. Δεν νομίζω, άλλωστε, ότι εξυπηρετεί και κανένα λόγο, έτσι για να είμαστε ξεκαθαρισμένοι.
      Υπάρχουν τρία κομβικά σημεία, κύριε Πρόεδρε. Κομβικό σημείο πρώτο: Φάκελος Διεκδίκησης των Ολυμπιακών Αγώνων. Στο Φάκελο Διεκδίκησης, υπήρχε ένα σχέδιο και υπήρχε και μία αποτίμηση. Λέγαμε δηλαδή «εμείς θέλουμε να κάνουμε αυτό, με αυτόν τον τρόπο και πόσο κοστίζει».
      Κομβικό σημείο νούμερο δύο: Προϋπολογισμός Δημοσίων Επενδύσεων έτους 2000, δηλαδή του έτους που θα ξεκινούσε η διαδικασία για τις ολυμπιακές εγκαταστάσεις, ψηφισμένος στην Εθνική Αντιπροσωπεία επί ΠΑ.ΣΟ.Κ.. 
      Και κομβικό σημείο τρίτο: Απολογισμός με βάση το ταμείο του κάθε έργου.
      Ποιο θέλετε να πούμε; Παραδείγματος χάρη, βλέπω πρώτο εδώ μπροστά μου το Ολυμπιακό Γήπεδο του Τένις. Θα προχωρήσω και στη Νίκαια μετά. Θα το βρω στη συνέχεια.  
      Στο Φάκελο Διεκδίκησης, κύριε συνάδελφε, ήταν 12,3 εκατομμύρια. Αυτός ήταν ο Φάκελος Διεκδίκησης. Υπάρχει, είναι κατατεθειμένος. 
      ΑΘΑΝΑΣΙΟΣ ΑΛΕΥΡΑΣ: Μα, τι λέτε;
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Μπορώ να πω και εγώ μια κουβέντα ή θέλετε να μιλάτε μόνο εσείς;
      ΑΘΑΝΑΣΙΟΣ ΑΛΕΥΡΑΣ: Κατ’ αρχάς, εγώ έχω το λόγο και σας επιτρέπω να με διακόψετε. Ολοκληρώστε. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Στον προϋπολογισμό, λοιπόν, δημοσίων επενδύσεων του έτους 2000 -κατατεθειμένος και ψηφισμένος από την Εθνική Αντιπροσωπεία- είναι 17,6 εκατομμύρια. Από 12,3 εκατομμύρια δηλαδή πήγε στα 17,6 εκατομμύρια. Ο Απολογισμός και το κλείσιμο του έργου είναι 47,5 εκατομμύρια, από το Εθνικό Λογιστήριο. Δεν σας αρέσει; Δεν μπορώ να κάνω κάτι διαφορετικό. Αυτή, όμως, είναι η πραγματικότητα. 
      Σας προκαλώ να πάει ο αντίστοιχος τομέας στο Εθνικό Λογιστήριο, να επισκεφτεί τις εγκαταστάσεις του Λογιστηρίου, να βάλει κάτω τα κιτάπια και να δει. «Τρεις το λάδι, τρεις το ξίδι, έξι το λαδόξιδο». Γιατί αυτή η αμφισβήτηση; Είναι πάρα πολύ απλό αυτό. Μπορώ να το καταθέσω και στα Πρακτικά για λόγους εξυπηρέτησης δικής σας. 
      Δεύτερον. Άρση Βαρών στη Νίκαια. Το βρήκα. Στο Φάκελο Διεκδίκησης είχε εγγραφή με 12 εκατομμύρια. Στον Προϋπολογισμό Δημοσίων Επενδύσεων του 2000 ήταν 35,2 εκατομμύρια. Δηλαδή από 12.000.000 στον ίδιο τον προϋπολογισμό πήγε στα 35,2 εκατομμύρια και τελικά, τα απολογιστικά στοιχεία το πήγαν στα 49 εκατομμύρια. 
      Θα καταθέσω στα Πρακτικά για άλλη μια φορά τις αποκλίσεις των Ολυμπιακών Έργων. Μπορείτε να τις ελέγξετε και εάν έχετε καμία διαφωνία επ’ αυτών, είμαστε στη διάθεσή σας, τόσο εγώ όσο η Κυβέρνηση όσο φυσικά και το Υπουργείο Οικονομικών. Το καταθέτω. 
      (Στο σημείο αυτό ο Υπουργός Πολιτισμού κ. Γεώργιος Βουλγαράκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, αν πρόκειται να απαντώ στον Υπουργό, να με διακόπτει ο Υπουργός για τέσσερα λεπτά, να απαντώ και να μου μετράτε το χρόνο, δεν θα μιλήσω επί του θέματος. Θα παρακαλέσω να μου δώσετε ένα - δύο λεπτά να μπορέσω να απαντήσω. 
      ΠΡΟΕΔΡΕΥΩΝ (Ιωάννης Τραγάκης): Παρακολουθώντας το χρονόμετρο θα είδατε ότι τον διέκοψα το χρόνο σας, όταν άρχισε ο Υπουργός. 
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, εγώ ζητάω να παραμείνει η διακοπή. Και ζητάω να παραμείνει η διακοπή, διότι με αυτού του είδους τα τεχνάσματα ευχαριστείται ο κύριος Υπουργός, αλλά δυστυχώς κάνει μια χαμηλού επιπέδου πολιτική. 
      Γιατί η σύγκριση του κόστους γίνεται ανάμεσα σε ένα νούμερο του 1997, το οποίο προκύπτει από καμία μελέτη και δεν γίνεται ανάμεσα στο κόστος, το οποίο προβλεπόταν από τη σύμβαση. Γιατί ο μόνος έντιμος τρόπος είναι να δούμε πόσο ήταν το κόστος της σύμβασης και πόσο πήγε. Αν το 1997 κάποιος προέβλεπε στο Φάκελο Διεκδίκησης ότι θα γίνει ένα λυόμενο γυμναστήριο -και ούτε καν στη Νίκαια- για την Άρση Βαρών και μετά αποφασίστηκε ότι θα γίνει ένα ολοκληρωμένο αθλητικό κέντρο, με ξενώνα, σε μια υποβαθμισμένη περιοχή, όπου έπρεπε να φτιάξουμε δρόμους, να απαλλοτριώσουμε χώρους για να γίνει στάθμευση, να κάνουμε αποχέτευση και όλα τα άλλα που έγιναν και εσείς τώρα δολιχοδρομώντας απαράδεκτα για εσάς –προσωπικά το λέω αυτό- να παίρνετε από το 1997 τα 12.000.000 και να μιλάτε για εκτοξεύσεις του κόστους και να το χρησιμοποιεί ο κύριος Κοινοβουλευτικός Εκπρόσωπος και να μιλάει για ύποπτες εκτοξεύσεις του κόστους των Ολυμπιακών Αγώνων, αυτό είναι μια απαράδεκτη δουλειά, μια δουλειά χαμηλού επιπέδου. 
      Εάν θέλετε να γίνει συστηματική προσέγγιση, να την κάνετε τη συστηματική προσέγγιση, αλλά με ευθύνη, ειλικρίνεια και θάρρος. Γιατί όσοι δούλεψαν για τους Ολυμπιακούς Αγώνες δεν θα γίνουν με κανέναν τρόπο έρμαια αυτού του είδους του μικροκομματικού παζαριού. Έκλεισε το κεφάλαιο αυτό. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα απαντήσω μετά, κύριε Πρόεδρε. 
      ΑΘΑΝΑΣΙΟΣ ΑΛΕΥΡΑΣ: Προχωρώ στα κεφάλαια της μεταολυμπιακής αξιοποίησης.
      Έρχεται εδώ ο κύριος Υπουργός και μας εγκαλεί ότι δήθεν δεν παρακολουθούμε τη μαγική εικόνα που κατασκεύασε αυτός και ο Πρωθυπουργός. Ας μας πει για τη διαφάνεια. Τον ρώτησα για το Γουδή. Μας λέει: «Εμείς είμαστε απόλυτα διαφανείς». Ποιος είναι ο ανάδοχος στου Γουδή; «Θα το μάθετε σε μια εβδομάδα που θα τον εγκαταστήσουμε». 
      Έχει ανακοινωθεί επίσημα, κύριε Υπουργέ, ο ανάδοχος στου Γουδή; Γιατί η ολυμπιακή εγκατάσταση στου Γουδή έπρεπε να πάει σε ιδιώτη και δεν πήγε στο Δήμο της Αθήνας, ο οποίος ενδιαφερόταν; Δόθηκε ο περιβάλλοντας χώρος στο μπάντμιγκτον; Πόσος είναι ο περιβάλλοντας χώρος που δόθηκε στον ανάδοχο της εγκατάστασης και τι ακριβώς εγκαταστάσεις θα κάνει στον περιβάλλοντα χώρο του άλλοτε υποτιθέμενου μητροπολιτικού πάρκου; Μπορείτε να μας πείτε; 
      Μπορείτε να μας πείτε εσείς που είσαστε υπέρ της διαφάνειας γιατί, όταν ζητήσαμε έγγραφα από την εταιρεία Ολυμπιακά Ακίνητα, αρνήθηκε να τα καταθέσει στον κοινοβουλευτικό έλεγχο; Αυτή είναι η διαφάνεια; 
      Μπορείτε να μας πείτε στους υπόλοιπους διαγωνισμούς ποιοι είναι οι επιλεγέντες ανάδοχοι; Μπορείτε να απαντήσετε στα ερωτήματα, τα οποία έθεσε ο κ. Λοβέρδος; Αυτή είναι η διαφάνεια; Είναι αυτή η διαφάνεια μίας κυβέρνησης, η οποία δεν έχει ξεκαθαρίσει τίποτα, και έρχεται εδώ με ψεύδη και συκοφαντίες να λέει ότι δεν της παραδώσαμε μελέτες; Και η μελέτη του Πανεπιστημίου της Θεσσαλίας, την οποία αναφέρατε; 
      Έρχεστε και μας κατηγορείτε, αναφέροντας στην πρωτολογία σας ότι δεν είχαμε κάνει ένα διαγωνισμό παραχώρησης. Όταν εμείς, κύριε Υπουργέ, πήγαμε στο Ελληνικό –πήγε προεκλογικά ο κ. Σημίτης- και είχαμε το θάρρος να πούμε ότι θα χρειαστεί να δοθούν τα χίλια στρέμματα σε ήπια δόμηση στην περιοχή του Ελληνικού, βγήκε ο σημερινός Πρωθυπουργός και Πρόεδρός σας και είπε ότι «εμείς δεν θα χτίσουμε ούτε ένα στρέμμα στο Ελληνικό». Αυτού του είδους την πολιτική κάνατε προεκλογικά και τώρα μας λέτε ότι δεν είχαμε διαγωνισμούς; Έπρεπε να πάμε τρεις μήνες πριν από τις εκλογές και να ξεκινήσουμε διαγωνισμούς, για να λέτε ότι είμαστε οι όμηροι των διαπλεκόμενων, όταν εσείς εδώ και δύο χρόνια έχετε κάνει έξι διαγωνισμούς από τις δεκαοκτώ ολυμπιακές εγκαταστάσεις;
      Σήμερα μας ανακοινώνετε εσείς, οι οπαδοί της διαφάνειας, ότι κάνετε κάποια συμφωνία με το Πανεπιστήμιο του Πειραιά για το Ολυμπιακό Κέντρο της Νίκαιας. Τι είδους συμφωνία; Τι σχέση έχει το Πανεπιστήμιο του Πειραιά με το Δήμο της Νίκαιας και το Ολυμπιακό Κέντρο; Με ποιον συζητήσατε; Έχετε συζητήσει με τους δήμους; Έχετε συζητήσει με το Δήμο της Νίκαιας; Συζητήσατε με κάποιου στα περιφερειακά στάδια; Είναι μοντέλο μεταολυμπιακής αξιοποίησης οι εκατόν εξήντα έξι εκδηλώσεις που γίνονται από καιρού εις καιρόν με ιδιώτες στις ολυμπιακές εγκαταστάσεις;
      Εσείς, ως Κυβέρνηση, διεκτραγωδούσατε και καταστροφολογούσατε πάνω στο κόστος της μεταολυμπιακής συντήρησης, λέγατε ότι θα ξεπεράσει τα 100.000.000 ευρώ. Σήμερα μας ανακοινώσατε ότι μέσα σ’ ένα χρόνο, με αυτές τις συμβάσεις που υπογράφει η εταιρεία Ολυμπιακά Ακίνητα, δεν υπήρξε κανένα έξοδο, καμία δαπάνη επιβάρυνσης του ελληνικού δημοσίου και ότι είχε και έσοδα η εταιρεία Ολυμπιακά Ακίνητα. Ποιος καταστροφολογούσε, λοιπόν; Ποιος χρησιμοποιούσε επιλεκτικά τα στοιχεία, για να φοβίσει τον κόσμο για το κόστος της συντήρησης και να προετοιμάσει ένα σχέδιο, το οποίο περιελάμβανε και περιλαμβάνει την εκχώρηση των εγκαταστάσεων σε ιδιωτικά συμφέροντα χωρίς καμία διάκριση; 
      Όταν αναφερόμαστε στην παραλία του Φαλήρου –και σας έδειξα προηγουμένως ποια είναι η κατάσταση, η οποία θα διαμορφωθεί- μπορείτε να αποκλείσετε με πολιτική ευθύνη σήμερα, κύριε Υπουργέ, ότι στην παραλία του Φαλήρου δεν θα υπάρξουν κέντρα διασκέδασης και να αναλάβετε την πολιτική ευθύνη της δήλωσής σας;
      Ολοκληρώνω, λέγοντας ότι χρειάζεται πολύ μεγαλύτερη ευθύνη, ευθύτητα και αποτελεσματικότητα. Το Ελληνικό παραμένει πάρκο στα χαρτιά, το Γουδή παραμένει πάρκο στα χαρτιά, ο ιππόδρομος παραμένει πάρκο στα χαρτιά. Ο Πρωθυπουργός δεν έχει κάνει ούτε μία σύσκεψη γι’ αυτά τα μεγάλα έργα. Αντί να υπάρχει αισχύνη και προσοχή, υπάρχουν δημαγωγίες, ψευδολογίες και αστήρικτες αναφορές. Αυτή, όμως, δεν είναι πολιτική, είναι η αποτυχία της Κυβέρνησής σας. 
      ΠΡΟΕΔΡΕΥΩΝ (Ιωάννης Τραγάκης): Κύριε Μαγγίνα, μου είπατε ότι υπάρχει προσωπικό θέμα. Θα σας δώσω το λόγο για ένα λεπτό, προκειμένου να μας εξηγήσετε αν υπάρχει προσωπικό θέμα.
      Ορίστε, κύριε Μαγγίνα, έχετε το λόγο.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, επειδή ο συνάδελφος του ΠΑ.ΣΟ.Κ. έκανε συχνές αναφορές σ’ εμένα και στα όσα είπα, θέλω να θίξω δύο σημεία. Το ένα είναι να τον βεβαιώσω ότι τα όσα είπα εγώ, αλλά και τα όσα είπε και ο κύριος Υπουργός γι’ αυτές τις καταπληκτικές υπερβάσεις δεν σας αφορούν προσωπικά ούτε καταγγέλλεται η δική σας δραστηριότητα. Άλλωστε, ήταν πάρα πολύ σημαντική η συμβολή σας και, πέρα απ’ αυτό, είστε ένας συμπαθέστατος συνάδελφος. Διαφωνούμε, όμως, ξέρετε, στο περιεχόμενο των όρων. Άλλο περιεχόμενο δίνουμε εμείς σε λέξεις, όπως «κακοήθεια», «αισχύνη», «ψεύδος». Εσείς έχετε μία μεγάλη ευκολία στους όρους και δεν ξέρω τι ακριβώς εννοείτε. Προκύπτει, όμως, η απάντηση σ’ αυτό από το περιεχόμενο που δίνετε και στον πολιτισμό...
      Το δεύτερο που θέλω να σας πληροφορήσω -επειδή βλέπω την αγωνία σας, δεν συμφωνείτε με αυτό που σκεπτόμαστε να κάνουμε στο Γουδή, ούτε με αυτό που θα κάνουμε στο Φάληρο ή στις Τζιτζιφιές- είναι το εξής: Θέλω να βεβαιωθείτε ότι η κυβέρνηση είναι η Κυβέρνηση του Κώστα Καραμανλή και της Νέας Δημοκρατίας. Μπορεί να μη συμφωνείτε, αλλά τις αποφάσεις για την αξιοποίηση θα τις πάρουμε εμείς. Μπορεί να έχετε άλλες απόψεις, αποβάλλετε, όμως, από το σύνδρομο ότι εσείς έχετε τη δυνατότητα να αποφασίζετε τι θα γίνει με το κάθε τι. Αυτό κράτησε είκοσι και πλέον χρόνια, ο ελληνικός λαός αποφάσισε διαφορετικά και από εκεί και πέρα, η κυβέρνηση που είναι σήμερα στην εξουσία, που, ευτυχώς,  δεν είναι  κυβέρνηση του ΠΑ.ΣΟ.Κ., θα πάρει τις αποφάσεις. 
      ΠΡΟΕΔΡΕΥΩΝ (Ιωάννης Τραγάκης): Ωραία, νομίζω ότι δεν υπάρχει θέμα προσωπικό, διότι είμαι σίγουρος ότι δεν ήθελε να αναφερθεί σε τέτοια θέματα ο συνάδελφος και κυρίως, το τονίζω αυτό…
      ΒΑΣΙΛΕΙΟΣ  ΜΑΓΓΙΝΑΣ: Τον διαβεβαιώνω ότι δεν τον αφορά προσωπικά. 
      ΠΡΟΕΔΡΕΥΩΝ (Ιωάννης Τραγάκης): Το διαβεβαιώνετε εσείς. Επειδή, όμως, αναφέρθηκε ο κύριος συνάδελφος και για το Προεδρείο και αυτό αφορά εμένα …
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε…
      ΠΡΟΕΔΡΕΥΩΝ (Ιωάννης Τραγάκης): Ένα λεπτό.
       Είπατε πολύ σκληρές φράσεις, δεν τις αποδέχομαι…
      ΑΘΑΝΑΣΙΟΣ ΑΛΕΥΡΑΣ: Για το Προεδρείο καμία. 
      ΠΡΟΕΔΡΕΥΩΝ (Ιωάννης Τραγάκης): Για το Προεδρείο καμία. Έληξε το προσωπικό θέμα.
      Το λόγο έχει ο κ. Λιάνης.
      ΑΘΑΝΑΣΙΟΣ ΑΛΕΥΡΑΣ: Κύριε Πρόεδρε, μπορώ να πω …
      ΠΡΟΕΔΡΕΥΩΝ (Ιωάννης Τραγάκης): Το είπατε, εντάξει. Δεν αφορούσε το Προεδρείο, έληξε το θέμα. 
      ΑΘΑΝΑΣΙΟΣ ΑΛΕΥΡΑΣ: Μισό λεπτό, το ξαναλέω.
      Κατ’ αρχάς, δεν είπα καμία φράση για το Προεδρείο. Μου κάνατε μία παρατήρηση και επαναλαμβάνω, ότι είπα: «Εάν και εφόσον …». Εντάξει;
      ΠΡΟΕΔΡΕΥΩΝ (Ιωάννης Τραγάκης): Έκλεισε, κύριε συνάδελφε. 
      Ορίστε, κύριε Λιάνη, έχετε το λόγο για δύο λεπτά.
      ΓΕΩΡΓΙΟΣ ΛΙΑΝΗΣ: Κύριε Πρόεδρε, ευχαριστώ πολύ. 
      Δεν θα έπαιρνα το λόγο, αλλά θέλω να αποσαφηνίσω δυο πράγματα, γιατί ο Υπουργός Πολιτισμού είναι νέος –του ευχόμαστε και καλή επιτυχία- και πρέπει να γνωρίζει μερικά πράγματα, γιατί δεν είναι έτσι. Όταν δόθηκε, στην ταπεινότητά μου, η δυνατότητα να διεκδικήσω τους Ολυμπιακούς Αγώνες –και το ξέρετε πολύ καλά- από τον αείμνηστο Ανδρέα Παπανδρέου –να του πω δηλαδή την ιδέα αυτή- επισκέφθηκα τους Αρχηγούς όλων των κομμάτων. Δεν μπορεί να λέγονται αυτά τα πράγματα πια. Δεν υπήρξε κανένα κόμμα που ήταν εναντίον των Ολυμπιακών Αγώνων! Το δηλώνω δημοσίως. Κανένας πολιτικός Αρχηγός. Δεν υπήρχαν δύο σκέψεις στην Ελλάδα, δεν υπήρχαν δύο τάσεις, δεν υπήρχαν δύο ρεύματα. Και η κ. Παπαρήγα και ο κ. Κωνσταντόπουλος και οι Αρχηγοί των μεγάλων κομμάτων ήταν υπέρ των Ολυμπιακών Αγώνων, με μόνη ένσταση από τη  μεριά των δύο κομμάτων της Αριστεράς, να μην εμπορευματοποιηθούν οι αγώνες. Αυτό είναι ένα άλλο θέμα.
      Και ο ελληνικός λαός, σε ποσοστό 98% ήθελε τους αγώνες. ‘Ετσι διεκδικήθηκαν οι Ολυμπιακοί Αγώνες, έτσι οργανώθηκαν και έτσι οδηγήθηκαν στη μέγιστη αυτή επιτυχία.
      Το δεύτερο που θέλω να πω -και είναι πάρα πολύ σημαντικό- ως το  μεγαλύτερο επιχείρημα είναι ότι εμείς είχαμε ένα σχέδιο, είχαμε έναν άνθρωπο, είχαμε ανθρώπους που έβλεπαν πώς θα γίνει η μεταολυμπιακή χρήση, και ότι εσείς και η Κυβέρνησή σας –και είναι προς τιμή σας αυτό- ζητήσατε την παραμονή του Γενικού Γραμματέα των Ολυμπιακών Αγώνων. Δεν είχαμε σχέδιο, λοιπόν; Τι τον θέλατε τον κ. Καρτάλη; Να κάνει τι; Αυτό ήταν το έργο του. Η μεταολυμπιακή χρήση των έργων. Άρα, είχαμε σχέδιο, άρα είχαμε αρχιτέκτονα, άρα είχαμε άνθρωπο. Ξέραμε τι θέλαμε και τον θέλατε και σείς!
      Το τρίτο και είναι πολύ σημαντικό αυτό. Δεν περίμενα εγώ αντιμαχία στη Βουλή, με τον κ. Μαγγίνα σε θέματα πολιτισμού. Κύριε Πρόεδρε, όταν εγώ αναφέρθηκα στα «Νόμπελ» και στα «Λένιν, ήθελα να δείξω  ως ομαδικό επίτευγμα το μεγαλείο του ελληνικού λαού. Και όταν μίλησα για μη κρατικοδίαιτο πολιτισμό, ασφαλώς και δεν εννοούσα ότι τα μεγάλα αυτά μεγέθη χρηματοδοτήθηκαν. Η ποίηση είναι ένα τραύμα στην ανυπαρξία, όπως λέει ο Ελύτης. Η ποίηση είναι μια υπόθεση τεράστια. Είναι μια υπόθεση ατομική, μοναχική, το καταλαβαίνω. Αλλά σας εξήγησα, είναι ένα κλίμα που διαμορφώθηκε στη χώρα, κύριε Μαγγίνα, ένα κλίμα τελείως αντίθετο απ’ αυτό που υπήρχε και που τα «Λένιν» τα έστελνε εξορία. Και οι τρεις υποψήφιοι, οι δύο που τα πήραν και ο τρίτος, ήταν μεγαλοπρεπείς, αλλά  εξόριστοι. Κάνετε ότι δεν θυμόσαστε; Να σας πω τα ονόματά τους; Μπορεί να μην τα ξέρετε κιόλας! Κώστας Βάρναλης, Γιάννης Ρίτσος, Μίκης Θεοδωράκης. Ποιος τους έστειλε εξορία; Το ΠΑ.ΣΟ.Κ.; 
      ΒΑΣΙΛΕΙΟΣ ΜΑΓΓΙΝΑΣ: Το λόγο παρακαλώ, κύριε Πρόεδρε, για μισό λεπτό.
      ΠΡΟΕΔΡΕΥΩΝ (Ιωάννης Τραγάκης): Κοκορομαχίες, θα κάνουμε κύριε συνάδελφε; Δεν υπάρχει θέμα. 
      ΓΕΩΡΓΙΟΣ ΛΙΑΝΗΣ: Το τελευταίο που θέλω να πω. 
      ΠΡΟΕΔΡΕΥΩΝ (Ιωάννης Τραγάκης): Και ολοκληρώνετε με αυτό.
      ΓΕΩΡΓΙΟΣ ΛΙΑΝΗΣ: Είπα για τη δημιουργία ενός κλίματος. Είναι το ίδιο ακριβώς κλίμα που έκλεινε τις πόρτες της Ακαδημίας στον Παλαμά, στον Σικελιανό, στον Καζαντζάκη. Ακριβώς αυτού του πράγματος, γέννημα είναι τα πράγματα που υποστηρίζετε και το κλίμα που δημιουργείται. 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε συνάδελφε.
      ΓΕΩΡΓΙΟΣ ΛΙΑΝΗΣ: Η άποψη, λοιπόν, ότι, πλην της αειμνήστου Μελίνας Μερκούρη, το ΠΑ.ΣΟ.Κ. έκανε μια «κιτς» κατάσταση στον πολιτισμό, είναι απαράδεκτη, κύριε Μαγγίνα.
      ΠΡΟΕΔΡΕΥΩΝ (Ιωάννης Τραγάκης): Τώρα με το «απαράδεκτη» βγαίνει προσωπικό.
      ΓΕΩΡΓΙΟΣ ΛΙΑΝΗΣ: Απαράδεκτη άποψη, κύριε Πρόεδρε. Και να σας πω γιατί είναι απαράδεκτη. Γιατί έχουμε τα κέντρα κινηματογράφου, που είναι κρατικώς επιχορηγούμενα και έκαναν μεγαλειώδεις ταινίες, γιατί έχουμε τα ΔΗ.ΠΕ.ΘΕ. που είναι μεγάλα επιτεύγματα και είναι σπουδαίες υποθέσεις, γιατί έχουμε τις «ΠΡΕΣΠΕΣ», που χρηματοδοτήθηκαν από το κράτος και είναι υπόθεση συναινετική στο ακροτελεύτιο κομμάτι του Ελληνισμού, γιατί έχουμε τα Μέγαρα Μουσικής που χρηματοδοτούνται από το κράτος, γιατί  έχουμε το Εθνικό Θέατρο και τη Λυρική Σκηνή.
      Δεν τα ξέρετε αυτά; Δεν είναι κρατικοδίαιτα όλα αυτά; Δεν είναι ο ελληνικός πολιτισμός όλα αυτά; 
      ΠΡΟΕΔΡΕΥΩΝ (Ιωάννης Τραγάκης): Ολοκληρώσατε, κύριε Λιάνη. Ευχαριστούμε.
      ΒΑΣΙΛΕΙΟΣ ΜΑΓΓΙΝΑΣ: Κύριε Πρόεδρε, παρακαλώ το λόγο.
      ΠΡΟΕΔΡΕΥΩΝ (Ιωάννης Τραγάκης): Κύριε Μαγγίνα, δεν είπε τίποτα.
      ΒΑΣΙΛΕΙΟΣ ΜΑΓΓΙΝΑΣ: Ούτε μισό λεπτό, κύριε Πρόεδρε.
      ΠΡΟΕΔΡΕΥΩΝ (Ιωάννης Τραγάκης):  Μα, μισό ο ένας, μισό ο άλλος…
      ΒΑΣΙΛΕΙΟΣ ΜΑΓΓΙΝΑΣ:  Θέλω να βεβαιώσω τον αγαπητό κ. Λιάνη, ότι όλοι εμείς, όπως και όλοι οι Έλληνες και διά τον Ελύτη και διά το Σεφέρη και διά το Ρίτσο κυρίως είμαστε υπερήφανοι. Και να βεβαιωθείτε ότι καθόλου δεν εξετάζουμε τις πολιτικές τους πεποιθήσεις. Εσείς επιβεβαιώσατε –και λυπάμαι γι’ αυτό- αυτό το οποίο είπα στην αρχή της τοποθέτησής μου, ότι προσεγγίσατε και απόψε το πολύ συγκεκριμένο θέμα, αλλά, δυστυχώς, προσεγγίζετε και τον πολιτισμό γενικότερα και ευρύτερα, πολύ στενά και πολύ φθηνά κομματικά. Αυτό δεν το κάναμε ποτέ και γι’ αυτό είμαστε υπερήφανοι. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο.
      ΑΝΔΡΕΑΣ ΛΟΒΕΡΔΟΣ:  Κύριε Πρόεδρε, παρακαλώ το λόγο. 
      ΠΡΟΕΔΡΕΥΩΝ (Ιωάννης Τραγάκης): Μετά θα σας δοθεί η ευκαιρία. Έχετε χρόνο.
      ΑΝΔΡΕΑΣ ΛΟΒΕΡΔΟΣ: Κάνετε μεροληπτικό Προεδρείο. Σας ακούω τόση ώρα χωρίς να παρεμβαίνω. Δώσατε το λόγο, χωρίς να έχει το δικαίωμα, στον κ. Μαγγίνα.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, ένα λεπτό. 
      ΑΝΔΡΕΑΣ ΛΟΒΕΡΔΟΣ:  Σας το ζήτησα και εγώ το λόγο για ένα λεπτό. Είναι πράγματα αυτά; 
      ΠΡΟΕΔΡΕΥΩΝ (Ιωάννης Τραγάκης): Ένα λεπτό, να δώσω απάντηση εγώ. Ένα λεπτό.
      ΑΝΔΡΕΑΣ ΛΟΒΕΡΔΟΣ: Σας τον χαρίζω το χρόνο! 
      ΠΡΟΕΔΡΕΥΩΝ (Ιωάννης Τραγάκης): Μιλάτε για μεροληπτικό Προεδρείο εσείς; 
      ΑΝΔΡΕΑΣ ΛΟΒΕΡΔΟΣ:  Δεν προεδρεύετε καλά. Διακόπτετε τον εισηγητή του ΠΑ.ΣΟ.Κ., δίνετε το λόγο, κατά βούληση, στον Κοινοβουλευτικό Εκπρόσωπο της Νέας Δημοκρατίας….
      ΠΡΟΕΔΡΕΥΩΝ (Ιωάννης Τραγάκης): Δεν έχετε το λόγο. Καθίστε κάτω και να μάθετε να ακούτε. 
      ΑΝΔΡΕΑΣ ΛΟΒΕΡΔΟΣ: Δεν έχετε το δικαίωμα. 
      ΠΡΟΕΔΡΕΥΩΝ (Ιωάννης Τραγάκης):  Ακούστε, λοιπόν, για να μάθετε.
      ΑΝΔΡΕΑΣ ΛΟΒΕΡΔΟΣ:  Να μη μάθουμε…..
      ΠΡΟΕΔΡΕΥΩΝ (Ιωάννης Τραγάκης):  Ο κ. Αλευράς μίλησε στην πρωτολογία του επί δεκαέξι λεπτά. Είχε υπέρβαση χρόνου ενός λεπτού. Στη δευτερολογία του μίλησε δεκατρία ολόκληρα λεπτά….
      ΑΝΔΡΕΑΣ ΛΟΒΕΡΔΟΣ:  Ευχαριστούμε πολύ για τη γενναιοδωρία!
      ΠΡΟΕΔΡΕΥΩΝ (Ιωάννης Τραγάκης): Παρακαλώ!
      Ο κ. Λιάνης –και το γνωρίζει, ρωτήστε τον- δεν είχε το δικαίωμα να μιλήσει, διότι ο κ. Λιάνης είχε πάρει το χρόνο της δευτερολογίας του στην πρωτολογία του.
      ΓΕΩΡΓΙΟΣ ΛΙΑΝΗΣ: Ζήτησα το λόγο, κύριε Πρόεδρε, για ένα λεπτό. 
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε Λιάνη, ένα λεπτό. 
      Άρα, μεροληπτικό Προεδρείο αυτήω τη στιγμή προς την πλευρά της από εκεί πλευράς, υπήρξε.
      ΑΝΔΡΕΑΣ ΛΟΒΕΡΔΟΣ: Προσθέσατε και τα λεπτά του κυρίου Υπουργού; Είναι πράγματα αυτά; 
      ΠΡΟΕΔΡΕΥΩΝ (Ιωάννης Τραγάκης): Βεβαίως. Θα δώσω έντεκα λεπτά στον κύριο Υπουργό, διότι πήρε δύο στην πρωτολογία του. 
      Άρα, κύριε Λοβερδο, παρακαλώ πάρα πολύ γι’ αυτά που είπατε περί μεροληπτικού Προεδρείου, να το ζητήσετε από τους συναδέλφους σας, της από εκεί πλευράς, τους δικούς σας. 
      ΑΝΔΡΕΑΣ ΛΟΒΕΡΔΟΣ: Κάνετε λάθος, κύριε Πρόεδρε, και το κάνετε, κατά σύμπτωση, σε βάρος της Αξιωματικής Αντιπολίτευσης. 
      ΠΡΟΕΔΡΕΥΩΝ (Ιωάννης Τραγάκης): Ο κύριος Υπουργός έχει το λόγο για έντεκα λεπτά. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριοι συνάδελφοι, ελέχθησαν κατ’ αρχάς διάφορες παρατηρήσεις για το κομμάτι του πολιτισμού γενικώς, πέραν της επερώτησης αυτής. Εξ όσων γνωρίζω υπάρχει μία επερώτηση, η οποία είναι να κληρωθεί κάποια στιγμή –φαντάζομαι ότι πολύ σύντομα θα κληρωθεί- και θα έχω τη δυνατότητα να απαντήσω αναλυτικά σ’ αυτά τα οποία μου είπατε, γιατί προφανώς υπάρχουν απαντήσεις και μάλιστα απαντήσεις, οι οποίες είναι πάρα πολύ πειστικές. 
      ΓΕΩΡΓΙΟΣ ΛΙΑΝΗΣ:  Κύριε Υπουργέ, δεν σας προκαλέσαμε πουθενά νομίζω. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού):  Εν πάση περιπτώσει, εγώ νομίζω….
      ΠΡΟΕΔΡΕΥΩΝ (Ιωάννης Τραγάκης): Κύριε Λιάνη, μη διακόπτετε, παρακαλώ. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Να μην μπούμε στην ουσία. 
      ΓΕΡΓΙΟΣ ΛΙΑΝΗΣ:  Δεν προκαλέσαμε.
      ΠΡΟΕΔΡΕΥΩΝ (Ιωάννης Τραγάκης): Παρακαλώ μη διακόπτετε κύριε Λιάνη! 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θέλω να δώσω  ορισμένες απαντήσεις σ’ αυτά τα οποία ελέχθησαν, όσο μπορώ πιο σύντομα.
      Κατ’ αρχάς, ο Κοινοβουλευτικός Εκπρόσωπος του ΠΑ.ΣΟ.Κ., έχει κάνει προφανώς λάθος στην ερώτηση που αφορά το Γουδή, διότι τα διακόσια στρέμματα, στα οποία αναφέρεται, είναι το μνημόνιο συνεργασίας των δύο Υπουργείων, που προκύπτει από την ενοποίηση και «παρκοποίηση» των τεσσάρων σημείων, ξεχωριστών και περιφραγμένων κομματιών στο Γουδή. Δεν αναφέρεται σε διαγωνισμό. Ο διαγωνισμός αναφέρεται στα είκοσι πέντε στρέμματα. Αυτός είναι ο διαγωνισμός. Τα υπόλοιπα είναι το μνημόνιο συνεργασίας ανάμεσα στα Υπουργεία. Συνεπώς δεν υπάρχει κανένα θέμα σε ό,τι αφορά αυτό. 
      Θέλω, τώρα, να δούμε ένα προς ένα τα σημεία τα οποία θέσατε. 
      Πράγματι, κύριοι συνάδελφοι, η Κυβέρνηση ψήφισε το ν.3342/2005 και εγκαλείται από την Αντιπολίτευση ακριβώς γι’ αυτόν το νόμο. Κατά σύμπτωση ο Ι.Ο.Β.Ε., σε μία πρότυπη εργασία του, μία μελέτη δηλαδή σε συνεργασία με τον ΣΕΒ, έκανε μία αξιολόγηση των επιπτώσεων του ν. 3342/2005.
      Θέλω να την καταθέσω στα Πρακτικά, διότι αυτή η αξιολόγηση του νόμου είναι πάρα πολύ ενδεικτική για το τι αυτός ο νόμος μπορεί να προσφέρει ως υπεραξία στην Ελλάδα. 
      (Στο σημείο αυτό ο Υπουργός Πολιτισμού κ. Γεώργιος Βουλγαράκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Και λέει συγκεκριμένα αυτή η μελέτη ότι θα υπάρξει μια άμεση καθαρή αύξηση του Ακαθάριστου Εγχώριου Προϊόντος κατά 0,3%. Θα δημιουργηθούν από πέντε χιλιάδες έως δεκαπέντε χιλιάδες νέες θέσεις εργασίας. Θα υπάρξουν θετικές παρενέργειες στον τουρισμό και στη λειτουργικότητα της πόλης. Το δημόσιο θα εξοικονομήσει δαπάνες συντήρησης-φύλαξης ως και 85.000.000 ευρώ σε ετήσια βάση. Το δημόσιο θα κερδίσει από φόρους εισοδήματος και Φ.Π.Α. από 40.000.000 ως 130.000.000 ευρώ. Οι οργανισμοί τοπικής αυτοδιοίκησης θα αυξήσουν τα έσοδά τους από 6.000.000 ως 20.000.000 ευρώ σε ετήσια βάση. Με λίγα λόγια αυτή η διαδικασία του νόμου, που επέλεξε η νέα διακυβέρνηση, είναι εξόχως επωφελής για τον ελληνικό λαό. Υπάρχει και αυτή η μελέτη του Ι.Ο.Β.Ε.. 
      Επικαλεστήκατε επίσης, με πολύ μεγάλη ένταση, την έκθεση του Πανεπιστήμιου Θεσσαλίας. Η αλήθεια είναι ότι η απελθούσα κυβέρνηση Σημίτη, με τεράστια βέβαια καθυστέρηση και προσχηματικό, κατά την γνώμη μας τρόπο, κατέληξε τρεις μόλις μήνες προ των εκλογών -και ενώ τα έργα βρίσκονταν ήδη σε φάση ολοκλήρωσης ώστε δεν μπορούσε πλέον να υπάρξει καμία σχεδιαστική παρέμβαση επί των έργων, η οποία να δικαιολογεί τη μεταολυμπιακή τους χρήση με τον άλφα ή με το βήτα τρόπο- σε κάποιες γενικόλογες αποφάσεις, προκειμένου να ισχυριστεί ότι μπορούσε με κάποιο τρόπο να δει το μεταολυμπιακό μέλλον. 
      Έτσι, λοιπόν, στις 17 Δεκεμβρίου 2003 –προσέξτε την ημερομηνία, ήταν οι μέρες ακριβώς που δρομολογούσαν την αποχώρηση του κ. Σημίτη και την αντικατάστασή του από τον κ. Παπανδρέου- στην πεντηκοστή τέταρτη συνεδρίαση της Διυπουργικής Επιτροπής Συντονισμού Ολυμπιακής Προετοιμασίας, εγκρίθηκε, μεταξύ άλλων, ένα ολιγοσέλιδο και εντελώς  διακηρυκτικό σχέδιο των Υπουργείων Πολιτισμού και Οικονομίας με αντικείμενο τη μεταολυμπιακή αξιοποίηση των έργων. Πράγματι, το κύριο τμήμα του δήθεν σχεδίου των οκτώμισι σελίδων που επισυνάπτεται στα πρακτικά της Διυπουργικής Επιτροπής, αποτελούσε μια αποσπασματική αντιγραφή κάποιων παραγράφων της έκθεσης, που είχε παραδώσει, λίγες μέρες νωρίτερα, το Πανεπιστήμιο Θεσσαλίας. Όμως, η κρίσιμη σελίδα με τον πίνακα των μεταολυμπιακών χρήσεων, που θα είχε η κάθε εγκατάσταση, δεν προήρχετο από την έκθεση του Πανεπιστημίου Θεσσαλίας. Προερχόταν ατόφια από μια άλλη έκθεση, διαφορετική, που ποτέ δεν είχε αναφερθεί στην Βουλή, που ελάχιστοι είχαν ακούσει και πολύ λιγότεροι είχαν δει. Μιλάω, δηλαδή, για την έκθεση της ομάδας Κιντή στην οποία η προηγούμενη κυβέρνηση είχε αναθέσει την ίδια εποχή μια δεύτερη μελέτη, που υποβλήθηκε και αυτή την τελευταία στιγμή, τον Δεκέμβριο του 2003. Κατατίθεται και η μελέτη επίσης αυτή στα Πρακτικά. 
      (Στο σημείο αυτό ο Υπουργός Πολιτισμού κ. Γεώργιος Βουλγαράκης καταθέτει για τα Πρακτικά την προαναφερθείσα μελέτη, η οποία βρίσκεταιι στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Χωρίς, λοιπόν, καμία μεταβολή, προφανώς χωρίς καμία ανάλυση και πολύ περισσότερο χωρίς καμία επιπλέον μελέτη, η τότε κυβέρνηση αναπαρήγαγε και υιοθέτησε ένα σκέτο  πίνακα από την σελίδα 12 της έκθεσης Κιντή με πολύ εμφανή σημεία παρατήρησης και λάθη. Για παράδειγμα, ας πούμε, το Κέντρο Γραπτού Τύπου, το οποίο είχε κατασκευαστεί ως κτήριο γραφείων, σύμφωνα με τον πίνακα που υιοθέτησε η πολιτική του ΠΑ.ΣΟ.Κ., θα έπρεπε να χρησιμεύει για πολιτιστικές εκδηλώσεις, συνέδρια και εμπορικές χρήσεις, αλλά όχι για γραφεία. Αντιθέτως, γραφειακές χρήσεις θα αποκτούσε το Κέντρο Ιππασίας και ένα κτήριο φτιαγμένο για ραδιοτηλεοπτικά στούντιο, το Διεθνές Κέντρο Ραδιοτηλεόρασης. 
      Βάσει των ίδιων επιλογών, η Αθήνα θα αποκτούσε έντεκα διαφορετικούς χώρους συνεδρίων. Άκουσον, άκουσον. Έντεκα χώρους συνεδρίων, τους οποίους δεν μπορεί ενδεχομένως να υποστηρίξει ούτε μια πολύ μεγάλη ευρωπαϊκή πρωτεύουσα. 
      Θέλω με λίγα λόγια να πω, ότι μαζί με αυτά τα συμπεράσματα της έκθεσης, από τα οποία τα περισσότερα ουσιαστικά έχουν υιοθετηθεί από την Κυβέρνηση της Νέας Δημοκρατίας, υπήρξε και η διαδικασία εκείνη, η οποία εύκολα κάποιος μπορεί να συνάγει ότι βοηθάει στο να υπάρξει καλύτερη μεταολυμπιακή αξιοποίηση των έργων. 
      Καταθέτω και τα Πρακτικά της πεντηκοστής τέταρτης συνεδρίασης της Διυπουργικής Επιτροπής. 
      (Στο σημείο αυτό ο Υπουργός Πολιτισμού κ. Γεώργιος Βουλγαράκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Θα ήθελα, επίσης, να κάνω μια αναφορά στις χρήσεις γης για τις οποίες μιλήσατε και περί της αλλαγής των οποίων διατυπώσατε όλες αυτές τις ενστάσεις. Πέρα, λοιπόν, από τις προφανείς νομικές απαντήσεις που μπορούν εύκολα να δοθούν, στην αιτίασή σας απαντάει η Ευρωπαϊκή Τράπεζα Επενδύσεων, και εγγράφως διατυπώνει τη σύμφωνη γνώμη της για τις συγκεκριμένες αλλαγές. Καταθέτω επίσης στα Πρακτικά της Βουλής το πρακτικό της Ευρωπαϊκής Τράπεζας των επενδύσεων. 
      (Στο σημείο αυτό ο Υπουργός Πολιτισμού κ. Γεώργιος Βουλγαράκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είμαστε, λοιπόν, και θα είμαστε υπέρ του διαλόγου, υπέρ της συναίνεσης και υπέρ της διαφάνειας. 
      Οφείλω να σας υπενθυμίσω ότι ο ολυμπιακός χώρος του Φαλήρου ανήκει σε όλους τους Αθηναίους και έχει άμεση σχέση και με άλλους τέσσερις δήμους, το Μοσχάτο, τη Νέα Σμύρνη, το Παλαιό Φάληρο και τον Πειραιά. Μέσα σε πνεύμα συνεργασίας, υπευθυνότητας και κατανόησης, επιτεύχθηκε συμφωνία τόσο με το Δήμου του Παλαιού Φαλήρου  όσο και με το Δήμο Μοσχάτου. Η μόνη σταθερή πηγή αντίδρασης και διπλής άρνησης είναι η πλειοψηφία του Δήμου Καλλιθέας, προεξάρχοντος του Δημάρχου στον οποίο αναφερθήκατε. Ανεξάρτητα από το αν τα κίνητρα αυτής της στάσης είναι πολιτικά και συνδέονται άμεσα με τις επερχόμενες δημοτικές εκλογές, η ουσία της ασκούμενης κριτικής εμπεριέχει στοιχεία που δεν στηρίζονται στη λογική και, το κυριότερο, στα πραγματικά περιστατικά. 
      ΑΠΟΣΤΟΛΟΣ ΚΑΚΛΑΜΑΝΗΣ: Έχετε ιδία αντίληψη ή μεταφέρετε πληροφορίες, κύριε Υπουργέ; 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Πέρα από αυτά που ανέφερα στην πρωτολογία μου, θέλω να επισημάνω ότι την ώρα που ο Δήμαρχος εγκαλεί την πολιτεία για πρόθεση κατασκευής θεματικού πάρκου στο χώρο του μπιτς-βόλεϋ, ο ίδιος αντιπροτείνει τη δημιουργία θεματικού πάρκου μυθολογίας στην πλατεία Νερού και στην Εσπλενάδα, σε χώρο δηλαδή που είναι  κοινόχρηστος και κάτι τέτοιο, φυσικά, δεν προβλέπεται. Και προφανώς δεν θα τα κάνει ο ίδιος ο Δήμος. Σε κάποια επιχείρηση προφανώς αναφέρεται. 
      Είναι, λοιπόν, ο ίδιος ο Δήμαρχος που προτείνει τη δημιουργία δημοτικού γηπέδου στον ανοιχτό χώρο δίπλα στο μπιτς-βόλεϋ, την ώρα που μόλις εκατό μέτρα πιο πέρα, δίπλα στον Ιλισό, δημιουργούνται και στίβος και γήπεδα για τα αθλητικά σωματεία της περιοχής, είναι ο ίδιος ο Δήμαρχος που μιλάει για αποκλεισμό της παραλίας, όταν προβλέπεται ρητά ότι ο ανάδοχος του διαγωνισμού πρέπει να διαφυλάξει και να διευκολύνει την πρόσβαση των πολιτών προς την παραλία. 
      Επιπλέον, για την κατανόηση της άδικης κριτικής που δεχόμαστε, θέλω να υπενθυμίσω ότι, ενώ με το ν. 2819/2000, άρθρο 4, παράγραφος 4, θεσπιζόταν στον Ιππόδρομο συντελεστής δόμησης 0,4 και συντελεστής κάλυψης 30%, εμείς ορίσαμε συντελεστή δόμησης 0,3  και 25% συντελεστή  κάλυψης. Στο σημείο αυτό, επειδή έχει γίνει αναφορά σε μελέτες, θέλω να σας πω ότι οι  δύο μελέτες εφαρμογής των εταιρειών «Price Water House» και «Cooper» και «Probitex» της Εμπορικής Πίστεως κατατέθηκαν μαζί με τον 3342, όπως και πλήθος μελετών περιβαλλοντικών επιπτώσεων. Ανατρέξτε στα Πρακτικά της Βουλής, για να σας διαφωτίσουν. 
      Αλλά θα ήθελα να ρωτήσω εγώ τον Κοινοβουλευτικό Εκπρόσωπο του ΠΑ.ΣΟ.Κ. το εξής: Για τον ορισμό του συντελεστή δόμησης 0,4 στον Ιππόδρομο με το ν.2819, ποια μελέτη υποβλήθηκε; Το έχετε υπ' όψιν σας; Καμία δυστυχώς. Συνεπώς, όταν γίνονται ερωτήσεις, πρέπει προηγουμένως να είμαστε έτοιμοι να απαντήσουμε γι’ αυτά τα οποία εμείς οι ίδιοι θεωρούμε ως δεδομένα. 
      Θα καταθέσω στα Πρακτικά τους συντελεστές κάλυψης και για τις δύο περιπτώσεις. 
      (Στο σημείο αυτό ο Υπουργός Πολιτισμού  κ. Γεώργιος Βουλγαράκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής)
      Ένα άλλο στοιχείο, ενδεικτικό της υποκρισίας που υπάρχει, είναι η έλλειψη αντίδρασης στη νομοθέτηση του ν.3105/03 που έγινε μετά τη Συνταγματική Αναθεώρηση, παρά την εφαρμογή του Κοινοτικού Δικαίου και χωρίς την υπογραφή του αρμόδιου Υπουργού Πολιτισμού για την κατασκευή ενυδρείου καθ’ υπέρβαση του συντελεστή δόμησης του Φαλήρου. Είναι αυτό που κατέθεσα προηγουμένως στα Πρακτικά. 
      Κύριοι συνάδελφοι, από τη συζήτηση είναι προφανές ότι, παρά την ύπαρξη σοβαρών προβλημάτων του παρελθόντος που σχετίζονται με τις καθυστερήσεις, την παράδοση και φύλαξη των δημοσίων έργων και τις υπερβάσεις των προϋπολογισμών, η νέα διακυβέρνηση κινήθηκε με πολύ αποφασιστικό και ξεκάθαρο τρόπο. 
      Για το θέμα της Νίκαιας, που αναφέρθηκε προηγουμένως, υπήρξαν δύο ανεξάρτητες μελέτες, από δύο ανεξάρτητους μελετητικούς οίκους, οι οποίοι κατέληξαν ότι η συμφερότερη λύση για την περιοχή θα ήταν η υιοθέτηση της πρότασης να πάει το Πανεπιστήμιο του Πειραιά στην περιοχή. Και εξηγείται με συγκεκριμένο τρόπο ποια θα είναι τα οφέλη στην περιοχή, ποια θα είναι τα οφέλη για το Πανεπιστήμιο και ποια θα είναι τα οφέλη στο λεκανοπέδιο της Αττικής. Από εκεί και πέρα, υπάρχει μια διαδικασία, η οποία θα δημοσιοποιηθεί και θα μπορέσετε τις επόμενες μέρες να τη δείτε. 
      Κύριοι συνάδελφοι, θέλω να πω, με λίγα λόγια, ότι αυτό που κάνουμε, είναι μία πολύ προσεκτική προσέγγιση της υπό διαχείριση ύλης, με τη βεβαιότητα ότι αυτό που κάνουμε, είναι επ’ ωφελεία του ελληνικού λαού και επ’ ωφελεία όλων όσων έχουν συμβάλει αποφασιστικά σ’ αυτό με τη φορολογία τους και πολύ περισσότερο με την υπομονή τους. 
      ΠΡΟΕΔΡΕΥΩΝ (Ιωάννης Τραγάκης): Ο κ. Λοβέρδος έχει το λόγο. 
      ΑΝΔΡΕΑΣ ΛΟΒΕΡΔΟΣ: Θα ήθελα να πω στον κύριο Υπουργό, αλλά και στον Κοινοβουλευτικό Εκπρόσωπο της Νέας Δημοκρατίας, το εξής. 
      Στον κύριο Υπουργό θα ήθελα να πω να μην τον παραξενεύει το γεγονός ότι με την ευκαιρία της παρούσης επερώτησης η συζήτηση επεκτάθηκε και στα υπόλοιπα θέματα που αφορούν το Υπουργείο Πολιτισμού. Επί δύο χρόνια και δύο μήνες αναζητούμε τον Υπουργό εκείνο, που για τα θέματα του πολιτισμού θα συζητήσουμε μαζί του, θα ασκήσουμε  κοινοβουλευτικό έλεγχο, θα ασκήσουμε κριτική, θα ρωτήσουμε, θα μας απαντήσει και ο ελληνικός λαός που μας παρακολουθεί, θα διαμορφώσει μια άποψη για την κυβερνητική πολιτική στον τομέα αυτό.
      Μετά από είκοσι έξι ολόκληρους μήνες, είναι η πρώτη συζήτηση, κύριε Πρόεδρε, όπως γνωρίζετε, όπου διεξάγεται έλεγχος στην Κυβέρνηση σε ό,τι αφορά τα θέματα του πολιτισμού και είναι παρών ο Υπουργός Πολιτισμού.
      Επίσης θέλω να πω στον απουσιάζοντα Κοινοβουλευτικό Εκπρόσωπο της Νέας Δημοκρατίας ότι είχαμε την ευκαιρία δύο χρόνια να συζητήσουμε αυτή την περίφημη φράση και αποστροφή του κ. Τατούλη, αλλά και του Πρωθυπουργού, σχετικώς με τον κρατικοδίαιτο πολιτισμό. 
      Θέλω και εγώ, με τη σειρά μου, να υπογραμμίσω ότι σε καμία χώρα του κόσμου, προηγμένη δημοκρατικώς και πολιτισμικώς αποτελούσα παράδειγμα, δεν υπάρχει το δεδομένο σημαντικοί κρίκοι της πολιτιστικής δραστηριότητας -όπως π.χ. είναι οι κρίκοι που αφορούν το χώρο της μουσικής, η όπερα παραδείγματος χάρη, όπως είναι το σοβαρό θέατρο, όπως είναι γενικά το θέατρο- να μην μπορούν να ζήσουν χωρίς την αρωγή του κράτους. Ας μου πει ο παριστάμενος Υπουργός μία περίπτωση εθνικού θεάτρου, μία περίπτωση λυρικής σκηνής, μία περίπτωση όπερας, η οποία αντέχει τα ιδιωτικοοικονομικά κριτήρια και ζει χωρίς την κρατική αρωγή. Αν μου φέρει ένα τέτοιο καλό παράδειγμα, θα ακούσω αλλιώς και εγώ και το ΠΑ.ΣΟ.Κ. τα διάφορα επιχειρήματα περί κρατικοδίαιτου πολιτισμού.
      Και μάλιστα ο Κοινοβουλευτικός Εκπρόσωπος, ο αγαπητός κ. Μαγγίνας, αναφερόμενος στο «κιτς», έπρεπε να είναι πολύ πιο προσεκτικός, όταν μιλάει για λογαριασμό μιας Κυβέρνησης που τα θέματα του πολιτισμού μάλλον τα καταλαβαίνει ως θέματα της Eurovision. Και όταν μιλούν όλοι μαζί για κρατικές δαπάνες, αγαπητοί συνάδελφοι, ας σκεφθούν ότι θα έρθει η ώρα να μας πουν πώς αποτιμήθηκε η προσπάθεια διοργάνωσης της φετινής Eurovision, διότι ήδη η αίσθηση περί σπατάλης είναι πάρα πολύ μεγάλη, χωρίς αυτό να σημαίνει πράγματα ύποπτα ή οτιδήποτε άλλο, όπως αρέσκεται η Νέα Δημοκρατία να κάνει. 
      Σε ό,τι αφορά τον πολιτισμό και τους ανθρώπους του, τέλος –διότι επικαλέστηκε ο Κοινοβουλευτικός Εκπρόσωπος της Νέα Δημοκρατίας ζητήματα συνεργασίας, ανεξάρτητης από κομματικά και άλλα κριτήρια- αναφέρθηκα στην παραίτηση του κ. Ξαρχάκου και θα ήθελα επίσης να επισημάνω τις παραιτήσεις της κ. Λίας Μελετοπούλου στο χορό, του κ. Λουκά Καρυτινού στη Λυρική Σκηνή, ακόμα και του κ. Παντελή Βούλγαρη στον κινηματογράφο, για να μη μιλήσω για άλλους, για να μη μιλήσω για πρόσωπα που διόρισε η σημερινή Κυβέρνηση, που επέδειξαν απόλυτο κομματισμό, μνησικακία και χαιρεκακία στις σκληρές τους αποφάσεις και στη συνέχεια παραιτήθηκαν και αυτοί, ως μη αντέχοντες την ανυπαρξία πολιτικής ηγεσίας στο Υπουργείο Πολιτισμού. Είτε πρόκειται για πρόσωπα είτε πρόκειται για πράγματα είτε πρόκειται για χρηματοδοτήσεις είτε πρόκειται για τη διοίκηση του πολιτισμού, ένας είναι μέχρι τώρα – μακάρι να αλλάξει- ο κοινός παρονομαστής, αυτός της πλήρους απαξίωσης, της εγκατάλειψης και της συκοφαντίας. 
      Θέλω να περάσω στο θέμα της επερώτησης, δευτερολογώντας κύριε Πρόεδρε και να ρωτήσω τον κύριο Υπουργό το εξής: Σκοπεύει να κάνει κάτι για την Καλλιθέα, για τις Τζιτζιφιές, για τις εκατόν σαράντα μία χιλιάδες τετραγωνικά; Διότι αν μένει σ’ αυτά που είπε, σημαίνει ότι αποδέχεται πλήρως το πλαίσιο που βρήκε, τις εξελίξεις που προηγήθηκαν αυτού. 
      Θέλω να τον βοηθήσω να θυμηθεί, ρωτώντας τους συνεργάτες του, για μία περίπτωση συζήτησης που έγινε εδώ για την αξιοποίηση της ολυμπιακής περιουσίας που αφορούσε στο Ο.Α.Κ.Α.. Την επομένη του κοινοβουλευτικού ελέγχου παραιτήθηκε ο πρόεδρος του σχετικού νομικού προσώπου, διότι εδώ ο Υφυπουργός Αθλητισμού άδειασε την Αναπληρώτρια Υπουργό και τους συνεργάτες της για το προκείμενο. Θέλω, λοιπόν, να του πω ότι υπάρχει μία εξέλιξη στα θέματα αυτά που επιβάλλει μεγάλη προσοχή στις υπερβολές και εμπιστοσύνη στα πράγματα που στην εταιρεία «Ολυμπιακά Ακίνητα» γίνονται. 
      Λοιπόν, ίσως δεν έγινα κατανοητός και θέλω να επαναλάβω το εξής: Αναφερθήκατε στην έλλειψη μελέτης σε φάκελο που αφορούσε τον Ιππόδρομο, για τον οποίο η τότε κυβέρνηση είχε δηλώσει ότι δεν θα κάνει έργα. Και τα εκεί προβλεπόμενα ολυμπιακά έργα τα απέσυρε, δεν τα έκανε.
      Εγώ σας μιλώ, κύριε Υπουργέ, για τις εξελίξεις μετά το 2001, με την προσθήκη στην παράγραφο 2 του άρθρου 24 του Συντάγματος, της απαίτησης κάθε χωροτακτική αλλαγή, κάθε πολεοδομική παρέμβαση να εμπεριέχει ad hoc συγκεκριμένη μελέτη που να καθορίζει ότι επιτρέπονται αυτές οι εισαγόμενες χρήσεις και οι πολεοδομικοί όροι.
      Και για να γίνω πολύ πιο συγκεκριμένος, γιατί οι εξελίξεις είναι πρόσφατες μεν για έναν πολιτικό, αλλά είναι κανόνας και καθημερινή δουλειά για έναν νομικό και ειδικά για ένα νομικό σύμβουλο Υπουργείου ή οργανισμού, θέλω να πω ότι αναφέρθηκα και από το Βήμα εκείνο στην απόφαση 1567/2005 του Συμβουλίου της Επικρατείας, σε απολύτως πρόσφατη απόφαση, σύμφωνα με την οποία, αν δεν έχει ο φάκελος κάθε χωροτακτικής και πολεοδομικής αλλαγής τη συγκεκριμένη μελέτη που να τη συνοδεύει, η χωροτακτική μεταβολή και η πολεοδομική παρέμβαση είναι παράνομες ως αντισυνταγματικές. Και αν, όπως μέχρι τώρα κάνετε, θεωρείτε πως τη νομική κάλυψη του εγχειρήματος την παρέχει ο ν. 3342/2005, σας λέω πως αυτό δεν στέκει, γιατί οι συγκεκριμένες διατάξεις για τις αλλαγές χρήσης –εδώ το άρθρο 22- απωθούνται και αυτές ως διατάξεις αντισυνταγματικές. 
      Και αφού μιλάτε μ’ έναν τρόπο ανεπίτρεπτο, ειδικά για την Τοπική Αυτοδιοίκηση στο Δήμο της Καλλιθέας, εγώ θέλω να πω το εξής: Κάθε πολιτεία, κάθε διοίκηση που διαχωρίζει τους Οργανισμούς Τοπικής Αυτοδιοίκησης σε «ημέτερους» και μη, κάνει ένα καταστατικό σφάλμα, ένα σφάλμα εξαρχής και πρέπει να ντρέπεται γι’ αυτό. 
      Το δεύτερο και το ειδικό, πέραν της γενικότητας του προηγούμενου, είναι το εξής: Εσείς, κύριε Υπουργέ, πώς αντιλαμβάνεστε την παραμονή της εκδήλωσης στο χώρο, στον οποίο αναφέρεται κατά το κυρίως θέμα της η επερώτηση αυτή, στις Τζιτζιφιές, την παραμονή λοιπόν της συγκέντρωσης του κόσμου εκεί, την οποία διοργάνωσε η Τοπική Αυτοδιοίκηση και την ίδια μέρα που κατέθεσαν τριάντα δύο Βουλευτές του ΠΑ.ΣΟ.Κ. την παρούσα επίκαιρη ερώτηση, να κοινοποιείται νύχτα, κατά κυριολεξία,  απόφαση της «Ολυμπιακά Ακίνητα», σύμφωνα με την οποία να προσπαθείτε να εξαγοράσετε το Δήμο δίνοντάς του ένα ψίχουλο; Και είναι προς τιμήν της απόφασης του Δημοτικού Συμβουλίου –νομίζω ομόφωνης- που δεν δέχθηκε αυτήν την προσφορά και σας έδωσε μια πολύ θαρραλέα απάντηση στις 28 Απριλίου. Καταθέτω αυτά τα δύο έγγραφα στα Πρακτικά της Βουλής.
      (Στο σημείο αυτό ο Βουλευτής κ. Ανδρέας Λοβέρδος                         καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Είναι σοβαρή η στάση μιας πολιτικής ηγεσίας, που όταν βλέπει μια κοινωνική διαμαρτυρία ή ένα νομικό πρόβλημα ή ένα πολιτικό πρόβλημα, σπεύδει να εξαγοράσει –εντός εισαγωγικών- την Τοπική Αυτοδιοίκηση; Και εσείς αγνοείτε ότι δεν μπορείτε να αναφέρεστε στο Δήμαρχο ως εκφραστή της πλειοψηφίας, διότι οι αποφάσεις του Δημοτικού Συμβουλίου που κατήγγειλαν τη συμπεριφορά σας είναι ομόφωνες; Και αν υπάρχει άμιλλα ενόψει δημοτικών εκλογών για το ποια παράταξη θα εμφανιστεί καλύτερα ενώπιον του λαού της Καλλιθέας αντιπολιτευόμενη την Κυβέρνηση, είτε αυτή η δημοτική παράταξη πρόσκειται στη Νέα Δημοκρατία  είτε όχι, αυτό πρέπει να σας προβληματίσει και μάλιστα πολύ σοβαρά. 
      Εγώ  δεν θα ήθελα να κάνω παραίνεση, παρ’ ότι σας εκτιμώ –το γνωρίζετε- και κάτι που θα σας έλεγα σε μια ιδιωτική πολιτική συζήτηση, σάς το λέω και εδώ. Ούτε συμβουλεύω ούτε διεκδικώ το ρόλο του συμβούλου ούτε την ικανότητα του συμβούλου.  Όμως, λέω το εξής…
      ΠΡΟΕΔΡΕΥΩΝ (Ιωάννης Τραγάκης): Και ολοκληρώνετε, κύριε συνάδελφε, διότι θα συλλάβω τον εαυτό μου μεροληπτούντα πολύ προς εσάς. 
      ΑΝΔΡΕΑΣ ΛΟΒΕΡΔΟΣ: Όχι, θα συλλάβετε τον εαυτό σας δίκαιο, αν μου δώσετε ακόμα μισό λεπτό, για να ολοκληρώσω και θα είστε άδικος, αν με κατεβάσετε κάτω.
      ΠΡΟΕΔΡΕΥΩΝ (Ιωάννης Τραγάκης):  Συνεχίστε και ολοκληρώστε.
      ΑΝΔΡΕΑΣ ΛΟΒΕΡΔΟΣ: Λέω, λοιπόν, ότι καλό θα είναι μ’ ένα νομικό μιας κάποιας επάρκειας και σοβαρότητας, όχι όμως με τους νομικούς που συμβούλεψαν για την πορεία μέχρι εδώ, να αναλογιστείτε μήπως οι οριστικές δικαστικές εμπλοκές, τις οποίες σας ανέφερα, απαξιώσουν πλήρως την οποιαδήποτε απόπειρα για τις μείζονες εγκαταστάσεις όσον αφορά την οποιαδήποτε αξιοποίησή τους. Και αν το εκτιμήσετε αυτό, θα είναι προς τιμήν σας, αν αλλάξετε γραμμή πλεύσης. 
      Και ένα δεύτερο, σε ό,τι αφορά αυτό που ειδικώς είπα για τα θέματα στο Γουδή: Στην ερώτησή μας, με τον κ. Ρόβλια, εγώ μίλησα γι’ αυτήν την κοινή απόφαση που έχει να κάνει με το χώρο του Υπουργείου Εθνικής Αμύνης στο Γουδή, αναφέροντας ειδικά το εξής: Με το από 1/12/2005 μνημόνιο -μας απαντήσατε- συνεργασίας μεταξύ των Υπουργείων Εθνικής Άμυνας και Πολιτισμού, ενοποιήθηκαν κρίσιμα περιουσιακά στοιχεία του δημοσίου και ταυτοχρόνως διακόσια στρέμματα ελεύθερων χώρων μπορούν πλέον να αποδοθούν προς ακώλυτη χρήση των πολιτών της Αθήνας.
      Και σας ρώτησα και από το Βήμα και από εδώ: Αυτά τα συμπεριλάβατε εκ των υστέρων και στο σχετικό διαγωνισμό;
      ΠΡΟΕΔΡΕΥΩΝ (Ιωάννης Τραγάκης): Σας ευχαριστούμε. Ολοκληρώσατε.
      ΑΝΔΡΕΑΣ ΛΟΒΕΡΔΟΣ: Θέλω απάντηση επ’ αυτού. Νομίζω ότι είναι πάρα πολύ απλό. Οι συνεργάτες σας είναι εδώ, κύριε Υπουργέ.
      Τέλος –και μ’ αυτό κλείνω, κύριε Πρόεδρε- ως προς την πρόσκληση να επισκεφτούμε μαζί τα ολυμπιακά έργα, σας προσκαλούμε αύριο το πρωί να πάμε μαζί στο σκοπευτήριο, να πάμε μαζί στο κωπηλατοδρόμιο, να πάμε μαζί στη Νίκαια –να πάμε και μαζί, κύριε Πρόεδρε- να πάμε μαζί και στις Τζιτζιφιές -και αισθάνομαι ότι ούτε και οι συνεργάτες σας έχουν δει το χώρο- για να αποφανθούμε με κρίση μέσου, αλλά δίκαιου ανδρός και λογικού για το τι ακριβώς συμβαίνει.
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε συνάδελφε.
      Ο Πρόεδρος κ. Κακλαμάνης έχει το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, παρακολούθησα τον Υπουργό στη δευτερολογία του. Με εκπλήσσει πραγματικά η αντίληψη του Υπουργού Πολιτισμού πλέον -που γνωρίζοντας και το συγκεκριμένο πολιτικό, υποθέτω ότι δεν υπέστη καμία τοξίνωση στο Υπουργείο Δημοσίας Τάξεως- ο οποίος μας ομιλεί σαν να συνεχίζει να είναι ο Υπουργός Δημόσιας Τάξης, που είναι γνωστό ότι βομβαρδίζεται από διάφορα δελτία πληροφοριών, σημειώματα επί τσιγαροχάρτου, ανυπόγραφα κ.λπ.. 
      Μα, είναι σοβαρά πράγματα, κύριε Υπουργέ, να ξοδεύετε ένα μεγάλο μέρος της δευτερολογίας σας σε μία επίθεση εναντίον της Τοπικής Αυτοδιοίκησης της περιοχής και προσωπικά του Δημάρχου Καλλιθέας; Πιστεύω ότι πρώτα-πρώτα αδικείτε τη δική σας κοινοβουλευτική παρουσία. 
      Θέλω να σταθώ στο γεγονός που ανέφερε πριν και ο Κοινοβουλευτικός μας Εκπρόσωπος, ο κ. Λοβέρδος, για την παραμονή, τις νυχτερινές ώρες και για τον κλητήρα του Δημαρχείου εν όψει της συγκεντρώσεως, στην οποία παρευρέθηκαν όλοι οι Βουλευτές που έλαβαν σήμερα το λόγο και που υπογράφουν και την επερώτηση, καθώς και χιλιάδες λαού. Δεν ξέρω, προφανώς η Κυβέρνηση έχει κάποια αλλεργία στην έκφραση του λαϊκού αισθήματος. Διότι η δημοτική αρχή εκφράζει –και μάλιστα έπειτα από μία τέτοια μαζική εκδήλωση- τι επιτέλους αυτός ο πληθυσμός της περιοχής -για τον οποίο υποτίθεται ότι έχετε ενδιαφέρον- προτείνει για την περιοχή του. Εκεί που ο κάθε πολίτης ήταν ελεύθερος να πηγαίνει στη θάλασσα, τώρα πρέπει να ανέβει στην Αθήνα, στο Λυκαβητό, για να δει ότι υπάρχει θάλασσα μερικές δεκάδες μέτρα από εκεί που κατοικεί, από τις Τζιτζιφιές, την Καλλιθέα, το Μοσχάτο. Η περιοχή αυτή, όμως, δεν είναι μόνο υπόθεση αυτών των δήμων και των κατοίκων αυτών των δήμων. Είναι υπόθεση όλων των δήμων της νότιας περιοχής του Λεκανοπεδίου. Είναι προφανής, λοιπόν, ο σκοπός της κινήσεως της εταιρείας «Τουριστικά Ακίνητα». 
      Επίσης, εμένα με ξένισε ιδιαίτερα το εξής: Επιτέλους, ο πρόεδρος της εταιρείας αυτής, η οποία είναι εταιρεία του δημοσίου, κρατική εταιρεία, δεν μπορεί να αντιδικεί κατά τον τρόπο που αντιδικούσε. 
      Εμένα με ξένισε αρνητικά, με προδιέθεσε αρνητικά αυτό το περίφημο άρθρο που διάβασα σε έγκυρη καθημερινή εφημερίδα, όπου ούτε λίγο ούτε πολύ –αυτά άλλωστε μας είπε και ο Υπουργός σήμερα- εμφανίζεται να αντιμετωπίζει κάποιους εχθρούς του λαού, την ίδια την Τοπική Αυτοδιοίκηση, την οποία προσπαθεί να απαξιώσει. 
      Και διερωτώμαι: Αυτά τα οποία είχε πει ο Πρωθυπουργός στις 9 Φεβρουαρίου -και μιλούσε προφανώς για τον κόσμο της περιοχής- δηλαδή ότι πάνω απ’ όλα χρειάζεται προστασία και αναβάθμιση του περιβάλλοντος, περισσότερο πράσινο, περισσότεροι δημόσιοι χώροι άθλησης, ότι χρειάζονται πάρκα ζωής στις συνοικίες, έτσι υλοποιούνται από τη νέα διακυβέρνηση;
      Έτσι υλοποιούνται από τη νέα διακυβέρνηση αυτές οι διακηρύξεις, όταν έχουν περάσει πια δύο χρόνια, κύριε Πρόεδρε και δεν έχει γίνει ούτε ένα βήμα ουσιαστικά, εκτός απ’ αυτήν την απαράδεκτη προκήρυξη, την οποία πρέπει να ξαναδείτε, διότι θα έχετε, όπως είπε πριν και ο κ. Λοβέρδος, περιπέτειες δικαστικές. Περιπέτειες δικαστικές θα έχει το δημόσιο, θα έχει αυτή η κακότυχη πραγματικά εταιρεία των «Τουριστικών Ακινήτων», εάν προχωρήσει και ολοκληρώσει αυτό το σχέδιο της εμπορευματοποίησης εγκαταστάσεων, που πάνω από όλα πρέπει να υπηρετήσουν τον αθλητισμό, την άθληση, την ποιότητα ζωής του απλού πολίτη και όχι αυτών των οποιωνδήποτε εμπόρων. Πληροφορούμαι –το ανέφερα προχθές και ο κύριος Υπουργός είπε ότι σήμερα θα αναφερθεί εκτενέστερα στην υπόθεση αυτή- ότι ήδη ετοιμάζεται να χτίσει στην περιοχή ο γνωστός εργολάβος, που έχει καλύψει μεγάλο μέρος του άξονα της Κηφισίας.
      Μου έκανε εντύπωση, επίσης, διαβάζοντας τις απόψεις που εξέθεσε στο άρθρο του ο Πρόεδρος της ανώνυμης  εταιρείας του δημοσίου «Τουριστικά Ακίνητα», πως βλέπει παντού παράγοντες με ύποπτα, όπως αφήνει να διαφανεί, συμφέροντα και στόχους. Και αναφέρεται στα ναυταθλητικά σωματεία και μάλιστα τα εμφανίζει να λειτουργούν, τάχα, με επιδοτήσεις κρατικές. Εγώ δεν τα καταλαβαίνω αυτά τα πράγματα.
      Και έρχομαι, κύριε Πρόεδρε, στον πυρήνα –έτσι το αισθάνομαι εγώ  τουλάχιστον- της διαφοράς της πολιτικής που ακολουθεί η σημερινή Κυβέρνηση και της πολιτικής που χαράχθηκε, έστω και μ’ αυτά τα στοιχεία που είπε ο κύριος Υπουργός, δηλαδή στο ότι δεν ολοκληρώθηκε αυτό το σχέδιο, το οποίο υποθέτω ότι αυτά τα δύο χρόνια θα έπρεπε να έχει ολοκληρωθεί. Αντίθετα, βλέπουμε ότι επί τα χείρω, προς περαιτέρω εμπορευματοποίηση, διαπλάθεται το νέο αυτό πλαίσιο και η εφαρμογή και με το νόμο που φέρατε εδώ επί της θητείας της προκατόχου σας και μ’ αυτές τις διακηρύξεις που ετοιμάζετε και με όλα όσα γράφονται στον Τύπο σχετικά με τους μεγαλεμπόρους του αθλητισμού, που ετοιμάζονται να επιπέσουν σε ό,τι έχει απομείνει από τις ολυμπιακές εγκαταστάσεις, οι οποίες επί δυο χρόνια είναι πλήρως εγκαταλελειμμένες και απαξιωμένες. 
      Κύριε Πρόεδρε, εγώ -όπως ξέρετε- δεν είμαι καθόλου φίλος του ποδοσφαίρου, όπως και της εμπορικής τηλεόρασης. Είναι δεδομένες οι απόψεις μου και εκφράστηκαν για πρώτη φορά, όταν η τότε κυβέρνηση της Νέας Δημοκρατίας, το 1977, έφερε μια διάταξη φορολογικής απαλλαγής των ποδοσφαιριστών. Είπα τότε «Ιδού στάδιον δόξης λαμπρόν για τη νεολαία». Το κράτος θα τους δίνει κίνητρα να ασχολούνται με το «κλωτσόσφαιρο» και όχι κίνητρα για να κάνουν σπουδές, για να ασχοληθούν με τον κλασικό αθλητισμό, για να ασχοληθούν με τον πολιτισμό.
      Η διαφορά μας ποια είναι; Προχθές αναφερθήκατε σε κάποιες αποφάσεις Υπουργών της προηγούμενης κυβέρνησης.  Κύριε Υπουργέ,  το πρόβλημα είναι ότι ο λαός σάς εξέλεξε για να βελτιώσετε, να πάτε προς το καλύτερο, αφού υπήρχε η άποψη -εν ονόματι αυτών των οικονομιστικών αντιλήψεων- ότι ενώ ο πλούτος αυξάνεται, ο απλός άνθρωπος συνεχώς φτωχαίνει. Εκεί έχουμε εμείς επιμείνει ότι όλα έχουν σχέση με το χρήμα.
      Και σας άκουσα σήμερα που είπατε ότι «Ξέρετε, θα εξοικονομήσουμε τόσα, θα έχουμε αύξηση τόσο του εθνικού εισοδήματος, 0,3%». Όλα αυτά καλά και άγια είναι, αλλά με τι κόστος; Ότι εκτός συναλλαγής πράγματα, όπως είναι οι παραλίες, όπως είναι αυτός ο πλούτος ο πνευματικός, ο πολιτισμικός και ο αθλητικός των εγκαταστάσεων, θα δοθούν στην άγρια αυτή εκμετάλλευση του οποιουδήποτε, των οποιωνδήποτε επιχειρηματιών;  Εκεί είναι η διαφορά μας. Εσείς προχωράτε ακόμη περισσότερο σ’ αυτήν την αντίληψη.
      Με απασχόλησε ιδιαίτερα το θέμα της παραλίας των Τζιτζιφιών. Κάνετε λάθος, το πρόβλημα δεν είναι μόνο στο Δήμαρχο, τον κ. Ασκούνη, είναι σε ολόκληρο το Δημοτικό Συμβούλιο, σε ολόκληρο το λαό της Καλλιθέας. Μην ψάχνετε για πολιτικά κίνητρα. Είναι λάθος να ψάχνουμε για πολιτικά κίνητρα, για προεκλογικές στοχεύσεις σε οποιοδήποτε αίτημα και σε οποιοδήποτε πρόβλημα εμφανίζεται, για το οποίο σας προτείνεται κάποια λύση. Λυπάμαι, το τονίζω και πάλι.
      Έχοντας υπόψη μου το έγγραφο που κατέθεσε πριν ο κ. Λοβέρδος, την απάντηση δηλαδή του Δημάρχου και της δημοτικής αρχής προς την «ΟΛΥΜΠΙΑΚΑ ΑΚΙΝΗΤΑ Α.Ε.», νομίζω ότι είστε σε λάθος δρόμο. Έχει υποστεί ήδη μεγάλη ζημία και ο δημόσιος πλούτος της χώρας στο χώρο αυτό.
      Είπατε ότι έχετε πάει στις Τζιτζιφιές. Εγώ είδα εκεί -και εξεπλάγην- τα συρματοπλέγματα. Είδα να απαξιώνονται αυτές οι εγκαταστάσεις. Είδα επίσης τους απλούς ανθρώπους να μην μπορούν να πλησιάσουν, όπως παλαιότερα.
      Εκεί, κύριε Πρόεδρε, υπάρχει και ένα άλλο θέμα σχετικά με τα όμβρια ύδατα, με τον αγωγό που είχε ξεκινήσει και σταμάτησε. 
      Ζώντας πριν από πολλά χρόνια στην περιοχή, αισθάνομαι να βαραίνει πάνω μου αυτός ο όγκος. Και δεν είναι μόνο η ευθύνη της σημερινής Κυβέρνησης, να εξηγούμεθα. Ήταν τα σχέδια βιαστικά, γιατί έπρεπε οπωσδήποτε να τελειώσουν τα έργα. Και όπως σας είπα και προχθές, ανεξάρτητα από το τι υποστηρίζετε, για μένα αυτό το κατασκεύασμα του μπιτς βόλεϊ, που είναι ή γιαπωνέζικη παγόδα ή μεγάλη παράγκα του Καραγκιόζη, πρέπει να φύγει, γιατί είναι εντελώς αντιαισθητικό και προσβάλλει κάθε αισθητική αντίληψη του οποιουδήποτε το παρακολουθεί.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε.
      Ο κύριος Υπουργός έχει το λόγο.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, κύριοι συνάδελφοι, θέλω να δώσω ορισμένες απαντήσεις στα όσα ελέχθησαν προηγουμένως από τους κυρίους συναδέλφους.
      Θέλω να ξεκινήσω κάνοντας μια ουσιώδη, κατά τη γνώμη μου, παρατήρηση. Είπα βέβαια και στη διάρκεια της δευτερολογίας μου ότι σειρά ζητημάτων, τα οποία αφορούν το κεφάλαιο «πολιτισμός», θα έχω την ευκαιρία να τα εξηγήσω σε επερώτηση, η οποία έχει κατατεθεί από συναδέλφους. Φαντάζομαι ότι σε μία από τις επόμενες συνεδριάσεις θα έχουμε τη δυνατότητα να τα συζητήσουμε. Συνεπώς, θα μπορέσω να αναφερθώ με μεγάλη άνεση στα θέματα αυτά, όπως και οι κύριοι συνάδελφοι.
      Όσον αφορά στο θέμα που αναφέρθηκε ειδικά ο Κοινοβουλευτικός Εκπρόσωπος του ΠΑ.ΣΟ.Κ., στην παραίτηση του κ. Ξαρχάκου -και εγώ πράγματι έκανα μία δήλωση που έλεγα ότι θα συνιστούσα στον κύριο συνάδελφο να ενημερωθεί περισσότερο για να μην εκτίθεται- νομίζω ότι την καλύτερη απάντηση την έδωσε την επομένη η εφημερίδα «ΕΛΕΥΘΕΡΟΤΥΠΙΑ». Και τη διαβάσατε πολύ περιγραφικά. 
      Αναφερθήκατε σε κάποιες παραιτήσεις ανθρώπων που είχαν τοποθετηθεί από την προηγούμενη κυβέρνηση. Άλλαξε η Κυβέρνηση και οι άνθρωποι παραιτήθηκαν. Έτσι συμβαίνει συνήθως. Αυτό συνέβη και το 1991-1992. Η ίδια διαδικασία υπήρξε. Δυστυχώς ή ευτυχώς αυτό έγινε. Κάποιοι, στη συνέχεια, θεώρησαν ότι δεν μπορούν να βοηθήσουν άλλο στην πορεία αυτή και με τη σειρά τους παραιτήθηκαν και κάποιοι άλλοι αντικαταστήθηκαν. 
      Εγώ πιστεύω ότι μια πολιτική πρέπει να έχει τη δυνατότητα να σπρώχνει τα πράγματα προς τα εμπρός, πέρα και πάνω από τα πρόσωπα. Βεβαίως, τα πρόσωπα παίζουν ένα σημαντικό ρόλο, γι’ αυτό κανείς πρέπει να κάνει σωστές επιλογές. Προσπάθειά μας είναι να κάνουμε τις καλύτερες, όπως άλλωστε και η προηγούμενη κυβέρνηση προσπαθούσε, φαντάζομαι, γι’ αυτό και κάθε κυβέρνηση το ίδιο προσπαθεί να κάνει.
      Εν πάση, όμως, περιπτώσει, θέλω να πω το εξής: Ουδέποτε ο Πρωθυπουργός, αναφερόμενος σε κρατικοδίαιτο πολιτισμό, αναφερόταν σε αυτά τα οποία αναφερθήκατε εσείς. Προφανώς, για να μπορέσει να στηριχθεί ο πολιτισμός χρειάζεται χρήματα και παντού στον κόσμο οι πολύ μεγάλες πολιτιστικές παρεμβάσεις στηρίζονται σε αντίστοιχες υποστηρίξεις, οι οποίες υπάρχουν από τις κυβερνήσεις. Διότι είναι γεγονός ότι σε όλο τον κόσμο τα πολύ μεγάλα πολιτιστικά αγαθά έχουν ένα αντίστοιχο κόστος, το οποίο προθύμως -φαντάζομαι- οι κυβερνήσεις επωμίζονται. Ο Πρωθυπουργός, αναφερόμενος σε κρατικοδίαιτα σχήματα, δεν αναφερόταν ούτε στο Εθνικό Θέατρο ούτε στη Λυρική Σκηνή ούτε στο Φεστιβάλ Θεσσαλονίκης ούτε στο Κέντρο Βιβλίου. Αναφερόταν σε αυτούς οι οποίοι έχουν συνηθίσει να ζουν στις παρυφές του πολιτισμού, οι οποίοι δεν δημιουργούν πολιτισμό, είναι «τσιμπούρια» στον πολιτισμό -επιτρέψτε μου να πω- και οι οποίοι έχουν συνηθίσει να ζουν με επιδοτήσεις, χωρίς να προσφέρουν τίποτα. Σε αυτούς αναφερόταν και σε αυτούς έχει αναφερθεί σε άλλες περιπτώσεις και ο κ. Βενιζέλος, ως Υπουργός Πολιτισμού, στο παρελθόν και ο κ. Πάγκαλος επίσης ως Υπουργός Πολιτισμού και πάρα πολλοί άλλοι εκλεκτοί συνάδελφοι, οι οποίοι είχαν θητεία στο Υπουργείο Πολιτισμού. Σε αυτό φαντάζομαι δεν υπάρχει διαφωνία. 
      Βεβαίως –επαναλαμβάνω- καμία σχέση δεν έχει αυτό με την άποψη ότι ο πολιτισμός πρέπει να είναι μία διαδικασία που αναλαμβάνει η πολιτεία και ο κύριος Πρόεδρος της Κυβέρνησης βεβαίως είπε ότι όλα αυτά τα πράγματα θα τύχουν της υποστήριξής του. Πρόσφατα, όπως ο ίδιος διαπιστώσατε, είχα την ευκαιρία να επισκεφθώ και να συνεργασθώ με τον Υπουργό Οικονομίας και Οικονομικών κ. Αλογοσκούφη, προκειμένου να ενισχυθεί ο προϋπολογισμός του τομέα «πολιτισμός» για να μπορέσουμε να φέρουμε σε πέρας με όσο το δυνατόν περισσότερη επιτυχία ορισμένες από τις διαδικασίες, τις οποίες έχουμε δρομολογήσει. 
      Θέλω να αναφερθώ σε ένα δεύτερο ζήτημα, το οποίο μου έκανε -για να είμαι ειλικρινής- πολύ μεγάλη εντύπωση. Δεν έχω καταλάβει: Το ΠΑ.ΣΟ.Κ. ξαναθέτει θέμα αγοράς; Δηλαδή το ΠΑ.ΣΟ.Κ. τοποθετείται εναντίον της αγοράς; Εναντίον του εμπορίου; Εναντίον των ιδιωτών; Διότι όλη η συζήτηση, αν δείτε τα Πρακτικά, έτσι ήταν. Εξεπλάγην πραγματικά. «Εκείνο το κάνει ο ιδιώτης, το άλλο το κάνει ο ιδιώτης, αυτό να μην το κάνει ο ιδιώτης, το άλλο να μην το κάνει ο ιδιώτης, εκείνο εμπορεύεται, το άλλο εμπορεύεται»… 
      ΑΠΟΣΤΟΛΟΣ ΚΑΚΛΑΜΑΝΗΣ: Εναντίον του ξεπουλήματος. Υπάρχει διαφορά.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Δύο λεπτά, κύριε Πρόεδρε, με συγχωρείτε. Παρακολουθήσατε ένα μικρό κομμάτι της συζήτησης. Έχει γίνει πολύ μεγάλη συζήτηση και υπάρχει σωρεία συγκεκριμένων παρατηρήσεων στο κομμάτι αυτό. 
      Δεν κατάλαβα: Τίθεται τέτοιο θέμα ξανά στην ελληνική πολιτική σκηνή; Το λέω και επ’ ευκαιρία θέλω να καταθέσω στα Πρακτικά -αν μου επιτρέπετε- και την έκθεση Κιντή που αφορούσε τους Ολυμπιακούς Αγώνες και την ολυμπιακή αξιοποίηση.
      (Στο σημείο αυτό ο Υπουργός Πολιτισμού κ. Γεώργιος Βουλγαράκης                          καταθέτει για τα Πρακτικά την προαναφερθείσα έκθεση, η οποία βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Υπήρχε, λοιπόν, μαζί με την έκθεση του Πανεπιστημίου Θεσσαλίας -που συνήθως επικαλείσθε- και αυτή η κρυφή έκθεση Κιντή. Πρόκειται πραγματικά περί κρυφής εκθέσεως Κιντή. Γιατί τώρα αυτή έμεινε κρυφή; Υπάρχει ένα ερώτημα, γιατί έμεινε κρυφή. Διότι στη σελίδα 222 –διαβάστε, κύριε Πρόεδρε- αναφέρει ότι το συνολικό κόστος για τον κρατικό προϋπολογισμό κυμαίνεται από 75.000.000 έως 229.000.000 ευρώ, χωρίς το κόστος αποσβέσεων, εάν επιλεγούν αμιγώς δημόσιες χρήσεις. Αντιθέτως, η ίδια έκθεση κατεβάζει το κόστος αυτό από τα 62.000.000 στο 0, εάν επιλεγούν μεικτές χρήσεις, τις οποίες προκρίνουμε εμείς. 
      ΑΠΟΣΤΟΛΟΣ ΚΑΚΛΑΜΑΝΗΣ: Είναι του Οικονομικού Πανεπιστημίου η έκθεση, δεν είναι καμία κρυφή έκθεση.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Βεβαίως του Οικονομικού Πανεπιστημίου, όπως η έκθεση που επικαλείται το κόμμα σας, κύριε Πρόεδρε, είναι του Θεσσαλικού Πανεπιστημίου. 
      ΑΠΟΣΤΟΛΟΣ ΚΑΚΛΑΜΑΝΗΣ: Είπατε κρυφή έκθεση.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Είναι κρυφή, διότι δεν έχει δημοσιοποιηθεί ποτέ. Ποτέ δεν έχει δοθεί στη δημοσιότητα.
      ΑΠΟΣΤΟΛΟΣ ΚΑΚΛΑΜΑΝΗΣ: Εσείς την ανακαλύψατε;
      ΠΡΟΕΔΡΕΥΩΝ (Ιωάννης Τραγάκης): Ένα λεπτό. Μη διακόπτετε, παρακαλώ.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Σας προκαλώ να διαβάσετε τις τοποθετήσεις των συναδέλφων του ΠΑ.ΣΟ.Κ.. Σε όλη τη διάρκεια της επερώτησης δεν θα βρείτε πουθενά αναφορά στην έκθεση αυτή. Πουθενά. Αντιθέτως εγώ από το Βήμα της Βουλής στην πρωτολογία μου είπα ότι υπάρχει μία μείξη των παρατηρήσεων, υιοθετώντας μόνο έναν πίνακα από την έκθεση, χωρίς ιδιαίτερη παραπομπή, χωρίς ιδιαίτερη βιβλιογραφική αναφορά.
      Εν πάση, όμως, περιπτώσει θέλω, τέλος, να αναφερθώ  στο κομμάτι που αφορά την Καλλιθέα, το οποίο έχει δημιουργήσει πράγματι και την αφετηρία αυτής της επερώτησης απ’ ό,τι έχω καταλάβει. Θέλω να διαβάσω στην Εθνική Αντιπροσωπεία -αν μου επιτρέπετε, κύριε Πρόεδρε, μισό λεπτό- την ενημέρωση την οποία έλαβα από το Γενικό Γραμματέα της Ολυμπιακής Αξιοποίησης, η οποία ήταν στις 21 Μαρτίου του 2006, και η οποία είναι πολύ χρήσιμη για την Εθνική Αντιπροσωπεία. Λέει, λοιπόν, απευθυνόμενος σε εμένα ο Γενικός Γραμματέας: «Κύριε Υπουργέ, όπως γνωρίζετε, σήμερα δέχθηκα τη διαπαραταξιακή επιτροπή του Δήμου Καλλιθέας στο γραφείο μου με θέμα τις εξελίξεις σχετικά με τη ναυταθλητική μαρίνα του Ολυμπιακού Πόλου Φαλήρου. Ως μέλη της ανωτέρω επιτροπής παρουσιάστηκαν οι κ.κ. Κωνσταντίνος Ασκούνης, Δήμαρχος Καλλιθέας, η κ. Μαρία Σταμούλη, ο κ. Γεώργιος Καστάνης και ο κ. Δανιήλ Γάλος».
      Εξήγησα στην επιτροπή ότι η εταιρεία «ΟΛΥΜΠΙΑΚΑ ΑΚΙΝΗΤΑ Α.Ε.»,  έχοντας λάβει σαφή πολιτική εντολή, παραχωρεί στο Δήμο Καλλιθέας το σύνολο των θέσεων της μαρίνας από τη μίσθωση των οποίων ένα χαμηλό τιμολόγιο θα πρέπει να εισπράττεται από την εταιρεία, κτηριακές και υποστηρικτικές εγκαταστάσεις επιφανείας τεσσεράμισι χιλιάδων τετραγωνικών μέτρων περίπου, καθώς και το σύνολο των θέσεων στάθμευσης στην είσοδο της μαρίνας. Περαιτέρω τους εξήγησα ότι σύντομα θα περιοριστούν οι περιφράξεις του μπιτς βόλεϊ στον απολύτως απαραίτητο βαθμό και κατ’ αυτόν τον τρόπο θα είναι ανοικτή η πρόσβαση στους πολίτες όλου του Λεκανοπεδίου, σε όλες τις πλευρές του Ολυμπιακού Πόλου του Φαλήρου. Παρά την πρότασή μας αυτή ο δήμαρχος απαίτησε στην πρόταση να συμπεριληφθεί ακόμη ένα κτήριο επιφάνειας δύο χιλιάδων τετραγωνικών μέτρων, διαφορετικά δεν θα μπορούσε να κάνει δεκτή την περιγραφή σαν πρόταση. Εξήγησα εκ νέου ότι το συγκεκριμένο κτήριο αποτελεί μοναδική πηγή εισοδήματος για το ελληνικό δημόσιο ώστε αυτό να καλύψει τις τεράστιες δαπάνες συντήρησης και λειτουργίας των ολυμπιακών εγκαταστάσεων και ότι δεν είναι δυνατόν να παραχωρηθεί για κοινωφελείς χρήσεις, γιατί διαφορετικά δεν θα έχουμε τη δυνατότητα να συντηρήσουμε την εγκατάσταση. Κατόπιν των ανωτέρω, εκτιμώ ότι είμαστε αναγκασμένοι να προχωρήσουμε στην εγκατάσταση ναυταθλητικών ομίλων όπως προβλέπει ο σχεδιασμός μας, χωρίς τη συνεργασία του Δήμου Καλλιθέας.»
      ΑΠΟΣΤΟΛΟΣ ΚΑΚΛΑΜΑΝΗΣ: Στο τέλος της συζήτησης μας φέρνετε ένα έγγραφο χωρίς αντίλογο …
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Είναι στη διάθεσή σας, κύριε Πρόεδρε. Θα το καταθέσω στα Πρακτικά δεν είναι κρυφό.
      (Στο σημείο αυτό ο Υπουργός Πολιτισμού κ. Γεώργιος Βουλγαράκης καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Δηλαδή, θέλω με λίγα λόγια να πω, ότι αυτό που αναζήτησε η πολιτεία διά της νέας διακυβερνήσεως ουσιαστικά είναι μια βιώσιμη και λειτουργική λύση, η οποία να είναι και επ’ ωφελεία των πολιτών. Αυτή η διαδικασία, η οποία από την πρώτη στιγμή είναι πολιτική επιλογή της Κυβέρνησης, φαίνεται ότι για πολιτικούς τελικά λόγους έγινε προσπάθεια να οδηγηθεί σε αδιέξοδο. Γι’ αυτό η ένταση, γι’ αυτό οι χαρακτηρισμοί, γι’ αυτό ενδεχομένως και το ύφος κατά τη διάρκεια της ομιλίας μου. Προσωπικά, ούτε τον κύριο δήμαρχο γνωρίζω ούτε καμία άλλου είδους σχέση έχω μαζί του. Και πολύ περισσότερο απ’ αυτό, δεν έχω καμία πρόθεση να ανακατευτώ σε θέματα της Τοπικής Αυτοδιοίκησης της περιοχής. Αλλά δεν μπορώ από την άλλη μεριά, ως υπεύθυνος Υπουργός, να μη δεχθώ ότι πρέπει να έχουμε τη δυνατότητα ως πολιτεία να στηρίξουμε -τουλάχιστον με βάση τις οικονομικές δυνατότητες που έχουμε- μια διαδικασία, η οποία στο μέλλον μπορεί να αποβεί καταστροφική για το σύνολο της περιοχής. Λοιπόν, αυτή είναι, κυρίες και κύριοι, η διαδικασία που επελέγη στο Δήμο Καλλιθέας. Νομίζω ότι έχει εξηγηθεί με μεγάλη επάρκεια στην Εθνική Αντιπροσωπεία, ότι οι δικές μας προθέσεις είναι εντελώς αντίθετες. 
      ΑΝΔΡΕΑΣ  ΛΟΒΕΡΔΟΣ: Κύριε Πρόεδρε, παρακαλώ το λόγο. 
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, κλείνει η συζήτηση με την τριτολογία του κυρίου Υπουργού. 
      ΠΡΟΕΔΡΕΥΩΝ (Ιωάννης Τραγάκης): Κύριε Λοβέρδο, χρονολογικά έχετε κλείσει την τριτολογία σας. 
      ΑΝΔΡΕΑΣ  ΛΟΒΕΡΔΟΣ:  Δεν ζήτησα να τριτολογήσω.  Ζήτησα την επιείκειά σας διότι ο Υπουργός από πέντε λεπτά μίλησε εννιάμισι. 
      ΠΡΟΕΔΡΕΥΩΝ (Ιωάννης Τραγάκης): Θα σας δώσω το λόγο για τρία λεπτά και θα κλείσει μετά ο Υπουργός ως έχει το δικαίωμα.
      ΑΠΟΣΤΟΛΟΣ ΚΑΚΛΑΜΑΝΗΣ: Να παραταθεί η συζήτηση, κύριε Πρόεδρε, αφού θα μιλήσει πάλι ο κύριος Υπουργός.
      ΠΡΟΕΔΡΕΥΩΝ (Ιωάννης Τραγάκης): Κύριε Πρόεδρε, στις επερωτήσεις δεν κλείνει ο Υπουργός; 
      ΑΠΟΣΤΟΛΟΣ ΚΑΚΛΑΜΑΝΗΣ: Πολύ σωστά. 
      ΠΡΟΕΔΡΕΥΩΝ (Ιωάννης Τραγάκης): Άρα, θα κλείσει ο κύριος Υπουργός. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά υπέθετα ότι με την τριτολογία και σύμφωνα με τον Κανονισμό θα έκλεινε ο κύριος Υπουργός. 
      ΠΡΟΕΔΡΕΥΩΝ (Ιωάννης Τραγάκης): Έκλεισε. 
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, αλλά εφόσον ο Κοινοβουλευτικός Εκπρόσωπος του ΠΑ.ΣΟ.Κ. δεν άσκησε το εκ του Κανονισμού δικαίωμά του, αναγκαστικά είμαστε υποχρεωμένοι κατ’ οικονομίαν να μιλήσει ξανά ο Υπουργός. 
      ΠΡΟΕΔΡΕΥΩΝ (Ιωάννης Τραγάκης): Τι να κάνουμε; Μπορούμε να κάνουμε αλλιώς;
      ΑΠΟΣΤΟΛΟΣ ΚΑΚΛΑΜΑΝΗΣ: Όχι, δεν είπα εγώ το αντίθετο. Επαναλαμβάνω ότι επειδή μας αιφνιδίασε με ένα έγγραφο …
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Λοβέρδο, έχετε δυο λεπτά.
      ΑΝΔΡΕΑΣ ΛΟΒΕΡΔΟΣ: Εγώ δεν θα περίμενα στο κλείσιμο της συζήτησης μια τόσο δεικτική συμπεριφορά και μια ομολογία, μια συνομολόγηση θα έλεγα  καλύτερα ότι ο κύριος Υπουργός παρά το γεγονός ότι είναι επί τρεις μήνες Υπουργός σ’ αυτό το Υπουργείο δεν έχει ιδέα για τον τομέα του. Ο ίδιος πρέπει να ενημερωθεί και ας το κάνει έστω και τώρα. Σας ενημερώνω, λοιπόν, εγώ, κύριε Υπουργέ, ότι εκτός από τα πρόσωπα της κ. Μελετοπούλου, του κ.  Καριτινού, που παραιτήθηκαν και είχαν διοριστεί από προηγούμενες κυβερνήσεις, στα χέρια της Κυβέρνησής σας παραιτήθηκαν άνθρωποι που εσείς ως Νέα Δημοκρατία είχατε διορίσει. Και αναφέρθηκα στον Παντελή Βούλγαρη –και σε εκείνη την ανακοίνωσή μου το ίδιο έκανα- στον κ. Σόραγκα, γνωστό και μη εξαιρετέο, επί των ημερών σας διορισθέντα και παραιτηθέντα, στον κ. Ξαρχάκο που εσείς αναφέρατε, ακόμη και στον κ. Βαλτινό που τόσα προκάλεσε στο χώρο του κινηματογράφου. Αυτό ήταν το πρώτο κρατούμενο.
      Δεύτερο, είναι συνομολόγηση απόλυτης άγνοιας και μιας κατά κάποιο τρόπο από πολιτικής πλευράς χείριστης συμπεριφοράς, να μην πω κάτι άλλο, το να λέτε...
      ΠΡΟΕΔΡΕΥΩΝ (Ιωάννης Τραγάκης): Παρακαλώ μην προσβάλλετε...
      ΑΝΔΡΕΑΣ ΛΟΒΕΡΔΟΣ: Πολιτικά μιλάω, δεν προσβάλλω και το κάνω συστηματικά. Όμως με έθιξε δύο φορές, το έκανε με ανακοίνωσή του και το ξανακάνει τώρα, με μια νοοτροπία που είναι ανεπίτρεπτη για ανθρώπους μίας ηλικίας που δεν έχει να ζηλέψει από αντιδικίες του παρελθόντος. 
      Κάνει λόγο η Νέα Δημοκρατία, ο Καραμανλής και οποιοσδήποτε άλλος για κρατικοδίαιτο πολιτισμό, δεν εννοεί τους μείζονες φορείς, κόβει όμως από την Εθνική Πινακοθήκη, κόβει από το Ελληνικό Λαογραφικό Αρχείο, κόβει από το Ίδρυμα το Πελοποννησιακό και από αντίστοιχους τέτοιους φορείς για τους οποίους έχουμε ασκήσει δεκάδες μορφές κοινοβουλευτικού ελέγχου, όχι μόνο τις επιχορηγήσεις, αλλά και την ενημέρωση πόσα χρήματα θα τους δώσει και πότε και τους καθιστά επαίτες των λειτουργικών τους δαπανών. Η πράξη μιλάει. Δεν μιλάνε οι πολιτικαντισμοί και οι τρίπλες στην Εθνική Αντιπροσωπεία.
      Και τέλος, κάνω μία αναφορά με διάθεση συμβολής στο να ξαναδούμε, αγαπητέ κύριε Πρόεδρε, μήπως στραβά αρμενίσαμε σε σχέση με την ολυμπιακή αξιοποίηση και από εκεί δεν βγάζει. Και να τα ξαναδούμε τα πράγματα. Όχι μόνο δεν παίρνουμε απάντηση, αλλά παίρνουμε και μία κακότροπη πολιτική συμπεριφορά ως απάντηση. 
      Και κλείνω, σε ό,τι αφορά το έγγραφο αυτό το τελευταίο που θέλει να εμφανίσει το Δήμαρχο Καλλιθέας ως διεκδικητή σε ένα πλαίσιο συζήτησης και διαπραγμάτευσης, ως διεκδικητή ενός κτηρίου κ.λπ., λες και είχε συμφωνήσει σε όλα τα υπόλοιπα, νομίζω ο τρόπος που εκφέρεται ο συγκεκριμένος λόγος και η χρήση που γίνεται αυτού του εγγράφου, όχι μόνο δεν βοηθάει, αλλά επιμένει σε μία αντιπαράθεση που ξεχνά ότι ομόφωνα το Δημοτικό Συμβούλιο Καλλιθέας πήρε τη στάση που έχει πάρει, ας ενημερωθεί γι’ αυτά το Υπουργείο Πολιτισμού, τα «Ολυμπιακά Ακίνητα» και ας μην κάνει εδώ του συρμού πολιτικούς δήθεν χειρισμούς. 
      ΠΡΟΕΔΡΕΥΩΝ (Ιωάννης Τραγάκης): Ορίστε, αγαπητέ Πρόεδρε, κύριε Κακλαμάνη, έχετε το λόγο.
      ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, μας φέρατε, κλείνοντας τη συζήτηση αυτό το έγγραφο. Γνωρίζω -αν δεν είναι ακριβές να το διαψεύσετε αμέσως τώρα- ότι επιμόνως ζήτησε και προφανώς θα ήθελε να τη δεχθείτε η δημοτική αρχή, ο δήμαρχος, η επιτροπή η οποία αναφέρεται και στο έγγραφο και μέχρι τώρα δεν τους έχετε δεχθεί. Ενδεχομένως καθήκοντά σας πολλά δεν σας το επέτρεψαν. Αναφέρετε ότι παραχωρείτε τα πάντα και  κρατούν τα «Τουριστικά Ακίνητα» μόνο ένα κτήριο για τη λειτουργία όλων αυτών των χώρων. Και  αναφέρεται επίσης στο έγγραφο ότι μόνο ο δήμαρχος έχει άλλη άποψη, δηλαδή, οι άλλοι τρεις εκπρόσωποι των άλλων τριών πλευρών του δημοτικού συμβουλίου είναι σύμφωνοι με τους χειρισμούς σας. Γιατί το κάνετε αυτό και εκθέτετε, κατά τη γνώμη μου, εσείς ή ο υπογράφων το έγγραφο  πρόσωπα, ενώ  εγώ γνωρίζω ότι σ’ αυτά τα θέματα το Δημοτικό Συμβούλιο Καλλιθέας έχει ομόφωνη άποψη. 
      ΑΝΔΡΕΑΣ ΛΟΒΕΡΔΟΣ: Πράγματι ομόφωνη άποψη.
      ΑΠΟΣΤΟΛΟΣ ΚΑΚΛΑΜΑΝΗΣ: Ομόφωνη άποψη. Δηλαδή εγώ φαντάζομαι ότι παραπληροφορούμενος ενδεχομένως, δίνετε μια εικόνα εδώ στη Βουλή ενός δημοτικού συμβουλίου στο οποίο ο δήμαρχος είναι υπέρμαχος των συμφερόντων του δήμου και κάποιοι άλλοι δεν είναι. Κάνετε λάθος και έτσι ανακατεύεστε στα δημοτικά πράγματα.
      Λοιπόν, εγώ θα σας έλεγα αυτές τις ημέρες να καλέσετε το δήμαρχο και την επιτροπή αυτή, που εκπροσωπεί όλο το συμβούλιο, να συζητήσετε μαζί τους να δείτε ποιες λύσεις μπορείτε να βρείτε, αντί να μιλάμε εμείς εδώ και όχι αυτοί που έχουν πιο έγκυρη προφανώς άποψη και καλύτερη γνώση των πραγμάτων. Εγώ αυτό θα το παραδεχθώ.
      Γιατί να μην τους καλέσετε να συζητήσετε; Καλέστε και τον κ. Σκιαδά –ζητώ συγγνώμη, αλλά δεν ξέρω πώς λέγεται ο γενικός γραμματέας- και συζητήστε! 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Πρόεδρε. 
      Ορίστε, κύριε Υπουργέ, έχετε το λόγο για τρία λεπτά. 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κύριε Πρόεδρε, λυπάμαι πάρα πολύ, διότι ο Κοινοβουλευτικός Εκπρόσωπος του ΠΑ.ΣΟ.Κ. δεν κατάλαβε ότι εγώ πολιτικά σχολίασα την ανακοίνωση, την οποία πολιτικά κυρίως εξέδωσε σαν τομέας του ΠΑ.ΣΟ.Κ. και πολιτικά μίλησα επ’ αυτής. 
      Ακούστε! Εγώ στην πολιτική δεν ήμουν ποτέ υπέρ ενός επιπέδου πολιτικού λόγου, ο οποίος δεν αξιολογεί με κριτικό τρόπο τις πολιτικές απόψεις και εξέφρασα τις πολιτικές μου απόψεις. Αν υπάρχει κάποια αντίρρηση, είναι λογικό και δίκαιο, βεβαίως, αυτή η αντίρρηση να διατυπώνεται από την άλλη πλευρά. 
      Επαναλαμβάνω ότι θα έχουμε και πάλι τη δυνατότητα να το συζητήσουμε αναλυτικά στην επερώτηση που θα γίνει για τον πολιτισμό. Πάντως, δεν έχω καμία πρόθεση, δεδομένου ότι προσωπικά δεν έχω θίξει ποτέ κανέναν συνάδελφο στην Εθνική Αντιπροσωπεία και ούτε αυτή είναι η ιδιοσυγκρασία ή ο χαρακτήρας μου. Σε κάθε περίπτωση, δεν είναι αυτή η πρόθεσή μου. Εγώ πολιτικά μιλάω –πάντα πολιτικά μιλούσα- και δεκαοκτώ χρόνια που θητεύω σ’ αυτή την Αίθουσα νομίζω ότι το έχω αποδείξει εμπράκτως. 
      Κύριε Πρόεδρε, λυπούμαι, αλλά δεν είναι αλήθεια ότι το δημοτικό συμβούλιο αποδέχτηκε ομόφωνα αυτή την πρόταση. Το Δημοτικό Συμβούλιο ψήφισε ξανά την προηγούμενη Τρίτη, όπως με πληροφορούν οι συνεργάτες μου.
       ΑΠΟΣΤΟΛΟΣ ΚΑΚΛΑΜΑΝΗΣ: Την προηγούμενη Τρίτη!
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Την Τρίτη, γιατί τότε συζητήθηκε ξανά αυτή η πρόταση. 
      ΑΠΟΣΤΟΛΟΣ ΚΑΚΛΑΜΑΝΗΣ: Γιατί δεν τους καλείτε, λοιπόν, να συζητήσετε, αντί να σας πληροφορούν οι συνεργάτες σας; 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Θα εξηγήσω! 
      Τότε, λοιπόν, συζητήθηκε ξανά αυτή η πρόταση και υπήρξε πλειοψηφία και μειοψηφία. Μάλιστα, υπήρξε και ένας έντονος διάλογος –όπως με πληροφόρησαν- με διάφορες αντιπαραθέσεις. Συνεπώς δεν είναι ομόφωνη η πρόταση. 
      ΑΝΔΡΕΑΣ ΛΟΒΕΡΔΟΣ: Την τελευταία Τρίτη!
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Την Τρίτη που πέρασε! Με συγχωρείτε, κύριε Λοβέρδο, έχει διαφορά στην πολιτική αν είναι Τρίτη ή Δευτέρα; Το πρόβλημά μας είναι η μέρα;  
      ΑΝΔΡΕΑΣ ΛΟΒΕΡΔΟΣ: Δύο χρόνια…
       ΠΡΟΕΔΡΕΥΩΝ (Ιωάννης Τραγάκης): Ένα λεπτό! Γιατί διακόπτετε, κύριε Λοβέρδο; 
       ΑΠΟΣΤΟΛΟΣ ΚΑΚΛΑΜΑΝΗΣ: Γιατί δεν θέλετε να βγει κάτι θετικό από τη συζήτηση; Καλέστε τους και συζητείστε! 
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Κατάλαβα, κύριε Πρόεδρε. 
      Με ρωτήσατε γιατί δεν τους είχα δει μέχρι τώρα. Κατ’ αρχάς, το γεγονός ότι δεν τους είχα δει εγώ προσωπικά ή οι συνεργάτες μου, δεν ακυρώνει την πολιτική άποψη η οποία κυριαρχεί στο Υπουργείο Πολιτισμού. 
      ΑΠΟΣΤΟΛΟΣ ΚΑΚΛΑΜΑΝΗΣ: Άλλα τα μάτια του λαγού και άλλα της κουκουβάγιας, που λέει ο λαός!
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Υπήρξε μία διαδικασία, η οποία είχε προηγηθεί στο Υπουργείο πριν εγώ ορισθώ Υπουργός Πολιτισμού και η οποία ήταν σε εξέλιξη. Υπήρχαν, λοιπόν, μεγάλες και μακροχρόνιες συζητήσεις οι οποίες είχαν προηγηθεί. Αυτές οι συζητήσεις ήταν μια διαδικασία, η οποία είχε βαδίσει προς το τέλος της και προφανώς, η δική μου ανάμιξη να δημιουργούσε πρόσθετα προβλήματα σ’ αυτή τη διαδικασία. 
      Αυτή η διαδικασία προχώρησε. Έχουν γίνει πάρα πολλές συζητήσεις και νομίζω ότι το έγγραφο που σας έδωσα προηγουμένως επιβεβαιώνει του λόγου το αληθές. Δεν το έκανα για να αιφνιδιάσω, αλλά για να κάνω μία σούμα των όσων συζήτησε η Κυβέρνηση σ’ αυτή την υπόθεση.
      ΑΠΟΣΤΟΛΟΣ ΚΑΚΛΑΜΑΝΗΣ: Προδιαθέτει αρνητικά το γεγονός ότι δε δέχεστε την πρόταση που σας κάνω τώρα.
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Βεβαίως, θα τους δω με χαρά. Αλίμονο! Φυσικά θα τους δω. Αυτή είναι η πρόθεση και δεν υπάρχει καμία αντίρρηση σ’ αυτό. 
      ΑΠΟΣΤΟΛΟΣ ΚΑΚΛΑΜΑΝΗΣ: Αυτό σας τιμά!
      ΓΕΩΡΓΙΟΣ ΒΟΥΛΓΑΡΑΚΗΣ (Υπουργός Πολιτισμού): Αυτό το οποίο εγώ θέλω να πω συνοψίζοντας είναι ότι νομίζω πως εξηγήθηκε με πολύ μεγάλη ακρίβεια το σύνολο των δραστηριοτήτων που κάνει η Κυβέρνηση για το ζήτημα της μετα-ολυμπιακής αξιοποίησης και πιστεύω ότι το επόμενο χρονικό διάστημα θα έχουμε τη δυνατότητα να διαπιστώσουμε το πώς αυτές οι διαδικασίες προχωράνε πρακτικά και με βάση αυτά τα οποία είπαμε σ’ αυτή την Αίθουσα. 
      Σας ευχαριστώ. 
      ΑΠΟΣΤΟΛΟΣ ΚΑΚΛΑΜΑΝΗΣ: Δεκτό αυτό, όχι το έγγραφο. Το έγγραφο είναι όψιμο.
      ΑΝΔΡΕΑΣ ΛΟΒΕΡΔΟΣ: Το έγγραφο είναι όψιμο! 
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ. 
      Κύριοι συνάδελφοι, έχουν διανεμηθεί τα Πρακτικά των συνεδριάσεων της Δευτέρας 10 Απριλίου 2006, της Τρίτης 11 Απριλίου 2006, της Τετάρτης 12 Απριλίου 2006, της Πέμπτης 13 Απριλίου 2006 και της Παρασκευής 14 Απριλίου 2006 και ερωτάται το Σώμα αν τα επικυρώνει. 
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης): Συνεπώς τα Πρακτικά των συνεδριάσεων της Δευτέρας 10 Απριλίου 2006, της Τρίτης 11 Απριλίου 2006, της Τετάρτης 12 Απριλίου 2006, της Πέμπτης 13 Απριλίου 2006 και της Παρασκευής 14  Απριλίου 2006 επικυρώθηκαν.
      Κηρύσσεται περαιωμένη η συζήτηση επί της υπ’ αριθμόν 64/40/12.4.2006 επίκαιρης επερώτησης Βουλευτών του ΠΑ.ΣΟ.Κ. προς τον Υπουργό Πολιτισμού, σχετικά με την αξιοποίηση των Ολυμπιακών Εγκαταστάσεων.
      Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα.
      Με τη συναίνεση του Σώματος και ώρα 22.07’ λύεται η συνεδρίαση για αύριο ημέρα Τρίτη 9 Μαΐου 2006 και ώρα 18.00΄, με αντικείμενο εργασιών του Σώματος: α) κοινοβουλευτικό έλεγχο συζήτηση αναφορών και ερωτήσεων και β) νομοθετική εργασία, σύμφωνα με την ημερήσια διάταξη που έχει διανεμηθεί. 
      Η ΠΡΟΕΔΡΟΣ                                                        ΟΙ ΓΡΑΜΜΑΤΕΙΣ
      
ΣΥΝΕΔΡΙΑΣΗ 8-5-06	ΣΕΛ. 2


