Παρασκευή 8  Ιουλίου 2005
ΣΥΝΕΔΡΙΑΣΗ  Δ΄
ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ’
ΣΥΝΟΔΟΣ Α’


ΘΕΜΑΤΑ
Α. ΕΙΔΙΚΑ ΘΕΜΑΤΑ
Ανακοινώνεται ότι ο Υπουργός Δικαιοσύνης διαβίβασε στην Βουλή σύμφωνα με το άρθρο 86 α) Μηνυτήρια αναφορά κατά του Υφυπουργού  Εξωτερικών  κ. Π. Σκανδαλάκη  β) Μηνυτήρια αναφορά κατά του Υφυπουργού Ανάπτυξης κ. Γ. Παπαθανασίου  περί «Ποινικής ευθύνης Υπουργών» σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Ανακοίνωση του δελτίου επικαίρων ερωτήσεων της Τρίτης 12 Ιουλίου 2005 σελ.
4. Συζήτηση επίκαιρης επερώτησης Βουλευτών του  Πανελλήνιου Σοσιαλιστικού Κινήματος προς τον Υπουργό Απασχόλησης και Κοινωνικής Προστασίας σχετικά με το Εθνικό σχέδιο Δράσης για την κοινωνική ενσωμάτωση  σελ.

Γ΄ ΝΟΜΟΘΕΤΙΚΗ ΕΡΓΑΣΙΑ
 Κατάθεση σχεδίου νόμου.
Οι Υπουργοί Ανάπτυξης, Εσωτερικών  Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος Χωροταξίας και Δημοσίων ΄Εργων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων ,  Δικαιοσύνης και ο Υφυπουργός Πολιτισμού, κατέθεσαν σχέδιο νόμου: « Αρχές  και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς-θέματα Υπουργείου Ανάπτυξης» σελ.

ΟΜΙΛΗΤΕΣ
Επί της  επερώτησης σελ.
ΓΙΑΚΟΥΜΑΤΟΣ Γ. σελ.
ΔΑΡΑΓΑΣΑΚΗΣ Ι. σελ.
ΛΙΝΤΖΕΡΗΣ Δ. σελ.
ΜΑΤΖΑΠΕΤΑΚΗΣ Σ. σελ.
ΝΑΣΙΩΚΑΣ Ε. σελ.
ΠΑΠΑΧΡΗΣΤΟΣ Ε. σελ.
ΠΟΛΥΔΩΡΑΣ Β. σελ.
ΣΚΟΥΛΑΚΗΣ Ε. σελ.
ΧΡΙΣΤΟΦΙΛΟΠΟΥΛΟΥ Π. σελ.
      
      ΠΡΑΚΤΙΚΑ ΒΟΥΛΗΣ
      ΙΑ΄ ΠΕΡΙΟΔΟΣ 
      ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
      ΣΥΝΟΔΟΣ Α΄
      ΤΜΗΜΑ ΔΙΑΚΟΠΗΣ ΕΡΓΑΣΙΩΝ ΤΗΣ ΒΟΥΛΗΣ
      ΘΕΡΟΥΣ 2005
                      ΣΥΝΕΔΡΙΑΣΗ Δ΄
      Παρασκευή 8 Ιουλίου 2005
      ----------
      Αθήνα, σήμερα στις 8 Ιουλίου 2005, ημέρα Παρασκευή και ώρα 10.54΄ συνήλθε στην Αίθουσα των συνεδριάσεων του Βουλευτηρίου το Τμήμα Διακοπής Εργασιών της Βουλής (Α΄ σύνθεση) για να συνεδριάσει υπό την προεδρία του Β΄ Αντιπροέδρου αυτής κ. ΓΕΩΡΓΙΟΥ ΣΟΥΡΛΑ.
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, αρχίζει η συνεδρίαση.
      Παρακαλείται ο κύριος Γραμματέας να ανακοινώσει τις αναφορές προς το Τμήμα.
      (Ανακοινώνονται προς το Τμήμα από τον κ. Ευάγγελο Παπαχρήστο,  Βουλευτή Πρεβέζης, τα ακόλουθα:
      Α. ΚΑΤΑΘΕΣΗ ΑΝΑΦΟΡΩΝ
      1) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία σύλλογοι καθηγητών της γαλλικής και γερμανικής γλώσσας ζητούν την αναβάθμιση της διδασκαλίας της 2ης υποχρεωτικής ξένης γλώσσας στα σχολεία.
      2) Ο Βουλευτής Νομού Αττικής κ. ΘΕΟΔΩΡΟΣ ΠΑΓΚΑΛΟΣ κατέθεσε αναφορά, με την οποία η Ένωση Αξιωματικών Ελληνικής Αστυνομίας Περιφέρειας Δυτικής Ελλάδος διαμαρτύρεται για τις μεταθέσεις των αξιωματικών που έγιναν το 2005.
      3) Ο Βουλευτής Καρδίτσας κ. ΚΩΝ/ΝΟΣ ΡΟΒΛΙΑΣ κατέθεσε αναφορά, με την οποία το Παράρτημα Σιδηροδρομικού Σταθμού Νομού Καρδίτσας διαμαρτύρεται για την περικοπή προσωπικού και την υπολειτουργία του Σταθμού.
      4) Οι Βουλευτές Λέσβου και Α’ Πειραιώς κύριοι ΣΤΑΥΡΟΣ ΣΚΟΠΕΛΙΤΗΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία η Ομοσπονδία Λεσβιακών Συλλόγων Αττικής ζητεί τη βελτίωση της ακτοπλοϊκής σύνδεσης της Λέσβου με την Ηπειρωτική Ελλάδα κλπ..
      5) Οι Βουλευτές Β΄ Αθηνών και Α΄ Αθηνών κύριοι ΑΝΤΩΝΗΣ ΣΚΥΛΛΑΚΟΣ και ΛΙΑΝΑ ΚΑΝΕΛΛΗ αντίστοιχα, κατέθεσαν αναφορά, με την οποία η Ομοσπονδία Κωφών της Ελλάδος ζητεί την επιχορήγηση προγραμμάτων διερμηνείας της ελληνικής νοηματικής γλώσσας.
      6) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία η Ομάδα Παραγωγών Ακατέργαστου Καπνού Ελασσόνας Νομού Λάρισας ζητεί να καλυφθούν οι απώλειες του εισοδήματος της παραγωγής που επλήγη από ιό.
      7) Οι Βουλευτές Β΄ Αθηνών κα Α΄ Πειραιώς κύριοι ΑΝΤΩΝΗΣ ΣΚΥΛΛΑΚΟΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία το Σωματείο Συνταξιούχων ΤΕΒΕ Νομού Ιωαννίνων ζητεί την ικανοποίηση οικονομικών και ασφαλιστικών αιτημάτων του κλάδου.
      8) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά, με την οποία ο Δήμαρχος Μουρεσίου Νομού Μαγνησίας ζητεί την αποκατάσταση των ζημιών από τις κατολισθήσεις του Ιανουαρίου 2003.
      9) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά, με την οποία ο Πανελλήνιος Σύλλογος Υπαλλήλων ΚΕΚΥΚΑΜΕΑ ζητεί την ενίσχυση των Κέντρων Υποστήριξης Ατόμων  με Αναπηρίες με ειδικευμένο προσωπικό και λοιπά μέσα.
      10) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία ο Αγροτικός Οινοποιητικός Συνεταιρισμός Τυρνάβου ζητεί να αυξηθεί η χορηγούμενη τιμή ενίσχυσης για την απόσταξη κρίσης.
      11) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία ο Δήμαρχος Αγιάς Λάρισας ζητεί να κατασκευαστεί φωταγωγημένη υπόγεια διάβαση  στη διασταύρωση της παράκαμψης Αγιάς προς Αγιόκαμπο.
      12) Οι Βουλευτές Λαρίσης και Α’ Πειραιώς κύριοι ΔΗΜΗΤΡΙΟΣ ΤΣΙΟΓΚΑΣ και ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά, με την οποία εργατοϋπάλληλοι, άνεργοι και συνταξιούχοι του Νομού Φωκίδας ζητούν την ικανοποίηση εργασιακών, οικονομικών και λοιπών αιτημάτων.
      13) Οι Βουλευτές Β΄ Θεσσαλονίκης και Α΄ Θεσσαλονίκης κύριοι ΑΓΓΕΛΟΣ ΤΖΕΚΗΣ και ΓΕΩΡΓΙΟΣ ΧΟΥΡΜΟΥΖΙΑΔΗΣ αντίστοιχα, κατέθεσαν αναφορά, με την οποία η Ένωση Συντακτών Ημερησίων Εφημερίδων Μακεδονίας – Θράκης ζητεί να καταβληθούν  οι δεδουλευμένες αποδοχές στους δημοσιογράφους της «Μακεδονικής Εκδοτικής Εκτυπωτικής ΑΕ».
      14) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά, με την οποία η «Παιδική Στέγη Λάρισας» ζητεί οικονομική ενίσχυση.
      15) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία η Παιδική Στέγη Λάρισας ζητεί οικονομική ενίσχυση.
      16) Ο Βουλευτής Α΄ Αθηνών κ. ΑΘΑΝΑΣΙΟΣ ΑΛΕΥΡΑΣ κατέθεσε αναφορά, με την οποία εκπαιδευτικοί του ΟΑΕΔ ζητούν την αναγνώριση της προϋπηρεσίας τους στον εν λόγω οργανισμό.
      17) Ο Βουλευτής Μαγνησίας κ. ΓΕΩΡΓΙΟΣ ΣΟΥΡΛΑΣ  κατέθεσε αναφορά, με την οποία ο Συνεταιρισμός Ακτημόνων Κτηνοτρόφων, ο οποίος εδρεύει στις «Νηές» του Δήμου Σούρπης, ζητεί την οριστική παραχώρηση στα μέλη του τίτλων ιδιοκτησίας σε κτηνοτροφικούς κλήρους κ.λπ.
      18) Οι Βουλευτές Β΄ Πειραιώς και Λασιθίου κύριοι ΓΡΗΓΟΡΙΟΣ ΝΙΩΤΗΣ και ΜΙΧΑΗΛ ΚΑΡΧΙΜΑΚΗΣ αντίστοιχα, κατέθεσαν αναφορά, με την οποία η κ. Βασιλική Φυλακτίδου – Φυδανάκη  ζητεί τη νομοθετική ρύθμιση μισθολογικού της αιτήματος.
      19) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία η Κίνηση Στήριξης Εξαρτημένων Ατόμων ζητεί τη λήψη μέτρων κατά της διάδοσης των ναρκωτικών και τη στήριξη  των υπό απεξάρτηση ατόμων.
      20) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία εκπαιδευτικοί του ΟΑΕΔ ζητούν την αναγνώριση της προϋπηρεσίας τους στον εν λόγω οργανισμό.
      21) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε αναφορά, με την οποία το Σωματείο Εργαζομένων Θεραπευτηρίου Χρονίων Παθήσεων Λασιθίου ζητεί την ενίσχυση με προσωπικό του εν λόγω θεραπευτηρίου.
      22) Ο Βουλευτής Ηλείας κ. ΔΗΜΗΤΡΙΟΣ ΓΕΩΡΓΑΚΟΠΟΥΛΟΣ κατέθεσε αναφορά, με την οποία η Νομαρχιακή Επιτροπή Αγροτικής Ανάπτυξης Νομού Ηλείας ζητεί την καταβολή υπερωριακής αποζημίωσης σε ελεγκτές γεωπόνους.
      23) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στη χρηματοδότηση των έργων της Μητρόπολης Καλαβρύτων και Αιγιαλείας.
      24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσιεύματα εφημερίδων, τα οποία αναφέρονται στα προβλήματα από τους πρόχειρους καταυλισμούς των Τσιγγάνων στις συνοικίες Μακρυγιάννη και Ροδόπουλου στην Πάτρα.
      25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο πρόβλημα στέγασης των Αλβανών Ρομά της Πάτρας.
      26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις φθορές του δικτύου ύδρευσης της Πάτρας.
      27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στη δυσλειτουργία οδικού σηματοδότη στην περιοχή των Εργατικών Κατοικιών Ταραμπούρας.
      28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη αποκατάστασης ζημιών στο Αρχαίο Ωδείο της Πάτρας.
      29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στις οικονομικές απαιτήσεις του αστικού ΚΤΕΛ της Πάτρας από το δημόσιο.
      30) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στην ανάγκη άμεσης λειτουργίας της Μονάδας Εντατικής Θεραπείας Παιδιών και Εφήβων στο ΠΠΝΠ.
      31) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο πρόβλημα στέγασης των αθίγγανων του Ριγανόκαμπου στην Πάτρα.
      32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα εφημερίδας, το οποίο αναφέρεται στο χαρακτηρισμό των οικογενειών με τρία παιδιά ως πολύτεκνων.
      33) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στη χρηματοδότηση των ερευνητικών προγραμμάτων του ΕΘΙΑΓΕ.
      34) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στα έργα τα οποία πρέπει να προωθηθούν για την ανάπτυξη του οροπεδίου Λασιθίου.
      35) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στα προβλήματα που αντιμετωπίζουν οι αγρότες της Ιεράπετρας.
      36) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται σε καταγγελίες για τον υποψήφιο Πρόεδρο του Αρείου Πάγου.
      37) Ο Βουλευτής Λασιθίου κ. ΜΙΧΑΗΛ ΚΑΡΧΙΜΑΚΗΣ κατέθεσε δημοσίευμα εφημερίδας, το οποίο αναφέρεται στα απαραίτητα έργα για την αναπτυξιακή ώθηση του Νομού Λασιθίου.
Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
      1. Στην με αριθμό 8356/1-3-2005 ερώτηση του Βουλευτή κ. Νικολάου Νικολόπουλου δόθηκε με το υπ’ αριθμ. Β 13-107/15-3-05 έγγραφο από τον Υφυπουργό Ανάπτυξης η ακόλουθη απάντηση:
      «Απαντώντας στην υπ' αριθμ. 8356/1-3-05, ερώτηση που κατέθεσε στη Βουλή των Ελλήνων ο Βουλευτής κ. Νικόλαος Νικολόπουλος με θέμα «Παιδική παχυσαρκία», και κατά το μέρος που τα διαλαμβανόμενα σε αυτή εμπίπτουν στις αρμοδιότητες μας σας επισυνάπτουμε το με αριθμ. πρωτ. 3106/10-3-/2005 έγγραφο του Προέδρου του Ε.Φ.Ε.Τ. κ. Νίκου Κατσαρού.
      Ο Υφυπουργός
      ΓΙΑΝΝΗΣ ΠΑΠΑΘΑΝΑΣΙΟΥ»
      Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
      2. Στην με αριθμό 8388/2-3-2005 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΓΠ/24370/15-3-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «Απαντώντας στην με αρ. 8388/2-3-2005 ερώτηση που κατατέθηκε στη Βουλή από το Βουλευτή κ. Γ. Παπαγεωργίου σχετικά με τις επιπτώσεις στην υγεία από την ακτινoβoλία των κεραιών κινητής τηλεφωνίας, σας πληροφορούμε τα εξής:
      Οι επιδράσεις της ηλεκτρομαγνητικής ακτινοβολίας στην υγεία παραμένουν αντικείμενο συνεχιζόμενης επιστημονικής έρευνας.
      Το θέμα διέπεται από τις διατάξεις του Ν. 2801/3-3-00 (ΦΕΚ 46 τΑ) «Ρυθμίσεις θεμάτων αρμοδιότητας του Υπουργείου Μεταφορών και Επικοινωνιών και άλλες διατάξεις» και από την ΚΥΑ 53571/3839/6-7-2000 (ΦΕΚ 1105 τΒ/6-9-00) «Μέτρα προφύλαξης του κοινού από τη λειτουργία κεραιών εγκατεστημένων στην ξηρά».
      Το Υπουργείο Υγείας και Κοινωνικής Αλληλεγγύης δεν έχει αρμοδιότητα ως προς την αδειοδότηση και χωροθέτηση τέτοιων εγκαταστάσεων, τα συνερωτώμενα Υπουργεία θα απαντήσουν για τα εν λόγω θέματα.
      Ωστόσο, για περαιτέρω λόγους προστασίας της Δημόσιας Υγείας και μέχρι την οριστικοποίηση των επιστημονικών δεδομένων, το Υπουργείο Υγείας και Κοινωνικής Αλληλεγγύης κρίνει σκόπιμη την αποφυγή εγκατάστασης τέτοιων συστημάτων κοντά σε σχολεία, νοσοκομεία, γηροκομεία, παιδικούς σταθμούς, κλπ και γενικότερα σε χώρους όπου παραμένουν άνθρωποι για μεγάλο χρονικό διάστημα.
      Ο Υφυπουργός
      Α. ΓΙΑΝΝΟΠΟΥΛΟΣ»
      3. Στις με αριθμό 8049/23-2-05 και 8288/1-3-2005 ερωτήσεις των Βουλευτών κυρίων Λεωνίδα Γρηγοράκου, Μιχάλη Καρχιμάκη και Στυλιανού Ματζαπετάκη δόθηκε με το υπ’ αριθμ. ΓΠ/21025/15-3-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
      «	Απαντώντας στις με αρ. 8049/23-2-2005 και 8288/1-3-2005 ερωτήσεις που κατατέθηκαν στη Βουλή από τους Βουλευτές κυρίους Λ. Γρηγοράκο, Μ. Καρχιμάκη και Σ. Ματζαπετάκη αναφορικά με τρόφιμα που περιέχουν καρκινογόνες ουσίες, σας γνωρίζουμε τα εξής:
      Στις 11-12-2002 συγκροτήθηκε η Εθνική Επιτροπή Διατροφικής Πολιτικής, με την Υπουργική Απόφαση ΔΥ1δ/ΓΠ οικ. 22172, η οποία έχει σαν έργο τη διαρκή διαμόρφωση προτάσεων για την υλοποίηση της διατροφικής πολιτικής. Η επιτροπή αποτελείται από πέντε υποεπιτροπές, η τελευταία εκ των οποίων ασχολείται με την ενημέρωση καταναλωτών για τη διατροφική αξία και ασφάλεια τροφίμων. Επεξεργάζεται δε προτάσεις για συνεργασία με φορείς που επηρεάζουν τα διατροφικά πρότυπα και εμπλέκονται στην εμφάνιση διατροφικών κινδύνων, όπως οι βιομηχανίες. Η θητεία της παραπάνω επιτροπής έληξε και αναμένεται η ανασυγκρότησή της.
      Για τα υπόλοιπα προληπτικά μέτρα ασφαλείας τροφίμων αρμόδιο να αποστείλει στοιχεία στη Βουλή είναι το Υπουργείο Ανάπτυξης προς το οποίο κοινοποιούνται οι ερωτήσεις των κ. Βουλευτών.
      Ο Υφυπουργός
      Α. ΓΙΑΝΝΟΠΟΥΛΟΣ»
      4. Στην με αριθμό 8275/1-3-2005 ερώτηση της Βουλευτού κ. Ευαγγελίας Σχοιναράκη – Ηλιάκη δόθηκε με το υπ’ αριθμ. ΤΚΕ/Φ2/5045/15-3-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
      «Σε απάντηση της ερώτησης, με αριθμό 8275/1-3-05, που κατέθεσε στη Βουλή η βουλευτής κ. Ευαγγελία Σχοιναράκη - Ηλιάκη, σας γνωρίζουμε τα εξής:
      Το Υπουργείο Εσωτερικών Δημόσιας Διοίκησης και Αποκέντρωσης, με το Π.Δ/γμα 164/2004 για την ορθή ενσωμάτωση της Κοινοτικής Οδηγίας 99/7Ο/ΕΚ του Συμβουλίου της 28ης Ιουνίου 1999 στο εσωτερικό δίκαιο, έχει διαλάβει και μεταβατικές διατάξεις με τις οποίες θέτει τους κανόνες με τους οποίους γίνεται απευθείας μετατροπή των συμβάσεων ορισμένου χρόνου ή έργου σε συμβάσεις αορίστου χρόνου γενικά και απρόσωπα.
      Το κατά πόσον συντρέχουν τα συγκεκριμένα κριτήρια που ορίζει το Διάταγμα και για το ποιοι καλύπτουν πάγιες και διαρκείς ανάγκες θα κριθεί από τα αρμόδια υπηρεσιακά συμβούλια και το ΑΣΕΠ.
      Όσοι δεν συμπεριλαμβάνονται στις ανωτέρω ρυθμίσεις έχουν τη δυνατότητα, σύμφωνα με το ν.3320/2005 (ΦΕΚ 48/Α'/23-2-2005), συμμετοχής σε διαδικασίες διορισμού ή πρόσληψης με το σύστημα προσλήψεων προσωπικού του ν.2190/1994, με προσαύξηση μοριοδότησης λόγω αποκτηθείσας εμπειρίας σε καθήκοντα της ίδιας ή παρεμφερούς ειδικότητας με αυτή της προκηρυσσόμενης θέσης.
      Σε ότι αφορά στην εφαρμογή του ΠΔ 164/2004 στους συμβασιούχους της ΕΡΤ και ΕΡΑ, αρμόδιο όργανο να αποφανθεί είναι το Υπηρεσιακό Συμβούλιο του φορέα, το οποίο και άσκησε την αρμοδιότητά του αυτή. Ο φορέας αυτός υποχρεούται στη συνέχεια να αποστείλει, τόσο τις θετικές όσο και τις αρνητικές κρίσεις του Υπηρεσιακού Συμβουλίου στο ΑΣΕΠ, που είναι το εκ του νόμου αρμόδιο όργανο για την τελική κρίση, η οποία είναι δεσμευτική για τον φορέα.
      Ο Υφυπουργός
      ΑΠΟΣΤΟΛΟΣ ΑΝΔΡΕΟΥΛΑΚΟΣ»
      5. Στην με αριθμό 8945/18-3-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. Φ 90021/8020/402/31-3-05 έγγραφο από τον Υφυπουργό Απασχόλησης και Κοινωνικής Προστασίας η ακόλουθη απάντηση:
      «Απαντώντας στην ερώτηση 8945/18-3-2005, που κατατέθηκε στη Βουλή από τη Βουλευτή Μαγνησίας κ. Ροδούλα Ζήση, σχετικά με την συγκρότηση των Τοπικών Διοικητικών Επιτροπών του ΙΚΑ Ν. Μαγνησίας, σας γνωρίζουμε τα εξής:
      Ο διορισμός των μελών των Τ.Δ.Ε. που λειτουργούν εκτός της περιοχής της τέως Διοικήσεως Πρωτευούσης, που ανήκε στην αρμοδιότητα του Νομάρχη, σύμφωνα με τις διατάξεις του Ν.2503/97, όπως τροποποιήθηκε μεταγενέστερα, με ειδικές ρυθμίσεις (Ν.2240/94 άρθρο 4, Ν. 2386/96 άρθρο 20), περιήλθε στην αρμοδιότητα του Γενικού Γραμματέα της Περιφέρειας.
      Ο Γενικός Γραμματέας της Περιφέρειας, ως έχων την αποκλειστική αρμοδιότητα, επιλέγει από τον κατάλογο των προτεινομένων εκπροσώπων των συνδικαλιστικών οργανώσεων (ΣΕΒ, ΓΣΕΒΕΕ, ΕΣΕΕ), τους εκπροσώπους των στις Τοπικές Διοικητικές Επιτροπές.
      Η Γενική Γραμματεία Κοινωνικών Ασφαλίσεων του Υπουργείου Απασχόλησης και Κοινωνικής Προστασίας, διατηρεί την αρμοδιότητα της εποπτείας όλων των υπ' αυτής εποπτευομένων φορέων Κοινωνικής Ασφάλισης που λειτουργούν με την μορφή Ν.Π.Δ.Δ. (Π.Δ. 368/97 και Ν. 2084/92), πλην των αρμοδιοτήτων του Γενικού Γραμματέα της Περιφέρειας.
      Ο Υφυπουργός
      ΝΙΚΟΣ ΑΓΓΕΛΟΠΟΥΛΟΣ»
      6. Στην με αριθμό 8746/11-3-2005 ερώτηση του Βουλευτή κ. Γεωργίου Παπαγεωργίου δόθηκε με το υπ’ αριθμ. ΥΠΠΟ.ΓΡ.ΥΦ.Κ.Ε./729/31-3-05 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της αρ. πρ. 8746/11-3-2005 ερώτησης του Βουλευτή κου Γ. Παπαγεωργίου, σας πληροφορούμε τα εξής:
      Από πλευράς αρμοδιότητας του Υπουργείου Πολιτισμού, δεν εκκρεμεί κανένα αίτημα που να αφορά στην εκβάθυνση ή στη νομιμοποίηση αλιευτικού καταφυγίου στην περιοχή Τρόχαλος Νέων Στύρων. Παράλληλα στην αρμόδια Εφορεία Εναλίων Αρχαιοτήτων δεν υπάρχει καμιά εκκρεμής υπόθεση στα ποικίλα λιμενικά έργα των Νέων Στύρων. Για το έργο της εκβάθυνσης λιμενικών εγκαταστάσεων στα Νέα Στύρα έχει εκδοθεί η έγκριση της Διεύθυνσης Περιβάλλοντος και Χωροταξίας της Περιφέρειας Στερεάς Ελλάδας στην οποία ενσωματώνονται οι όροι της Εφορείας Εναλίων Αρχαιοτήτων να μην επιτραπεί σε καμία περίπτωση η εκτέλεση οποιουδήποτε έργου. Οι αρμόδιες Εφορείες Αρχαιοτήτων έχουν ζητήσει επίσης να μην διενεργηθεί καμία εργασία εντός του κηρυγμένου αρχαιολογικού χώρου του Τροχάλου: ΄Εχει επίσης επισημανθεί ότι δεν αληθεύει ο ισχυρισμός ότι στη θέση Τρόχαλος Νέων Στύρων υφίσταται αλιευτικό καταφύγιο με τις νόμιμες προϋποθέσεις των κείμενων διατάξεων. Ο θαλάσσιος χώρος που εναπόκειται μεταξύ προβλήτας οχηματαγωγών στη θέση Ροζάνη και της παρακείμενης ακτής του κηρυγμένου αρχαιολογικού χώρου στον Τρόχαλο χρησιμοποιείται ως αγκυροβόλιο και φέρεται ως αλιευτικό καταφύγιο με στόχο την εκ των υστέρων νομιμοποίηση αυθαιρέτων κατασκευών στα όρια του αρχαιολογικού χώρου.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      7. Στην με αριθμό 8555/8-3-2005 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. ΥΠΠΟ/ΓΡ.ΥΦ/Κ.Ε./713/30-3-2005 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αρ. πρ. 8555/8-3-2005 ερώτησης του Βουλευτή κου Στ. Ματζαπετάκη, σας πληροφορούμε τα εξής:
      Το έργο του Κέντρου Λίθου ανατέθηκε στην αρμοδιότητα του Ταμείου Διαχείρισης Πιστώσεων για την Εκτέλεση Αρχαιολογικών Έργων με Υπουργική Απόφαση του 1994 και με τον ισχύοντα Οργανισμό έγινε υπηρεσία της Κεντρική Υπηρεσίας του Υπουργείου Πολιτισμού. Έκτοτε επιχορηγείται από πιστώσεις του Τακτικού Προϋπολογισμού του Προγράμματος Δημοσίων Επενδύσεων και από 4-7-2002 του Γ΄ ΚΠΣ του Υπουργείου Πολιτισμού. Κατά το 2005, στα πλαίσια της χρηματοδότησης του ΤΔΠΕΑΕ από το Υπουργείο Πολιτισμού από Εθνικούς Πόρους κατανεμήθηκε στο έργο Κέντρο Λίθου ποσό ύψους 90.000 ΕΥΡΩ. Το Κέντρο Λίθου από το έτος 2003 αποτελεί Υπηρεσία του Υπουργείου Πολιτισμού και το έργο που επιτελεί είναι η επιστημονική και διεπιστημονική έρευνα για τη διατήρηση των αρχαίων υλικών και μελέτης της αρχαίας τεχνογνωσίας προκειμένου να καλυφθούν οι ανάγκες των Υπηρεσιών του Υπουργείου Πολιτισμού για την προβολή της έρευνας .
      Οι εργαζόμενοι στο Κέντρο Λίθου είναι έντεκα, εκ των οποίων ο ένας είναι μόνιμος υπάλληλος του Υπουργείου Πολιτισμού και δέκα συμβασιούχοι του ΤΔΠΕΑΕ. Εξ αυτών, οι επτά είναι αορίστου χρόνου (πηγή χρηματοδότησης μισθοδοσίας τους ΠΔΕ) και οι τρεις ορισμένου χρόνου που εντάσσονται στις διατάξεις του ΠΔ 164/2004 περί τακτοποίησης των συμβασιούχων. Το Κέντρο Λίθου υπήρξε από τα παλαιότερα έργα του ΤΔΠΕΑΕ (1994). Όλοι οι ανωτέρω, εκτός του μονίμου υπαλλήλου μισθοδοτούνται από τον προϋπολογισμό του Κέντρου Λίθου, που υποβάλλεται κατ' έτος στο ΤΔΠΕΑΕ και εγκρίνεται.
      Το Κέντρο Λίθου έχει πολλές αξιόλογες συνεργασίες με μεγάλα ερευνητικά κέντρα του εξωτερικού και διεθνώς αναγνωρισμένες ολοκληρωμένες δραστηριότητες που αφορούν στα πιο σημαντικά μνημεία της χώρας.
      Επομένως είναι γνωστό στην πολιτική ηγεσία του Υπουργείου Πολιτισμού το έργο που προσφέρει το Κέντρο Λίθου, στο οποίο το Υπουργείο θα δώσει ιδιαίτερη βαρύτητα λειτουργίας και επιστημονικής προσφοράς μέσα από τον νέο Οργανισμό του Υπουργείου Πολιτισμού που σύντομα θα ψηφισθεί με νόμο από τη Βουλή.
      Ο Υφυπουργός
      ΠΕΤΡΟΣ ΤΑΤΟΥΛΗΣ»
      8. Στην με αριθμό 8961/21-3-2005 ερώτηση του Βουλευτή κ. Κων/νου Βρεττού δόθηκε με το υπ’ αριθμ. ΥΠΠΟ./ΓΡ.ΥΦΥΠ/ΚΕ/752/31-3-2005 έγγραφο από τον Υφυπουργό Πολιτισμού η ακόλουθη απάντηση:
      «Σε απάντηση της με αριθμ. πρωτοκόλλου 8961/21-3-05 ερώτησης του Βουλευτή κ. Ντ. Βρεττού σχετικά με την μη διατήρηση του μυκηναϊκού τάφου ως επισκέψιμου μνημείου στην θέση Φούρεσι στα Γλυκά Νερά Απικής σας πληροφορούμε τα εξής:
      Ο θαλαμοειδής τάφος μυκηναϊκής περιόδου που απεκαλύφθη στο οικόπεδο του Σ. Βορύλλα και Μ. Φακλή, έχει δρόμο μήκους 24 μ. και πλάτους 1,50 μ. και θάλαμο διαστάσεων 5,50Χ4,80μ. και αποτελεί, μέχρι στιγμής, μοναδικό μνημείο για την περιοχή της Απικής. Ωστόσο ανάλογοι μυκηναϊκοί τάφοι έχουν αποκαλυφθεί στην υπόλοιπη ηπειρωτική Ελλάδα και την Κρήτη.
      Στην υπ. αριθμ. 10/9 Μαρτίου 2005 Συνεδρία του Κεντρικού Αρχαιολογικού Συμβουλίου εξετάσθηκε το θέμα της απαλλοτριώσεως ή μη του εν λόγω μυκηναϊκού τάφου. Στην παραπάνω συνεδρίαση το Συμβούλιο γνωμοδότησε υπέρ της μη εγκρίσεως απαλλοτριώσεως τμήματος της φερόμενης ιδιοκτησίας Σωτηρίου Βορύλλα και τμήματος φερόμενης ιδιοκτησίας Μαρίας Φακλή, στις οποίες εμπίπτει ο τάφος. Πρότεινε δε, για την καλύτερη προστασία των αρχαιοτήτων, την διατήρηση του δρόμου και του μυκηναϊκού θαλαμωτού τάφου εν καταχώσει σε τμήμα της φερόμενης ιδιοκτησίας των Σωτ. Βορύλλα και Μαρίας Φακλή με τους εξής όρους ως προς την ιδιοκτησία του κ. Σ. Βορύλλα:
      1. Δεν θα θιγεί ο δρόμος.
      2. Η οικοδομή θα θεμελιωθεί εκατέρωθεν του δρόμου με τη μέθοδο της πασσαλόπηξης.
      3. Δεν θα κατασκευαστεί πλάκα ισογείου. 
      4. Δεν θα οικοδομηθεί το ισόγειο.
      5. Ο ιδιοκτήτης θα συνεργαστεί με τη Διεύθυνση Προϊστορικών και Κλασικών Αρχαιοτήτων και τη Γενική Διεύθυνση Αναστήλωσης Μουσείων και Τεχνικών Έργων, προκειμένου στο πλαίσιο των ανωτέρω κατευθύνσεων να βρεθεί η καλύτερη δυνατή λύση.
      6. Όλες οι εργασίες κατάχωσης αλλά και οι εργασίες εκσκαφής για την ανέγερση οικοδομής, θα γίνουν υπό τη συνεχή παρακολούθηση της αρμόδιας Β΄ ΕΠΚΑ.
      Το Συμβούλιο γνωμοδότησε υπέρ της λύσεως της διατηρήσεως εν καταχώσει του δρόμου και του θαλάμου του τάφου μετά από πολλή συζήτηση και κυρίως έχοντας υπ΄ όψιν τρεις κυρίως παραμέτρους:
      Α) Το γεγονός ότι η ανασκαφή έχει ολοκληρωθεί και από επιστημονικής πλευράς έχουν ληφθεί όλες οι αρχαιολογικές πληροφορίες με την καταγραφή όλων των ευρημάτων, φωτογραφική τεκμηρίωση και σχεδιαστική αποτύπωση.
      Β) Δεύτερον ότι η διατήρηση του μνημείου ως επισκέψιμου, λόγω της σαθρότητος του ασβεστολιθικού πετρώματος, θα απαιτούσε τόσο έντονες επεμβάσεις ώστε θα κατέληγε «ένα μασκάρεμα» του μνημείου με αλλοίωση και καταστροφή των αυθεντικών στοιχείων τόσο του θαλάμου όσο και του δρόμου του τάφου.
      Επομένως η λύση της απαλλοτριώσεως δεν θα πληρούσε τον σκοπό της, δηλαδή την επισκεψιμότητα του μνημείου.
      Γ) Η επικινδυνότητα και η αντίστροφη κλίση των τοιχωμάτων του δρόμου, το μέγεθος του δρόμου και το γεγονός ότι ο τάφος είναι λαξευμένος σε μαλακό κούσκουρα (ασβεστόλιθο) με αναβλύζοντα ύδατα (δεν είναι τυχαία η ονομασία της περιοχής Γλυκά Νερά) χωρίς να είναι δυνατόν να εξασφαλιστεί η στεγανότης του εδάφους, είναι παράγοντες που επιβάλλουν την κατάχωση του μνημείου για την εσαεί διάσωσή του.
      Ο Υφυπουργός
      ΠΕΤΡΟΣ ΤΑΤΟΥΛΗΣ»)
      ΠΡΟΕΔΡΕΥΩΝ (Γεώργιος Σούρλας): Κυρίες και κύριοι συνάδελφοι, έχω την τιμή να σας ανακοινώσω το δελτίο επικαίρων ερωτήσεων της Τρίτης 12 Ιουλίου 2005.
      ΕΠΙΚΑΙΡΕΣ ΕΡΩΤΗΣΕΙΣ (Άρθρα 29 παράγραφος 1, 130 παράγραφος 8 του Κανονισμού της Βουλής)
      1. Η με αριθμό 14/7.7.2005 επίκαιρη ερώτηση της Βουλευτού της Νέας Δημοκρατίας κ. Σοφίας Καλαντζάκου προς τους Υπουργούς Περιβάλλοντος, Χωροταξίας και Δημοσίων Έργων και Τουριστικής Ανάπτυξης, σχετικά με τη συσσώρευση απορριμμάτων στις άκρες των Εθνικών Οδών, τη λήψη μέτρων καθαρισμού κλπ..
      2. Η με αριθμό 10/7.7.2005 επίκαιρη ερώτηση της Βουλευτού του Πανελλήνιου Σοσιαλιστικού Κινήματος κ. Εύης Χριστοφιλοπούλου προς τους Υπουργούς Οικονομίας και Οικονομικών και Απασχόλησης και Κοινωνικής Προστασίας, σχετικά με τη λήψη  μέτρων διασφάλισης της λειτουργίας του προγράμματος των Δομών Κοινωνικής Φροντίδας κλπ..
      3. Η με αριθμό 15/7.7.2005 επίκαιρη ερώτηση της Βουλευτού του Κομμουνιστικού Κόμματος Ελλάδας κ. Ελπίδας Παντελάκη προς τους Υπουργούς Επικρατείας και Απασχόλησης και Κοινωνικής Προστασίας, σχετικά με την αντιμετώπιση των προβλημάτων των εργαζομένων στο Ραδιοφωνικό Σταθμό FLASH  και  FLASH.GR  κλπ..
      4. Η με αριθμό 16/7.7.2005 επίκαιρη ερώτηση του Βουλευτή του Συνασπισμού Ριζοσπαστικής Αριστεράς κ. Ιωάννη Δραγασάκη προς τους Υπουργούς  Απασχόλησης και Κοινωνικής Προστασίας και Επικρατείας, σχετικά με τις απεργιακές κινητοποιήσεις των εργαζομένων στο Ραδιοφωνικό Σταθμό FLASH και FLASH.GR κλπ..
      ΠΡΟΕΔΡΕΥΩΝ (Γεώργιος Σούρλας): Εισερχόμαστε στην ημερήσια διάταξη των
      ΕΠΕΡΩΤΗΣΕΩΝ
     Θα συζητηθεί η υπ’ αριθμόν 1/1/24.6.2005 επίκαιρη επερώτηση των Βουλευτών του Πανελληνίου Σοσιαλιστικού Κινήματος, των κυρίων Παρασκευής Χριστοφιλοπούλου, Ευάγγελου Βενιζέλου, Αντωνίας Αντωνίου, Εμμανουήλ Σκουλάκη, Έκτορα Νασιώκα, Αναστασίου Χωρέμη, Ιωάννη Μανιάτη, Παναγιώτη Αντωνακόπουλου, Λεωνίδα Γρηγοράκου, Ιωάννη Κουτσούκου, Δημήτριου Λιντζέρη, Αριστείδη Μουσιώνη, Ευάγγελου Παπαχρήστου, Αικατερίνης Περλεπέ-Σηφουνάκη, Θεοχάρη Τσιόκα,  Αθανασίου Τσούρα, Ελπίδας Τσουρή, Εμμανουήλ Φραγκιαδουλάκη, Χρήστου Χάϊδου και Στυλιανού Ματζαπετάκη προς τον Υπουργό Απασχόλησης και Κοινωνικής Προστασίας, σχετικά με το Εθνικό Σχέδιο Δράσης για την Κοινωνική Ενσωμάτωση.  
     Ο Γραμματέας του Προεδρείου της Κοινοβουλευτικής Ομάδας του ΠΑΣΟΚ κ. Δημήτριος Ρέππας ορίζει Κοινοβουλευτικό Εκπρόσωπο τη Βουλευτή κ. Χριστοφιλοπούλου.
     Ο Πρόεδρος του Συνασπισμού Ριζοσπαστικής Αριστεράς κ. Αλέξανδρος Αλαβάνος ορίζει Κοινοβουλευτικό Εκπρόσωπο το Βουλευτή κ. Ιωάννη Δραγασάκη.
     Το λόγο έχει ο πρώτος επερωτών κ. Δημήτριος Λιντζέρης.
     ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε.
     Κυρίες και κύριοι συνάδελφοι, η επερώτηση αυτή -όπως και κάθε επερώτηση- δεν πρέπει να θεωρείται πόλεμος φθοράς του αντιπάλου, αλλά δημιουργικός κοινοβουλευτικός έλεγχος που σκοπεύει στην έξοδο από τη στασιμότητα. Άλλωστε στις ευνομούμενες δημοκρατίες, πολιτικός ανταγωνισμός σημαίνει ανταγωνισμός προσφοράς, ανταγωνισμός πολιτικού και κοινωνικού ήθους. 
     ΒΥΡΩΝ ΠΟΛΥΔΩΡΑΣ: Ολόσωστο!
     ΔΗΜΗΤΡΙΟΣ ΛΙΝΤΖΕΡΗΣ:  Σκοπός της Αντιπολίτευσης, αφού ετάχθη σ’ αυτήν τη θέση από τον ελληνικό λαό, είναι να αναδεικνύει αδυναμίες, να προβάλλει αντιφάσεις, να αποκαλύπτει την απόσταση μεταξύ λόγων και έργων της Κυβέρνησης και να προτείνει λύσεις.
     Θα περίμενε κανείς, στην Ελλάδα του 2005, μία δημοκρατικά εκλεγμένη Κυβέρνηση να κτίσει πάνω στα συγκριτικά πλεονεκτήματα που της άφησε η προηγούμενη κυβέρνηση, να χαράξει μία νέα αναπτυξιακή πορεία, να βελτιώσει το επίπεδο ζωής των Ελλήνων, να είναι συνεπής εν πάση περιπτώσει με τις προεκλογικές εξαγγελίες και, αφού επαγγελόταν μια κεντρώα πολιτική, να προωθεί περαιτέρω τον εκδημοκρατισμό των θεσμών, να λαμβάνει μέτρα προσφοράς στο κοινωνικό σύνολο.
     Αντ’ αυτού, ενάμιση χρόνο τώρα, παρακολουθούμε μία συνειδητή προσπάθεια αυτοκαταρράκωσης του κύρους της χώρας και αναίρεσης των κατακτήσεων του λαού. Παρακολουθούμε μια αδυσώπητη οπισθοχώρηση. Η Νέα Δημοκρατία σε όλους τους τομείς προσπαθεί να κατεβάσει τον πήχη. Περιγράφει μια πλασματική πραγματικότητα, επιδιώκει τη λήθη για να καλύψει την αμηχανία, για να αντεπεξέλθει στα κυβερνητικά της καθήκοντα. Καθημερινά γίνεται όλο και πιο φανερό ότι αυτή η Κυβέρνηση αποτελεί τον ορισμό της ανακολουθίας και της αυτοδιάψευσης.
     Η επίκαιρη επερώτηση για το Εθνικό Σχέδιο Δράσης για την Κοινωνική Ενσωμάτωση εστιάζεται στην αδιαφορία ή στην αδυναμία της Κυβέρνησης να προωθήσει λύσεις στα ζητήματα της φτώχειας και του κοινωνικού αποκλεισμού.
      Είναι γεγονός ότι η φτώχεια και ο κοινωνικός αποκλεισμός εξαπλώνονται στις δυτικές κοινωνίες και στην Ελλάδα όλο και περισσότερα άτομα πλέον στηρίζονται στον κοινωνικό δείκτη προστασίας, που οφείλει η πολιτεία να απλώσει προστατευτικά γι’ αυτούς. Σ’ αυτό το φαινόμενο συμβάλλουν η περιορισμένη ανάπτυξη, η υψηλή ανεργία, η μετανάστευση, η παράνομη εργασία, η γήρανση του πληθυσμού και η άμβλυνση των οικογενειακών σχέσεων. Αυτό το τελευταίο, ευτυχώς, στη χώρα μας αντέχει ακόμα.
      Κυρίες και κύριοι, ο κοινωνικός αποκλεισμός είναι ένα πολυσύνθετο πρόβλημα, ευρύτερο της φτώχειας, με σαφείς κοινωνικές διαστάσεις που συνδέεται και με ιδιαίτερα χαρακτηριστικά των ατόμων, πέρα από το εισόδημά τους. Τέτοια χαρακτηριστικά είναι το φύλο, η ηλικία, τα άτομα με ειδικές ανάγκες, οι χρήστες ναρκωτικών, οι ψυχικά ασθενείς, τα παιδιά που έχουν εγκαταλείψει το σχολείο.
      Από τις πολιτικές που ασκούνται για την αντιμετώπιση αυτού του προβλήματος, γίνεται αντιληπτή η ιδεολογική και κοινωνική πολιτική της Κυβέρνησης. Γίνεται αντιληπτό το εάν επιδιώκει την κοινωνική συνοχή ή το εάν ασκεί κυνικές πολιτικές, που εν τέλει οδηγούν στην κοινωνία των 2/3. Και πληθαίνουν τα σημάδια ότι η Κυβέρνηση καθοδηγείται από τη θατσερική αντίληψη ότι η κοινωνία είναι ανύπαρκτη. Αυτό αποδεικνύεται από την οικονομική πολιτική που ακολουθείται τους τελευταίους μήνες. Πώς αλλιώς μπορούν να ερμηνευτούν οι άμεσες και απλόχερες ελαφρύνσεις στους επιχειρηματίες και η παραπομπή στις καλένδες των αυξήσεων για μισθωτούς και συνταξιούχους; 
      Αυτή η θατσερική αντίληψη επιβεβαιώνεται από τη λιτότητα στους μισθούς και τις συντάξεις. Να θυμίσω ότι η μηνιαία κατώτατη σύνταξη γήρατος αυξήθηκε κατά 0,48 ευρώ, οι δε συνταξιούχοι του ΟΓΑ βλέπουν το εισόδημά τους να απογειώνεται αυξανόμενο κατά 0,67 ευρώ την ημέρα! Η σκληρή αυτή εισοδηματική πολιτική δεν εφείσθη ούτε τους δικαιούχους του ΕΚΑΣ, που άλλωστε μειώθηκε και ο αριθμός τους. 
      Κυρίες και κύριοι, εμείς, το ΠΑΣΟΚ, είμαστε υπερήφανοι για την πρόοδο που επιτελέστηκε επί των ημερών μας στην κατεύθυνση του κτισίματος ενός κοινωνικού κράτους, γιατί αποτελεί ιστορική αλήθεια ότι οι έννοιες «κοινωνικό κράτος» και «κοινωνική πολιτική» ήρθαν στο προσκήνιο επί των ημερών του ΠΑΣΟΚ. Επιδιώξαμε σταθερά την κοινωνική αλληλεγγύη και δικαιοσύνη όχι από φιλανθρωπία, αλλά γιατί για εμάς είναι στοιχείο σύνθεσης της κοινωνίας. 
      Είμαστε υπερήφανοι, γιατί συστήσαμε το Εθνικό Σύστημα Υγείας. Είμαστε υπερήφανοι για τον ΟΓΑ και για την υγειονομική κάλυψη και για την ασφαλιστική, για το ΕΚΑΣ, αλλά και για πολλές πρόσθετες έμμεσες κοινωνικές παροχές, όπως το ΚΑΠΗ, οι παιδικοί σταθμοί, ο κοινωνικός τουρισμός, οι επιδοτήσεις στους κοινωνικούς φορείς και τόσα άλλα.
      Δεν ισχυρίζομαι ότι έγιναν όλα άριστα. Δεν ισχυρίζομαι ότι δεν έγιναν λάθη ή παραλείψεις. Δεν ισχυρίζομαι ότι δεν υπήρξαν αδυναμίες στην εφαρμογή της πολιτικής. Έγινε, όμως, έργο!
      Κύριοι της Συμπολίτευσης, πριν ενάμιση χρόνο ο λαός σάς έταξε στο ρόλο της Κυβέρνησης, επειδή πίστεψε στις προεκλογικές σας υποσχέσεις ή και για άλλους λόγους, που δεν είναι της παρούσης. Και βρισκόμαστε σήμερα στη δυσάρεστη θέση να καταθέσουμε αυτήν την επίκαιρη επερώτηση, γιατί διαπιστώνουμε με θλίψη την ανυπαρξία πολιτικής για την κοινωνική ενσωμάτωση, διαπιστώνουμε την απαξίωση των κοινοβουλευτικών διαδικασιών και του κοινοβουλευτικού διαλόγου, διαπιστώνουμε έλλειψη αξιολόγησης και παραμέληση της εφαρμογής του ισχύοντος Εθνικού Σχεδίου Δράσης για την Κοινωνική Ενσωμάτωση, διαπιστώνουμε ακόμα την προχειρότητα και την επιπολαιότητα με την οποία αντιμετωπίζονται τα προβλήματα της χώρας. Σας κρούομε τον κώδωνα του κινδύνου!
      Κυρίες και κύριοι, το ΕΣΔΕΝ για το οποίο συζητάμε, αποτελεί ένα σημαντικό εργαλείο για την καταπολέμηση του κοινωνικού αποκλεισμού. Σε όλες τις χώρες της Ευρωπαϊκής Ένωσης από το 2000, όταν στη Νίκαια –το πρώτον- επί Γαλλικής Προεδρίας αποφασίστηκε αυτή η πολιτική, ανά διετία υποβάλλονται εθνικά σχέδια. 
      Προβλέπεται απολογισμός των πράξεων, δυνατότητα αναθεώρησης των δράσεων και βεβαίως η λεγόμενη «ανοικτή μέθοδος συντονισμού», δηλαδή η ανταλλαγή απόψεων όσον αφορά την αποτελεσματικότητα, η μεταφορά και σύγκριση εμπειριών μεταξύ των χωρών-μελών, η διαμόρφωση τελικών προτάσεων. Όλα αυτά ακολουθήθηκαν με συνέπεια έως το 2004. Σήμερα παρακολουθούμε τις ελλείψεις και την αμηχανία της Κυβέρνησης. Μέχρι τα τέλη Μαϊου 2005, ένα μήνα πριν την καταληκτική ημερομηνία κατάθεσης του ΕΣΔΕΝ, δεν είχε δοθεί στη δημοσιότητα το νέο σχέδιο ούτε καν κείμενο αξιολόγησης του προηγούμενου. Όσο για κοινωνικό διάλογο; Ούτε λόγος.
      Να θυμίσω ότι εγκαίρως καλέσαμε τον Υπουργό Απασχόλησης στην Επιτροπή Κοινωνικών Υποθέσεων για να μας ενημερώσει. Ακόμα αναμένεται.
      Κυρίες και κύριοι συνάδελφοι, επιτέλους κατετέθη ένα γενικόλογο κείμενο, γεμάτο από υποσχέσεις και αντιφάσεις, αλλά εντέλει ανίδεο για τον τρόπο με τον οποίο επιδιώκει να καταπολεμήσει τον κοινωνικό αποκλεισμό. Είναι ενδιαφέρον ότι σε γενικές γραμμές το νέο ΕΣΔΕΝ είναι εγκωμιαστικό για τις πολιτικές του ΠΑΣΟΚ. Αλλά είναι και κλεψίτυπο, αφού αρκετές από αυτές τις πολιτικές τις βαφτίζει δικές του και τις παρουσιάζει σαν καινούργιες. Στην πράξη, όμως, όλες σχεδόν οι πολιτικές ενίσχυσης της κοινωνικής συνοχής βρίσκονται επί δεκαέξι μήνες σε απόλυτη εκκρεμότητα. Υποχρηματοδοτούνται. Το μέλλον τους προοιωνίζεται δυσοίωνο και στην καλύτερη περίπτωση διεκπεραιώνονται με τεράστιες καθυστερήσεις, όπως τα προγράμματα Βοήθεια στο Σπίτι, «ΨΥΧΑΡΓΩΣ» τα κέντρα δημιουργικής απασχόλησης παιδιών και άλλα.
      Κυρίες και κύριοι συνάδελφοι, η διαδικασία κατάρτισης ενός ΕΣΔΕΝ θα πρέπει να ανταποκρίνεται στη σημασία του στόχου. Θα πρέπει να επιτρέπει σε κάθε πολίτη να έχει τις ίδιες δυνατότητες πρόσβασης στην απασχόληση, στην εκπαίδευση, στην περίθαλψη. Γι’ αυτόν ακριβώς το λόγο ο διάλογος για την κατάρτιση του ΕΣΔΕΝ θα πρέπει να είναι ουσιαστικός, καθολικός και ανοικτός. Θα πρέπει βεβαίως να έχει προηγηθεί μία ρεαλιστική αποτύπωση της προηγούμενης δράσης. Θα πρέπει να υπάρχει απολογισμός. Χωρίς απολογισμό και χωρίς κοινωνικό διάλογο, δεν μιλάμε για Εθνικό Σχέδιο Δράσης, αλλά για τεχνοκρατικές ασκήσεις επί χάρτου. 
      Σας το λέει ξεκάθαρα η Γενική Συνομοσπονδία Εργατών Ελλάδος, σας το λέει και η έκθεση της Οικονομικής και Κοινωνικής Επιτροπής: Χρειάζονται δομές που θα έπρεπε να έχουν ρόλο σ’ αυτήν τη σύνθεση του προγράμματος, αλλά που θα βρίσκονται έξω από τις κυβερνητικές προθέσεις. 
      Το ΕΣΔΕΝ που καταθέσατε, σε καμία περίπτωση δεν ανταποκρίνεται στις απαιτήσεις των καιρών. Θα αναφέρω μία σειρά πραγμάτων, για να μην έχετε τη μόνιμη επωδό, ότι η Αντιπολίτευση πρέπει να προτείνει. Θα προτείνει, λοιπόν, με την ελπίδα ότι κάτι θα πράξετε από αυτά που προτείνει, χωρίς να έχει την ψευδαίσθηση, όμως, ότι αυτό και θα συμβεί.
      Θα περίμενε, λοιπόν, απ’ αυτό μία περαιτέρω ωρίμανση της συνολικής στρατηγικής αντίληψης για το τι είναι κοινωνική συνοχή, τι είναι κοινωνική ένταξη και πώς προωθείται: Αυτό που επεδίωξε με σταθερότητα η κυβέρνηση του ΠΑΣΟΚ.
      Να σας πω και κάτι. Εμείς ξεκινήσαμε την αντιμετώπιση του προβλήματος της φτώχιας. Η Νέα Δημοκρατία όσο ήταν Αντιπολίτευση –ακόμα ηχούν στα αυτιά μου οι κραυγές και του κ. Γιακουμάτου- έλεγε για δύο εκατομμύρια φτωχούς, χωρίς όμως να ομολογεί τι μέτρα λάβαμε εμείς, προκειμένου να αμβλύνουμε αυτό το φαινόμενο, χωρίς να ομολογεί τις συνεχείς αυξήσεις των κοινωνικών δαπανών, που οδήγησαν την Ελλάδα να φθάσει το μέσο όρο των κοινωνικών δαπανών της Ευρωπαϊκής Ένωσης. Σήμερα οι κοινωνικές δαπάνες αρχίζουν να φθίνουν. Καμία προοπτική αύξησης δεν υπάρχει. Η έλλειψη χάραξης συγκεκριμένης πολιτικής και στρατηγικής πηγαίνει την υπόθεση «κοινωνική ένταξη» πολλά χρόνια πίσω. Ενώ οι καιροί απαιτούν πολιτική στην κατεύθυνση του «ό,τι χρειάζεται», η Νέα Δημοκρατία απαντά με μέτρα του «ό,τι έχουμε ευχαρίστηση».
    Γι’ αυτό και στα οικονομικά σας μέτρα παραγνωρίζετε εξ ολοκλήρου την κοινωνική οικονομία ως διαδικασία κοινωνικής συνοχής. Παραγνωρίζετε εξ ολοκλήρου την κοινωνική οικονομία ως διαδικασία αναπτυξιακής πολιτικής. Παραγνωρίζετε, δηλαδή, έναν τομέα, που στην ευρωπαϊκή οικονομία απασχολεί σήμερα το 7% της αμειβόμενης εργασίας στην Ευρώπη. 
    Το δεύτερο που θα έπρεπε να περιλαμβάνεται στο ΕΣΔΕΝ, είναι η συνέχιση της ολοκλήρωσης του κοινωνικού ιστού ασφαλείας, με προσθήκες νέων παροχών και κάλυψη μονάδων πληθυσμού που διέφυγαν. Αντ’ αυτού, το ΕΣΔΕΝ που καταθέσατε, σφυρίζει αδιάφορα. 
    Μια τρίτη σημαντική κατεύθυνση είναι η αποκέντρωση της οικονομικής πολιτικής. Μόνο αν η κοινωνική πολιτική έρθει κοντά στον πολίτη, που την έχει ανάγκη στις αποκεντρωμένες δομές του κράτους, μόνο τότε μπορεί να διασφαλιστεί ότι τα χρήματα δεν σπαταλώνται και αντιμετωπίζονται οι βασικές ανάγκες. 
    Στο διάστημα αυτό, όσο είστε Κυβέρνηση, αλλά και στο νέο ΕΣΔΕΝ, η ανταπόκριση στην κοινωνική πολιτική των Οργανισμών Τοπικής Αυτοδιοίκησης αφήνεται στην τύχη της. 
    Έτσι, για του λόγου μου το αληθές, θα καταθέσω ένα δελτίο Τύπου της Κεντρικής Ένωσης Δήμων και Κοινοτήτων της Ελλάδας, που κάνει λόγο για δυόμισι χιλιάδες εργαζόμενους που μένουν απλήρωτοι, για επτακόσιες πενήντα δομές κοινωνικής φροντίδας στους δήμους που φθίνουν, για εξήντα χιλιάδες ωφελούμενους πολίτες που κινδυνεύουν να χάσουν τις προσφερόμενες κοινωνικές υπηρεσίες, για ευρωπαϊκά κονδύλια που βρίσκονται στα ταμεία του Υπουργείου Οικονομίας, αλλά δεν έχουν εκταμιευτεί ακόμα. 
    Η ίδια ανακοίνωση καταλήγει ότι η ΚΕΔΚΕ θεωρεί ότι οι νέες διακηρύξεις και τα ευχολόγια της Κυβέρνησης στην πράξη οδηγούν σε υπονόμευση των δομών κοινωνικής φροντίδας. 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Τέλος, κυρίες και κύριοι, η τέταρτη αναφορά μου είναι η εξής: Πρέπει να ομολογήσουμε ότι κλειδί για την είσοδο στην κοινωνική ένταξη είναι η απασχόληση. Μόνο η εργασία δίνει μόνιμη ασπίδα ενάντια στη φτώχια. Η Κυβέρνηση, παρά τη ρητορική της, αρκείται σε ξαναζέσταμα των πρωτοβουλιών που ήδη είχε πάρει το ΠΑΣΟΚ, σε μια εποχή, όμως, που οι μακροοικονομικές συνθήκες ήταν πολύ ευμενέστερες. Και φρόντισε η ίδια να τις κάνει δυσμενείς με την ανεκδιήγητη απογραφή της. 
    Κυρίες και κύριοι, κλείνοντας, θα έλεγα ότι το μέλλον προβλέπεται ζοφερό. Είδαμε την κυβέρνηση να αυτοαναιρείται και να αυτοδιαψεύδεται. 
    (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
    Ένα λεπτό μόλις, κύριε Πρόεδρε. 
    Παρακολουθήσαμε να ψηφίζεται ένας έωλος προϋπολογισμός, που ήδη αναιρέθηκε. Παρακολουθήσαμε σκληρά φορολογικά μέτρα που, από ό,τι φαίνεται, θα βρουν άμεση συνέχεια. Παρακολουθήσαμε την αύξηση των έμμεσων φόρων. 
    Η Κυβέρνηση υποσχέθηκε τον προηγούμενο χειμώνα επίδομα πετρελαίου θέρμανσης στα χαμηλά κοινωνικά και οικονομικά στρώματα. Αντ’ αυτού, ετοιμάζεται να εξομοιώσει την τιμή του πετρελαίου θέρμανσης με αυτό της κίνησης, με προφανείς επιπτώσεις στα φτωχά νοικοκυριά. Ως και τα φθηνά τσιγάρα αύξησε επιλεκτικά, προκειμένου να πλέξει ένα υφάδι κοινωνικής προστασίας. 
    Είδαμε να εφαρμόζεται σειρά απορυθμιστικών μέτρων, που βαφτίστηκαν «μεταρρύθμιση». Είδαμε αναστάτωση των εργασιακών σχέσεων και στο ωράριο εργασίας. Έπονται χειρότερες μέρες για το ασφαλιστικό. 
    Τώρα, παρακολουθούμε την ακύρωση του Εθνικού Σχεδίου Δράσης για την κοινωνική ένταξη. Παρακολουθούμε τη διάψευση όλων των προεκλογικών υποσχέσεων της Κυβέρνησης. Το φιλολαϊκό προσωπείο πέφτει, η κυβερνητική παράταξη παραμένει σταθερή στις γνωστές παραδοσιακές της μεθόδους. Δεν απέχει ο χρόνος, που η πλειοψηφία του ελληνικού λαού θα κατανοήσει πλήρως ότι οι έννοιες «κέντρο» και η έννοια «Κυβέρνηση Καραμανλή» είναι έννοιες διαχρονικά αντίθετες και αλληλοαποκλειόμενες και τότε θα θυμηθεί το σύνθημα της γενιάς του 114, «Καρά Αμάν Αλή». 
    Ευχαριστώ πολύ. 
    (Χειροκροτήματα από την πτέρυγα του ΠΑΣΟΚ)
    ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Λιντζέρη. 
    Το λόγο έχει ο κ. Σκουλάκης. 
    Κύριοι συνάδελφοι, εάν υπερβαίνετε τα πέντε λεπτά, θα χρεώνεστε από τη δευτερολογία σας. Αυτό σας το λέω, για να μη σας διακόπτω. 
    Ορίστε, κύριε Σκουλάκη.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, μας δίνεται σήμερα η ευκαιρία με την επερώτησή μας να πούμε κάποιες αλήθειες, γιατί επιτέλους αυτές άρχισαν να φαίνονται. Σήμερα, δεκαεπτά μήνες από την ανάληψη των καθηκόντων αυτής της Κυβέρνησης, νομίζω ότι αποδεικνύεται πως το επικοινωνιακό πρόγραμμα της Κυβέρνησης, που έχει εντάξει όλα τα θέματα αιχμής σ΄ αυτό το σχέδιο, αποτυγχάνει. Ό,τι λες, μπροστά σου το βρίσκεις και το ξέρετε πολύ καλά, κύριε Υπουργέ.
      Σήμερα, διαβάζοντας κανείς το Εθνικό Σχέδιο για την Κοινωνική Ενσωμάτωση, διαπιστώνει ότι δεν έχετε ούτε κοινωνική πολιτική, αλλά πολύ φοβάμαι ότι δεν έχετε ούτε και αίσθηση της κοινωνικής πραγματικότητας. Είναι ένα σχέδιο γενικόλογο, αόριστο, χωρίς στρατηγική και χωρίς εξειδικευμένες δράσεις. Αποδεικνύεται για άλλη μία φορά ότι δεν έχετε σχέδιο, ότι δεν υπάρχει προγραμματισμός, ότι δεν υπάρχει συνέργεια και συμπληρωματικότητα των δράσεων. 
      Κύριε Υπουργέ, θα ήθελα να ξεκινήσω, ρωτώντας σας το εξής: Εντάσσετε στις κοινωνικές ομάδες τους τοξικομανείς και τις οικογένειές τους; Εάν ναι, τότε γιατί δεν βρήκατε χώρο να γράψετε για αυτούς τους ταλαίπωρους μία λέξη, μία γραμμή στο δικό σας Εθνικό Σχέδιο Δράσης για την ένταξή τους; Όμως, τι να γράφατε; Ότι επί δεκαεπτά μήνες συνειδητά δεν στελεχώσατε καμία καινούργια δομή και ότι δεν αναπτύξατε καμία νέα θέση θεραπείας, ενώ προχθές ο Υπουργός μάς έφερε ένα προεδρικό διάταγμα στη διακομματική επιτροπή, το οποίο αναδείκνυε ως κυρίαρχο μοχλό αντιμετώπισης του προβλήματος των ναρκωτικών τον ιδιωτικό τομέα; Για όνομα του Θεού! Είναι ή δεν είναι κοινωνικά αποκλεισμένοι οι τοξικομανείς και οι οικογένειές τους; Τι προβλέπετε στο δικό σας Εθνικό Σχέδιο Δράσης; Δεν προβλέπετε τίποτα. Ο κύριος Υπουργός είπε στην πρώτη συνεδρίαση της Επιτροπής ότι «Εγώ δεν θα γίνω μπόγιας ανθρώπινων ψυχών». Μπορεί να μας πει μέχρι σήμερα τι έχει κάνει και ο ίδιος και εσείς, κύριε Υφυπουργέ και η Κυβέρνηση για τα ναρκωτικά; Για όνομα του Θεού!
      Έρχομαι στο θέμα της υγείας. Τι μπορεί να πει κανείς μέσα σε πέντε λεπτά; Διαβάζω εδώ τις πέντε γραμμές που έχετε γράψει, αλλά και αυτές δεν είναι αληθινές, αλλά ψεύτικες. Λέτε ότι «Η πολιτική στον τομέα της υγείας υλοποιείται μέσα από ένα αναθεωρημένο Εθνικό Σύστημα Υγείας και Κοινωνικής Αλληλεγγύης, με σκοπό την ουσιαστική αποκέντρωση και βελτίωση των παρεχόμενων υπηρεσιών και, συγκεκριμένα, με τη διαίρεση της επικράτειας σε υγειονομικές περιφέρειες». Μεγάλο επίτευγμα! Βαφτίσατε τα ΠεΣΥΠ, ΔΥΠΕ. Αυτό ήταν όλο και όλο. Καρατομήσατε τους προέδρους, τους διοικητές των νοσοκομείων και αλλάξατε τους ΠεΣΥΠάρχες σε ΔΥΠΕάρχες. Αυτή ήταν η μεγάλη σας μεταρρύθμιση.
      Θέλετε να μιλήσουμε για το νομοσχέδιο για το φάρμακο; Μα, δεν ήρθε ακόμα, όπως και το σχέδιο νόμου για την πρωτοβάθμια φροντίδα υγείας, για την ποιότητα στο χώρο της υγείας, για την αιμοδοσία και για την ιατρική δεοντολογία. Όλα αυτά δεν έχουν έρθει ακόμα. 
      Προχθές ο Υπουργός ήθελε να μας αποδείξει ότι το έτος 2004 δεν είναι χαμένο έτος για την υγεία. Εγώ πιστεύω ότι το 2004 είναι χαμένο έτος για την υγεία, όπως και το 2005. Στην ομιλία του εδώ, στην προ ημερήσιας διάταξης συζήτηση, ο Υπουργός είχε πει τα εξής: «Δεν έχει ακούσει κανείς από τους συναδέλφους και φίλους σας, που είναι στο χώρο των νοσοκομειακών γιατρών, ότι πέρυσι, το 2004, για τα νοσοκομεία της Αθήνας προσελήφθησαν χίλιοι εξακόσιοι τριάντα ειδικευόμενοι, για τα νοσοκομεία της επαρχίας δύο χιλιάδες εκατόν εβδομήντα και συνολικά τρεις χιλιάδες οκτακόσιοι;» Μα, αυτοί είναι ειδικευόμενοι, κύριε Υπουργέ, που κάθε τόσο αντικαθιστούν εκείνους που πήραν ειδικότητα. Αυτές δεν είναι μόνιμες προσλήψεις. 
      Μάλιστα, για να ενισχύει το επιχείρημά του ο κύριος Υπουργός, είπε το εξής: «Μπορείτε να πάτε σε οποιοδήποτε νοσοκομείο και να ρωτήσετε για το 2004. Πηγαίνετε απέναντι, που είναι ο «Ευαγγελισμός», για να ρωτήσετε πόσοι ειδικευόμενοι ήρθαν, κύριε Διοικητά. Δεν χρειάζεται να ρωτήσετε τον Υπουργό, που δεν τον εμπιστεύεστε.» Και ήρθε η απάντηση χθες μέσα από το δημοσίευμα της εφημερίδας «ΤΑ ΝΕΑ», το οποίο θα καταθέσω στη συνέχεια. 
     Τι λέει; «Ευαγγελισμός» στην εντατική. Κλείνουν τα περισσότερα χειρουργεία από 18 Ιουλίου ως 31 Αυγούστου, γιατί δεν υπάρχει προσωπικό» Αυτή είναι η απάντηση στα επιχειρήματα του Υπουργού. Αυτή είναι η απάντηση στα επικοινωνιακά τρικ, με τα οποία βομβαρδίζει επί δεκαέξι μήνες ο Υπουργός την ελληνική κοινωνία, για να μας πείσει ότι αναβαθμίζει τις παρεχόμενες υπηρεσίες υγείας. 
     Και κλείνω, κύριε Υπουργέ, με την ψυχική υγεία. Είναι τεράστιο θέμα. Έληξε η περίοδος συγχρηματοδότησης των δομών από την Ευρωπαϊκή Ένωση με το δεκαοχτάμηνο. Η ελληνική Κυβέρνηση, το ελληνικό κράτος έχει δεσμευθεί ότι αυτές τις δομές θα τις χρηματοδοτήσει από εθνικούς πόρους. Δεν έχετε κάνει ουδεμία πρόβλεψη. Δώσατε το 50% των πιστώσεων γι’ αυτές τις δομές. Ήδη υπάρχουν απολύσεις, ήδη υπάρχουν τεράστια προβλήματα στη λειτουργία των δομών αυτών. Σας κρούω τον κώδωνα του κινδύνου. Και άρρωστοι θα γυρίσουν στα ψυχιατρεία και η Ευρωπαϊκή Ένωση θα δει την κατάντια μας και θα μας ζητήσει χρήματα πίσω. Αυτή είναι η πραγματικότητα, κύριε Υπουργέ. Ν’ αφήσουμε τα λόγια τα μεγάλα, να κάτσουμε κάτω, να πείτε τις σκέψεις σας και τις απόψεις σας με συγκεκριμένες δράσεις και συγκεκριμένα προγράμματα και πάνω σ΄ αυτά να συζητήσουμε. 
     Ευχαριστώ πολύ, κύριε Πρόεδρε. 
     (Στο σημείο αυτό ο Βουλευτής κ. Εμμανουήλ Σκουλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      (Χειροκροτήματα από την πτέρυγα του ΠΑΣΟΚ)
     ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Σκουλάκη. Το λόγο έχει ο κ. Έκτορας Νασιώκας. 
     ΈΚΤΟΡΑΣ ΝΑΣΙΩΚΑΣ: Με τη σημερινή μας επερώτηση ελέγχουμε, κύριε Υπουργέ, την Κυβέρνηση της Νέας Δημοκρατίας με αυστηρότητα για ένα θέμα κοινωνικής ευαισθησίας, για ένα θέμα που άπτεται κοινωνικών ευαίσθητων ομάδων και βεβαίως για ένα θέμα στήριξης, δημιουργίας του κοινωνικού κράτους. Και σας ελέγχουμε εκ μέρους όλων εκείνων των πολιτών, των μη προνομιούχων, που όχι μόνο δεν ευνοούνται από τη δική σας πολιτική αυτούς τους  δεκαέξι μήνες, αλλά πλήττονται βάναυσα. 
     Το Εθνικό Σχέδιο Δράσης για την Κοινωνική Ενσωμάτωση, κύριε Υπουργέ, δεν είναι απλό χαρτί. Δεν είναι μια υποχρέωση, για να το καταθέσετε. Είναι ένα σύνολο δράσεων. Εσείς το θεωρείτε ένα απλό χαρτί. Και δεν έχετε καθόλου δράσεις. Όλες οι παρεμβάσεις σας οδηγούν σε αντίθετο αποτέλεσμα. 
     Ονομάζεται Εθνικό Σχέδιο Δράσης για την Κοινωνική Ενσωμάτωση και το δικό σας σχέδιο, κύριε Υπουργέ, αλλά ούτε εθνικό είναι, γιατί ενώ είναι διατομιακό, ούτε καν η διυπουργική επιτροπή σε επίπεδο γενικών γραμματέων δεν λειτουργούσε όλο αυτό το διάστημα. Ούτε σχέδιο είναι αφού απορυθμίζει και προγράμματα και τα εγκαταλείπει. Ούτε δράση έχει, αφού έχει αντίδραση. Και φυσικά δεν οδηγεί στην ένταξη αλλά μάλλον στην απόκλιση και τον αποκλεισμό. 
     Στις πρώτες τριάντα τρεις σελίδες αυτού του σχεδίου –εγώ θα το χαρακτηρίσω μνημείο προχειρότητας- λέτε ύμνους για το προηγούμενο σχέδιο. Εμείς σας ευχαριστούμε για τη γραπτή αναγνώριση του έργου μας αλλά στο διά ταύτα που είναι και το σημαντικό, στην προοπτική υπάρχει ένα μεγάλο κενό. Ένα τίποτα. Δεν την πιστεύετε, κύριε Υπουργέ, αυτήν την πολιτική. 
     Μιλούσατε και πρώτα για τη φτώχεια. Και τι κάνετε; Οδηγείτε τους πολίτες σε εξαθλίωση. Πώς το κάνετε; Με την εισοδηματική σας πολιτική. Τα 8 ευρώ είναι το μεγαλύτερο ποσό που δώσατε στο ΕΚΑΣ, κύριε Υπουργέ. Τα 12 ευρώ, το μεγαλύτερο ποσό που δώσατε στην σύνταξη του ΟΓΑ. Λοιδορούσατε διπλάσιες και τριπλάσιες παροχές τα προηγούμενα χρόνια. Με τη φορολογική σας πολιτική και τα φορολογικά αντιλαϊκά μέτρα τι κάνατε; Απαλλαγές στους ισχυρούς, βάρη στους πολλούς. Και η έκρηξη της ακρίβειας που οδηγεί; Σε δραματική ανακατανομή εισοδήματος υπέρ των εχόντων και κατεχόντων και κατά όλων των άλλων. Για τους άλλους λέγατε ότι κόπτεστε. Γι’ αυτό τους πείσατε να σας ψηφίσουν. 
     Δεύτερον, ανοίγετε το εργασιακό θέμα. Είναι και αποκλειστικής αρμοδιότητάς σας, εννοώ το Υπουργείο Απασχόλησης, πρώην εργασίας. Ποιος είναι ο στόχος; Ποιο θα είναι το αποτέλεσμα; Θα οδηγήσετε σε δραματική μείωση των μισθών και των εισοδημάτων των εργαζομένων. Θα σας φέρω ένα παράδειγμα. Ένας εργαζόμενος που σήμερα παίρνει 800 ευρώ και συμπληρώνει άλλα 200-250 ευρώ από τις άλλες υπερωρίες και απασχολήσεις, θα παίρνει με τα νέα δεδομένα το περισσότερο 800-850 ευρώ συνολικά και τα άλλα, κύριε Υπουργέ, θα χαριστούν στους εργοδότες. 
    Ανοίγετε το ασφαλιστικό. Και το ανοίγετε εναντίον των εργαζομένων. Ο εχθρός λαός πάντα, λέτε και στην Ελλάδα το πρόβλημα είναι το κόστος εργασίας, λέτε και στην Ελλάδα έχουμε τους υψηλούς μισθούς και τις υψηλές συντάξεις. Είστε ακριβώς στο δρόμο της κυβέρνησης του κ. Μητσοτάκη, 1990-1993. Δυστυχώς, θα έχετε και την ίδια κατάληξη.
    Τέταρτον, κάθε φορά που βγαίνετε να εξαγγείλετε μέτρα, ο λαός με τρόμο περιμένει. Νιώθει μια αγωνία, μια ανασφάλεια, μια απαισιοδοξία. Λέει με τρόμο: Η Νέα Δημοκρατία –που δεν είναι άλλη από την παλιά Νέα Δημοκρατία και την παλιά Δεξιά- μας παίρνει μέτρα. Και μιλάτε για μεταρρυθμίσεις και κάνετε απορυθμίσεις. 
    Κύριε Υπουργέ, με το ασφαλιστικό που ψηφίσατε για τους τραπεζίτες, με τις απαλλαγές που κάνατε στις τράπεζες, απορυθμίσατε το συνολικό ασφαλιστικό. Και θα πληρώσει ο φτωχός λαός και συνταξιούχος.
    Μου θυμίζετε εκείνη την περίπτωση κάποιου που αφού σκότωσε τον πατέρα του είπε: «Έλεος. Επιείκεια. Δεν έχω πατέρα. Είμαι ορφανός». 
    Ας έρθουμε όμως και στις στοχευμένες πολιτικές κοινωνικής ένταξης. 
    Δεν προωθήσατε, κύριε Υπουργέ –και τα είπε ο κ. Λιντζέρης- τα προγράμματα που ήταν ενταγμένα και πολλές φορές προκηρυγμένα. Δεν προχωρούν ή σταμάτησαν ή ολοκληρώνονται και δεν προχωρούν. Το θέμα για τους τσιγγάνους, για τους μετανάστες, για τους φυλακισμένους, για τις γυναίκες, για τα άτομα με αναπηρία.
    Έκτον, ένα τεράστιο θέμα. Οι μονογονεϊκές οικογένειες, οι ανύπαντρες μητέρες. Πόσα είπατε; Τίποτα δεν λέτε εδώ στο σχέδιο. Τίποτα δεν κάνετε. Για τους πολυτέκνους; Απλώς το αναφέρετε. Έχετε δεσμευτεί, αλλά απλώς το αναφέρετε. Δεν πρόκειται να το κάνετε.
    Για την υγεία τα είπε λεπτομερώς ο κ. Σκουλάκης. Εγώ θα σας πω ένα πράγμα. Πρώτη φορά με τέτοια πολιτική κλείνουν τα χειρουργεία του «Ευαγγελισμού», του μεγαλύτερου νοσοκομείου της Ελλάδος. Πού θα οδηγήσει αυτό; 
    Νομίζετε, κύριε Υπουργέ, ότι οι έχοντες και κατέχοντες δεν θα χειρουργηθούν αυτό το τετράμηνο ή το εξάμηνο; Οι μη έχοντες δεν θα χειρουργηθούν. Εναντίον των ανθρώπων που δεν έχουν δυνατότητα πρόσβασης σε πάρα πολλές άλλες πόρτες θα λειτουργήσουν αυτά τα μέτρα. Αυτά είναι τα αποτελέσματα της πολιτικής σας.
    Φυτοζωούν όμως και εκείνα τα προγράμματα –πολύ σημαντικά και κοινωνικά ευαίσθητα- όπως είναι η «βοήθεια στο σπίτι». Τα είπε ο εισηγητής μας με λεπτομέρεια. Είναι ένα τεράστιο έργο με κοινωνική απήχηση. Υπάρχει ή δεν υπάρχει τώρα; Δόθηκε μια παράταση. Θα λειτουργήσει ή δεν θα λειτουργήσει; Θα πληρωθούν ή δεν θα πληρωθούν; Θα ενταχθούν ή όχι; Οι βρεφονηπιακοί σταθμοί -το τεράστιο πρόβλημα των δήμων και κοινοτήτων- αλλά και τα Κέντρα Δημιουργικής Απασχόλησης Παιδιών με ειδικές ανάγκες, με αναπηρίες, τα Κέντρα Ημερήσιας Φροντίδας Ηλικιωμένων. 
    Σας είπε ο εισηγητής μας –και κατέθεσε και την ανακοίνωση- τι λέει η ΚΕΔΚΕ γι’ αυτό το θέμα.
    Άρα, κύριε Υπουργέ, κυρίες και κύριοι συνάδελφοι, σήμερα αποκαλύπτεται, μετά από δεκαέξι μήνες, πλήρως η πολιτική σας. Ξεκινήσατε με ένα άλλο, ένα φιλολαϊκό, ένα φιλελεύθερο προσωπείο και φτάσατε σε ένα νεοφιλελεύθερο. Ξεκινήσατε με ένα προσωπείο κοινωνικά ευαίσθητης Κυβέρνησης. Ο Πρωθυπουργός έβαλε και το λεγόμενο –να μου επιτρέψετε, από δημοσιογραφική αδεία- «κόκκινο Πάνο» για να διαχειριστεί τον ευαίσθητο τομέα της κοινωνικής ασφάλισης. Μιλούσε εδώ προεκλογικά ο κ. Παναγιωτόπουλος –ήταν και εισηγητής- και ήταν λάβρος όταν παρουσίαζε το σχέδιο της Νέας Δημοκρατίας για το ελάχιστο εγγυημένο εισόδημα. Και τώρα -για να δείξει στον Πρωθυπουργό ότι έχει και καλή διαγωγή- που άλλαξε γραμμή η Κυβέρνηση, τώρα που επανήλθε στο δικό της δρόμο, το νεοφιλελεύθερο, τώρα δίνει εξετάσεις σκληρότητας αντιλαϊκής πολιτικής. Πήρατε το δρόμο αυτόν τον οποίο, πράγματι, έχετε. Και τώρα αποκαλύπτεστε στο λαό.
    Κλείνω λέγοντας ότι ο λαός κατάλαβε και θα σας αντιπαλέψει. Έχετε, όμως, χρόνο, πραγματικά, να κάνετε στροφή στην κοινωνική πολιτική, γιατί μια πραγματική εξαθλίωση του ελληνικού λαού και των χαμηλοεισοδηματιών, θα οδηγήσει σε κοινωνική ρήξη και σε κοινωνικά αδιέξοδα, τα οποία δεν θα μπορεί να τα μαζέψει κανένας. 
    Έχετε υποχρέωση να αλλάξετε πολιτική. Το εύχομαι. Δεν το ελπίζω.
    Ευχαριστώ πολύ.
    (Χειροκροτήματα από την πτέρυγα του ΠΑΣΟΚ)
	ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Νασιώκα.
	Το λόγο έχει ο κ. Ματζαπετάκης.
	ΣΤΥΛΙΑΝΟΣ ΜΑΤΖΑΠΕΤΑΚΗΣ: Κύριε Πρόεδρε, κύριοι συνάδελφοι, είχαμε συγκρούσεις και είναι βέβαιο ότι θα εξακολουθήσουμε να έχουμε για πολλά θέματα και τομείς, όπως είναι η οικονομία, το εμπόριο, η βιομηχανία, οι μεταφορές, όλοι εκείνοι οι τομείς οι οποίοι, ουσιαστικά, βοηθούν στην ανάπτυξη του κράτους. 
	Το ερώτημα είναι: Το κράτος είναι εκείνο που πρέπει μονάχα να προσέχουμε ως οντότητα συγκεκριμένη, αποκομμένη και αδιάφορη σε σχέση με τις ανάγκες των πολιτών; Βεβαίως όχι γιατί το κράτος είναι ταγμένο να υπηρετεί γενικά και μεμονωμένα τον πολίτη, εξασφαλίζοντας του την καλύτερη ποιότητα ζωής, παρέχοντας για το λόγο αυτό τα μέσα που εκείνοι αδυνατούν να εξασφαλίσουν. Η υποχρέωση αυτή είναι ακόμα μεγαλύτερη για όσους η τύχη τους επεφύλαξε να έχουν περισσότερα προβλήματα. 
      Ήταν ευτύχημα που για μία μακρά περίοδο μία πολιτική παράταξη, το ΠΑΣΟΚ, με ιδιαίτερη ευαισθησία είχε τη δυνατότητα μέσα σ’ αυτά τα χρόνια της διακυβέρνησής του να εφαρμόσει προγράμματα που πραγματικά ανακούφισαν ή βοήθησαν μεγάλες ομάδες πολιτών και περισσότερο τις ευαίσθητες ομάδες. Φρόντισε να σταθεί κοντά στον άνθρωπο και να αποδείξει το σεβασμό του σ’ αυτόν. 
      Βέβαια, είναι φυσικό ότι το έργο αυτό δεν άρεσε στη Νέα Δημοκρατία, δεν μπόρεσε να αναγνωριστεί και με κάθε ευκαιρία η Νέα Δημοκρατία τόνιζε την ανάγκη ακόμα μεγαλύτερης δράσης. 
	Εγώ εδώ θα ήθελα να τονίσω ότι πράγματι ποτέ και κανείς δεν μπορεί να πει ότι είναι ικανοποιημένος από τη βοήθεια που μπορεί να προσφέρει με την κοινωνική πρόνοια. Πάντα απέναντι στο καλό υπάρχει και το καλύτερο, αλλά εδώ υπήρξε ισοπέδωση. 
      Ας θυμηθούμε τον Πρωθυπουργό όταν επισκεπτόταν προεκλογικά τα κέντρα απεξάρτησης και τόνιζε την ανάγκη ουσιαστικής συμπαράστασης. Τι έγινε αυτούς τους δεκαέξι μήνες; Δυστυχώς έχουμε μείνει εκεί, μόνο στα προεκλογικά λόγια. 
      Επίσης, ας θυμηθούμε την αναφορά των δύο εκατομμυρίων φτωχών. Αυτήν την ώρα αναρωτιέμαι τι έχει γίνει για να μειωθεί ο αριθμός τους. Ο αριθμός τους όχι απλώς δε μειώθηκε, αλλά αυξήθηκε και το κυριότερο είναι ότι αυξήθηκε και η φτώχεια.
	Εν πάση περιπτώσει, υπήρξαν «κορώνες» και συγκινησιακές εξάρσεις που στόχευαν σε επικοινωνιακά οφέλη και τα κατάφεραν. Άλλωστε η απόδειξη αυτού είναι το ότι σήμερα κυβερνάτε, κύριοι Υπουργοί.
	Το θέμα, όμως, είναι σ’ αυτό το διάστημα -το οποίο δεν είναι πια μικρό, είναι δεκαέξι μήνες- τι έκανε η Κυβέρνηση. Δε θα αναφερθώ για πολύ στο συγκεκριμένο θέμα του ότι εδώ και καιρό ζητούμε από την Κυβέρνηση να δούμε τι γίνεται με το νέο σχέδιο το οποίο έπρεπε να υποβληθεί. Το σχέδιο 2003-2005 είναι αυτό που εφαρμόζεται κουτσουρεμένα ή όχι. 
      Το ερώτημα είναι τι κάνουμε για το 2005-2007. Απαξίωσε να απαντήσει το Υπουργείο στην Κοινοβουλευτική μας Ομάδα όταν ερωτήθηκε. Δε θα μείνω στο αντιδεοντολογικό σκέλος, αλλά θα μείνω στην ουσία, ότι σ’ αυτό το διάστημα άφησε να παρέλθει ο καιρός και όταν άρχισαν να «χτυπάνε τα καμπανάκια» και με το φόβο μη «χτυπήσει η καμπάνα» από την Ευρωπαϊκή Ένωση ζητώντας την επιστροφή και όλων των χρημάτων που μέχρι τώρα έχουν δοθεί, τότε άρχισε να ενεργοποιείται και άρον-άρον, τελειώνοντας και ο χρόνος, αναγκάστηκε να υποβάλλει ό,τι είχε έτοιμο. Γι’ αυτό υπεβλήθη, αγαπητέ συνάδελφε, η πρόταση που είναι αντιγραφή της πρότασης του 2003-2005, προσθέτοντας ορισμένα που εύχομαι -και θα ήθελα πραγματικά να είναι έτσι- να είναι τοποθετημένα σε μία ρεαλιστική βάση.
     Εγώ προσωπικά έχω τις απορίες μου. Θα ήθελα να ρωτήσω, κύριοι Υπουργοί, στο διάστημα αυτό τι έγινε με ορισμένους τομείς. Τι έγινε με την αποασυλοποίηση; Τι έγινε με τους οροθετικούς; Τι έγινε με τους αποφυλακισμένους; Τι έγινε με τα εξαρτημένα άτομα, που βλέπουμε δυστυχώς όλοι, από παιδιά του λυκείου, φθάσαμε τώρα να είναι παιδιά του γυμνασίου –εκεί μπήκε το ναρκωτικό- πήγαμε στο δημοτικό και φοβάμαι ότι σε λίγο καιρό θα μπούμε στο νηπιαγωγείο. Και παρατηρούμε θεατές!
      Είναι πολύ ωραίο προεκλογικά να λέμε τις «κορώνες» μας, στο τέλος όμως στην πράξη τι γίνεται; Και δεν είναι ότι δε γίνεται κάτι το συγκεκριμένο αλλά πονά κιόλας. Πονά και απογοητεύει ανθρώπους που στήριξαν, πραγματικά, πολλές ελπίδες. Τι έγινε με την ΨΥΧΑΡΓΩ; Το τόνισε ο κ. Σκουλάκης. Αυτό είναι μια κατάκτηση. Φροντίσαμε να ξεπεράσουμε κάποιες αντιδράσεις τοπικές. Υλοποιήθηκε. Αυτήν την ώρα -έχει σταματήσει η λειτουργία- και δε γνωρίζω και ποια είναι η προοπτική και το μέλλον. 
      Για τους σεισμοπαθείς, θυμάμαι την εντονότατη κριτική, ότι είναι κλεισμένοι σε κλουβιά ακόμα. Τι έγινε για την περίπτωση αυτή; Τίποτα νεότερο. Έχω αναγκασθεί, κύριε Πρόεδρε και κύριοι συνάδελφοι, να κάνω προσωπικά ασκώντας το δικαίωμα που έχω του κοινοβουλευτικού ελέγχου, δεκαπέντε περίπου ερωτήσεις για διάφορα θέματα που έχουν να κάνουν ακριβώς με τις κοινωνικές μας υποχρεώσεις. Τι έχει γίνει με την προκήρυξη των ειδικών θέσεων εργασίας, Κέντρο Εκπαίδευσης Αναπήρων, με την ανεργία των τυφλών, με ενίσχυση αναξιοπαθούντων, με τους μαθητές με μαθησιακές δυσλειτουργίες μια και δεν υπάρχει λειτουργία τέτοιου σχολείου, με μεταθέσεις των ατόμων με ειδικές ανάγκες. Εκεί φθάσαμε. Στο Ρέθυμνο μεταθέσατε άτομο με ειδικές ανάγκες, αγνοώντας το τεράστιο προσωπικό του πρόβλημα. Πού είναι η ευσυνειδησία και πού είναι η ευαισθησία για την εκπαίδευση παιδιών με αναπηρία, για ειδικές κατηγορίες σπουδαστών, για αποκατάσταση των σεισμοπαθών, για τη βοήθεια στο σπίτι, για γυναίκες θύματα πορνείας;
      Ρώτησα και παλιότερα σε κάποιους δήμους, στο Δήμο Αρχανών, τότε που διαμαρτυρήθηκαν οι υπάλληλοι «τι θα γίνει, δουλεύουμε εδώ, δωρεάν δεν έχουμε πληρωθεί τόσον καιρό, περίπου δύο-τρεις μήνες είμαστε απλήρωτοι και δεν ξέρουμε τι θα κάνουμε για τα προγράμματα τα οποία έχουν αναλάβει οι δήμοι». 
      Είναι ένα μεγάλο ερώτημα. Θέλετε να στηρίξετε την κοινωνική πολιτική της Κυβέρνησης στις πλάτες των υπαλλήλων, δηλαδή να αναλάβουν το κόστος της συντήρησης για όσον καιρό υπάρχουν αυτοί οι φορείς; Είναι κρίμα. Και όταν λέω κρίμα, εννοώ με όλη τη διάσταση της λέξης κρίμα. Εμείς είμαστε διατεθειμένοι να βοηθήσουμε. Θα κάνουμε προτάσεις. Και αυτή η συζήτηση σήμερα νομίζω πως είναι βοήθεια. Δεν είναι κακοπροαίρετη. Είναι έκφραση αγωνίας, ανησυχίας. Και πραγματικά επειδή εκφράζει έναν πόνο για τον άνθρωπο που είμαστε υποχρεωμένοι να συμπαριστάμεθα πάνω απ’ όλα, ελπίζω και εύχομαι, η Κυβέρνηση έστω αργά, να συνειδητοποιήσει ότι πρέπει επιτέλους να λειτουργήσει. Σε όλην αυτήν την πορεία της είμαστε διατεθειμένοι να προσφέρουμε αλλά φοβάμαι ότι τα αποτελέσματα και οι ενδείξεις οι τωρινές δεν πρέπει να μας κάνουν ιδιαίτερα αισιόδοξους.
       Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Ματζαπετάκη, που και αυτός έχει εξαντλήσει το χρόνο της δευτερολογίας. Το λόγο έχει ο συνάδελφος κ. Ευάγγελος Παπαχρήστος.
      ΕΥΑΓΓΕΛΟΣ ΠΑΠΑΧΡΗΣΤΟΣ: Κύριε Πρόεδρε, σαν νέος Βουλευτής θα ήθελα να εκφράσω τη θλίψη μου, γιατί αναγκάζεται το ελληνικό Κοινοβούλιο να συζητήσει ένα τόσο σοβαρό ζήτημα, όπως είναι το ζήτημα του Εθνικού Σχεδίου Δράσης για την κοινωνική ενσωμάτωση, με αφορμή μια επερώτηση. Είναι τραγικό να υπάρχει Εθνικό Σχέδιο Δράσης για την ενσωμάτωση και να μην έχει κουβεντιαστεί στην αντίστοιχη επιτροπή. Εδώ είναι το σκάνδαλο. Από κει αρχίζουμε.
      Κύριε Πρόεδρε, κύριε Υπουργέ, θα ήταν ίσως πρόβλημα μιας μερικής αστοχίας, όπως φαίνεται, το ότι δεν σκεφθήκατε να το φέρετε στην Επιτροπή Κοινωνικών Υποθέσεων για να το κουβεντιάσουμε. Αλλά το ίδιο το πρόγραμμα είναι προϊόν μιας σοβαρής δουλειάς. Ακριβώς το αντίθετο μπορεί να δούμε με ένα πρώτο διάβασμα. Όχι μόνο δεν είναι προϊόν μιας σοβαρής δουλειάς, όχι μόνο είναι προϊόν μιας προχειρότητας για να καλύψουμε μια συμβατική υποχρέωση απέναντι στην Ευρώπη, να δώσουμε κι εμείς στα πλαίσια της ανοιχτής μεθόδου συντονισμού το δικό μας Σχέδιο Δράσης, αλλά φτιάχτηκε στο πόδι και αναιρεί τη βασική λογική αυτών των σχεδίων.
      Από πού ξεκίνησε; Εδώ πρέπει να πάμε στην αρχή του προβλήματος. Φαίνεται ότι πρέπει να αρχίσουμε από την αρχή. Πώς ξεκίνησε η ανάγκη να διατυπωθούν τέτοια Εθνικά Σχέδια Δράσης; Ξεκίνησε όταν από τη στρατηγική της Λισαβόνας τέθηκε, ότι σημαντικό στοιχείο για την ανάπτυξη της ανταγωνιστικότητας είναι η κοινωνική συνοχή, ότι είναι στοιχείο της ανάπτυξης και της ανταγωνιστικότητας η κοινωνική ενσωμάτωση και ότι χρειάζεται μια ειδική πολιτική για την κοινωνική ενσωμάτωση. Η διαπίστωση, από την οποία ξεκίνησαν όλα αυτά τα σχέδια, είναι ότι δεν αρκεί η οικονομική ανάπτυξη από μόνη της για να φέρει κοινωνική συνοχή και κοινωνική ενσωμάτωση και χρειάζεται ειδική πολιτική. Αυτήν τη λογική, που γέννησε όλο αυτό που κουβεντιάζουμε σήμερα, το  Εθνικό Σχέδιο Δράσης την αναιρεί. Η πρώτη του προτεραιότητα είναι η νέα αναπτυξιακή πολιτική. Δηλαδή, η γενική αναπτυξιακή πολιτική αυτόματα φέρνει σαν παραπροϊόν, δήθεν, την κοινωνική συνοχή και την κοινωνική ενσωμάτωση. Είναι μια λογική, η οποία αναιρεί τη λογική της εκπόνησης των Εθνικών Σχεδίων Δράσης. 
      Και τι μας φέρνει εδώ; Ποια είναι τα στοιχεία, τα οποία θα οδηγήσουν σ’ αυτόν το νέο τύπο ανάπτυξης; Ο νέος αναπτυξιακός νόμος. Ένα εργαλείο πολύ μικρό για την ανάπτυξη, που θα έπρεπε να είναι στοχευμένο και που το μόνο κομμάτι που αφορούσε το Εθνικό Σχέδιο Δράσης για την κοινωνική ένταξη, -τα μέτρα που προέβλεπαν ότι για την έγκριση των επενδύσεων- θα έπρεπε να λαμβάνεται υπ΄όψην η δημιουργία νέων θέσεων εργασίας, έφυγε από τη μέση.
      Το δεύτερο στοιχείο –και εδώ είναι το τραγικό- είναι το να θεωρεί ότι ο νέος φορολογικός νόμος είναι ένα στοιχείο, το οποίο μας οδηγεί στην αντιμετώπιση της φτώχειας.
      Μάλλον αυτό είναι στη λογική της Νέας Δημοκρατίας ότι οι προνομιούχοι στην Ελλάδα είναι οι μεγάλες εταιρείες, στις οποίες χαμηλώνουμε τη φορολογία κατά 40% στα διανεμημένα κέρδη -όχι στα αδιανέμητα, για να πούμε ότι ήταν στη λογική του να συμβάλλουνε στην ανάπτυξη- τη στιγμή που ο καθένας μας, εάν παίρνει ενοίκιο από ένα περιουσιακό στοιχείο, θα πληρώνει 40% φόρο. Η λογική δεν είναι λογική της ελάφρυνσης για τους φτωχούς. Κάθε άλλο! Είναι λογική για τους πλούσιους. 
      Στο προηγούμενο σχέδιο υπήρχε η λογική της επικέντρωσης στην ύπαιθρο. Εδώ υποβαθμίζεται η λογική της επικέντρωσης στην ανάπτυξη μιας πολιτικής υπαίθρου, με τα προβλήματα που έχουμε. Είναι χαρακτηριστικό ότι αυτή η υποβάθμιση γίνεται μετά από διακηρύξεις του ίδιου του Πρωθυπουργού ότι αυτή η τετραετία θα είναι τετραετία της περιφέρειας και της υπαίθρου. Αυτή η λογική αναιρείται.
      Το επόμενο βήμα θα ήταν να υπολογίσουμε πού τα προηγούμενα πήγαν λάθος. Όλοι ξέρουμε ότι ένα μεγάλο πρόβλημα, είναι το βαρύ διοικητικό κόστος όλων αυτών των δράσεων και παρεμβάσεων. Η λογική του νέου σχεδίου, είναι ένας «διοικητισμός», μια αλλαγή ονομάτων επιτροπών και ότι είναι προτεραιότητα ο εθνικός συντονισμός και από κάτω, μόνο μετονομασία του Εθνικού Συμβουλίου για την Κοινωνική Προστασία και θέσπιση ειδικής γραμματείας για την Κοινωνική Προστασία. Δηλαδή η ίδια γνωστή αποτυχημένη λογική, όπου έχουμε ένα πρόβλημα, φτιάχνουμε μία επιτροπή για να το λύσει. Και επειδή ξέρουμε ότι οι επιτροπές δεν λύνουν προβλήματα, θα φτιάξουμε και μία επιτροπή για να ελέγχει την επιτροπή κ.ο.κ.
      Ο τρίτος στόχος είναι ένας καινούριος στόχος, γιατί το κείμενο λέει ότι «θα μελετήσουμε και την αναδιάταξη των στόχων». Όλα αυτά είναι μέχρι το 2010. Εδώ ξαναγυρίζουμε στο «Ελλάς, θρησκεία, οικογένεια». Η ενίσχυση της οικογένειας αναδεικνύεται σε κεντρικό στόχο. Ποιας οικογένειας; Ποιων οικογενειών είναι το πρόβλημα;
      Τέλος, θα ήθελα να πω, κύριε Υπουργέ, ότι ποτέ δεν είναι αργά. Μπορείτε να φέρετε το ζήτημα να συζητηθεί εκ νέου, για να σχεδιάσουμε, γιατί δεν λύνεται το πρόβλημα με τη συμβατική μας υποχρέωση. Να το φέρετε το ζήτημα στην Επιτροπή Κοινωνικών Υποθέσεων, να κουβεντιάσουμε συγκροτημένα και να έχουμε και την ευχέρεια χρόνου. Η κοινωνική ενσωμάτωση δεν είναι κάτι το οποίο λύνεται διοικητικά. Απαιτεί έμπνευση. Θέλει μία κουλτούρα αλληλεγγύης και έγνοιας. 
      Αυτό που διαπερνά το κείμενο, είναι μία εντελώς διαφορετική αντίληψη. Μία συντηρητική αντίληψη, η οποία αντιβαίνει στη λογική της θέσπισης των εθνικών σχεδίων δράσης για την κοινωνική ενσωμάτωση.
      Ευχαριστώ.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Ευχαριστούμε τον κ. Παπαχρήστου, που και αυτός εξάντλησε το χρόνο της δευτερολογίας του.
      Το λόγο έχει ο Υφυπουργός Απασχόλησης και Κοινωνικής Προστασίας κ. Γεράσιμος Γιακουμάτος για είκοσι πέντε λεπτά. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπε, κύριε Πρόεδρε, ο τελευταίος ομιλητής εκ των συναδέλφων του ΠΑΣΟΚ ότι ποτέ δεν είναι αργά, μπορούμε να το επανεξετάσουμε και να το πάρουμε πίσω. 
      Σας απαντώ, λοιπόν, ότι είναι πολύ αργά για δάκρυα, παιδιά του ΠΑΣΟΚ, γιατί αργά ανακαλύψατε τη φτώχεια. Κυβερνούσατε είκοσι ολόκληρα χρόνια και ευτυχώς που ο ελληνικός λαός σάς έταξε όπου σας έταξε για να δείτε δίπλα σας τι γίνεται, να δείτε την πραγματική φτώχεια, να δείτε το μισθό, τη σύνταξη, την ανεργία. Όσο ήσασταν κυβέρνηση, δεν βλέπατε τίποτε.
Βλέπατε μια πλασματική και εικονική πραγματικότητα, η οποία απείχε παρασάγγας από την ελληνική πραγματικότητα.
      Κυρίες και κύριοι συνάδελφοι, πριν λίγες μέρες ο Νέλσον Μαντέλα δήλωσε πως η φτώχεια δεν είναι υπόθεση φιλανθρωπίας. Η φτώχεια δεν είναι υπόθεση μόνο ευαισθησίας, αλλά είναι καθαρά υπόθεση κοινωνικής δικαιοσύνης. Έτσι πρέπει να δούμε τη φτώχεια. Και αυτή η φτώχεια μας αφορά όλους, ανεξαρτήτου εθνικότητας, φύλου και χρώματος και θα έλεγα εγώ εδώ στην ελληνική πραγματικότητα και κόμματος. Φτωχοί υπάρχουν φίλοι και στελέχη του ΠΑΣΟΚ, φίλοι και στελέχη της Νέας Δημοκρατίας, φίλοι και στελέχη της ευρύτερης Αριστεράς. 
      Έτσι πρέπει να το δούμε, γιατί πρέπει να καταλάβουμε και να αντιληφθούμε όλοι ότι η έννοια της κοινωνικής πολιτικής δεν ταυτίζεται και δεν πρέπει να ταυτίζεται απλώς με κάποιες παροχές αλλά με το σύνολο των κοινωνικών παροχών, με την ποιότητα των κοινωνικών υπηρεσιών και υποδομών, οι οποίες δημιουργούν ένα πλαίσιο σιγουριάς και ασφάλειας, μέσα από το οποίο ο κάθε πολίτης μπορεί να δημιουργήσει και να προοδεύσει, εξασφαλίζοντας ίσες ευκαιρίες για όλους και για όλες.
      Υπηρεσίες στην υγεία, την παιδεία, την πρόνοια. Τι έχει αποκομίσει ο πολίτης μέχρι σήμερα; Μια οδυνηρή εικόνα. Μια ανεργία που είναι ένα τεράστιο πρόβλημα για την ελληνική κοινωνία, η μεγαλύτερη στην Ευρώπη στις γυναίκες και στους νέους. Αυτό κληρονομήσαμε: 11,3% τον Μάρτιο του 2004. 
      Μια υποβαθμισμένη παιδεία. Μέχρι τώρα, στέλναμε τα παιδιά μας να σπουδάσουν στην Τιμισοάρα, στη Φιλιππούπολη, στα Τίρανα. Αυτήν την παιδεία κληρονομήσαμε, μια παιδεία η οποία πραγματικά είναι παραοικονομία με δισεκατομμύρια κάθε χρόνο για τα φροντιστήρια. 
      Μια υγεία, για την οποία θα περιοριστώ μόνο, κύριε Σκουλάκη, να σας ρωτήσω. Τα ράντζα δεν τα βλέπατε τόσα χρόνια; Τα ράντζα και τις κατσαρίδες που είχαν κατακλύσει τα νοσοκομεία δεν τα βλέπατε; Σας προκαλώ σήμερα, λοιπόν, καλοπροαίρετα να πάμε σε οποιοδήποτε νοσοκομείο. Περιορίστηκαν τα ράντζα κατά 95%, ναι ή όχι;
      ΕΜΜΑΝΟΥΗΛ ΣΚΟΥΛΑΚΗΣ: Υπάρχουν κατσαρίδες σήμερα; Ξέρετε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μια απλή εικόνα, για να καταλάβετε ότι έχετε αχρωματοψία, έχετε πολιτική δυσκαμψία. Βλέπετε αυτά που θέλετε να δείτε μέσα από μια στείρα αντιπολιτευτική τακτική και όχι από μια καλοπροαίρετη κριτική, η οποία θα είναι εποικοδομητική για την Ελλάδα και για τους Έλληνες.
      Τι άλλο βλέπαμε; Ένα διεφθαρμένο και ανάλγητο κράτος. Το έχετε ομολογήσει όλοι στα είκοσι χρόνια. Αυτή είναι η σκληρή πραγματικότητα που ζει ο Έλληνας πολίτης, παρ’ όλο που στα χρόνια σας είχαμε τρία Κοινοτικά Πλαίσια Στήριξης, εισροή τεράστιων χρηματικών πόρων από την Ευρωπαϊκή Ένωση. Η χώρα μας παρέμεινε και παραμένει μια από τις φτωχότερες μεταξύ των χωρών της Ευρωπαϊκής Ένωσης.
      Έχω ξανακαταθέσει, κυρίες και κύριοι συνάδελφοι, και θέλω, πράγματι, να ξανακαταθέσω τον πίνακα για να δείτε τη διαφορά, αν ήταν σπάταλο, αν ήταν διεφθαρμένο το κράτος για το οποίο επί είκοσι χρόνια περίπου είχατε την ευθύνη. Μελέτη της EUROSTAT για το ποσοστό πληθυσμού κάτω του ορίου της φτώχειας. Ακούστε, κύριοι συνάδελφοι. Βέλγιο, προ κοινωνικών παροχών, φτώχεια 23%. Μετά την παρέμβαση του κράτους πρόνοιας, μετά τις κοινωνικές παροχές, στο 13%. Δείκτης αποτελεσματικότητας 43%. Όλες οι άλλες ευρωπαϊκές χώρες στα ίδια επίπεδα κινούνται. Ελλάδα, προ κοινωνικών παροχών, φτώχεια 23%. Μετά από πακτωλό δισεκατομμυρίων ευρώ, η φτώχεια πάει στο 21%. Δείκτης μόνο 8,5%. 
      (Στο σημείο αυτό ο Υπουργός Απασχόλησης και Κοινωνικής Προστασίας κ. Γεράσιμος Γιακουμάτος, καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Που πάνε τα λεφτά, κυρίες και κύριοι συνάδελφοι; Πού πήγαιναν τα λεφτά; Στον πραγματικά δικαιούχο, αναγκαιούχο της ελληνικής κοινωνίας ή στον αετονύχη, με την κοινωνία που δημιουργήσατε, με όλους αυτούς τους μαϊμού-αναπήρους, μαϊμού-ανέργους, μαϊμού-δικαιούχους; Να τόσα χρόνια τι δεν κάνατε. Να γιατί λέμε ότι, πραγματικά, σήμερα η χώρα μας, όταν έχει κοινοτικό μέσο όρο φτώχειας 15%, είναι στο 21%.
      Και το χειρότερο απ’ όλα είναι ότι δεν λειτουργεί το κράτος πρόνοιας. Προσπαθούμε να το λειτουργήσουμε. Τα τελευταία έξι χρόνια εξαπλασιάστηκαν τα χρέη των νοικοκυριών. Συρρικνώθηκε δραματικά η αποταμιευτική δυνατότητα των Ελλήνων. 
      Στόχος δικός μας είναι ένας και μόνο. Η δημιουργία ενός κράτους πρόνοιας που θα απλώνει σε όλη τη χώρα ένα δίχτυ κοινωνικής προστασίας και αλληλεγγύης και όλα αυτά να αγγίζουν τον πραγματικά δικαιούχο, τον πραγματικά φτωχό.
      Κυρίες και κύριοι συνάδελφοι, πρέπει να δούμε το θέμα της φτώχειας, χωρίς προκαταλήψεις, χωρίς αποκλεισμούς, χωρίς ανισότητες αλλά με ένα ολοκληρωμένο σχέδιο για την πλήρη κοινωνική ένταξη, την ενσωμάτωση, την αυτόνομη διαβίωση και δράση των πολιτών.
      Προκειμένου το Υπουργείο Απασχόλησης και Κοινωνικής Προστασίας να προχωρήσει στην κατάθεση του ΕΣΔΕΠ 2005-2006, κινητοποιήθηκε προς δύο κατευθύνσεις. Η πρώτη ήταν επαφή με τα συναρμόδια Υπουργεία και η δεύτερη ήταν επαφή με τους κοινωνικούς εταίρους. 
      Ήδη από τις 6 Απριλίου ο Γενικός Γραμματέας του Υπουργείου κ. Κοντός, έστειλε στους κοινωνικούς εταίρους, που είναι και μέλη της Εθνικής Επιτροπής Κοινωνικής Προστασίας, επιστολή με την οποία ζητούσε τις απόψεις τους για το υπό κατάρτιση εθνικό σχέδιο για την ενσωμάτωση. 
      Στις 27 Ιουνίου συνεδρίασε η Εθνική Επιτροπή Κοινωνικής Προστασίας και ζητήθηκαν από όλους τους κοινωνικούς εταίρους γραπτές προτάσεις για να ενσωματωθούν. Στις αρχές Ιουλίου εστάλη στην Ευρωπαϊκή Ένωση το τελικό κείμενο. Να σημειώσουμε εδώ, που μας εγκαλείτε, ότι πάρα πολλές χώρες σήμερα της Ευρωπαϊκής Ένωσης δεν έχουν στείλει ακόμα το σχέδιο κοινωνικής ενσωμάτωσης. Μη μας κατηγορείτε, λοιπόν, ότι αργήσαμε. Πού διακρίνετε την επιπολαιότητα και την προχειρότερα; Αυτά είναι διαδικαστικά όμως.
      Πάμε τώρα στην κεντρική στρατηγική του ΕΣΔΕΠ του 2004. Εμείς το έχουμε θέσει ως κύριο εργαλείο ανάπτυξης για την αντιμετώπιση της φτώχειας και του κοινωνικού αποκλεισμού. Πιστεύουμε ότι αυτό το σχέδιο του 2003-2004, το δικό σας, ήταν στη σωστή κατεύθυνση, πρέπει κάποτε να συνομολογήσουμε. Είπε και η κ. Διαμαντοπούλου στην Αλεξανδρούπολη ότι πρέπει κάθε κυβέρνηση να χτίζει και όχι να γκρεμίζει ό,τι έκανε η προηγούμενη. Προς Θεού, για την ίδια χώρα και για τους ίδιους στόχους παλεύουμε, για την Ελλάδα. 
      Άρα, λοιπόν, η εθνική στρατηγική του 2003-2004 η δική σας ήταν σωστή. Δεν απαξιώνουμε τον γενικότερο σχεδιασμό των μέτρων που είχατε λάβει για την απασχόληση όσο και τις προσπάθειες δημιουργίας υποστηρικτικών δομών προς ευπαθείς κοινωνικές ομάδες. Πρέπει να επισημάνουμε ότι ήταν σωστή η κατεύθυνση και σωστός ο σχεδιασμός. Γιατί όμως διατηρήθηκε η φτώχεια σε τόσο υψηλά επίπεδα; Αυτό είναι το ερώτημα. Για πολλούς λόγους και ένας είναι ότι η ποιότητα της ανάπτυξης που ακολουθήθηκε τα προηγούμενα χρόνια δεν ήταν ικανοποιητική. Δεύτερον, η απουσία επαρκών μηχανισμών καταγραφής, παρακολούθησης και αξιολόγησης, οδήγησε στην αδυναμία του διοικητικού μηχανισμού. Το είπατε και μόνοι σας. Είναι σκληρός και άκαρδος ο διοικητικός μηχανισμός να παρεμβαίνει διαβρωτικά και βελτιωτικά εκεί που είναι απαραίτητο για την επίτευξη των αρχικών στόχων. 
      Αναμφίβολα οι πόροι του κοινοτικού πλαισίου στήριξης και βέβαια του Ευρωπαϊκού Κοινοτικού Ταμείου είχαν σημαντική επίδραση στην ανάπτυξη και τον εκσυγχρονισμό των κοινωνικών δομών της χώρας. Παρ’ όλα αυτά όμως η βελτίωση χαρακτηρίζεται από την Ευρωπαϊκή Ένωση ως σχετική και όχι ως επαρκής. Αυτή είναι η πραγματικότητα. Σχετικά καλά πήγαμε. Επαρκείς δεν ήσασταν. Παράλληλα ο ενίοτε αποσπασματικός σχεδιασμός για την αξιοποίηση των κοινοτικών κονδυλίων, καθώς και οι διαδικαστικές αδυναμίες υλοποίησης των προγραμμάτων και οι γραφειοκρατικές διαδικασίες ένταξης στα προγράμματα συχνά επηρέαζαν τους ρυθμούς ανάπτυξης και το ξέρετε καλύτερα από εμένα, πως δεν είστε ιδιαίτερα υπερήφανοι γι’ αυτό.
      Από τα παραπάνω προκύπτει το εξής συμπέρασμα. Πρώτον, είναι αναγκαία η πλήρης καταγραφή των πραγματικά δικαιούχων, των πραγματικών αναγκών σε εθνικό και τοπικό επίπεδο.
     Δεύτερον, υπάρχει αναγκαιότητα για αναπτυξιακή πολιτική που να διαχέει τον πλούτο σε όλους και σε  όλες τις περιοχές της χώρας. Η εμπειρία του ΕΣΔΕΝ 2003-2005 καταδεικνύει την  ανάγκη για την αναβάθμιση των μηχανισμών παρακολούθησης. Καταδεικνύει την ανάγκη για ανάπτυξη, απασχόληση, κοινωνική δικαιοσύνη, που είναι το τρίπτυχο αυτής της νέας διακυβέρνησης, της κυβέρνησης της Νέας Δημοκρατίας. 
     Για την επίτευξη αυτών των στόχων, θέτουμε τέσσερις οριζόντιους άξονες, τέσσερις οριζόντιες προτεραιότητες. 
     Πρώτον, η νέα αναπτυξιακή πολιτική. Είναι πολύ σημαντική. 
     Δεύτερον, ο εθνικός συντονισμός της κοινωνικής πολιτικής. 
     Τρίτον, η ενίσχυση της οικογένειας. 
     Τι σχέση έχει κύριε συνάδελφε; Γιατί αυτή οι συνειρμοί όπως το είπατε «Ελλάς, οικογένεια και θρησκεία»; Τι σας έκανε η θρησκεία, τι σας έκανε η οικογένεια; Εν πάση περιπτώσει πολλά ακούστηκαν εδώ μέσα και περί δεξιάς κλπ. Θα σας πω και κάτι άλλο κύριε συνάδελφε επειδή είστε και από επαρχία. Εδώ πιο κάτω έχουμε το γιουσουρούμ στο Μοναστηράκι. Πουλάνε ταμπέλες, χρυσοποίκιλτες στολές, βαθμούς, γαλόνια. Μπορείς να πάρεις γαλόνι στρατηγού, γαλόνι δεξιού, γαλόνι αριστερού. Μυαλό δεν πουλάνε. Αυτό να δει η χώρα.
     Να δούμε λοιπόν ότι οι ταμπέλες σήμερα έχουν τελειώσει. Παραμένει θλιβερό μνημείο στο γιουσουρούμ στο Μοναστηράκι. Εκεί να πάτε να τις ψάξετε. 
     ΕΥΑΓΓΕΛΟΣ ΠΑΠΑΧΡΗΣΤΟΣ: Πηγαίνετε να πάρετε ….
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Στόχος είναι η ενίσχυση της οικογένειας. Τι λέμε δηλαδή; Τη φτώχεια μην την επικεντρώνουμε στο άτομο. Την επικεντρώνουμε στην οικογένεια, γιατί είναι πολύ σημαντικό να μπορέσουμε να κάνουμε και τους δυο γονείς να δουλέψουν, να είναι λιγότερο φτωχά τα παιδιά σε μια μονογονεϊκή οικογένεια, σε όλους.
     Στόχος λοιπόν σε αυτές τις τέσσερις προτεραιότητες, να τα πάρουμε ένα-ένα, είναι η αναπτυξιακή πολιτική. Η νέα αναπτυξιακή πολιτική που υλοποιείται, στοχεύει στην οριζόντια ένταξη των δράσεων της καταπολέμησης της φτώχιας και του κοινωνικού αποκλεισμού σε ολόκληρο τον αναπτυξιακό σχεδιασμό για όλη τη χώρα, όχι μόνο συγκεκριμένα, τοπικά, στο αθηνοκεντρικό κράτος, με την κινητοποίηση του συνόλου, του οικονομικού και ανθρώπινου δυναμικού της χώρας, την ενθάρρυνση της ανταγωνιστικότητας. Γι’ αυτό και φέτος είναι έτος ανταγωνιστικότητας όπως χαρακτηρίστηκε και από τον Πρωθυπουργό τον Κώστα Καραμανλή, της καινοτομίας και της εκμετάλλευσης των ιδιαίτερων συγκριτικών πλεονεκτημάτων της χώρας. 
     Έτσι θα καταστήσουμε δυνατό τον στόχο που είναι η μείωση της ανεργίας, η αύξηση της απασχόλησης καθώς και η ανάπτυξη των περιοχών σε όλη τη χώρα, με το νέο αναπτυξιακό νόμο που είναι ελκυστικός και είναι γνωστός σε όλους σας. 
     Είπατε κύριοι συνάδελφοι, για το νέο φορολογικό νόμο. Εν πάση περιπτώσει δεν χρειάζεται τόση σπέκουλα και τόσα κροκοδείλια δάκρυα. Μήπως ξεχνάτε σοσιαλιστές του ΠΑΣΟΚ ότι ο Σρέντερ πήγε το συντελεστή φορολογίας των επιχειρήσεων στο 19%; Μήπως ξεχνάτε ότι η φορολογία ανωνύμων επιχειρήσεων στη Βουλγαρία είναι 12%; Τι έκανε ο Κώστας Καραμανλής; Τι έκανε αυτή η κυβέρνηση; Είπε επιτέλους ότι από το 35% θα πάμε στο 32% και φωνάζετε; Αντί να δείτε το τοπίο, μιλάτε από τη μια μεριά ότι είστε φιλοευρωπαίοι και ευρωπαϊστές και δεν ξέρετε τι γίνεται στην Ευρωπαϊκή Ένωση; Έχουμε τους μεγαλύτερους φορολογικούς δείκτες σε όλη την Ευρώπη. Όταν ο σοσιαλιστής Σρέντερ πήγε στο 19% εμείς πάμε στο 32%. Έλεος! 
     ΕΥΑΓΓΕΛΟΣ ΠΑΠΑΧΡΗΣΤΟΣ: Στα διανεμόμενα. 
     ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Τρίτον, έχουμε την προώθηση νομοσχεδίου για τις συμπράξεις δημόσιου και ιδιωτικού τομέα. Νομίζω ότι  όταν έρθει το νομοσχέδιο στη Βουλή, θα αντιληφθείτε την αναγκαιότητα να φύγουμε από το σπάταλος κράτος, από το κράτος αφέντη, από το κράτος γραφειοκρατίας και να πάμε πραγματικά σε ένα ευέλικτο σχήμα όπως είναι αυτό. 
     Τέταρτον, έχουμε τη στήριξη των μικρομεσαίων επιχειρήσεων.
     Πέμπτον, δίνεται ιδιαίτερη έμφαση στην ανάπτυξη της υπαίθρου για την ενίσχυση της οποίας σχεδιάζονται δράσεις που σκοπεύουν στην προώθηση της επιχειρηματικότητας, των παραγωγικών δραστηριοτήτων, των αγροτοβιομηχανιών, συμπλεγμάτων του αγροτουρισμού, την παραγωγή προϊόντων υψηλής ποιότητας και υψηλής προστιθέμενης αξίας. 
     Επιπλέον με νομοσχέδιο που προωθεί το Υπουργείο Αγροτικής Ανάπτυξης και Τροφίμων προβλέπεται η ίδρυση και λειτουργία τοπικών κέντρων αγροτικής ανάπτυξης. Έχουμε την προώθηση του θεσμού του αγροτικού συμβούλου καθώς και δράσεις για τη στήριξη των νέων αγροτών. 
     Επίσης με το νόμο 3259/2004, πενήντα οκτώ χιλιάδες αγρότες που ήταν φτωχοί και αγροτικές επιχειρήσεις επωφελήθηκαν της ευνοϊκής ρύθμισης για τα πανωτόκια. Συνολικό ποσό ελάφρυνσης έως σήμερα 1.350.000.000 ευρώ. Και σεις λέτε ότι δεν κάναμε τίποτα. 
Να, ποια είναι η αλήθεια. Να, τι κάναμε σ’ αυτόν τον τομέα. 
      Έκτον, στο πλαίσιο της νέας αναπτυξιακής πολιτικής, ο λεγόμενος τρίτος τομέας της οικονομίας είναι η κοινωνική οικονομία. Αυτός ο τομέας συμβάλει στην παροχή κοινωνικοοικονομικών υπηρεσιών, οι οποίες δεν υπάγονται ούτε στο δημόσιο ούτε στον ιδιωτικό τομέα. Γι’ αυτό και μελετάμε το θεσμικό πλαίσιο λειτουργίας των χωρών κοινωνικής πολιτικής. 
      Όσον αφορά στον εθνικό συντονισμό κοινωνικής πολιτικής,  ένα ουσιαστικό έλλειμμα που υπήρχε στο ΕΣΔΕΝ το 2003-2005 ήταν η μη, όπως σας είπα, ολοκληρωμένη αποτύπωση της κατάστασης των ευάλωτων ομάδων, καθώς και των διαδικασιών που επιτηρούν τη φτώχεια και τον κοινωνικό αποκλεισμό. 
      Υπάρχει ανάγκη, κυρίες και κύριοι συνάδελφοι, για μια κοινωνική απογραφή. Δεν νομίζω ότι έχετε αντίρρηση ότι η συγκρότηση μηχανισμού παρακολούθησης και αξιολόγησης των δράσεων συνιστά άμεση και πρώτη προτεραιότητα. Αυτή η ανάγκη έχει πλέον τονιστεί και από το σύνολο των κοινωνικών εταίρων και από τη διαβούλευση που έγινε. 
      Για το σκοπό αυτό, δεν πιστεύω να συμφωνούν οι κοινωνικοί εταίροι και εσείς να λέτε όχι, γιατί τώρα τελευταία βλέπουμε ότι καθοδηγείτε συγκεκριμένους κοινωνικούς εταίρους από τη Χαριλάου Τρικούπη. Εδώ συμφωνούν. Εσείς γιατί να διαφωνήσετε τώρα; Υπάρχουν και διαγραφές στο ΠΑΣΟΚ. 
      Αυτό το λέω γιατί προωθείται –και συμφωνούν και οι κοινωνικοί εταίροι- η θέσπιση του Εθνικού Συμβουλίου για την κοινωνική προστασία. Πού είναι το κακό, κύριε Σκουλάκη; Αυτό το ΕΣΥΠ αντικαθιστά την Εθνική Επιτροπή Κοινωνικής Προστασίας. Την αναβαθμίζουμε και την κάνουμε Εθνικό Όργανο Προστασίας της Κοινωνικής Πολιτικής. 
      Αρμοδιότητα του ΕΣΥΠ είναι η μελέτη, η παρακολούθηση και η αξιολόγηση των δράσεων για την κοινωνική προστασία στη χώρα. Το ΕΣΥΠ θα είναι υπεύθυνο για τη σύνταξη ετήσιας έκθεσης για την κοινωνική κατάσταση στη χώρα –κάτι που εσείς δεν το έχετε κάνει- και επίσης θα μελετήσει την ανάγκη θεσμοθέτησης του ορίου της φτώχειας. 
      Μιλάμε για φτώχεια, κυρίες και κύριοι συνάδελφοι, και στη χώρα μας δεν έχει ακόμα οριοθετηθεί ποιο είναι το όριο της φτώχειας. Η Ευρωπαϊκή Ένωση έχει βάλει ένα όριο, βάσει του οποίου το 60% του κατά κεφαλήν εισοδήματος, του μέσου όρου του εισοδήματος του καθένα, είναι η φτώχεια. Να τη δούμε, λοιπόν, και εδώ και να βάλουμε τα όριά της στη χώρα μας. 
      Θεσπίζεται η Ειδική Γραμματεία Κοινωνικής Προστασίας. Δεν είναι δράση αυτό; Και μας κατηγορείτε ότι λέμε «θα» και «θα». Με συγχωρείτε, μήπως ξεχνάτε ότι αυτό είναι Εθνικό Σχέδιο για την κοινωνική ενσωμάτωση 2005-2006; Τι θα κάνουμε απολογισμό του 2006; Λίγη σοβαρότητα και υπευθυνότητα! 
      Τρίτον, επανέρχομαι στην οικογένεια. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Όλα παρατεταμένα!
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Γιατί αντιδράτε, κύριοι συνάδελφοι; Μα, είναι σχεδιασμός δράσης 2005-2006! Τι είναι, απολογισμός 2003-2004; Μα, σας είπα. Ήταν μηδέν, τίποτα! 
      ΔΗΜΗΤΡΙΟΣ ΛΙΝΤΖΕΡΗΣ: Πριν είπατε ότι ήταν στη σωστή κατεύθυνση. Τι ήταν τελικά; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Σε σχεδιασμούς, ναι. 
      ΕΥΑΓΓΕΛΟΣ ΠΑΠΑΧΡΗΣΤΟΣ: Η δράση είναι άλλο πράγμα! 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Όσον αφορά στην ενίσχυση της οικογένειας, που τόσο σας κακοφάνηκε - τι σας έχει κάνει η ελληνική οικογένεια;- η ισχυρή και ανθεκτική δομή της ελληνικής οικογένειας αποτελεί παραδοσιακό χαρακτηριστικό κάστρο, ενώ ταυτόχρονα αναδεικνύεται και πάλι ο κυρίαρχος πόλος στη σύγχρονη ευρωπαϊκή κοινωνία, στη σύγχρονη ευρωπαϊκή κοινωνική πολιτική.  
      Η ενίσχυση αυτού του πόλου είναι επιβεβλημένη, κυρίες και κύριοι συνάδελφοι, λόγω των πολλαπλασιαστικών ωφελημάτων τόσο για την κοινωνική ένταξη όσο και για την οικονομία. 
      Τα σημερινά παιδιά αποτελούν την παραγωγική βάση της κοινωνίας, της γνώσης του μέλλοντος. Η ολοκληρωμένη εκπαίδευση εξαρτάται από ένα σταθερό κοινωνικοοικονομικό περιβάλλον, από το οικογενειακό περιβάλλον. 
      Η ενίσχυση της οικογένειας περιορίζει το ποσοστό της παιδικής φτώχειας, αφού η εργασία των δύο γονέων αποτελεί μια ισχυρότατη ασπίδα απέναντι στη φτώχεια. Η εργασία της μητέρας, κύριε συνάδελφε, αποτελεί την καλύτερη ασφαλιστική δικλείδα απέναντι στον κίνδυνο της φτώχειας. Η ενίσχυση της οικογένειας και όχι οι αποσπασματικές επιδοματικές πολιτικές! 
      Μια και αναφερθήκατε εδώ στους βρεφονηπιακούς σταθμούς, ειλικρινά πρώτη φορά βλέπω τόσους πολλούς να ξύνονται σε μία γκλίτσα. Γιατί ξύνεστε στη γκλίτσα του βοσκού; 
      Θα σας πω ένα χαρακτηριστικό παράδειγμα για να καταλάβετε τι λέω. Εργατική Εστία, κύριοι συνάδελφοι! Πενήντα χρόνια λειτουργίας! Δημιούργησε μόνο είκοσι δύο βρεφονηπιακούς σταθμούς σε ολόκληρη τη χώρα. Είκοσι δύο βρεφονηπιακούς σταθμούς, εκ των οποίων οι δώδεκα δημιουργήθηκαν το ’90-’93! 
      Σήμερα, σε δεκαπέντε μήνες διακυβέρνησης αυτής της Κυβέρνησης, κατασκευάζονται οκτώ βρεφονηπιακοί σταθμοί και προγραμματίζονται άλλοι δεκαπέντε μέχρι τη λήξη της θητείας. Και σας ρωτώ: Προς Θεού, μιλάτε για βρεφονηπιακούς σταθμούς, όταν είχατε μόνο είκοσι σε όλη την Ελλάδα, στην Εργατική Εστία, εκ των οποίων οι δώδεκα το ’90-’93, ενώ τώρα κατασκευάζονται οκτώ στο Αργοστόλι, στην Καρδίτσα, στη Λάρισα, στο Χαϊδάρι και προγραμματίζονται άλλοι δεκαπέντε; Έλεος! Έλεος! 
    Κυρίες και κύριοι συνάδελφοι, τα μέτρα στήριξης της οικογένειας επιτρέπουν την είσοδο των γυναικών στην αγορά εργασίας. Γι’ αυτό δίνουμε ιδιαίτερη έμφαση και προτίμηση στους βρεφονηπιακούς σταθμούς, για να μην κάνουμε μία παράλληλη πολιτική και για να αντιληφθείτε πόσο κακό κάνατε στην καταπολέμηση φτώχειας. 
    Τι κάνατε μέχρι τώρα; Εργατικό Κέντρο Σύρου. Πρέπει να ξέρει η Εθνική Αντιπροσωπεία ότι τους μισθούς και τα έξοδα όλων των συνδικαλιστών της χώρας τα πληρώνει το Υπουργείο Απασχόλησης και Κοινωνικής Προστασίας. Τα πληρώνει η Εργατική Εστία. 
    Εμείς τι κάνουμε; Κάνουμε στο Δήμο της Ποσειδωνίας –έξω από τη Σύρο- βρεφονηπιακό σταθμό. Το Εργατικό Κέντρο Σύρου που κάνατε εσείς είχε κόστος 10.000.000 ευρώ. Εσείς αναπαλαιώσατε παλάτσο της Σύρου, για να το κάνετε Εργατικό Κέντρο, με κόστος –άκουσον, άκουσον!- 3.000.000.000 δραχμές. 
    Αντιλαμβάνεστε ποια είναι η διαφορά; Εμείς με 2.000.000 ευρώ κάνουμε βρεφονηπιακούς σταθμούς και εσείς με 10.000.000 ευρώ κάνατε Εργατικό Κέντρο σε παλάτσο, λες και δεν μπορούσε το Εργατικό Κέντρο Σύρου να στεγαστεί σε ένα διαμέρισμα πολυτελείας 200 τετραγωνικών μέτρων. Να, η διαφορά της πολιτικής μας! Εμείς στοχεύουμε στη μητέρα, στο παιδί, στην οικογένεια και εσείς στοχεύατε στο Εργατικό Κέντρο ….
    ΕΥΑΓΓΕΛΟΣ ΠΑΠΑΧΡΗΣΤΟΣ: Ποιος φορέας, κύριε Υπουργέ, το έκανε;
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Το Υπουργείο Απασχόλησης και Κοινωνικής Προστασίας. 
     Σας εξηγώ ότι οι συνδικαλιστές της χώρας χρηματοδοτούνται από την Εργατική Εστία. Σε όλη την Ελλάδα πληρώνουμε τα Εργατικά Κέντρα. Στην Αλεξανδρούπολη για παράδειγμα δόθηκαν 1.500.000.000 δραχμές. Να μην πω πόσο στοίχισε το μέγαρο της ΓΣΕΕ που έπαθε ζημιές με το σεισμό του 1999. Γύρω στα 7.500.000.000 δραχμές. Να, που πηγαίνουν τα χρήματα από το κράτος πρόνοιας! Να, ποια ήταν τα λεφτά! Μέχρι εδώ είναι αρκετά. Θα έρθουν τα επίσημα στοιχεία το Σεπτέμβριο. 
    ΔΗΜΗΤΡΙΟΣ ΚΟΥΣΕΛΑΣ: Μα, τι λέτε τώρα, κύριε Υπουργέ;
    ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τα μέτρα που παίρνουμε επιτρέπουν την είσοδο των γυναικών στην αγορά εργασίας, αυξάνοντας έτσι την απασχόληση και ενισχύοντας την μακροοικονομική ανάπτυξη. 
     Επιπλέον, κύριοι συνάδελφοι, οι βρεφονηπιακοί σταθμοί αντιμετωπίζουν πτυχές του δημογραφικού προβλήματος, περιορίζοντας με τον τρόπο αυτό τα οικονομικά προβλήματα του συστήματος κοινωνικής ασφάλισης. Προς την κατεύθυνση αυτή, λοιπόν, τρεις είναι οι πολιτικές προς την οικογένεια:  
     Πρώτον. Καταπολέμηση της παιδικής φτώχειας με την εκπόνηση μελέτης σε συνεργασία με τοπικούς φορείς, εκκλησία, μη κυβερνητικές οργανώσεις για τον ορισμό συγκεκριμένων στόχων, την επανεξέταση και εφαρμογή του θεσμού της αναδοχής των ανηλίκων σε πανελλαδικό επίπεδο, καθώς και την προώθηση δράσεων για την οικονομική στήριξη παιδιών που βρίσκονται σε δυσχερή οικονομική θέση, όπως είναι τα παιδιά «των φαναριών» και άλλα πολλά. 
    Δεύτερον. Ενίσχυση, πολλαπλασιασμός και εκσυγχρονισμός των μονάδων κοινωνικής φροντίδας, όπως είναι οι βρεφονηπιακοί σταθμοί που σας είπα, τα ολοήμερα σχολεία, οι δομές προσωρινής φιλοξενίας σε βάρος κοινωνικών ομάδων και άλλα. 
    Τρίτον. Δημιουργία νέου θεσμικού πλαισίου για τη στήριξη της οικογένειας με χαμηλά εισοδήματα και ενίσχυση των πολυτέκνων οικογενειών. 
    Στην κατεύθυνση αυτή μεταξύ των άλλων συνεισφέρουν ο νέος φορολογικός νόμος, η υλοποίηση της δέσμευσης για τη χορήγηση στεγαστικών δανείων με μηδενικό επιτόκιο στους δικαιούχους με τρία παιδιά. 
    Το μηδενικό επιτόκιο δεν είναι μια πολιτική η οποία πραγματοποιήθηκε; Δεν υλοποιήσαμε σήμερα το ιερό δικαίωμα στη στέγη, δηλαδή να δίνουμε στέγη στην κάθε φτωχή οικογένεια; Δεν εξομοιώσαμε την οικογένεια με τρία παιδιά με 0% επιτόκιο; Δεν κάναμε απελευθέρωση; Μέχρι τώρα, στα πενήντα χρόνια της Εργατικής Κατοικίας, τι κάνατε; Δίνατε μέχρι διακόσια δάνεια το χρόνο για απόκτηση πρώτης κατοικίας σε όλη την Ελλάδα. 
    Απελευθερώσαμε αυτό το πλαφόν και δώσαμε απεριόριστο αριθμό δανείων για πρώτη κατοικία, γιατί μπορεί ο εργαζόμενος, ο φτωχός να διαλέξει το σπίτι που θέλει μόνος του, να είναι της αρεσκείας του και να πάρει το δάνειο από την Εργατική Κατοικία ανεξαρτήτου πλαφόν, για να μπορεί να βάλει τα παιδιά του κάτω από ένα κεραμίδι. Αυτή την πολιτική δεν εφαρμόσαμε επί των ημερών μας;
     Άτομα που στερούνται της προστασίας της οικογενειακής δομής και άρα, σε βάθος, και της ομάδας. Η διαχρονικότητα της οικογενειακής δομής δεν αναιρεί το γεγονός ότι τα τελευταία χρόνια στη χώρα μας παρουσιάζονται εξατομικευμένα φαινόμενα κοινωνικού αποκλεισμού ή φαινόμενα που η οικογένεια αδυνατεί να αντιμετωπίσει.
      Επιπλέον, μιλήσατε για συγκεκριμένες ομάδες ανθρώπων, όπως για τα άτομα με αναπηρία. Παιδιά, στο Θεό σας! Ξεχνάτε ότι η τελευταία προκήρυξη που κάνατε για τα άτομα με αναπηρία, με το νόμο 2643, ήταν το 2000; Το 2000 κάνατε την προκήρυξη και στα μέσα του 2004 εμείς βγάλαμε τα αποτελέσματα. Είχατε τέσσερα χρόνια στο χρονοντούλαπο της ιστορίας και του Υπουργείου τα άτομα με ειδικές ανάγκες και την προκήρυξη του 2000 εμείς την υλοποιήσαμε!
      Και έρχεστε τώρα και μιλάτε για τα άτομα με αναπηρία, όταν εμείς προκηρύξαμε χίλιες θέσεις φέτος –σε δεκαπέντε μήνες διακυβέρνησης!- και μέχρι το Σεπτέμβριο θα βγουν τα αποτελέσματα; Ποιος έχει ευαισθησία για τα άτομα με αναπηρία; Τι κάνατε ποτέ για τους τυφλούς; Εμείς προκηρύξαμε πενήντα τρεις θέσεις τυφλών μόνιμες με το ν. 2643! Να τι κάνει αυτή η Κυβέρνηση στους δεκαπέντε μήνες! Προκηρύξαμε πενήντα τρεις μόνιμες θέσεις τυφλών σε όλη την Ελλάδα προ εξαμήνου. Και τους πήραμε.
      Και τονίζω: αυτή η Κυβέρνηση με τέτοιο δημοσιονομικό εκτροχιασμό, με αυτή την απερίγραπτη κατάσταση, που σας περιέγραψα, έκανε αυτά τα πράγματα, τόσα πολλά που δεν έγιναν στα είκοσι χρόνια τα δικά σας.
      ΕΜΜΑΝΟΥΗΛ ΣΚΟΥΛΑΚΗΣ: Την έκθεση του Συνηγόρου του Πολίτη την διαβάσατε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Αφορά το 2003 και το 2004.
      Φίλες και φίλοι, είπατε πολλά για ΛΑΚΦΑ και για αυξήσεις συντάξεων. Ξεχνάτε όμως και παραγνωρίζετε ότι η αύξηση των συντάξεων στην Ελλάδα το 2005 ήταν 3,4% μεσοσταθμικά. Και συνειδητά παραγνωρίζετε αυτό που εσείς επιβάλατε, το χαράτσι, που αποτελεί παγκόσμια πρωτοτυπία για το βραβείο Γκίνες, στους συνταξιούχους, ώστε να τροφοδοτούν το ασφαλιστικό σύστημα με το ΛΑΦΚΑ.
      Το ΛΑΦΚΑ, λοιπόν, που εμείς καταργήσαμε…
      ΔΗΜΗΤΡΙΟΣ ΚΟΥΣΕΛΑΣ: Ο Μητσοτάκης! Εμείς το κάναμε;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Με το ΛΑΦΚΑ, που εμείς καταργήσαμε –σας ενημερώνω και να είστε πιο προσεκτικοί και διαβασμένοι- δηλαδή με 5% μη παρακράτησης από τους συνταξιούχους, μεσοσταθμικά παίρνει αύξηση 2,5% ετησίως. Με 2,5% και 3,4%, οι συντάξεις θα είναι 6,9% αυξημένες το 2005.
      Πείτε μου, λοιπόν, σας προκαλώ: πότε εσείς είχατε χρονιά με αύξηση 6,9%; Πότε; Πείτε μου πότε. Ποια ήταν η αύξηση κάθε χρόνο; Ήταν της τάξεως του 3%, 3,5%, 4%. Και αγνοείτε το 6,9%, που προήλθε και λόγω μη παρακράτησης του ΛΑΦΚΑ; Και σε τι προσανατολιζόμαστε εμείς τώρα; Στη διασφάλιση ενός αξιοπρεπούς κοινωνικού και οικονομικού επιπέδου διαβίωσης. Για όλους τους συνταξιούχους άνω των εξήντα πέντε ετών θα προκύψει μια αξιοπρεπής σύνταξη.
      Το δεύτερο –και σταματήστε πλέον με υποκρισία ως τελώνες και Φαρισαίοι να επικαλείσθε συνεχώς το «μαύρο-άσπρο» και το «άσπρο-μαύρο»- είναι αυτό που ζήτησε η Κυβέρνηση, η Νέα Δημοκρατία, ο Κώστας Καραμανλής. Ζητήσαμε εθνικό διάλογο για το ασφαλιστικό. Τι πιο υπεύθυνο και σοβαρό; Δεν είναι ευθύνη του Γιώργου Παπανδρέου ή της Παπαρήγα ή του Αλαβάνου ή του Καραμανλή η υπόθεση του ασφαλιστικού προβλήματος. Είναι υπόθεση όλων. Τι λέει, λοιπόν, η νέα διακυβέρνηση; Λέει: «ελάτε να κάνουμε μια εθνική επιτροπή για έναν κοινωνικό διάλογο μακράς πνοής, να λύσουμε το μεγάλο πρόβλημα του ασφαλιστικού».
      Κυρίες και κύριοι συνάδελφοι, εάν δεν έχετε διαβάσει, σας παραπέμπω στα Πρακτικά στο Τολέδο της Ισπανίας. Επί δεκατέσσερα χρόνια κόμματα, κοινωνικοί φορείς, κοινωνικές ομάδες συζητούσαν το ασφαλιστικό, για να καταλήξουν ομόφωνα σε ένα ασφαλιστικό, που θα δίνει μακράς πνοής λύση. Στη Δανία συζητούσαν επί οκτώ χρόνια.
      Εδώ τι θέλετε να γίνει; Θέλετε κομματισμό, φανατισμό και ψυχωσικά σύνδρομα; Θέλουμε όλοι να λύσουμε το ασφαλιστικό μέσα από έναν διακομματικό, εθνικό διάλογο για το θέμα και να βάλουμε τις βάσεις για την επόμενη και την μεθεπόμενη τετραετία, για το μέλλον, για τις νέες γενιές, που τους έχουμε χρέος και υποχρέωση. Αυτά λέει η Νέα Δημοκρατία.
      Θα γίνει ενεργοποίηση του Εθνικού Παρατηρητηρίου για τα ΑΜΕΑ, το οποίο σε συνεργασία με τις Πανελλήνιες Οργανώσεις Αναπήρων και όλες τις κοινωνικές ομάδες πρόνοιας θα κάνει για πρώτη φορά καταγραφή των ανάπηρων.
      Δεν πρέπει να γίνει αυτό. Διαφωνείτε; Δεν έχει γίνει η εκπόνηση σχεδίου δράσης με συναρμόδια υπουργεία ΚΕΔΚΕ και ΕΝΑΕ για την εφαρμογή πρότυπων κανόνων του ΟΗΕ. Υπάρχει το νέο μεταναστευτικό νομοσχέδιο του κ. Παυλόπουλου που συζητείται στην επιτροπή της Βουλής. Είχε ποτέ αυτή η χώρα ελληνική μεταναστευτική πολιτική; Δεν υπήρχε ευρωπαϊκή. Η Ελλάδα είναι η πρώτη χώρα -και αυτή η Κυβέρνηση- που ασκεί μεταναστευτική εθνική πολιτική. Έλεος! 
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, θα εξαντλήσετε τη δευτερολογία σας; 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Δεν θα χρειαστώ πολύ χρόνο για τη δευτερολογία μου. 
      Όλοι έχουν ίση θέση και ίση μεταχείριση. Πιστεύω ότι μπορούμε να δώσουμε στους πολίτες το κράτος πρόνοιας, το κράτος κοινωνικής δικαιοσύνης που δικαιούνται. Η ανάπτυξη προβληματισμών, η κατάθεση προτάσεων και ιδίως τα θέματα της κοινωνικής δικαιοσύνης δεν είναι απλά και μόνο πολιτική επιλογή και απόφαση, αποτελούν επιτακτικό κοινωνικό καθήκον για όλους μας. Θεωρώ ότι η υπέρτατη αποστολή της πολιτικής και η πεμπτουσία της φιλελεύθερης επιλογής είναι το κέντρο, είναι ο άνθρωπος. Το σύστημα κοινωνικής προστασίας της χώρας μας θα απαντήσει θετικά στις προκλήσεις και προσκλήσεις της φτώχειας και του κοινωνικού αποκλεισμού, εφόσον εξασφαλιστούν υψηλοί ρυθμοί ανάπτυξης για να γίνει διάχυση σε όλους. 
      Κυρίες και κύριοι συνάδελφοι του ΠΑΣΟΚ, κοινωνική πολιτική, όπως τη γνωρίσαμε, με δανεικά και «αγύριστα», με μετατόπιση των ευθυνών και των υποχρεώσεων για το μέλλον στις άλλες γενιές, δεν μπορεί να γίνει πλέον. Οι στόχοι της κοινωνικής πολιτικής πρέπει να είναι -για να συνεχιστεί- η ενίσχυση της  χρηματοδότησης του συστήματος κοινωνικής προστασίας. Και φέτος θα δείτε ότι σε αυτόν τον προϋπολογισμό είχαμε αυξήσει κατά πολύ τα κονδύλια για τις κοινωνικές δαπάνες. Πρέπει, όμως, να γίνουν οι αναγκαίες μεταρρυθμίσεις στους διοικητικούς μηχανισμούς που θα εξασφαλίσουν αποδοτικότερες και αποτελεσματικότερες δράσεις και βέβαια εθνικό συντονισμό του συνόλου των φορέων της κοινωνικής προστασίας.
      Πριν τελειώσω, κυρίες και κύριοι συνάδελφοι, θα ήθελα να πω δύο κουβέντες μόνο για τον κ. Σκουλάκη, που είπε: «ούτε μία αράδα λέξεων δεν υπάρχει για τα ναρκωτικά στο ΕΣΔΕΝ». 
      ΒΥΡΩΝ ΠΟΛΥΔΩΡΑΣ: Μου έκανε και εμένα εντύπωση αυτό.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Θα το καταθέσω στα Πρακτικά, κύριε συνάδελφε. Θα κάνετε τον κόπο να διαβάσετε, αν και είστε επιμελής, ότι οι σελίδες 34, 44 και 45 αφορούν μόνο στα ναρκωτικά. 
      ΕΜΜΑΝΟΥΗΛ ΣΚΟΥΛΑΚΗΣ: Από την 36 και μετά είναι το δικό σας. 
      ΠΡΟΕΔΡΕΥΩΝ (Γεώργιος Σούρλας): Κύριε Σκουλάκη, θα δευτερολογήσετε. Παρακαλώ, μη διακόπτετε. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας):  Σελίδες 34, 44 και 45. Έλεος!
      Κύριε Σκουλάκη, δεν πρέπει να έχετε αυτήν την κομματική αφοσίωση και αυτόν τον κομματικό πατριωτισμό. Τουλάχιστον σεβαστείτε τον αγώνα του κ. Καραμανλή -όχι τώρα που έγινε Πρωθυπουργός, αλλά όταν ήταν Αντιπολίτευση και όσο ήταν Βουλευτής- που έχει κάνει για τα εξαρτημένα άτομα. Το δέχεστε και αυτό σας τιμά. Άρα, λοιπόν, όχι μία αράδα, ήταν πάρα πολλές οι αράδες. Και είπατε ακόμη «δεν ήλθε ακόμα … θα, θα..» κλπ. Κύριε Σκουλάκη, είναι εθνικό σχέδιο 2005-2006. Αυτό πρέπει να το λάβετε σοβαρά υπόψη. 
      ΕΜΜΑΝΟΥΗΛ ΣΚΟΥΛΑΚΗΣ: Μήπως έχετε χάσει τις ημερομηνίες;
      ΓΕΡΑΣΙΜΟΣ ΓΙΑΚΟΥΜΑΤΟΣ  (Υφυπουργός Απασχόλησης και Κοινωνικής Προστασίας): Ένα λαμπρό πεδίο για όλα τα κόμματα της Βουλής, για όλους τους πολίτες είναι η συναίνεση, είναι η συναπόφαση, η σύγκλιση απόψεων στο θέμα της φτώχειας. Η φτώχεια δεν έχει χρώμα, κυρίες και κύριοι συνάδελφοι, η φτώχεια, σοσιαλιστικά δυστυχώς είκοσι χρόνια, έθρεψε τους καρπούς της μιζέριας και του γκρίζου. Ήλθε η ώρα, λοιπόν, για μία καλύτερη κοινωνική πολιτική, για μία πιο εύρωστη κοινωνική πολιτική, μία καλύτερη ημέρα για όλους τους φτωχούς της χώρας μας.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Γεώργιος Σούρλας): Κύριε Υπουργέ, έχουν μείνει για δευτερολογία, τριτολογία ακόμα οκτώ λεπτά.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Ούτε τρία δεν θα χρειαστώ. 
      ΠΡΟΕΔΡΕΥΩΝ (Γεώργιος Σούρλας): Να έχετε υπ’ όψιν σας το χρόνο που απομένει.
      Η Κοινοβουλευτική Εκπρόσωπος του ΠΑΣΟΚ η κ. Χριστοφιλοπούλου έχει το λόγο για δεκαπέντε λεπτά.
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Κύριε Πρόεδρε, ευχαριστώ.
      Θα μιλήσω για λίγα λεπτά για τα γενικά ζητήματα, γιατί βεβαίως ήμασταν ενήμεροι, όταν καταθέσαμε  την επερώτηση για την Κοινωνική Ενσωμάτωση, ότι η συζήτηση μπορεί να ξέφευγε.
    Θέλω να απαντήσω στον κύριο Υπουργό για τα γενικά κατ’ αρχήν που είπε, πριν μπω στο ζήτημα της φτώχειας. Και θέλω να του θυμίσω από το Βήμα αυτό ότι αν υπάρχει Εθνικό Σύστημα Υγείας στη χώρα, αν υπάρχει κοινωνική ασφάλιση σε αυτήν τη χώρα, αν έγινε ποτέ η σύνταξη του ΟΓΑ κύρια ασφάλιση για κάθε ανασφάλιστο αγρότη, αν υπάρχει σήμερα υγειονομική περίθαλψη όλων των ανέργων, αν υπάρχει αυτό το κοινωνικό κράτος που σήμερα είμαστε εδώ για να το αποτιμήσουμε –δημιουργικά ελπίζω, γιατί μέχρι τώρα δεν το βλέπω- είναι γιατί υπήρξε το ΠΑΣΟΚ, κύριε Υπουργέ. 
    Θα ήθελα, λοιπόν, να σας παρακαλέσω να σκέπτεστε λίγο πιο δημιουργικά. Εσείς μας καλέσατε, σας καλώ και εγώ να κάνετε το ίδιο. Να σκέπτεστε πιο δημιουργικά και να δείτε σε πιο σύστημα πατάτε επάνω. 
    Θέλω να αναφέρω και ένα δεύτερο γενικό ζήτημα, κύριε Υπουργέ. Aν θέλαμε να σας κάνουμε επερώτηση για την Εργατική Εστία, θα σας κάναμε, να είστε σίγουρος. Ακούμε και ξανακούμε σε κάθε επερώτηση, ασχέτως του θέματος, τα περί Εργατικού Κέντρου Σύρου, τα περί βρεφονηπιακών σταθμών. 
    Κατ’ αρχήν εγώ συμφωνώ με το να αυξήσετε τους βρεφονηπιακούς σταθμούς, αλλά μην κάνετε επικοινωνιακά τεχνάσματα. Θέλω να σας το αποδείξω αυτό πηγαίνοντας για λίγο στο δικό σας Σχέδιο Δράσης για την Ενσωμάτωση. Πηγαίνοντας στη σελίδα είκοσι τέσσερα αυτού του σχεδίου, όπου εσείς οι ίδιοι λέτε, αποτιμώντας το δικό μας έργο –και θέλω να το διαβάσω αυτό- ότι εκτός από τα ολοήμερα σχολεία έχουν γίνει κατά την περίοδο 2003-2004, τετρακόσιες σαράντα εννέα δομές για φύλαξη παιδιών και για δημιουργική τους απασχόληση και τριάντα εννέα από αυτές απευθύνονται σε άτομα με αναπηρίες. Πιο πάνω μιλάτε για τα ολοήμερα σχολεία. 
    Κύριε Υπουργέ, γιατί απομονώσατε μόνο την Εργατική Εστία; Εμείς θα είμαστε δημιουργικά μαζί σας να αυξήσετε τους βρεφονηπιακούς σταθμούς της Εργατικής Εστίας, αλλά παρακαλώ μην παραπλανάτε τον ελληνικό λαό δια του Κοινοβουλίου, όταν όλο και όλο που μπορεί να γίνει σε μια χώρα, όταν έχουμε αυξήσει κατακόρυφα τον αριθμό των βρεφονηπιακών σταθμών στη χώρα μας, να περιορίζετε τη συζήτηση στην Εργατική Εστία. 
    Και στο κάτω-κάτω να σας θυμίσω αυτό που θέλετε να ξεχνάτε, ότι τα χρήματα της Εργατικής Εστίας είναι χρήματα των εργοδοτών και των εργαζομένων. Έλεος! Δεν είναι χρήματα του Υπουργείου Απασχόλησης, κύριε Υπουργέ. 
    ΒΥΡΩΝ ΠΟΛΥΔΩΡΑΣ: Και του Υπουργείου.
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Και του Υπουργείου, κύριε Κοινοβουλευτικέ Εκπρόσωπε, κύριε συνάδελφε. Είναι κρίμα όμως να επιχειρούμε αυτήν τη στιγμή να δημιουργούμε εντυπώσεις. 
    Εγώ θα συμφωνήσω με τον κ. Γιακουμάτο που μας είπε ότι η φτώχεια είναι θέμα για όλους. Αλλά μας ρώτησε πού πήγαν τα λεφτά. Και εγώ θέλω να δω πού πήγαν τα λεφτά και πού πάνε τα λεφτά για τις συντάξεις. 
    Κυρίες και κύριοι συνάδελφοι, θέλω να καταθέσω στα Πρακτικά έναν πίνακα, ο οποίος δείχνει την εξέλιξη του ΕΚΑΣ και την εξέλιξη της βασικής σύνταξης του ΟΓΑ κατά τη χρονική περίοδο 1997-2005. Δεν θα πάρω υπ΄ όψιν μου το προεκλογικό έτος, το έτος 2004, που είναι 27%. Θα μιλήσω για το 2003, που είναι 15%, θα μιλήσω για το 2002, που η αύξηση είναι 17,9%, θα μιλήσω για το 2001 που η αύξηση είναι 33,5%.
    Τι γίνεται ξαφνικά; Φτάσαμε και στο σωτήριο έτος 2005. Για να δούμε την πολιτική σας. Εδώ έχουμε 6%, κυρίες και κύριοι συνάδελφοι. Και εγώ δεν σας ανέφερα την προεκλογική χρονιά που είναι στο 27%, σας ανέφερα τρεις προηγούμενες, 15%, 17% και 33% το 2001 που είναι έτος μετά από εθνικές εκλογές. 
    Και έρχεστε το 2005 εσείς -που και τώρα μας κριτικάρετε- και μας λέτε, τι; Ότι εμείς δεν κάναμε κοινωνική πολιτική, όταν τη μεταβολή του ΕΚΑΣ εσείς την πήγατε κατακόρυφα προς τα κάτω. Θα μου πείτε: Έχουμε δημοσιονομικό έλεγχο. Και εγώ θα σας πω: Ποιος φταίει για το φιάσκο της απογραφής; Ποιος εκτίναξε τα ελλείμματα της χώρας; Ποιος έκανε αυτή την άφρονα οικονομική πολιτική; Και στο κάτω-κάτω, αν προτεραιότητά σας ήταν το ΕΚΑΣ, γιατί δεν το αυξάνατε αντί να προσλαμβάνετε αγροφύλακες;
    Καταθέτω τον πίνακα στα Πρακτικά. 
    (Στο σημείο αυτό η Κοινοβουλευτική Εκπρόσωπος του ΠΑΣΟΚ κ. Παρασκευή Χριστοφιλοπούλου καταθέτει για τα Πρακτικά τον προαναφερθέντα πίνακα ο οποίος έχει ως εξής:
    (Ο σχετικός πίνακας βρίσκεται στο Τεύχος των Πρακτικών της Βουλής)
    ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Ας έρθουμε τώρα στο εν λόγω Σχέδιο Δράσης για την Κοινωνική Ενσωμάτωση που είναι και το θέμα της επερώτησής μας. Κυρίες και κύριοι συνάδελφοι, δεν θέλαμε να την κάνουμε αυτήν την επερώτηση. Ο μόνος λόγος που την κάναμε είναι γιατί δεν έγινε αυτό που θέλαμε, αυτό που στις 24 Μαΐου όλοι οι Βουλευτές του ΠΑΣΟΚ, που είμαστε μέλη της Επιτροπής Κοινωνικών Υποθέσεων, ζητήσαμε από τον Υπουργό τον κ. Παναγιωτόπουλο. 
      Του ζητήσαμε λοιπόν να έλθει εδώ στην αρμόδια επιτροπή της Βουλής για να συζητήσουμε, γιατί ακριβώς το ζήτημα της φτώχειας δεν είναι ένα απλό ζήτημα. Και αυτά τα Εθνικά Σχέδια Δράσης για την Κοινωνική Ενσωμάτωση που όπως είπε ο πρώτος ομιλητής υιοθετήθηκαν το 2000, δεν υιοθετήθηκαν για να έχουμε κάθε χρόνο ένα σχεδιασμό για την Κοινωνική Ενσωμάτωση. Δεν υιοθετήθηκαν απλά για να υπάρξουν κάποια χαρτιά και κάποιες καταγραφές πολιτικών, αλλά γιατί η φτώχεια είναι ένα σύνθετο πρόβλημα. 
      Η φτώχεια, δυστυχώς, δεν αντιμετωπίζεται μόνο με πόρους –αντιμετωπίζεται και με πόρους. Η φτώχεια και ο κοινωνικός αποκλεισμός θέλουν σύνθετες πολιτικές γιατί μας αφορούν όλους. Θέλουν λοιπόν πολιτικές για την απασχόληση, θέλουν κοινωνική στήριξη με υποδομές κάτω, σε τοπικό επίπεδο. Χρειάζονται πολιτικές για την ενδυνάμωση όλων των ειδικών ομάδων και πολιτικές για την κοινωνία, για τον κάθε πολίτη, για τον κάθε ένα από εμάς, διότι η κοινωνική ένταξη μας αφορά όλους τους πολίτες. 
      Έχουμε λοιπόν την κατάθεση ενός Εθνικού Σχεδίου Δράσης για την Κοινωνική Ενσωμάτωση, στο πρώτο κομμάτι του οποίου, στις πρώτες τριάντα πέντε-τριάντα έξι σελίδες πραγματικά, όπως είπατε και εσείς, αποτιμώνται μία σειρά από δράσεις που έχουν κάνει οι κυβερνήσεις του ΠΑΣΟΚ και αποτιμώνται θετικά. Γιατί αποτιμώνται θετικά; Διότι τις αναφέρετε, τις εξειδικεύετε, μιλάτε γι’ αυτές. 
      Σας έφερα το παράδειγμα των βρεφονηπιακών σταθμών. Μπορώ να φέρω το παράδειγμα των προγραμμάτων «βοήθεια στο σπίτι». Μπορώ να φέρω τα παραδείγματα της φορολογικής πολιτικής όπου μέσα στο Εθνικό Σχέδιο Δράσης για την Κοινωνική Ενσωμάτωση μας λέτε –και πολύ σωστά- ότι η φορολογική μας πολιτική ήταν στη σωστή κατεύθυνση και προς την ενδυνάμωση των ευπαθών ομάδων. Και αναφέρονται βεβαίως και μέτρα προνοιακά και προγράμματα εκμάθησης της ελληνικής γλώσσας και αναφέρονται και τρεις καλές πρακτικές, κύριε Υπουργέ.
      Η πρώτη και καλή πρακτική είναι τα δίκτυα κοινωνικής υποστήριξης. Πρόκειται για δίκτυα σε τοπικό επίπεδο, γιατί ακριβώς η φτώχεια είναι ένα θέμα που πρέπει ν΄ αντιμετωπίζεται σε τοπικό επίπεδο, εκεί που εμφανίζεται, για δίκτυα τα οποία έχουν τη διάσταση της ενδυνάμωσης του τοπικού κοινωνικού ιστού, το να εξευρεθούν τα άτομα αυτά. Ξέρετε πολύ καλά ότι πάρα πολλές από αυτές τις κατηγορίες των ευπαθών ομάδων είναι πραγματικά είτε απόμαχοι της κοινωνίας, είτε είναι δύσκολο ν΄ απογραφούν, για να μην πάμε σε μαϊμούδες. 
      Φτιάξαμε λοιπόν αυτό το θεσμό, το θεσμό των δικτύων κοινωνικής υποστήριξης. Κύριε Υπουργέ, θα ήθελα να σας παρακαλέσω να το ακούσετε αυτό. Το δίκτυο κοινωνικής υποστήριξης αντί σήμερα να πολλαπλασιάζεται, έχει σταματήσει. Έχει σταματήσει η χρηματοδότηση της συντονιστικής του υπηρεσίας. Αντί να πολλαπλασιαστεί το δίκτυο κοινωνικής υποστήριξης σε περισσότερους δήμους απ’ όσους λειτουργεί σήμερα, έχει περιοριστεί. Δεν έχουν προκηρυχθεί καν οι καινούργιοι δήμοι που θ΄ αναλάβουν να υποστηρίξουν αυτά τα δίκτυα, γιατί χωρίς αυτά οι πολιτικές όντως και τα λεφτά όντως, όπως είπατε και σεις, μπορεί να χάνονται. 
      Άρα, λοιπόν, αυτό που κάναμε εμείς και που εσείς το παρουσιάζετε ως καλή πρακτική και μας δίνετε τα εύσημα, γιατί το εγκαταλείπετε στη μοίρα του; Προκηρύξτε τα νέα! Δώστε τα χρήματα για να λειτουργήσει η κεντρική δομή του δικτύου κοινωνικής υποστήριξης, για να μπορέσει πράγματι να υπάρξει η αποτίμηση και η απογραφή την οποία ζητάτε και με την οποία συμφωνούμε. Γιατί όπως λέγανε και στην πατρίδα του αξιότιμου και αγαπητού μου συνάδελφου κ. Σκουλάκη «ο Μανώλης με τα λόγια χτίζει ανώγια και κατώγια». Με τα λόγια λοιπόν μας λέτε ότι είναι καλή πρακτική. Στην πράξη όμως τι κάνετε;
      Έρχομαι στο δεύτερο που είναι πραγματικά το μεγάλο ζήτημα. Το αναφέραμε πριν και εμείς και εσείς. Είναι οι βρεφονηπιακοί σταθμοί και όλες οι δομές δημιουργικής απασχόλησης παιδιών, αλλά βεβαίως και οι υπηρεσίες για την τρίτη ηλικία, τα προγράμματα «Βοήθεια στο Σπίτι», τα Κέντρα Ημερήσιας Φροντίδας Ηλικιωμένων. 
      Τα έχετε στην αποτίμηση. Μας λέτε μετά σε αυτό το μικρό και πενιχρό κομμάτι των δέκα σελίδων ότι αυτά τα συνεχίζετε. Και τι κάνετε; Στην ουσία τα κλείνετε, διότι ορθώς το Υπουργείο σας, κύριε Υπουργέ, διαπραγματεύτηκε αυτό που εμείς είχαμε σχεδιάσει, δηλαδή την προέκταση αυτών των δύο προγραμμάτων σε άλλα δύο χρόνια. Και το πετύχατε. Από εκεί και πέρα τι έγινε; Το απόλυτο μηδέν! 
      Κατέθεσε ήδη ο κ. Λιντζέρης το δελτίο Τύπου της ΚΕΔΚΕ. Θέλω να καταθέσω και εγώ ένα από τα πολλά δημοσιεύματα που είναι από την οικονομική εφημερίδα «ΕΞΠΡΕΣ»: «ΚΕΔΚΕ, Απλήρωτοι οι εργαζόμενοι στην Κοινωνική Φροντίδα». Αυτό αναπαράχθηκε παντού και όλη η Ελλάδα έμαθε ότι είναι απλήρωτοι.
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά το προαναφερθέν έγγραφο, το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Αφού, λοιπόν, εξοικονομήσατε την επέκταση του δικού μας προγράμματος -και αφού πριν μας καταγγείλατε ότι δεν κάνουμε βρεφονηπιακούς σταθμούς, αυτό δεν θέλω να το ξεχάσετε- τι έχουμε στη συνέχεια; Το απόλυτο μηδέν. Δηλαδή, δεν προχωρούν οι εντάξεις, δεν πάνε τα λεφτά στους δήμους, δεν πληρώνεται ο κόσμος. Άρα, τα προγράμματα «Βοήθειας στο Σπίτι», προγράμματα που πραγματικά μπορούν στις ορεινές περιοχές, αλλά και στις αστικές περιοχές, περιοχές που έχουν πολύ μεγάλη ανάγκη, όπως το Ζεφύρι, όπως το Καματερό, όπως τα Άνω Λιόσια, αλλά και άλλες περιοχές μεσαίες όπου και εκεί υπάρχει κρυμμένη φτώχεια και ανέχεια δεν μπορούν να λειτουργήσουν τα προγράμματα αυτά, γιατί είναι απλήρωτοι επί μήνες. Πολλοί από τους εργαζόμενους πηγαίνουν από δικό τους μεράκι από έννοια, όπως είπε κάποιος συνάδελφος, από φροντίδα για τον άνεργο, από φροντίδα για τον ηλικιωμένο, από φροντίδα για τη μάννα που θέλει να βγει να ζητήσει δουλειά και δεν έχει πού ν΄ αφήσει το παιδί της. 
      Θέλω, λοιπόν, να κάνω μια αίτηση να φτιάξετε επιτέλους αυτό που το Υπουργείο Οικονομίας υποσχέθηκε με δική του ευθύνη στην Ευρωπαϊκή Επιτροπή αυτόν τον Κανονισμό λειτουργίας. Καθίστε το Υπουργείο Οικονομίας που έχει τον πρώτο λόγο, εσείς, το Υπουργείο Εσωτερικών, η ΕΝΑΕ και η ΔΕΔΚΕ να φτιάξετε αυτόν τον Κανονισμό να ξεμπλοκάρετε το πρόγραμμα. Διότι είναι άλλο να ερχόμαστε εδώ και να λέμε ωραία λόγια και άλλο το Υπουργείο Οικονομίας να πάρει επιτέλους μπροστά ή σπρώξτε το και εσείς, κύριε Υπουργέ, να τελειώνει αυτή η ιστορία, να πληρωθεί ο κόσμος, να συνεχιστεί αυτό το δίκτυο. Διότι με το δίκτυο που είπα πριν των κοινωνικών υπηρεσιών, με τη βοήθεια στο σπίτι και με τους βρεφονηπιακούς και με ένα ΕΚΑΣ σοβαρό, όπως το είχαμε εμείς και δεν μας έφτανε –ακούσατε τους συναδέλφους που είπαν δεν μας φτάνει αυτή η κοινωνική πολιτική θέλουμε και άλλη- με ένα μίνιμουμ εισόδημα με αυτές τις υπηρεσίες και –έρχομαι στο μεγάλο ζητούμενο- με απασχόληση θα μπορέσουμε ν΄ αρχίσουμε να προσεγγίζουμε το θέμα της φτώχειας. 
      Βεβαίως, στο θέμα της απασχόλησης μας λέτε στη σελίδα τρία ότι το θέμα της απασχόλησης είναι θέμα ζήτησης και πράγματι είναι και θέμα ζήτησης. Έρχεστε, όμως, εκεί που αποτιμάτε το δικό σας Εθνικό Σχέδιο Δράσης και τις μας λέτε; Μας λέτε μια σειρά από μέτρα προσφοράς για την απασχόληση, τα οποία είναι δικά μας μέτρα. Αναφέρεστε στα προγράμματα για τις ειδικές ομάδες, αναφέρεστε στα ειδικά μέτρα και κίνητρα για τους μετανάστες, για τους παλιννοστούντες, για τους αναπήρους και λέτε ότι βάζετε ποσοστώσεις. Καλά κάνετε, αλλά να σας θυμίσω ότι οι ποσοστώσεις αυτές λειτουργούν από το έτος 2000, ότι αυτές οι ποσοστώσεις απλώς αποτελούν συνέχεια. Κάντε τις.
      Να σας θυμίσω και κάτι άλλο. Όλα αυτά τα προγράμματα και ειδικά τα ολοκληρωμένα προγράμματα για τους παλιννοστούντες και για τους Τσιγγάνους έχουν κολλήσει, κύριε Υπουργέ. Έχουν κολλήσει στα συρτάρια του Υπουργού Απασχόλησης. Είναι έτοιμα για προκήρυξη. Φέρνετε μεταναστευτικό νόμο, μιλάτε για βοήθεια στους παλιννοστούντες και στους Τσιγγάνους και τα προγράμματα είναι κολλημένα στο συρτάρι του κυρίου Υπουργού. 
      Καταθέτω σχετικό δημοσίευμα της εφημερίδας  «ΕΘΝΟΣ» που λέει «Στο ...μέλλον τα προγράμματα για παλιννοστούντες και Τσιγγάνους.»
      (Στο σημείο αυτό η Βουλευτής κ. Παρασκευή Χριστοφιλοπούλου καταθέτει για τα Πρακτικά το προαναφερθέν δημοσίευμα , το οποίο βρίσκεται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
      Τα παραλάβατε έτοιμα, γιατί δεν τα προκηρύσσετε; Εμείς προσπαθούμε να είμαστε δημιουργικοί στην Αντιπολίτευσή μας δεν προσπαθούμε να καταβαραθρώσουμε το έργο σας. Αλλά γιατί δεν το κάνετε; Έχετε στο συρτάρι τα προγράμματα γι’ αυτές τις κατηγορίες. 
      Έρχομαι τώρα να μιλήσω για την απασχόληση. Αφού, λοιπόν, μας απαριθμήσατε μια σειρά από μέτρα δικά μας ακριβώς η απασχόληση είναι και θέμα οικονομικής ανάπτυξης. Ποια είναι η εικόνα αυτήν τη στιγμή στη χώρα για την αναπτυξιακή προσπάθεια; Ελάχιστες επενδύσεις έχουν γίνει με το νέο αναπτυξιακό νόμο. Ο αναπτυξιακός νόμος αποσυνδέει εξάλλου τις επενδύσεις με την απασχόληση.
      Μας εγκαλέσατε για κακή ποιότητα της ανάπτυξης. Εσείς ποια ανάπτυξη φέρατε; Πείτε μου μια επένδυση που να έχει πραγματοποιηθεί, όχι που να έχει γίνει αίτηση στο Υπουργείο Οικονομίας. Αφήστε που από μόνες τους οι επενδύσεις δεν πατάσσουν τη φτώχεια, αλλά βεβαίως μπορούν να δημιουργήσουν νέες θέσεις εργασίας. 
      Μιλήσατε για φορολογικά μέτρα. Και είπατε σε εμάς τι μας φταίει η οικογένεια. Μα, εμείς είχαμε κάνει φορολογικές ελαφρύνσεις για το οικογενειακό εισόδημα. Εσείς κάνετε φορολογικές ελαφρύνσεις για τα κέρδη των επιχειρήσεων. Σε τι αυτό συμβάλλει προς την καταπολέμηση της φτώχειας; 
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτού)
      Κύριε Πρόεδρε, θα μιλήσω δύο-τρία λεπτά ακόμη. 
      ΠΡΟΕΔΡΕΥΩΝ (Γεώργιος Σούρλας): Παρακαλώ. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Σε τι, λοιπόν, συμβάλλει αυτή η φοροελάφρυνση των επιχειρήσεων που τη βάζετε μέσα στο Εθνικό Σχέδιο Δράσης για την Κοινωνική Ενσωμάτωση; 
      Όσον αφορά το ΛΑΦΚΑ έπρεπε να γίνει. Ήταν απόφαση του Ελεγκτικού Συνεδρίου. Όμως η κατάργηση του ΛΑΦΚΑ αφορά κυρίως τους υψηλοσυνταξιούχους. Καλώς γίνεται, αλλά να θυμίσω εδώ ότι ποσοστό 33,8% των συνταξιούχων δεν είχαν καν κρατήσεις κι ένα άλλο τεράστιο ποσοστό –είναι γύρω στους τετρακόσιους χιλιάδες συνταξιούχους- έχουν μία μηνιαία αύξηση της τάξεως των 4 έως 6 ευρώ. Θέλω να πω λοιπόν, ότι η μεγάλη πλειοψηφία των συνταξιούχων, εκεί όπου πραγματικά η φτώχεια χτυπάει, δεν ωφελείται από την κατάργηση του ΛΑΦΚΑ. Αντίθετα εσείς οι ίδιοι λέτε στο δικό σας σχέδιο για την κοινωνική ενσωμάτωση για το δικό μας έργο, ότι η φτώχεια στους ηλικιωμένους έχει αμβλυνθεί. Και πώς έχει αμβλυνθεί; Με γενναίες αυξήσεις του ΕΚΑΣ και με γενναίες αυξήσεις της κατώτατης σύνταξης του ΟΓΑ. Κάτι που η δική σας Κυβέρνηση ποτέ δεν έκανε γιατί ποτέ δεν νοιάστηκε.
      Τελευταία έχουμε και το φοβερό εξαγγελθέν νομοσχέδιο, της ευελιξίας στις εργασιακές σχέσεις. Δεν είναι μόνο ότι έχουμε την εξαγγελία, αλλά έχουμε ένα νομοσχέδιο –όπως θα το δούμε, ελπίζω, την άλλη βδομάδα- που λέει ότι το διευθυντικό δικαίωμα στη διευθέτηση του χρόνου εργασίας, αλλά και η μείωση του κόστους των υπερωριών θα συμβάλει στην αύξηση της απασχόλησης μέσω της αύξησης της ανταγωνιστικότητας. 
      Θα έχουμε βέβαια καιρό να τα πούμε αυτά, αλλά θέλω από τώρα να επισημάνω ότι η μείωση του κόστους των υπερωριών μπορεί να βολεύει τις επιχειρήσεις ή και τους εργαζόμενους, αλλά σε καμία περίπτωση δεν οδηγεί σε αύξηση της απασχόλησης. 
      Αυτή είναι λοιπόν, η μία σας πολιτική; Αφού εσείς ο ίδιος –εσείς, κύριε Γιακουμάτε, το ξέρω- έχετε δείξει ειδική ευαισθησία για τις άνεργες μητέρες και για τους άνεργους νέους και ο ίδιος έχετε δεσμευτεί ότι θα ενεργοποιηθεί, επιτέλους, το σχετικό άρθρο του ν. 3227 για την επιδότηση των εργοδοτικών εισφορών αυτών των γυναικών και αυτών των νέων ανέργων για να μπορέσουν να βρουν δουλειά. 
      Κι ένα τελευταίο. Μιλήσατε, πολύ σωστά, για τις γυναίκες. Οι γυναίκες όντως αποτελούν ένα σκληρό πυρήνα του αποκλεισμού: σκληρό πυρήνα της φτώχειας και σκληρό πυρήνα της ανεργίας. Μας παρουσιάζετε εδώ στο Εθνικό Σχέδιο Δράσης για την Κοινωνική Ενσωμάτωση το ολοκληρωμένο πρόγραμμα γυναικών που και αυτό σχεδιάστηκε, εγκρίθηκε, προκηρύχτηκε και ολοκληρώθηκε επί κυβερνήσεών μας. Το χαιρόμαστε που το συνεχίζετε. Δεν θέλετε να το πείτε ότι είναι δικό μας, δεν πειράζει. Το συνεχίζετε όμως. Μακάρι να πάει καλά. Εμείς θα είμαστε από κοντά για να βοηθήσουμε. 
      Όμως, πώς είναι δυνατόν να γίνει αυτό, όταν στο ίδιο το Σχέδιο Δράσης λέτε ότι θα παίξουν ενεργητικό ρόλο τα Κέντρα Ερευνών για θέματα ισότητας για να βοηθήσουν τις γυναίκες να ενταχθούν και όταν αυτά τα πέντε Κέντρα Συμβουλευτικής Υποστήριξης των γυναικών έκλεισαν; Είναι κλειστά, κύριοι συνάδελφοι, τελείωσαν, έβαλαν λουκέτο. 
      Άρα, θέλω να πω ότι υπάρχει μία αναντιστοιχία λόγων και έργων και δυστυχώς είναι και γραπτών λόγων. Δεν χρειάζεται να καταθέσω τίποτα στα Πρακτικά. Είναι το ίδιο το Σχέδιο της Κοινωνικής Ενσωμάτωσης που μιλάει για το ΚΕΘΙ. Την ίδια στιγμή το ΚΕΘΙ έχει κλείσει. Τα παραρτήματα που βοηθούν τις γυναίκες να ενταχθούν στα προγράμματα έχουν κλείσει. 
      Θα μου επιτρέψετε και μία τελική κουβέντα για τον κοινωνικό διάλογο. Εμείς θέλουμε να σας καλέσουμε από την πλευρά μας σ’ ένα διάλογο εκτενή, σ’ ένα διάλογο ουσιαστικό γιατί η φτώχεια πράγματι δεν είναι ένα πρόβλημα στο οποίο απλώς μπορείς να πετάξεις χρήματα. Είναι ιδιαίτερα σύνθετο. Άλλο τόσο σύνθετο  όμως, είναι και ο κοινωνικός αποκλεισμός. 
      Εμείς θα θέλαμε να μας έχετε καλέσει τέσσερις μήνες πριν και να πούμε δημιουργικά γιατί ενώ στις δικές μας κυβερνήσεις αυξάνονταν οι κοινωνικές δαπάνες, δεν μειωνόταν όσο θα θέλαμε και εμείς η φτώχεια. Το είπαν και οι συνάδελφοι και έκαναν ουσιαστική, δημιουργική κριτική για το τι άλλο πρέπει να κάνουμε από κοινού για να μειωθεί η φτώχεια. 
      Θα θέλαμε να μας έχετε καλέσει. Λοιπόν, εμείς σας καλούμε έστω και εκ των υστέρων. Και επειδή ειδικά αυτά τα εθνικά σχέδια δράσης αφορούν μόνο την περίοδο 2005-2006, ιδού πεδίο δόξης λαμπρόν. Ανοίξτε τον κοινωνικό διάλογο. Αλλά πώς να τον ανοίξετε; Τον ανοίξατε για το ασφαλιστικό των τραπεζών; Κάνατε ποτέ ένα σοβαρό τριμερή διάλογο; Προσέξτε όμως τριμερή, να φωνάξετε κάτω τους εργοδότες και τους εργαζόμενους και να βρείτε λύση, γιατί μπορούσατε να βρείτε λύση.  Κάνατε μία φορά ένα σοβαρό κοινωνικό διάλογο με όλους; 
      Τώρα τι κάνετε; Τους καλείτε έναν-έναν. Μόνο του τον ΣΕΒ, μόνη τη ΓΣΕΕ, τους παρουσιάζετε ένα σχέδιο νόμου και τους λέτε «σας αρέσει;», «δεν σας αρέσει», «χαίρετε»! Κοινωνικός διάλογος σημαίνει όλοι μαζί. Σημαίνει να βρούμε λύσεις με τις οποίες κερδίζουν όλοι. Το ΠΑΣΟΚ θα παλέψει για να βρούμε λύσεις για την ανεργία, για την ασφάλιση, για τη φτώχεια.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Γεώργιος Σούρλας): Το λόγο έχει ο Κοινοβουλευτικός Εκπρόσωπος της Νέας Δημοκρατίας, κ. Βύρων Πολύδωρας.
      ΒΥΡΩΝ ΠΟΛΥΔΩΡΑΣ: Κύριε Πρόεδρε, κυρία και κύριοι συνάδελφοι, νομίζω ότι ταιριάζει ή επιβάλλεται εισαγωγικά, διερμηνεύοντας και τα αισθήματα όλων μας, να εκφράσω την οδύνη μας προς τους συγγενείς των θυμάτων, τη συμπάθειά μας προς τους τραυματίες, την αλληλεγγύη μας προς τη βρετανική κοινωνία που επλήγη στο Λονδίνο από την τελευταία τρομοκρατική επίθεση.
      Ακόμα, θα ήθελα να εκφράσω την απόλυτη καταδίκη μας προς την τρομοκρατική επίθεση και τη συμπαράστασή μας στον αγώνα της διεθνούς κοινότητας κατά της τρομοκρατίας, με την παράλληλη αναζήτηση και εξαφάνιση των αιτίων που την προκαλούν.
      Είναι λόγος οφειλόμενος για την αξία του δημοκρατικού τρόπου ζωής που θέλουμε να ισχύει και στη χώρα μας φυσικά και στην Ευρώπη, χωρίς αυτό το μεγάλο αγκάθι, το δραματικό πρόβλημα της εποχής μας που λέγεται «διεθνής τρομοκρατία».
      Στο θέμα μας τώρα, κυρία και κύριοι συνάδελφοι, θέλω να επαινέσω την ομάδα των επερωτώντων συναδέλφων Βουλευτών του ΠΑΣΟΚ για τη διατύπωση αυτής της επερώτησης, όχι μόνο στην προφορική ανάπτυξη, αλλά και στη σειρά, την αλληλουχία των νομικών γεγονότων. Εκτιμώ ότι η επερώτηση αυτή καθ΄ αυτήν ήταν ένα μέρος ενός συστήματος συναγερμού. Η αλληλουχία των ημερομηνιών δικαιώνει και νομιμοποιεί τους επερωτώντες, διότι σύμφωνα με τα ευρωπαϊκά θέσμια, είχαμε υποχρέωση ως Ελλάς μέχρι την 30η Ιουνίου να υποβάλουμε την έκθεσή μας, δηλαδή το Εθνικό Σχέδιο Δράσης για την Κοινωνική Ενσωμάτωση και διαπιστώνουν οι συνάδελφοι του ΠΑΣΟΚ –με κάποια ελλιπή πληροφόρηση, όπως είπε ο κ. Γιακουμάτος- ότι είχαμε φθάσει στις 26 Ιουνίου και το Εθνικό Σχέδιο Δράσης δεν είχε υποβληθεί.
      Δικαίως ερωτούν, ελέγχουν, επερωτούν, παρά το γεγονός ότι παράλληλα η Κυβέρνηση, όπως μας εξέθεσε ο κ. Γιακουμάτος, ανέπτυσσε διάλογο με τους κοινωνικούς εταίρους και οργάνωνε την προδικασία, την προεργασία για τη σύνταξη και, εν τέλει, την εμπρόθεσμη υποβολή του Εθνικού Σχεδίου στις 30 του μηνός. Στις 30 του μηνός, όμως, την τελευταία μέρα.
      (Στο σημείο αυτό την Προεδρική Έδρα καταλαμβάνει ο Γ΄ Αντιπρόεδρος της Βουλής κ.  ΙΩΑΝΝΗΣ ΤΡΑΓΑΚΗΣ)
      Έτσι, λοιπόν, έρχεται να έχει την αξία της η επερώτηση και κατά το χαρακτηρισμό του επίκαιρου, της επίκαιρης και κατά το νοηματικό περιεχόμενό της. 
      Εγώ θέλω να σημειώσω μερικές πολιτικές παρατηρήσεις, διότι εκτιμώ ότι η ανάγκη την οποία επεσήμαναν οι επερωτώντες συνάδελφοι, ικανοποιήθη. Το Σχέδιο Δράσης συνετάγη εγκύρως και υπεβλήθη εμπροθέσμως.
      Θέλω να σημειώσω εδώ ότι τα παράπονα επί του κειμένου –όσα ηγέρθησαν- είναι δευτερευούσης σημασίας. Πρωτευούσης σημασίας είναι το γεγονός ότι το κείμενο είναι εκεί ως διατύπωση των κατευθυντηρίων αξόνων και ακόμα πιο δυνατά, οι πολιτικές είναι εδώ. Εννοώ τις πολιτικές κοινωνικής πολιτικής, κοινωνικού χαρακτήρα.
      Έτσι, λοιπόν, ακόμα και αν έχει ατέλειες το κείμενο, θα πρέπει να σημειώσουμε ότι έχει μία εσωτερική αρετή, την οποία σε κάποια αποστροφή κάποιοι συνάδελφοι του ΠΑΣΟΚ την είπαν ως κακία. Ποια είναι η εσωτερική αρετή; Ότι είναι συνέχεια του προηγουμένου Σχεδίου Δράσης το οποίο είχε υποβάλει το ΠΑΣΟΚ και στο μέτρο που το είχε εφαρμόσει, το είχε εφαρμόσει. Αυτό το μέτρο είναι ένα κρινόμενο ζήτημα, δεν είναι της παρούσης.
      Όμως, το γεγονός ότι κρατεί τη γραμμή της συνέχειας από το προηγούμενο Σχέδιο Δράσης είναι αρετή του παρόντος κειμένου. Επιπλέον, οι προσθήκες έχουν την εγκυρότητά τους, την πολιτική τους αξία και νομίζω ότι ευπρόσωπα προχωρούμε σε αυτό που λέει η πολιτική του Εθνικού Σχεδίου Δράσης που λέγεται «ανοιχτή μέθοδος συντονισμού στην Ευρωπαϊκή Ένωση». Είμαστε σε αυτό το κανάλι της ανοιχτής μεθόδου συντονισμού μέσα στην Ευρωπαϊκή Ένωση για το Εθνικό Σχέδιο Δράσης της Κοινωνικής Ενσωμάτωσης. 
      Ο αγαπητός συνάδελφος κ. Λιντζέρης μου δίνει τη λαβή να αξιοποιήσω δύο παρατηρήσεις του, σχετικά με το ότι υπάρχει απόσταση λόγων και έργων. Επί του Εθνικού Σχεδίου Δράσης μπορώ να σας πω ότι υπάρχει απόσταση λόγων και έργων, αλλά με τα λόγια να υστερούν, όπως ακριβώς μας ελέγξατε. Αυτό δεν είναι δικηγορικό, αλλά διαλεκτικό, γιατί παρακολουθώ τι έγινε. Έχουμε λάβει έλεγχο σήμερα ότι τα λόγια μας στο κείμενο υστερούν. Πράγματι, υστερούν έναντι των πολιτικών που υπάρχουν. 
      Στην άλλη διάσταση, ότι δηλαδή εμείς με πολλές υποσχέσεις πήραμε την ψήφο και εμπιστοσύνη του ελληνικού λαού, θέλω να πω ότι εκεί υπάρχει η απόσταση των λόγων από τα έργα. Όμως, ταύτιση λόγων και έργων ξέρετε πού υπάρχει; Θέλετε να σας το πω εγώ που είμαι και της λογοτεχνίας; Μόνο στα τζίνι. Εκεί, το τζίνι σου λέει «πες μου τρεις ευχές» και εκεί έχεις απόλυτη ταύτιση ευχών -λόγων και έργων- αποτελεσμάτων που θα κάμει το τζίνι. Στην πολιτική και στη ζωή υπάρχει πάντοτε η απόσταση ανάμεσα στα λόγια και τα έργα.
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, θα δείξετε λίγη ανοχή;
      ΠΡΟΕΔΡΕΥΩΝ (Ιωάννης Τραγάκης): Όση θέλετε.
      ΒΥΡΩΝ ΠΟΛΥΔΩΡΑΣ: Κυρίες και κύριοι συνάδελφοι, θέλω να σας πω την παλιά διαπίστωση: Δεν εκερδίσαμε τις εκλογές με βάση τις δυνατές και πειστικές υποσχέσεις μας, αλλά εκερδίσαμε τις εκλογές με δύο συντελεστές -αυτά σας τα λέω σαν πολιτική ανάλυση, μια που είστε καλύτεροι εσείς από εμένα στην πολιτική ανάλυση- με τους καρπούς που έφερε η δική σας εικοσαετία, καρπούς αρνητικούς για εσάς και εν τέλει θετικούς για εμάς, και τη σχέση εμπιστοσύνης που καθιερώσαμε, κατοχυρώσαμε μαζί με τον Καραμανλή και όλη την ομάδα, μία σχέση εμπιστοσύνης δυνατή μεταξύ του κόμματος που άσκησε συνετή και λελογισμένη αντιπολίτευση και οργάνωσε ένα πρόγραμμα το οποίο έπειθε ότι θα κυβερνήσουμε σωστά.
      ΔΗΜΗΤΡΙΟΣ ΛΙΝΤΖΕΡΗΣ: Κερδίσατε ή χάσαμε;
      ΒΥΡΩΝ ΠΟΛΥΔΩΡΑΣ: Είναι θέμα ανάγνωσης, το πώς το βλέπει κανείς.
      Ως προς τα θέματα της οργάνωσης του Σχεδίου Δράσης, θέλω να πω ότι ουσιαστικά είμαστε στον πυρήνα της κοινωνικής πολιτικής, είμαστε στον πυρήνα αυτού του θέματος που λέει «ανάπτυξη και πώς από το προϊόν θα διατεθεί κάποιο μέρος για την κοινωνική πολιτική και τις ασθενέστερες ομάδες». 
      Επίσης, νομίζω ότι είναι πολύ σημαντικό να σημειώσουμε ότι οι ασθενείς από τα ναρκωτικά, οι τοξικοπαθείς, είναι στην προτεραιότητα της κοινωνικής μας πολιτικής. Όσο και αν είναι αδύνατη η γραφή που λέει ο κ. Σκουλάκης, ο οποίος έχει τη συνεισφορά του σε αυτό το θέμα και θέλω να πω, αν και απουσιάζει αυτήν τη στιγμή, αλλά θα το δει στη συνέχεια, ότι έχει τη δική του θετική συμβολή στη μάχη κατά των ναρκωτικών, είναι στην προτεραιότητά μας η φροντίδα και η μεταχείριση κατά τους κανόνες της ηθικής, της ιατρικής, της επιστήμης και της κοινωνίας των τοξικοπαθών, των ασθενών από τα ναρκωτικά. Το ίδιο ισχύει και για τους τσιγγάνους, για τις μονογονεϊκές οικογένειες, για τους πολύτεκνους και για τα άτομα με ειδικές ανάγκες. Θα είναι, δηλαδή, πολύ μεγάλη αδικία αν πούμε ότι το ΠΑΣΟΚ δεν έκανε τίποτα ή ότι έκανε ελάχιστα -μόλις τώρα επήνεσα τον κ. Σκουλάκη- και ότι η Νέα Δημοκρατία είναι πολύ απαθής και χωρίς ευαισθησία έναντι αυτών των ουσιαστικών κριτηρίων της κοινωνικής πολιτικής. 
     Δεν δοκιμάζονται με τις πολιτικές σ’ αυτούς τους τομείς, δεν δοκιμάζεται μόνο η κοινωνική μας ευαισθησία, όπως λέμε, επιφανειακά. Κατ’ ουσίαν κρίνεται ο ίδιος ο πολιτισμός μας. Δεν έχουμε το δικαίωμα να μείνουμε απαθείς σ’ αυτά τα άτομα τα οποία ολισθαίνουν στο περιθώριο. Εδώ είναι η πρωταρχική σημασία της ευρωπαϊκής συμφωνίας για την κατάρτιση, υποβολή και εκτέλεση του εθνικού σχεδίου δράσης για την κοινωνική ενσωμάτωση. Αλλά όλα αυτά είναι προϊόν της ανάπτυξης.
        Σας πληροφορώ, κύριοι ταξιδευτές της Βουλής, ότι στη Σουηδία που ήταν το προπύργιο της κοινωνικής πολιτικής παγκοσμίως, εδώ και πέντε χρόνια γίνεται η μακρά συζήτηση, διάβαζα προσφάτως, για το social policy –με συγχωρείτε που το λέω στα αγγλικά, είναι από το κείμενο, από τις σημειώσεις μου- the culture of idleness? (Κοινωνική πολιτική, η κουλτούρα της αεργίας;). 
        Γι’ αυτό μία άλλη αποστροφή του κ. Λιντζέρη με βρίσκει απόλυτα σύμφωνο, ο οποίος λέει, μόνο η εργασία είναι το όπλο ενάντια στη φτώχεια. Η εργασία, στο συνώνυμό της ανάπτυξη, απασχόληση, κοινωνική συνοχή. 
        Στη μικροκλίμακα πρέπει να πάψουμε να κινούμεθα. Στη μικροκλίμακα των οικονομικών και κοινωνικών μεγεθών. Τι είναι σήμερα η οικονομία της Ελλάδος, αποσυνδεδεμένη, παραδείγματος χάριν, από την οικονομία και κοινωνία της Ευρώπης. Όποιος επιχειρήσει να σχεδιάσει οικονομικά δεδομένα και κοινωνικά δεδομένα στην Ελλάδα χωρίς τη μεγακλίμακα της Ευρώπης και κατ’ επέκτασιν των άλλων οικουμενικών σχηματισμών στο πλαίσιο της παγκοσμιοποίησης, του ανταγωνισμού, των υπηρεσιών, της ψηφιακής οικονομίας, του καταμερισμού των τομέων της πρωτογενούς παραγωγής, τι θα είναι το αποτέλεσμα και συμπέρασμα των G 8 όσον αφορά το κλίμα και όσον αφορά τη φτώχεια στην Αφρική, μεγάλες προβληματικές επί των πραγματικών δεδομένων. 
        Δεν έχουμε το δικαίωμα ούτε την Ελλάδα να τη δούμε έξω από την ενδοχώρα της Βαλκανικής ή της Ευρασίας. Και αν θέλουμε να κοιτάξουμε οικονομική ανάπτυξη, πρέπει να βρούμε μορφές συνεργασίας και με τις ανεπτυγμένες χώρες και με τις γειτονικές χώρες και τους γειτονικούς λαούς, ώστε να εισφέρουμε κάθε τομέας, κάθε χώρα το συγκριτικό πλεονέκτημα και στον τομέα των υπηρεσιών και στην πρωτογενή και δευτερογενή παραγωγή. 
        Τα λέω αυτά διότι στα κεκτημένα της κοινωνικής μας πολιτικής εμείς μπορούμε να είμαστε υπερήφανοι και για τον ΟΓΑ του 1961: Κωνσταντίνος Καραμανλής. Και πώς το κάνατε αυτό το λάθος και είπατε άλλοι; Εγένοντο συζητήσεις πριν, αλλά ο Κωνσταντίνος Καραμανλής το 1961 καθιέρωσε τον ΟΓΑ. Και δεν τον καθιέρωσε απλώς…
        ΔΗΜΗΤΡΙΟΣ ΛΙΝΤΖΕΡΗΣ: Για τη σύνταξη. 
        ΒΥΡΩΝ ΠΟΛΥΔΩΡΑΣ: Για τη σύνταξη. Η ασφάλιση πήρε ένα διευρυμένο χαρακτήρα προσφάτως, πριν από έξι χρόνια, εντάξει. Αλλά λέω για το κεντρικό θέμα, δύο είναι οι σταθμοί του ΟΓΑ, η ίδρυση Κωνσταντίνος Καραμανλής. Και έχουμε ένα δεύτερο ενδιάμεσο σταθμό. Όταν πήγαμε στην Ευρώπη, ο Παναγής Παπαληγούρας αντιμετώπισε το εξής θέμα το 1981. Ήμουν τότε στην ομάδα εθελοντών, τα έχουμε πει αυτά. Λέει: Ασφάλιση χωρίς ασφάλιστρο; Πρωτοφανές. Διότι δεν είχαν συνηθίσει ας πούμε την κοινωνική αλληλεγγύη με εισφορές υπέρ τρίτων, όπως ήταν όλο το πλαίσιο για την οικονομική χρηματοδότηση ή στήριξη οικονομικά, λογιστικά του ΟΓΑ.
        Για τώρα θέλω να σας πω μία έντονη διαμαρτυρία μου προς το φίλο μου Ευάγγελο Παπαχρήστο. Τον είδα να κάνει μία αποστροφή για την οικογένεια στο σύστημα της κοινωνικής πολιτικής, λέγοντας, «μου θυμίζει Ελλάς, θρησκεία, οικογένεια». 
        Το τρίπτυχο είναι εγκυρότατο, μην κοιτάτε που κάποιοι μπορεί να το κάνουν κάλπικο και αν το κάλπικο βγει στην αγορά, το πρωτότυπο δεν χάνει την αξία του. 
	Εμείς εμμένουμε και προτείνω να εμμένουμε συλλογικά και για την αξία της πατρίδας και για την αξία της οικογένειας και για την αξία της θρησκείας. Ειδικότερα για την οικογένεια, όλοι οι κοινωνιολόγοι και οι οικονομολόγοι λένε για την αλά ελληνικά οικογένεια που έχει ακόμα «σπόρους», «σπέρματα» της ευρείας οικογένειας εν ζωή. Ζει η ευρύτερη οικογένεια. Δεν είναι μόνο η στενή οικογένεια εδώ, στην ελληνική κοινωνία, είναι η μεγαλύτερη ασφαλιστική εταιρεία για το παιδί, για τον αδελφό, για τη μάνα, για τον πατέρα. Είναι το ασφαλέστερο ταμείο αλληλοβοηθείας η οικογένεια αλά ελληνικά. Είναι και το καλύτερο ψυχολογικό καταφύγιο. 
	Είμαστε λοιπόν, υποχρεωμένοι να αξιοποιήσουμε αυτά τα δεδομένα της κοινωνίας, τα κοινωνιολογικά δεδομένα, σε πολιτικές και θα έχουμε καλύτερα αποτελέσματα. 
	(Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
	Θα σημειώσω ειδικότερα ότι η κοινωνική πολιτική, εκτός από το ότι για να ασκηθεί θέλει πόρους, είναι εντυπωσιακό το στοιχείο για το οποίο μίλησε ο κ. Γιακουμάτος για τους βρεφονηπιακούς σταθμούς.
	ΠΡΟΕΔΡΕΥΩΝ (Ιωάννης Τραγάκης): Τελικά το πείραμα απέδειξε ότι αν σας αφήσουμε χωρίς χρονόμετρο –όχι μόνο εσάς, κύριε Πολύδωρα, αλλά γενικά όλους τους συναδέλφους, μπορούμε να μιλάμε για αρκετές ώρες. Συνεχίστε, αλλά θα ήθελα να ολοκληρώσετε. 
	ΒΥΡΩΝ ΠΟΛΥΔΩΡΑΣ: Κύριε Πρόεδρε, ξέρετε ποιο είναι το κρινόμενο ζήτημα σ’ αυτήν την ωραία παρατήρησή σας; Η προσοχή των ακροατών.
(Χειροκροτήματα από την πτέρυγα της Νέας Δημοκρατίας)
	Όλοι μπορούμε να μιλάμε. Το κρινόμενο ζήτημα είναι ποιος παίρνει την προσοχή των ακροατών. Με συγχωρείτε που σας λέω ακροατές, ενώ είστε συνδιαλέκτες. 
	ΕΜΜΑΝΟΥΗΛ ΣΚΟΥΛΑΚΗΣ: Θα τελειώσετε ή θα μας τελειώσετε;
	ΒΥΡΩΝ ΠΟΛΥΔΩΡΑΣ: Έλεγα λοιπόν ότι ήταν εντυπωσιακό για μένα από τα πεπραγμένα και από τα απολογιστικά στοιχεία αυτό που είπε ο κ. Γιακουμάτος για τους βρεφονηπιακούς σταθμούς της Εργατικής Εστίας. Είχαν γίνει είκοσι δύο στα πενήντα χρόνια της ιστορίας της Εργατικής Εστίας, εκ των οποίων οι δώδεκα είχαν γίνει την περίοδο 1990-1993. Τώρα στον ενάμιση χρόνο κατασκευάζονται οκτώ και προγραμματίζονται δεκαπέντε. 
	Ηκούσθη μία ένσταση, νομίζω από τον κ. Κουσελά, μη επερωτώντα τυπικώς, το επανέλαβε και η Κοινοβουλευτική Εκπρόσωπος του ΠΑΣΟΚ κ. Χριστοφιλοπούλου. Αυτά είναι διμερούς, έστω τριμερούς καταγωγής πόροι…
	ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Δεν είπαμε να μη γίνουν.
	ΒΥΡΩΝ ΠΟΛΥΔΩΡΑΣ:…δηλαδή εργοδοσία, εργαζόμενοι και προϋπολογισμός του κράτους. Η αξία σ’ αυτό το επιχείρημα δεν είναι από πού προέρχονται οι πόροι. Η αξία έγκειται στο ποια είναι η διαχείριση των πόρων από την Εργατική Εστία μαζί με την εποπτεία του Υπουργείου Κοινωνικής Πολιτικής. Έτσι έχουμε ένα καλύτερο αποτέλεσμα για το οποίο είμαστε υπερήφανοι. 
	Ανταγωνισμός όχι της καταστροφής, «δεν έκανες τίποτα» κλπ: Αυτού του είδους ο ανταγωνισμός της καταστροφής απαγορεύεται. Όμως, ο ανταγωνισμός της εισφοράς και τι περισσότερο για τον αδύνατο συνέλληνα, είναι υποχρέωσή μας.
	(Στο σημείο αυτό κτυπάει επανειλημμένα το κουδούνι λήξεως του χρόνου ομιλίας του κυρίου Βουλευτή)
	Κύριε Πρόεδρε, αυτό δεν μπορείτε να μην το ακούσετε.
	ΠΡΟΕΔΡΕΥΩΝ (Ιωάννης Τραγάκης): Όχι, θα το ακούσουμε. Παρακαλώ.
	ΒΥΡΩΝ ΠΟΛΥΔΩΡΑΣ: Από τον «Οικονομικό» του Ξενοφώντος παίρνουμε τον ορισμό της κοινωνίας εν ευρυθμία. Τον υιοθέτησαν αυτόν τον ορισμό και πολλοί Αμερικάνοι πρόεδροι, θυμάμαι τον Roosevelt και το Harry S. Truman. «Όσοι περισσότεροι λαμβάνουν όσο μεγαλύτερο μερίδιο ευημερίας-ευδαιμονίας, εκεί έχουμε την καλύτερη κοινωνία». Αυτός πρέπει να είναι ο στόχος μας, σ’ αυτό να ενώνουμε τις δυνάμεις μας.
	Σας ευχαριστώ.
(Χειροκροτήματα από την πτέρυγα της Νέας Δημοκρατίας)
	ΠΡΟΕΔΡΕΥΩΝ (Ιωάννης Τραγάκης): Ευχαριστούμε τον κ. Πολύδωρα.
	Ο Κοινοβουλευτικός Εκπρόσωπος του Συνασπισμού Ριζοσπαστικής Αριστεράς κ. Δραγασάκης έχει το λόγο.
	ΙΩΑΝΝΗΣ ΔΡΑΓΑΣΑΚΗΣ: Κύριε Πρόεδρε, μετά από τον ορισμό της κοινωνίας της ευρυθμίας που μας έδωσε ο κ. Πολύδωρας, αναρωτιέμαι αν η ελληνική κοινωνία κινείται προς αυτόν το στόχο ή προς την αντίστροφή κατεύθυνση.
    Και θα αρχίσω με κάτι που ήθελα να πω στο τέλος. Αυτή η Κυβέρνηση πρέπει ν’ αρχίσει να αναλαμβάνει τις ευθύνες της. Ενάμισης χρόνος ήταν αρκετός για ένα σεμινάριο διαρκείας για το τι έκανε ή δεν έκανε το ΠΑΣΟΚ. Νομίζουμε, κύριε Υπουργέ, ότι ήρθε η ώρα να μιλήσετε για τη δική σας πολιτική. 
    Εγώ, λοιπόν, θα μπορούσα να αποδείξω με πόσους τρόπους η Κυβέρνηση της Νέας Δημοκρατίας αυτούς τους δεκαπέντε μήνες αναδιανέμει πόρους από τους φτωχούς προς τους πλούσιους. Θα ήθελα, κύριε Υπουργέ, να μας δώσετε ένα παράδειγμα, όπου αυτή η Κυβέρνηση πήρε ένα ευρώ από τους πλούσιους για να το δώσει στους φτωχούς.
    Η μείωση των φόρων στα μερίσματα, η μείωση των φόρων στα κέρδη, η επιβολή του ΦΠΑ, οι ρυθμίσεις στον ΟΤΕ, οι ρυθμίσεις στις τράπεζες δεν είναι παρά μια αναδιανομή πλούτου από τους φτωχούς και τους σχετικά φτωχούς προς τους πλούσιους και τους σχετικά πλουσιότερους. 
    Στο πλαίσιο αυτής της πολιτικής δεν μπορεί να υπάρξει αντιμετώπιση του κοινωνικού αποκλεισμού, δεν μπορεί να υπάρξει αντιμετώπιση της φτώχειας. Γίνεται επικοινωνιακή διαχείριση του προβλήματος, χωρίς καμιά ουσιαστική απάντηση στα πραγματικά προβλήματα. Εμείς πριν από λίγους μήνες, πριν από λίγες εβδομάδες, με ανάλογη επερώτησή μας, είχαμε την ευκαιρία να εκθέσουμε αναλυτικά τις απόψεις μας για το φαινόμενο του κοινωνικού αποκλεισμού. Και νομίζω είχε γίνει και τότε μια ουσιαστική συζήτηση. Φοβάμαι όμως ότι σήμερα η συζήτηση εκτυλίσσεται σε ένα θέατρο του παραλόγου. 
    Τι ακούσαμε σήμερα; Ακούσαμε από τον κύριο Υπουργό, ότι η πολιτική των προηγούμενων κυβερνήσεων ήταν άθλια. Δεν περιόριζε τη φτώχεια, ήταν αναποτελεσματική και σπάταλη. Το δεύτερο που ακούσαμε είναι ότι τούτη η Κυβέρνηση εφαρμόζει το σχεδιασμό της προηγούμενης κυβέρνησης. Το ίδιο σχέδιο υποβάλλει στην Ευρωπαϊκή Ένωση διότι ο σχεδιασμός ήταν σωστός. Στην ουσία, δηλαδή, έχουμε εφαρμογή της πολιτικής που η ίδια η Κυβέρνηση ονόμαζε λανθασμένη. Και καλούμαστε να συζητήσουμε τώρα αν ο τρόπος εφαρμογής της δεδομένης πολιτικής θα έχει καλύτερα αποτελέσματα. 
    Το πρόβλημα της φτώχειας δεν είναι καινούριο. Ούτε είναι μόνο ελληνικό φαινόμενο. Σημασία λοιπόν έχει να προσδιορίσουμε τι το ιδιαίτερο υπάρχει στη χώρα μας. Και από την άποψη αυτή το ιδιαίτερο θα μπορούσαμε να το δούμε σε δυο σημεία. 
    Το πρώτο είναι ότι είμαστε η χώρα της Ευρώπης με τον υψηλότερο δείκτη φτώχειας και παρ’ όλα αυτά έχουμε ακόμα τη δυνατότητα να περιορίσουμε το πρόβλημα. Και τούτο διότι αν δούμε παγκόσμια πώς εξελίσσεται το πρόβλημα της φτώχειας, θα διαπιστώσουμε ότι ενώ η φτώχεια υπήρχε πάντα, ως φαινόμενο των καπιταλιστικών κοινωνιών, μετά τη δεκαετία του ’70 το καινούργιο στοιχείο είναι το ιδιαίτερο φαινόμενο του κοινωνικού αποκλεισμού. Δηλαδή, ότι κάποια κοινωνικά στρώματα καταδικάζονται να είναι μόνιμα στη φτώχεια και μετά από λίγο και ο κοινωνικός αποκλεισμός μετεξελίσσεται σε ένα φαινόμενο γκετοποίησης κοινωνικής, πολιτιστικής ακόμα και γεωγραφικής. 
    Αν επισκεφθείτε, κυρίες και κύριοι συνάδελφοι –είμαι σίγουρος ότι το έχετε κάνει- μια μεγάλη πόλη των Ηνωμένων Πολιτειών, θα σας συμβουλεύσουν σε κάποιες περιοχές να μην πάτε διότι κινδυνεύει η ζωή σας. Αυτή είναι μια μορφή γκετοποίησης που δεν την έχουμε ακόμα στην Ελλάδα. Αν όμως δεν υπάρξουν αποτελεσματικές πολιτικές σήμερα για τη φτώχεια, όχι μόνο η φτώχεια δεν θα περιοριστεί, όχι μόνο το φαινόμενο το κοινωνικού αποκλεισμού θα διευρύνεται αλλά θα έχουμε και εδώ τέτοια φαινόμενα ακραίας κοινωνικής πολιτιστικής και γεωγραφικής ακόμα γκετοποίησης. 
    Ακριβώς γι’ αυτό επιμένουμε ότι, παρ’ όλο που -πολύ σωστά είπε ο κύριος Υπουργός- ότι είναι αργά, ότι έχει χαθεί χρόνος, από γενικότερη άποψη, είμαστε ως κοινωνία σε μια φάση που, αν εφαρμόσουμε σήμερα τις κατάλληλες πολιτικές, μπορούμε να δημιουργήσουμε τουλάχιστον αναχώματα προς αυτήν την επικίνδυνη τάση. 
    Το δεύτερο ιδιαίτερο χαρακτηριστικό γνώρισμα της χώρας μας είναι ότι οι πολιτικές που ασκούνται και οι πόροι που διατίθενται, πέρα από το ότι είναι ανεπαρκείς, δεν αποδίδουν. Και αυτό το αποδεικνύει ο πίνακας που κατέθεσε σήμερα εδώ ο κύριος Υπουργός. 
    Βασικό εργαλείο για την αντιμετώπιση του προβλήματος του κοινωνικού αποκλεισμού θεωρείται το εθνικό σχέδιο δράσης για την ενσωμάτωση. 
    Το Εθνικό Σχέδιο Δράσης για την κοινωνική Ενσωμάτωση προϋποθέτει, όμως, κυρίες και κύριοι συνάδελφοι, πολιτικές τις οποίες θα έρθει αυτό το σχέδιο να συντονίσει. Εάν δεν υπάρχουν πολιτικές, δεν μπορεί να υπάρξει και σχέδιο παρά μόνο στα χαρτιά. 
    Το δεύτερο, που προϋποθέτει το Εθνικό Σχέδιο Δράσης για την κοινωνική Ενσωμάτωση, είναι οι εθνικοί πόροι. Εάν δεν υπάρχουν πόροι και είμαστε μόνο εξαρτημένοι από ευρωπαϊκές χρηματοδοτήσεις, μόλις εξαντληθούν οι ευρωπαϊκές χρηματοδοτήσεις δεν θα έχουμε πολιτικές, θα έχουμε θεσμούς χωρίς πόρους να τους στηρίξουμε.
    Αυτό δεν το λέω εγώ. Είναι και μία γνώμη που εξέφρασε η Οικονομική και Κοινωνική Επιτροπή, που θα ήθελα να διαβάσω για να αποτυπωθεί στα Πρακτικά, διότι τη θεωρώ πολύ κρίσιμη και γενικότερης σημασίας διαπίστωση. Αναφέρει η ΟΚΕ στην έκθεσή της στη σελίδα 11: «Όλη η δομή των προγραμμάτων αυτών -όπως το ΕΣΔΕΝ- και η διαδικασία κατάρτισης, με τις σχετικές φάσεις και προθεσμίες, είναι σχεδόν αποκλειστικά προσανατολισμένες προς τα αντίστοιχα κοινοτικά προγράμματα και διαδικασίες». Και συμπληρώνει η γνώμη της ΟΚΕ: «Αυτό από μόνο του δεν είναι κακό, αλλά προκαλεί ανησυχία και προβληματισμό στο βαθμό που αντανακλά την αδυναμία της ελληνικής πολιτείας να καταρτίσει ένα πρόγραμμα κοινωνικής ενσωμάτωσης που δεν θα εξαρτάται στο διηνεκές από τους κοινοτικούς πόρους και τις ιεραρχήσεις, αλλά θα έχει τη δική του δυναμική, συντηρούμενη βέβαια από τους κοινοτικούς πόρους». 
    (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
    Θα χρειαστώ κι εγώ την ανοχή σας, κύριε Πρόεδρε.
    ΠΡΟΕΔΡΕΥΩΝ (Ιωάννης Τραγάκης): Την έχετε, κύριε συνάδελφε.
    ΙΩΑΝΝΗΣ ΔΡΑΓΑΣΑΚΗΣ: Αυτό είναι ένα από τα μεγάλα προβλήματα που δείχνει ότι εξακολουθούμε ως πολιτεία, –όπως λέει η γνώμη της ΟΚΕ- εξακολουθούμε ως χώρα να μην έχουμε πολιτική για την αντιμετώπιση του προβλήματος για το οποίο όλοι μιλάμε και όλοι φαίνεται να ανησυχούμε.
    Ασφαλώς για την αντιμετώπιση του προβλήματος της φτώχειας χρειάζονται στοχευμένες και εξειδικευμένες πολιτικές για ειδικές ομάδες, όπως οι μακροχρόνια άνεργοι, όπως τα άτομα με ειδικές ανάγκες, όπως οι μονογονεϊκές οικογένειες κλπ. 
    Στη δική μας, όμως, αντίληψη και στην παγκόσμια εμπειρία αναδεικνύεται η εξής διαπίστωση: Αυτές οι εξειδικευμένες πολιτικές μπορούν να έχουν καλύτερα αποτελέσματα αν διαρθρώνονται γύρω από έναν άξονα, ένα καθολικής εφαρμογής μέτρο. Και τέτοιο μέτρο είναι το ελάχιστο εγγυημένο εισόδημα. 
    Είχαμε την ευκαιρία να καταθέσουμε μία πρόταση νόμου και να τη συζητήσουμε στην επιτροπή. Δυστυχώς είμαστε η μόνη χώρα της Ευρωπαϊκής Ένωσης των δεκαπέντε που αρνούμαστε να εφαρμόσουμε αυτό το μέτρο. 
    Η αιτία γι’ αυτό δεν είναι η έλλειψη πόρων. Μόνο αυτά που χάρισε η Κυβέρνηση με αφορμή το ασφαλιστικό των τραπεζών στους νυν και τους μελλοντικούς μετόχους των τραπεζών θα επαρκούσαν για να χρηματοδοτηθεί όχι ένα αλλά δέκα ελάχιστα εγγυημένα εισοδήματα.
    Σημειώνω, επίσης, ότι στην Πορτογαλία, που είναι μια χώρα φτωχότερη από εμάς και με μεγαλύτερα ελλείμματα από τα δικά μας, έχει εφαρμοστεί σχέδιο ελάχιστου εγγυημένου εισοδήματος. Μάλιστα πρόσφατα, με τη νέα κυβέρνηση, αποφασίστηκε να συγκροτηθεί –και συγκροτήθηκε- διακομματική επιτροπή στη Βουλή της Πορτογαλίας για να συζητήσει –και συζητά ήδη- τη βελτίωση του υφιστάμενου σχεδίου.
    Δυστυχώς στη χώρα μας έχουμε μείνει πίσω. Και αυτό οφείλεται στο συντηρητισμό της Νέας Δημοκρατίας, σε αγκυλώσεις του ΠΑΣΟΚ αλλά και σε μία ανιστόρητη στάση του ΚΚΕ.
    Αυτοί είναι οι λόγοι που ένα θεσμό, που χωρίς να είναι πανάκεια -όπου εφαρμόστηκε, βοήθησε- εμείς εξακολουθούμε να τον αγνοούμε. Και είναι ο θεσμός, όπως είπα, του ελάχιστου εγγυημένου εισοδήματος.
    Θα ολοκληρώσω, λοιπόν, κύριε Υπουργέ, με μερικά πολύ συγκεκριμένα ερωτήματα, διότι αυτές οι γενικές συζητήσεις καλές είναι, αλλά τον κόσμο, που μας ακούει, δεν τον ακουμπάνε οι γενικές θεωρίες. 
    Το ερώτημα είναι το εξής: Τι μέτρα πήρατε στους δεκατέσσερις μήνες που είστε στην Κυβέρνηση, κύριε Υπουργέ, για τους μακροχρόνια άνεργους; Γιατί δεν αλλάζετε τις προϋποθέσεις, έστω, του επιδόματος μακράς ανεργίας; Γιατί δεν επιτρέπετε στο μακροχρόνια άνεργο να παίρνει έστω αυτό το επίδομα; Γιατί κρατάτε την απαράδεκτη ρύθμιση του ΠΑΣΟΚ, που υποκριτικά ψήφισε ένα νόμο που δίνει υποτίθεται επίδομα μακράς ανεργίας, αλλά το αναιρεί μετά, διότι βάζει απαράδεκτες προϋποθέσεις, όπως η προϋπόθεση το οικογενειακό εισόδημα να είναι λιγότερο από 5.000 ευρώ; Δηλαδή αν δουλεύει ο ένας από τους δύο -και το άλλο μέλος της οικογένειας είναι άνεργο- και κάνει δεκαπέντε, είκοσι μεροκάματα το μήνα, αυτή η οικογένεια να μην παίρνει το επίδομα ανεργίας.
Γιατί δεν το αλλάζετε; Δώστε μας μια απάντηση. 
    Τι μέτρα παίρνετε για τα άτομα με ειδικές ανάγκες; Γιατί δεν καταρτίζετε μητρώο αναπήρων; Γιατί να είμαστε η χώρα εκείνη όπου δεν ξέρουμε ακριβώς πόσοι είναι οι τυφλοί, πόσοι είναι οι κουτσοί, πόσοι είναι οι κουφοί, πόσοι είναι οι ανάπηροι, πόσα είναι τα παιδιά με ειδικές ανάγκες μάθησης, με ειδικά μαθησιακά προβλήματα; Δεν ξέρουμε καν τους αριθμούς. 
    Πού είναι η πολιτική πρόληψης για την αναπηρία; Πού είναι τα νομοθετικά μέτρα, τα οποία θα έδιναν κάποιο αποτέλεσμα; Ποια είναι η εκπαιδευτική διαδικασία και οι εκπαιδευτικές δυνατότητες για τα άτομα με ειδικές ανάγκες; Πόσα είναι τα ειδικά σχολεία και σε ποια κατάσταση βρίσκονται σήμερα; Τι ποσοστό των ατόμων με ειδικές ανάγκες, των νέων παιδιών, φοιτούν σε τέτοια ειδικά σχολεία; Μόνο ένα στα δέκα. Πόση είναι η ανεργία στα άτομα με ειδικές ανάγκες; Είναι έξι φορές περισσότερη από ό,τι στα υπόλοιπα άτομα. Ποια χώρα στην Ευρωπαϊκή Ένωση καταβάλλει τα μικρότερα και πιο αποσπασματικά επιδόματα για τους αναπήρους; Η Ελλάδα. Ποια είναι η προσβασιμότητα των αναπήρων σε τομείς της καθημερινής ζωής, για να μη μιλήσω και για την «Κοινωνία της Πληροφορίας». 
    Γιατί, λοιπόν, δε λέτε τίποτα το συγκεκριμένο; Δεν λέμε ότι σε μια μέρα θα λειτουργούν όλα. Εμείς, όμως, θα περιμέναμε η Κυβέρνηση να έρθει και να πει: «Αυτά παραλάβαμε, αυτά κάναμε, εδώ βρισκόμαστε, εκεί θα πάμε στο τέλος της τετραετίας». 
    ΠΡΟΕΔΡΕΥΩΝ (Ιωάννης Τραγάκης): Ολοκληρώστε, κύριε συνάδελφε. 
    ΙΩΑΝΝΗΣ ΔΡΑΓΑΣΑΚΗΣ: Ολοκληρώνω, κύριε Πρόεδρε. 
    Ποια μέτρα πήρατε για τις μονογονεϊκές οικογένειες; Πέστε μας ένα μέτρο. Ποια μέτρα πήρατε για την επαγγελματική αποκατάσταση ατόμων που ήταν τοξικομανείς και έχουν απεξαρτηθεί; Να μιλήσω ακόμη και για πρώην κρατούμενους. Πόσα άτομα απ’ αυτά που αποφυλακίζονται και δεν έχουν δουλειά, βρίσκουν δουλειά μέσω κάποιων προγραμμάτων; 
    Πρέπει να συνειδητοποιήσουμε ότι αυτές οι διάφορες ομάδες που αναφέρω, όπως και άλλες που θα μπορούσαν να αναφερθούν, είναι μικρές, διάσπαρτες ομάδες. Στο σύνολό τους, όμως, συγκροτούν μιαν ολόκληρη κοινωνία. Είναι η αφανής κοινωνία. Είναι η κοινωνία που ενδεχομένως δεν συμμετέχει ούτε σε πολιτικές διαδικασίες. Είναι η κοινωνία που δεν έχει φωνή. Και γι’ αυτό έχουμε υποχρέωση μέσα σ’ αυτήν την Αίθουσα με το δικό μας λόγο να υπερασπιστούμε τα συγκεκριμένα αιτήματα αυτών των συγκεκριμένων ομάδων. 
    Πολύ φοβάμαι, κύριε Υπουργέ, ότι ακολουθείτε κι εσείς την πεπατημένη, την πολιτική του παρελθόντος, μια επικοινωνιακή αξιοποίηση του θέματος της φτώχειας και του κοινωνικού αποκλεισμού, χωρίς μέτρα, χωρίς πυγμή να διεκδικήσετε πόρους και στο εσωτερικό της Κυβέρνησης, όταν εσείς ο ίδιος γνωρίζετε ότι πολλά απ’ αυτά που συζητούμε εδώ, βεβαίως απαιτούν πόρους αλλά, εν πάση περιπτώσει, αυτοί οι πόροι υπάρχουν και θα μπορούσαν να εξευρεθούν με μια διαφορετική πολιτική. 
    Σας ευχαριστώ. 
    ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε. 
    Ο κ. Λιντζέρης έχει το λόγο. 
    ΔΗΜΗΤΡΙΟΣ ΛΙΝΤΖΕΡΗΣ: Ευχαριστώ, κύριε Πρόεδρε. 
    Κυρίες και κύριοι συνάδελφοι, καταθέσαμε μια ερώτηση ως είχαμε υποχρέωση από τη θέση που μας έδωσε ο ελληνικός λαός. Και όπως είπε και ο κ. Πολύδωρας ήταν επιβεβλημένη και επίκαιρη, ακριβώς διότι το ΕΣΔΕΝ, το οποίο όφειλε να είχε κατατεθεί, αργούσε να κατατεθεί. 
    Κι, εν πάση περιπτώσει, ο τρόπος με τον οποίο κατετέθη, μου δίνει το δικαίωμα να επαναλάβω αυτό που είπα και στην πρωτομιλία μου, ότι δεν είναι τίποτε άλλο παρά ένα τεχνοκρατικό κείμενο, το οποίο μπορεί να αφορά τα συρτάρια του Υπουργείου Εργασίας, δεν αφορά όμως τον ελληνικό λαό και τους χρήστες και δικαιούχους αυτής της πολιτικής, που όφειλε η Κυβέρνηση της Νέας Δημοκρατίας να έχει καταθέσει. Και τούτο διότι πέραν από τις προθέσεις, έχουμε κάποια αντικειμενικά γεγονότα. 
    Όταν μιλάμε για δίχτυ κοινωνικής προστασίας, κυρίες και κύριοι συνάδελφοι, οφείλουμε αυτό ακριβώς το δίχτυ να το απλώνουμε σε εκείνο το κομμάτι της κοινωνίας που το έχει ανάγκη. Εδώ, όμως, αυτό ελλείπει. Και ελλείπει γιατί δεν έχει ενημερωθεί. Και δεν έχει ενημερωθεί διότι δεν υπήρξε κοινωνικός διάλογος. Και δεν υπήρξε κοινωνικός διάλογος διότι η Νέα Δημοκρατία είναι ιδεολογικά και πολιτικά αντίθεση σε οτιδήποτε παραπέμπει σε οικονομικές και κοινωνικές δυνάμεις και σε οτιδήποτε παραπέμπει σε κοινωνική πολιτική. 
     Αντ’ αυτού ακούσαμε δύο τοποθετήσεις, μία από τον κ. Πολύδωρα και μία από τον κύριο Υπουργό. Δεν θα ήθελα να βρεθώ στη δυσάρεστη θέση να απαντήσω σε αυτά τα οποία ανέφερε ο κύριος Υπουργός. 
     Είμαι υποχρεωμένος, όμως, με βάση την κοινοβουλευτική δεοντολογία να σχολιάσω και να δώσω απαντήσεις σε μια ομιλία γεμάτη αντιφάσεις, που κάποια σημεία της δεν συνάδουν με το κοινοβουλευτικό ύφος, διότι η παραπομπή του λόγου του σε ένα νέο συνάδελφο στο γιουσουρούμ, μου δίνει το δικαίωμα να του πω ότι το γιουσουρούμ είναι πάρα πολύ κοντά στην ταβέρνα του Μπαϊρακτάρη, όπου συχνάζει η ηγεσία σας, εκεί όπου υπάρχουν οι προαγωγοί, για να μην επαναλάβω τη σκληρή και άκομψη λέξη που ελέχθη τότε. Μόνο που αυτοί οι προαγωγοί μετά γίνονται επίσημοι συνομιλητές...
     ΠΡΟΕΔΡΕΥΩΝ (Ιωάννης Τραγάκης): Τι σχέση έχουν αυτά με την επερώτηση; 
     ΔΗΜΗΤΡΙΟΣ ΛΙΝΤΖΕΡΗΣ: Δεν ήσασταν εδώ, κύριε Πρόεδρε. 
     ΠΡΟΕΔΡΕΥΩΝ (Ιωάννης Τραγάκης): Μη χαλάμε το κλίμα.
     ΔΗΜΗΤΡΙΟΣ ΛΙΝΤΖΕΡΗΣ: Δεν μπορεί Υπουργός να παραπέμπει συναδέλφους στου Μπαϊρακτάρη, για να αγοράζουν μυαλά.
     ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Μίλησα εγώ για Μπαϊρακτάρη;
     ΠΡΟΕΔΡΕΥΩΝ (Ιωάννης Τραγάκης): Δεν ήταν και τόσο βαριά η έκφραση. Μην αναφέρεστε σε αυτό και συνεχίστε.
     ΔΗΜΗΤΡΙΟΣ ΛΙΝΤΖΕΡΗΣ: Αυτό, κύριε Πρόεδρε, θα το κρίνουμε εμείς.
     ΠΡΟΕΔΡΕΥΩΝ (Ιωάννης Τραγάκης): Με συγχωρείτε, αλλά το Προεδρείο κρίνει αν ένας συνάδελφος είναι εντός θέματος ή όχι. Δεν το κρίνετε εσείς. 
     ΔΗΜΗΤΡΙΟΣ ΛΙΝΤΖΕΡΗΣ: Αυτό αφορά στην απάντησή μου...
      ΕΥΑΓΓΕΛΟΣ ΠΑΠΑΧΡΗΣΤΟΣ: Το Προεδρείο στο λόγο του Υπουργού έπρεπε να παρέμβει. Δεν μπορεί να αναλαμβάνει ευθύνες άλλων. 
     ΠΡΟΕΔΡΕΥΩΝ (Ιωάννης Τραγάκης): Δεν ήμουν στην Αίθουσα τότε.
     ΔΗΜΗΤΡΙΟΣ ΛΙΝΤΖΕΡΗΣ: Εκ της θέσης σας δεν μπορείτε να έχετε δύο μέτρα και δύο σταθμά.
     ΠΡΟΕΔΡΕΥΩΝ (Ιωάννης Τραγάκης): Δεν ήμουν στην Έδρα για να ξέρω τι ελέχθη από τον κύριο Υπουργό.
     ΔΗΜΗΤΡΙΟΣ ΛΙΝΤΖΕΡΗΣ: Άρα να μην εισπράττω αυτό το οποίο δεν έκανε ο συνάδελφός σας που βρισκόταν εκεί. 
     Πέρα από αυτό, εγώ οφείλω να πω ότι είναι τουλάχιστον άκομψο και αμετροεπές να ακούγονται τέτοιες φράσεις στο ελληνικό Κοινοβούλιο, διότι ο κάθε Βουλευτής έχει την πιο ισχυρή νομιμοποίηση, τη λαϊκή ετυμηγορία.
     Τέλος, θα ήθελα να σχολιάσω κάποια από τα λεγόμενα του κυρίου Υπουργού. Έκανε αναφορές σε δύο ονόματα, αυτό του Νέλσον Μαντέλα και αυτό του Σρέντερ. Και αυτός εκτός θέματος ήταν. Τι δουλειά έχει η Νέα Δημοκρατία με το Μαντέλα και το Σρέντερ; Τέτοια πολιτική και ιδεολογική ένδεια πια έχει η Νέα Δημοκρατία; Δεν έχετε κάποιον που να κινείται στη νεοφιλελεύθερη κατεύθυνση, για να επικαλεστείτε; Λιγοστεύει πλέον ο χρόνος όπου μπορούσε κανείς ψευδεπίγραφα να χρησιμοποιεί αριστερή ή κεντρώα φράση, κυρίως, όμως, έχουν σημασία οι κοινωνικές πολιτικές. Εδώ υπάρχει πλήρης, μα, πλήρης έλλειψη.
     Είμαι υποχρεωμένος, λοιπόν, να απαντήσω σε κάποια πράγματα. Ο κύριος Υπουργός μίλησε για διεφθαρμένο και ανάλγητο κράτος επί εικοσαετίας. 
     Έλεος, κύριε Υπουργέ! Πότε θα σταματήσει αυτή η καραμέλα; Δεν έλιωσε ακόμα στο στόμα σας; Αυτά τα είκοσι χρόνια που κυβερνούσε το ΠΑΣΟΚ, ανανέωνε τη θητεία του με τη βούληση του κυρίαρχου ελληνικού λαού. Ούτε αυτό δεν σας αφορά; Αντί να χτίσετε, λοιπόν, στα θετικά πλεονεκτήματα που σας άφησε και να πάμε τη χώρα μας πιο μπροστά, πιο δυνατά, κατεβάζουμε τον πήχη, γιατί δεν έχουμε τη δύναμη να περάσουμε από πάνω; 
     Θα πω και κάτι ακόμη. Εγώ θα πρότεινα στην Κοινοβουλευτική μου Ομάδα να μην ξανακάνει επερώτηση. Να μας πείτε, όμως, πότε χρονικά αρχίζουν οι ευθύνες σας και πότε επιτέλους θα λιώσει η καραμέλα για το κακό και ανάλγητο ΠΑΣΟΚ, γιατί δεκαέξι μήνες τώρα οφείλετε να κρίνεστε και εσείς. Ήδη σας κρίνουν. 
     Δεύτερο θέμα: Μιλήσατε για την κατάργηση των ράντζων. Είστε γιατρός. Είμαι και εγώ γιατρός. Θέλετε να πάμε μαζί στον «Ευαγγελισμό»; 
Έτσι καταργώ και εγώ τα ράντζα, όταν οι λίστες αναμονής των τακτικών χειρουργείων έχουν πολλαπλασιαστεί και όταν λίγες μέρες πιο πριν έκλεισαν τα χειρουργεία ακριβώς επειδή δεν υπήρχε προσωπικό. Είναι, λοιπόν, πολιτική αυτή; Είναι η πολιτική του «βάζουμε τη σκόνη κάτω από το χαλάκι και τη σκεπάζουμε». 
      Σας έκανα, κύριε Υπουργέ, τέσσερις προτάσεις. Ακούστε πώς θα αντιμετωπίσετε εσείς το πρόβλημα του κοινωνικού αποκλεισμού: Με τη μετονομασία του Εθνικού Συμβουλίου σε Εθνική Επιτροπή! Σας παραπέμπω στον Ροΐδη, που βάπτιζε το κρέας ψάρι. 
      Ξέρετε τι λέτε για την καταπολέμηση της παιδικής φτώχειας; Θα εκπονήσετε μελέτη σε συνεργασία με την Εκκλησία και τους κοινωνικούς φορείς. Ουδείς εξ ημών αμφισβητεί τον κοινωνικό ρόλο της Εκκλησίας. Είναι, όμως, άλλο η Εκκλησία, άλλο η πολιτική. Η πολιτική οφείλει να κάνει θετικές προτάσεις, να αξιοποιεί τις δομές του κράτους, να αξιοποιεί τα οικονομικά της δεδομένα και να απλώνει τον δείκτη κοινωνικής προστασίας. Κυρίως, όμως -και με δικαιώνετε απολύτως με αυτό που σας είπα στην πρωτομιλία μου- η Εκκλησία κάνει φιλανθρωπία. Εσείς οφείλετε να κάνετε πολιτική, όχι φιλανθρωπία. Θετικές πολιτικές ενέργειες. 
      Λέτε και κάτι άλλο. Δεν ξέρω αν αποτελεί είδηση αυτό, κύριε Υπουργέ. Σκέφτεστε να επεκτείνετε την υποχρεωτική εκπαίδευση σε δωδεκαετία, σε μία προσπάθεια να λύσετε το πρόβλημα της ανεργίας; Δεν ξέρω. Ίσως ακούγεται θετικό. Όμως και πάλι μετατοπίζετε το θέμα. Το μετατοπίζετε στο μέλλον. Δεν δίνετε άμεση λύση. 
      Κύριε Πρόεδρε, για να μη σας φέρω σε δύσκολη θέση να αναγκαστείτε να με διακόψετε, θα κλείσω λέγοντας μόνο δύο φράσεις. Φαίνεται πως η Κυβέρνηση δεν αναγνωρίζει μια βασική αρχή, πως ό,τι υπερβαίνει τις πολιτικές αντιπαραθέσεις και διαρκεί, αυτό αποτελεί την ουσία της  προσφοράς στην πολιτική. Και οφείλω αυτήν την απάντηση στον κ. Πολύδωρα, τον φιλότεχνο κ. Πολύδωρα, ο οποίος τις προάλλες μίλησε για σουρεαλισμό. Ο ορισμός του σουρεαλισμού, κύριε Πρόεδρε, και τα στοιχεία έμπνευσής του είναι η τυχαία γραφή και η αντικειμενική σύμπτωση. Αυτό ακριβώς χαρακτηρίζει την κυβερνητική πολιτική, η τυχαία γραφή και η αντικειμενική σύμπτωση. Στην τέχνη μπορεί να οδηγεί σε ωραία αισθητικά αποτελέσματα, στην πράξη και στην πολιτική, όμως, οδηγεί σε καρικατούρα.
      Ευχαριστώ. 
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Καλό!
      Το λόγο έχει ο συνάδελφος κ. Σκουλάκης.
      ΕΜΜΑΝΟΥΗΛ ΣΚΟΥΛΑΚΗΣ: Κύριε Πρόεδρε, στην προηγούμενη τοποθέτησή μου σας είχα πει ότι δεν έχετε κοινωνική πολιτική. Θέλω να το ακούσετε αυτό, γιατί σας αφορά προσωπικά, κύριε Υπουργέ: Δεν έχετε κοινωνική πολιτική –σας είχα πει- και δεν έχετε γνώση της κοινωνικής πραγματικότητας. Μετά από τη συζήτηση, φοβάμαι ότι δεν θα είμαι υπερβολικός αν σας πω ότι δεν έχετε κοινωνική ευαισθησία. 
      Μου είπατε ότι δεν διάβασα καλά το κείμενο το δικό σας. Το έχω στα χέρια μου, όπως το παρουσιάσατε στην Εθνική Επιτροπή Κοινωνικής Προστασίας. Το πήρα από δημοσιογράφους. Ξέρετε γιατί το πήρα από δημοσιογράφους; Γιατί δεν φιλοτιμηθήκατε, σαν Κυβέρνηση, να καταθέσετε στη Βουλή των Ελλήνων αυτό το σημαντικό κείμενο. Μετά το διάλογο, που έγινε στην Εθνική Επιτροπή Κοινωνικής Προστασίας, κάποιοι έθεσαν το θέμα των ναρκωτικών και εσείς γράψατε κάποια πράγματα. Αλλά αν τα διαβάσετε αυτά τα πράγματα, που λέτε για τους χρήστες ναρκωτικών, θα διαπιστώσετε ότι δεν λέτε στην ουσία απολύτως τίποτα. Κάνετε μια καταγραφή του έργου του ΠΑΣΟΚ, γιατί εσείς ούτε έργο έχετε να επιδείξετε στους δεκαεπτά μήνες, ούτε μία προοπτική υπάρχει, ούτε ένα σχέδιο και θα εκπονήσετε το Εθνικό Σχέδιο Δράσης για την καταπολέμηση των ναρκωτικών στο τέλος του 2005.
     Κύριε Υπουργέ, να σας πω κάτι; Έτυχε να αφιερώσω ένα μεγάλο κομμάτι της κοινοβουλευτικής μου δραστηριότητας σ’ αυτό το μεγάλο θέμα από χθεσινό τηλεφώνημα στα Χανιά, έμαθα ότι εκατόν δέκα είναι στη λίστα, εκατόν τριάντα είναι στο πρόγραμμα. Ψάχνοντας, διεπίστωσα ότι για να απορροφηθεί ο μεγαλύτερος αριθμός από τους εκατόν δέκα αναμένοντες, ξέρετε τι χρειάζεται; Δύο νοσηλεύτριες. Και μετά από αλλεπάλληλες τηλεφωνικές επικοινωνίες ο Πρόεδρος του ΟΚΑΝΑ είπε «πάρτε τρεις νοσηλεύτριες με δελτίο παροχής υπηρεσιών». Αυτή είναι η έλλειψη ευαισθησίας. Να σας πω γιατί; Γιατί βρήκατε σε εξέλιξη ένα διαγωνισμό του ΟΚΑΝΑ για ενενήντα θεραπευτές. Είχε προκηρυχθεί στο τέλος του 2003. Έγιναν οι εκλογές, δεν είχαν βγει τα αποτελέσματα, είχε γίνει η επιλογή των ενενήντα ανθρώπων, αλλά εσείς θεωρήσατε ότι πρέπει, χάριν των δικών σας παιδιών, να επαναλάβετε το διαγωνισμό. Επαναλάβατε το διαγωνισμό και οι προσλήψεις αυτές δεν έγιναν ακόμη.
      Αν είχαν γίνει αυτές οι ενενήντα προσλήψεις, κύριε Υπουργέ και πήγαιναν δέκα άνθρωποι στις πέντε-έξι λειτουργούσες μονάδες, η λίστα που ήταν τότε δύο χιλιάδες πεντακόσιοι, δεν θα είχε πάει στις τέσσερις χιλιάδες, όπως είναι σήμερα, γιατί θα είχαν απορροφηθεί πάνω από χίλια πεντακόσια άτομα. Να, γιατί υπάρχει έλλειψη ευαισθησίας.
      Θα σας πω κάτι. Το μόνο που κάνατε δεκαεπτά μήνες είναι να αποδυναμώνετε ό,τι έχει γίνει, με αποτέλεσμα να φέρει ο Υπουργός ένα προεδρικό διάταγμα προχθές, να εκχωρεί δυνατότητες στον ιδιωτικό τομέα, σχεδόν ανεξέλεγκτα, να κάνουν απεξάρτηση, αποδυναμώνοντας ό,τι θετικό υπάρχει στην Ελλάδα και το ΚΕΘΕΑ και το «18 ΑΝΩ», οι οποίοι φορείς, με πολύ σκληρές ανακοινώσεις διαμαρτύρονται για το προεδρικό διάταγμα, το οποίο συνέταξε χωρίς να λάβει υπόψη του τις απόψεις αυτών των φορέων.
      Κύριε Υπουργέ, δεν απαντήσατε για τον Ευαγγελισμό, δεν απαντήσατε ούτε για τα ψυχιατρικά προγράμματα, που κινδυνεύουν και η αποασυλοποίηση θα πάει πίσω. Θυμηθείτε αυτό που σας λέω.
      Εγώ θέλω να τελειώσω λέγοντάς σας το εξής. Να σοβαρευτεί η Κυβέρνηση, να κάνει καταγραφή του τι βρήκε επιτέλους, να δούμε τι δεν πήγε καλά επί των ημερών μας, να κάτσουμε κάτω, να σας βοηθήσουμε αν χρειασθεί, να ενισχύσουμε όλοι το κοινωνικό κράτος.
      Τώρα, εσείς μιλάτε για κοινωνική πολιτική και σήμερα ο Υπουργός Εθνικής Οικονομίας θαρρώ πως εμφανίζεται μαζί με τους εκπροσώπους του ΟΟΣΑ για να έχει άλλοθι γι’ αυτά που θα μας επιβάλουν απέξω οι τεχνοκράτες και οι εμπειρογνώμονες. Αυτό είναι μια άλλη ιστορία.
      Κλείνοντας, επειδή και ο φίλος μου ο Πολύδωρας έκανε αναφορά στα ναρκωτικά θα ήθελα να πω κάτι. Καλό είναι αυτό που κάνει ο κύριος Πρωθυπουργός και επισκέπτεται κάθε χρόνο μία φορά την «ΠΑΡΕΜΒΑΣΗ». Καλό είναι και αυτό που είπε ο Υπουργός Υγείας ότι δεν θα γίνει μπόγιας ανθρώπινων ψυχών. Καλό ήταν και αυτό που είπατε εσείς, καλό ήταν και αυτό που είπε ο Πολύδωρας. Όποιος μιλάει συχνά για τα ναρκωτικά, αλλά δεν κάνει πράξεις, δεν κάνει έργο να βελτιώσει το δίκτυο υπηρεσιών πρόληψης και θεραπείας στη χώρα μας, συμπαθάτε με, αλλά αυτός είναι χρήστης του προβλήματος των ναρκωτικών. 
      Εμάς μας ενδιαφέρει να λέμε, να κάνουμε πράξεις αυτά τα οποία λέμε. Όλα τα άλλα είναι προφάσεις.
      (Χειροκροτήματα από την πτέρυγα του ΠΑΣΟΚ)
      ΠΡΟΕΔΡΕΥΩΝ (Ιωάννης Τραγάκης): Ο συνάδελφος κ. Παπαχρήστος έχει το λόγο.
      ΕΥΑΓΓΕΛΟΣ ΠΑΠΑΧΡΗΣΤΟΣ: Δεν ήθελα να διακόψω την ώρα που μιλούσε ο κύριος Υπουργός. Καταλαβαίνω τον εκνευρισμό του όταν έρχεται στη Βουλή να υπερασπισθεί ένα κείμενο, το οποίο είναι γραμμένο στο πόδι χωρίς έμπνευση, χωρίς λογική. Είναι φυσικό να εκνευρίζεται.
     Και είναι φυσικό να καταλήγει σε προσφιλείς μεθόδους, μη πολιτικές, όπως «Μπαϊρακτάρη», «γιουσουρούμ», να μην πω και άλλες ευπρεπείς εκφράσεις. 
     Η ουσία είναι ότι δεν απάντησε σε κανένα από τα ζητήματα, τα οποία τέθηκαν. Να μας πει, γιατί δεν συγκάλεσε την Επιτροπή Κοινωνικών Υποθέσεων να συζητήσει ένα τόσο σημαντικό θέμα. Θα πρέπει ο ίδιος να μας απαντήσει σε όλα τα ερωτήματα που τέθηκαν συγκεκριμένα επαναλαμβάνω. Τελείωσε η καραμέλα ότι φταίει το ΠΑΣΟΚ.
     Το δεύτερο που θα ήθελα να θίξω είναι ότι η ίδια η συζήτηση, αλλά και αυτό το προχειρογραμμένο κείμενο, ανέδειξαν την εξέλιξη εκείνης της περιόδου, της ιδεολογικής, για το κοινωνικό κέντρο. Η Νέα Δημοκρατία γυρίζει ιδεολογικά στην παλιά σκληρή δεξιά, της συντήρησης, που είναι ξένη με την κοινωνική ευαισθησία. Μάλιστα ο κ. Πολύδωρας έφερε το ζήτημα ότι το σύγχρονο, που θέλει να μας φέρει η Κυβέρνηση, είναι να ξαναγυρίσουμε στη συζήτηση αν η φτώχεια είναι προϊόν της τεμπελιάς. 
     Τυχαίνει να έχω ένα βιβλίο στα χέρια μου και που  λέει τα εξής: Σε όλες τις παραδοσιακές κοινωνίες η φτώχεια αποδίδεται σε μεγάλο βαθμό στην ανικανότητα, στην τεμπελιά και γενικότερα στα προσωπικά ελαττώματα και χαρακτηριστικά των φτωχών. Οι φτωχοί ταυτίζονται ανάλογα με τα ισχύοντα κάθε φορά πολιτικά, ιδεολογικά και κοινωνικά δεδομένα είτε με τους δούλους, τους είλωτες στην Αρχαία Αθήνα και τη Σπάρτη –προσφιλή στον κ. Πολύδωρα- είτε με τους πληβείους και τους δούλους στη Ρώμη είτε με τους επαίτες και τους αλήτες στην Ευρώπη του Μεσαίωνα. Η φτώχεια δεν θεωρείται σαν κοινωνικό φαινόμενο ως προς τα αίτια και τη σημασία της, αλλά από ένα σημείο και μετά τα κοινωνικά προβλήματα που προκύπτουν από την ύπαρξη των φτωχών πρέπει να αντιμετωπιστούν από την κοινωνία. Ακριβώς αυτά τα σχέδια στηρίζονται σε μια άλλη λογική, πολύ πιο ανεπτυγμένη ότι η φτώχεια είναι κοινωνικό φαινόμενο, αλλά και κάτι ακόμα ότι πλέον το κύριο βάρος δεν θα πρέπει να πέφτει στη φτώχεια, αλλά στην έννοια του κοινωνικού αποκλεισμού, γι’ αυτό και ονομάζονται και προγράμματα κοινωνικής ενσωμάτωσης. 
     Αυτό που έχει διαπιστωθεί, κύριοι συνάδελφοι, είναι ότι η φτώχεια δεν είναι απλά ζήτημα πόρων, αλλά ότι είναι μια σειρά μηχανισμών, που εμποδίζουν στην ένταξη και αυτήν τη λογική αντιστρέφει αυτό το σχέδιο δράσης το οποίο φέρατε. Το ονομάζετε σχέδιο δράσης, αλλά είναι στο σκεπτικό του «όλο θα μελετήσουμε, θα διαπιστώσουμε, θα βρούμε». Το σχέδιο δράσης προϋποθέτει ότι υπάρχει ένας σχεδιασμός, τον οποίο έχετε κάνει μέχρι τώρα και το 2005 θα έρθετε να το εφαρμόσετε. Ο σχεδιασμός σας είναι στο τι θα μελετήσετε και όχι στο τι θα εφαρμόσετε και γι’ αυτό υπάρχει η ένδεια σημαντικών μέτρων.
     (Στο σημείο αυτό την Προεδρική Έδρα καταλαμβάνει ο  Α΄ Αντιπρόεδρος της Βουλής κ. ΣΩΤΗΡΗΣ ΧΑΤΖΗΓΑΚΗΣ)
       Τέλος, θα ήθελα να κλείσω με την παρατήρηση του κ. Δραγασάκη. Στη γνώμη της ΟΚΕ υπάρχει ακριβώς αυτή η επισήμανση ότι πρέπει να ξεφύγουμε από τη λογική των προγραμμάτων, τα οποία απλά και μόνο χρηματοδοτούνται.
      Να μην είστε μεροληπτικοί.
      Ακριβώς, έχουμε μια σειρά προγράμματα, τα οποία  δοκιμάσαμε πιλοτικά με ευρωπαϊκούς πόρους. Τώρα, ήλθε η εποχή να μας πείτε –και αυτό αφορούσε το σχέδιο δράσης- πώς έχετε σχεδιάσει να συνεχίσετε αυτά τα προγράμματα. Είναι πολύ απλό. 
      ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, έχω την τιμή να σας ανακοινώσω ότι οι Υπουργοί Ανάπτυξης, Εσωτερικών, Δημόσιας Διοίκησης και Αποκέντρωσης, Οικονομίας και Οικονομικών, Περιβάλλοντος Χωροταξίας και Δημοσίων Έργων, Απασχόλησης και Κοινωνικής Προστασίας, Αγροτικής Ανάπτυξης και Τροφίμων και Δικαιοσύνης και ο Υφυπουργός Πολιτισμού, κατέθεσαν σχέδιο νόμου: «Αρχές και Κανόνες για την εξυγίανση της λειτουργίας και την ανάπτυξη βασικών τομέων του εμπορίου και της αγοράς –θέματα Υπουργείου Ανάπτυξης».
      Παραπέμπεται στην αρμόδια  Διαρκή Επιτροπή.
      Το λόγο ζήτησε ο Υφυπουργός κ. Γιακουμάτος.
      Ορίστε, κύριε Γιακουμάτο, έχετε το λόγο. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Κύριε Πρόεδρε, πραγματικά θα ήθελα να πω κάτι πάνω σ’ αυτό που είπε ο κ. Λιντζέρης για το γιουσουρούμ. Βέβαια επεκτάθηκε και σε άλλες λέξεις, τις οποίες εγώ δεν είπα ή λέξεις οι οποίες δεν ήταν της σημερινής συζήτησης. 
      Κύριε Λιντζέρη, είστε καλός γιατρός. Τώρα, όμως, ανακαλύπτω ότι είστε και συνήγορος του εξαίρετου συναδέλφου κ. Παπαχρήστου. 
      Σε μια συζήτηση με τον κ. Παπαχρήστο –τον οποίο εκτιμώ και σέβομαι- και η οποία δεν αφορούσε καθόλου τον κ. Παπαχρήστο, προσάψατε σ’ αυτήν την παράταξη ταμπελίτσες, όπως «νεοφιλελεύθερη» κλπ.. Θα ήθελα, λοιπόν, να σας ρωτήσω, τι σχέση έχουμε εμείς με το νεοφιλελευθερισμό. 
      Θα σας πω για την ιδεολογική ιστορία ότι ο μόνος που έχει διαγραφεί από τη Νέα Δημοκρατία από το 1984 μέχρι σήμερα για το ιδεολογικό της καταστατικό, για την ιδεολογία της, για νεοφιλελευθερισμό, ήταν ο Ανδρέας Ανδριανόπουλος, ο οποίος είναι μέλος του κόμματός σας και καλά κάνει, γιατί ήταν και πολύ καλός και άξιος. 
      Άρα η μια ταμπέλα που μας προσάπτετε είναι η ταμπέλα της νεοφιλελεύθερης παράταξης…
      ΔΗΜΗΤΡΙΟΣ ΛΙΝΤΖΕΡΗΣ: Δεν είναι μέλος, συνεργάζεται!.
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Να μας πείτε και να μας κατηγορήσετε ως κοινωνικούς φιλελευθεριστές, που έχει γράψει και βιβλίο ο κύριος Πρόεδρος, συμφωνώ. Άρα, λοιπόν, η μία ταμπέλα είναι ότι είμαστε «νεοφιλελεύθεροι». 
      Η δεύτερη ταμπέλα είναι η ταμπέλα της «Δεξιάς», της «Αριστεράς» κλπ. Αυτές είναι ταμπελίτσες. 
      Η τρίτη ταμπέλα αφορά αυτό που σας είπα για την οικογένεια. Η πρόταση για την οικογένεια δεν είναι μόνο δική μας. Οι κοινωνικοί φορείς μάς είπαν ότι πρέπει να δούμε και να στοχεύσουμε όχι το άτομο, αλλά την οικογένεια. Εκεί, λοιπόν, λέτε, «Ελλάς, θρησκεία, οικογένεια».
      ΕΥΑΓΓΕΛΟΣ ΠΑΠΑΧΡΗΣΤΟΣ: Την ευθύνη γι’ αυτά τη φέρει η οικογένεια. Σ’ αυτό αναφερόμουν, όχι στην ανάγκη. Και την ανάγκη της οικογένειας θα την προστατεύατε, αν δεν επεκτείνατε το ωράριο. Κάνετε τέτοιες διευθετήσεις που βάζουν δυναμίτη στο θέμα οικογένεια. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Συμφωνώ. 
      Είπα, λοιπόν, κύριοι συνάδελφοι -και πραγματικά αν έχει παρεξηγηθεί, να το ανακαλέσω- ότι τέτοιες ταμπέλες, όπως «νεοφιλελεύθεροι», «δεξιοί», πουλάνε στο Μοναστηράκι. Εγώ το τιμώ και το σέβομαι το Μοναστηράκι.
      ΠΡΟΕΔΡΕΥΩΝ (Σωτήρης Χατζηγάκης): Για το μεσαίο χώρο δεν είπατε, όμως. Είπατε για νεοφιλελεύθερους, για δεξιούς, αλλά δεν είπατε για μεσαίο χώρο! 
      ΕΥΑΓΓΕΛΟΣ ΠΑΠΑΧΡΗΣΤΟΣ: Δεν ξέρετε πού σταματάει η μπάλα. Αν είστε κεντρώοι, δεξιοί, κλπ.. 
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Είπα, κύριε Παπαχρήστο και κύριε Λιντζέρη, ότι τέτοιες ταμπέλες δεν είναι για τη Βουλή. Είναι για το Μοναστηράκι, να πάμε να τις αγοράσουμε. Μόνο που στο Μοναστηράκι πουλάνε απ΄ όλα, αλλά αυτό που δεν πουλάνε, είναι μυαλό. Δεν το είπα για σας, το λέω γι’ αυτούς που θέλουν να αγοράζουν ταμπέλες. Πρέπει να το ξεκαθαρίσουμε. 
      Δεύτερον, η Κοινοβουλευτική  Εκπρόσωπος κ. Χριστοφιλοπούλου είπε ότι ήταν να καταργηθεί το ΛΑΦΚΑ κλπ. Δεν θέλω να επανέλθω, αλλά θα σας θυμίσω ότι ο ν. 3232/2004 στις 10 Φεβρουαρίου, στο άρθρο 8 –αν δεν με απατά η μνήμη μου- γράφει και λέει ρητά ο τότε Υπουργός κ. Ρέππας, ο κ. Σπυρόπουλος ως Υφυπουργός και ο Πρόεδρος του ΠΑΣΟΚ κ. Παπανδρέου, ότι τα χρήματα του ΛΑΦΚΑ μπορούν να αξιοποιηθούν στο Χρηματιστήριο.
     Και σας ρωτώ καλοπροαίρετα: Αφού στις 10 Φεβρουαρίου λέτε τα χρήματα του ΛΑΦΚΑ όχι μόνο να μην επιστραφούν, όχι μόνο να σταματήσει η παρακράτηση αλλά να παιχτούν και στο Χρηματιστήριο; Στις 7 Μαρτίου είχαμε εκλογές. Άρα λοιπόν, εδώ χρειάζεται λίγο μέτρο, όσον αφορά μια γενναία πολιτική που εξήγγειλε, και είναι για τα εισοδήματα των συνταξιούχων, ο Κώστας Καραμανλής που υλοποίησε και δέσμευσε ο Πρωθυπουργός, κάνοντας πράξη όχι μόνο την κατάργηση, αλλά και την επιστροφή της παρακράτησης. 
     Ένα δεύτερο είναι ότι λέτε για κοινωνικό διάλογο και πάλι για κοινωνικό διάλογο. Θα σας θυμίσω κάτι. Η συνέπεια αυτής της παράταξης και η προσήλωση της στον κοινωνικό διάλογο είναι διαχρονική. Να σας πω κάτι, κυρία Χριστοφιλοπούλου, που δεν το ξέρετε. Το 1993 ο κ. Έβερτ, τότε Πρόεδρος της Νέας Δημοκρατίας, έστειλε επιστολή στον κ. Κακλαμάνη και ζητούσε διακομματική επιτροπή για το ασφαλιστικό. Είναι στη διάθεσή σας, όποτε θέλετε, η επιστολή του τότε Αρχηγού της Νέας Δημοκρατίας. Το 1995 ο Αρχηγός της Νέας Δημοκρατίας και σημερινός Πρωθυπουργός μόλις ανέλαβε Αρχηγός της Νέας Δημοκρατίας έστειλε επιστολή στον κ. Κακλαμάνη, πάντα Πρόεδρο της Βουλής, τότε και ζητούσε διακομματική επιτροπή για το ασφαλιστικό. Και σήμερα ως Πρωθυπουργός το κάνει πράξη. Αυτές τις δυο επιστολές γιατί τις παραγνωρίζετε; Άρα, λοιπόν, να μια διαχρονικότητα στο ότι εμείς αυτό που λέγαμε χθες το πιστεύουμε και το υλοποιούμε σήμερα. Σήμερα ζητάμε αυτό που λέγαμε και χθες, αυτό που λέγαμε και προχθές, έναν κοινωνικό διάλογο απροσχημάτιστο για να μη θυμίσω τον κοινωνικό διάλογο επί Γιαννίτση με τη διπλή ψήφο του σημερινού Προέδρου της ΓΣΕΕ και μέλος του ΠΑΣΟΚ, που έτσι πέρασε ο κοινωνικός διάλογος. Εμείς πιστεύουμε στον κοινωνικό διάλογο, έναν κοινωνικό διάλογο για αυτήν την επίλυση του μεγάλου προβλήματος, για μακράς πνοής διάλογο του ασφαλιστικού. 
     Ποιες πολιτικές έγιναν και θα σας πω μερικά ενδεικτικά νούμερα. Πρώτον, επιδότηση της απασχόλησης, μια πολιτική φιλοσοφία, που εμείς την κάνουμε πράξη και με νομοθετική πρωτοβουλία, αλλά και με έργα. Είναι η επιδότηση της απασχόλησης και όχι η επιδότηση της ανεργίας. Προκηρύξαμε τριάντα πέντε χιλιάδες θέσεις το 2004, εξήντα πέντε χιλιάδες επιδοτούμενες θέσεις το 2005. Δεν είναι μια πολιτική αυτό; 
     Πάμε για τα ναρκωτικά. Το 2004 είχαμε εκατόν εξήντα δύο απεξαρτημένους  σε νέες θέσεις επαγγελματιών, πεντακόσιοι το 2005. Δεν είναι μια διαφορά; Δεν είναι πολιτική αυτή ο νόμος της μερικής απασχόλησης ο 3250; Πού αποβλέπει ο ν. 3250 για τη μερική απασχόληση; Μακροχρόνιους ανέργους, γυναίκες, πολύτεκνους, ειδικές κατηγορίες πολιτών. Προκηρύξαμε για χίλια άτομα με τον 2643. Δεν είναι μια κοινωνική πολιτική; Το ότι προκηρύχθηκαν πενήντα τρεις θέσεις τυφλών και είναι στη διαδικασία του διορισμού, δεν είναι μια κοινωνική πολιτική; Εν πάση περιπτώσει σας είπα το ΕΣΔΕΝ είναι ένα σχέδιο, που θα ζητήσουμε και στη Βουλή, αλλά και στην κοινωνική επιτροπή, που θα το φέρουμε να συζητήσουμε, να το βελτιώσουμε, να θέσετε και εσείς ό,τι απορίες ή παρατηρήσεις έχετε και νομίζω ό,τι με τη συναίνεση, με τη σύγκλιση στη φτώχεια μπορούμε να προχωρήσουμε και να κοιτάξουμε προς τα εμπρός. 
     Ευχαριστώ πολύ.
     ΠΡΟΕΔΡΕΥΩΝ (Σωτήρης Χατζηγάκης): Ευχαριστώ πολύ, κύριε Υπουργέ, για την αναλυτική παρέμβασή σας που επεκτεινόταν και στα ιδεολογικά ζητήματα επιτυχώς. 
     Η Κοινοβουλευτική Εκπρόσωπος του ΠΑΣΟΚ η κ. Χριστοφιλοπούλου έχει το λόγο. 
     ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Εγώ δεν θα σας απαντήσω ιδεολογικά, κύριε Υπουργέ. Θα σας μιλήσω για την πράξη, γιατί ταμπέλες δεν θα βάλουμε στα λόγια, θα βάλουμε στην πράξη. Η πράξη σας μιλά από μόνη της. Ποιους ευνοήσατε; Τις επιχειρήσεις. Ποιους φοροελαφρύνατε; Τις επιχειρήσεις. Εμείς λέμε ναι, να τονωθεί η επιχειρηματικότητα, αλλά οι φοροελαφρύνσεις να πάνε στο οικογενειακό εισόδημα. Τα ειδικά μέτρα να πάνε στη μονογονεϊκή οικογένεια, να πάνε στους πολύτεκνους, να πάνε στη φτωχή οικογένεια. Πείτε μου ένα μέτρο που πήρατε για τη φτωχή οικογένεια, πείτε μου ένα μέτρο, για τους πολύτεκνους, από τα πολλά και μεγάλα που είχατε εξαγγείλει. 
      Άρα η ταμπέλα του συντηρητικού ή του νεοφιλελεύθερου φοβάμαι ότι σας έχει κολλήσει. Γιατί τόσο η εισοδηματική και η φορολογική σας πολιτική όσο και η ανυπαρξία πολιτικής για την απασχόληση, η ανυπαρξία επενδυτικού πνεύματος στη χώρα, όλα αυτά μαζί με την ακρίβεια και τα πρόσφατα εξαγγελθέντα μέτρα εξίσωσης του πετρελαίου θέρμανσης με το πετρέλαιο κίνησης ποιους ευνοούν και ποιους επιβαρύνουν; Τα χαμηλά στρώματα;
      ΓΕΡΑΣΙΜΟΣ ΓΙΑΚΟΥΜΑΤΟΣ (Υφυπουργός Απασχόλησης και Κοινωνικής Προστασίας): Τους λαθρεμπόρους πετρελαίου. 
      ΠΑΡΑΣΚΕΥΗ ΧΡΙΣΤΟΦΙΛΟΠΟΥΛΟΥ: Με συγχωρείτε πάρα πολύ, αλλά καλείτε να κάνετε ένα μέτρο, όταν μπορείτε να το υποστηρίξετε και πράγματι να πάρει πίσω ο απλός και φτωχός πολίτης το φόρο. 
      Σας το είπαμε και για το ΕΣΔΕΝ, σας το λέμε και για όλα. Είστε πρόχειροι! Δεν έχετε σχέδιο. Ήρθατε να κυβερνήσετε αυτήν τη χώρα, αντιπολιτευόμενοι το ΠΑΣΟΚ. Το μόνο που κάνετε είναι να αντιπολιτεύεστε το ΠΑΣΟΚ! Το δείξατε. 
      Φαίνεται κιόλας απ’ αυτά που είπατε τώρα. Μιλήσατε πάλι για το ΛΑΦΚΑ και πάλι σας λέω ότι το ΛΑΦΚΑ –την είπατε «γενναία πολιτική»- δεν αφορά τους χαμηλοσυνταξιούχους. Αφορά τους υψηλοσυνταξιούχους και τα μεσαία στρώματα. 
      Δεύτερον, δεν αποτελεί γενναία πολιτική. Αποτελεί τη συμμόρφωσή σας προς την απόφαση του Ελεγκτικού Συνεδρίου. Οιαδήποτε κυβέρνηση της χώρας θα το είχε κάνει. 
      Βεβαίως, αναφέρεστε στο ν. 3232 επιλεκτικά, κύριε Υπουργέ; Εγώ δύο θεματάκια θέλω να σας θυμίσω, τα οποία υπάρχουν –ξέρετε- και στο ΕΣΔΕΝ, το οποίο συζητούμε σήμερα. 
      Το ένα είναι τα περίφημα «τροφεία» για τους βρεφονηπιακούς σταθμούς για την αγρότισσα μητέρα. Το έχουμε ξαναπεί εδώ στη Βουλή και σε άλλη επερώτηση. Γιατί, αφού θέλετε να κάνετε το μέτρο –που είναι μάλιστα δικό μας μέτρο- για την αγρότισσα μητέρα, δεν το υλοποιείτε; 
      Θα σας πω και κάτι άλλο για το ν. 3232 και τη διαδοχική ασφάλιση. Μέσα στο ΕΣΔΕΝ λέτε ότι προωθείται. Πόσους μήνες θα προωθείται εκείνο το έρημο δελτίο; Πόσοι συνταξιούχοι θα περιμένουν να πάρουν τη σύνταξή τους; Προωθείται, προωθείται, προωθείται! Άρα μη μας μιλάτε για το ν. 3232, που στο κάτω-κάτω είναι δική μας πολιτική! 
      Και κάτι άλλο. Αναφερθήκατε σε μια σειρά από πολιτικές. Ναι. Απ’ αυτές τις πολιτικές, που είπατε, πείτε μου μία δική σας. Θέλω πάλι να μου πείτε μία δική σας καινούργια πολιτική, πέρα από τις μελέτες, πέρα από την καταγραφή, γιατί μας είπατε για καταγραφή. Συμφωνούμε για την καταγραφή. Είναι πολιτική; Είναι μέτρο; Πόσο θα σας πάρει ακόμη να καταγράφετε; Επί δεκαπέντε μήνες καταγράφουμε, επί δεκαπέντε μήνες δημιουργούμε γραφειοκρατικούς οργανισμούς, γενικές γραμματείες, επιτροπές επιτροπών, μελέτες επί μελετών, συνεργασίες. Ε, εφαρμόστε, επιτέλους, και κάτι! 
      Ποιο είναι το νέο; Έστω ως ιδέα προτείνετε κάτι μέσα στο ΕΣΔΕΝ! Προτείνετε κάτι για τους φτωχούς, για την οικογένεια, η οποία υφίσταται αποκλεισμό, για τις ειδικές ομάδες, για τα προγράμματα επιδότησης θέσεων εργασίας και για τη μετατροπή του επιδόματος. Και αυτό έγινε με το ν. 3227, με δικό μας δηλαδή νόμο. 
      Ακόμη και τις δικές μας πολιτικές, κύριε Υπουργέ, τις καθυστερείτε. Εμείς σας λέμε ότι είναι δικές μας πολιτικές. Υλοποιείστε τις, αφού δεν έχετε δική σας πολιτική. Υλοποιήστε τουλάχιστον τις δικές μας. Άρα οι επερωτήσεις μας μετατρέπονται σε επερωτήσεις για το τι γίνεται με το δικό μας έργο. Γιατί εσείς είστε παντελώς άπρακτοι!
      Ευχαριστώ, κύριε Πρόεδρε. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Χριστοφιλοπούλου. 
      Κυρίες και κύριοι συνάδελφοι, έχω την τιμή να ανακοινώσω στο Τμήμα ότι ο Υπουργός Δικαιοσύνης διεβίβασε στη Βουλή, σύμφωνα με το άρθρο 86 του Συντάγματος και το ν. 3126/2003 «Ποινική ευθύνη των Υπουργών»:
      α) μηνυτήρια αναφορά κατά του Υφυπουργού Εξωτερικών κ. Παναγιώτη Σκανδαλάκη
      β) μηνυτήρια αναφορά κατά του Υφυπουργού Ανάπτυξης κ. Ιωάννη Παπαθανασίου
      Κηρύσσεται περαιωμένη η συζήτηση επί της υπ’ αριθμόν 1/1/ 24-6-2005 επίκαιρης επερώτησης Βουλευτών του ΠΑΣΟΚ προς τον Υπουργό Απασχόλησης και Κοινωνικής Προστασίας.
      Κυρίες και κύριοι συνάδελφοι, στο σημείο αυτό δέχεστε να λύσουμε τη συνεδρίαση;
      ΟΛΟΙ ΟΙ ΒΟΥΛΕΥΤΕΣ: Μάλιστα, μάλιστα. 
      Με τη συναίνεση του Τμήματος και ώρα 13.54΄ λύεται η συνεδρίαση για την προσεχή Τρίτη 12 Ιουλίου 2005 και ώρα 18.30΄ με αντικείμενο εργασιών του Τμήματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, σύμφωνα με την ημερήσια διάταξη που θα διανεμηθεί. 
      Η ΠΡΟΕΔΡΟΣ                                                                    ΟΙ ΓΡΑΜΜΑΤΕΙΣ 



81

Συνεδρίαση θερινού τμήματος 8-7-2005


