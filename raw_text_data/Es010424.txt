


ΣΥΝΕΔΡΙΑΣΗ ΡΝΖ' 
Τρίτη 24 Απριλίου 2001 
ΠΙΝΑΚΑΣ ΠΕΡΙΕΧΟΜΕΝΩΝ
ΘΕΜΑΤΑ

Α. ΕΙΔΙΚΑ ΘΕΜΑΤΑ
Ανακοινώνεται ότι: α) τη συνεδρίαση παρακολουθούν μαθητές, από το 3ο Γυμνάσιο Κορυδαλλού Αττικής,
β) ο Υπουργός Δικαιοσύνης διεβίβασε στη Βουλή αιτήσεις Εισαγγελικής
Αρχής για την άρση της ασυλίας των Βουλευτών Δ. Ρέππα και Γ. Φλωρίδη,
Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών,
2. Απαντήσεις Υπουργών σε ερωτήσεις Βουλευτών,
3. Ανακοίνωση του δελτίου επικαίρων ερωτήσεων της Τετάρτης 25
Απριλίου 2001,
4. Συζήτηση αναφορών και ερωτήσεων:
Προς τον Υπουργό Υγείας και Πρόνοιας: ι) σχετικά με τις προθέσεις της Κυβέρνησης να επαναθέσει στα Ευρωπαϊκά όργανα προς λύση, το ζήτημα της λειτουργίας του πυρηνικού εργοστασίου στο Κοσλοντούϊ της Βουλγαρίας,
ιι) σχετικά με τη λήψη μέτρων για την επίλυση των προβλημάτων λειτουργίας που αντιμετωπίζει ο κρατικός παιδικός σταθμός Κεραμεικού,
Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση στο σύνολο του σχεδίου νόμου του Υπουργείου Μεταφορών και
Επικοινωνικών: "Προσαρμογή στις διατάξεις της Οδηγίας 94/56 Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας - Ενίσχυση της κρατικής εποπτείας επί των Προτύπων Ασφαλείας Πτήσεων, ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.) και άλλες διατάξεις",
2. Ψήφιση επί της αρχής των άρθρων και του συνόλου του σχεδίου νόμου του Υπουργείου Δημόσιας Τάξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας, σχετικά με την επανεισδοχή προσώπων των οποίων η διαμονή είναι παράνομη",
3. Συζήτηση επί της αρχής του σχεδίου νόμου του Υπουργείου Εθνικής 'Αμυνας: "Θεμάτων Μετοχικών Ταμείων του Υπουργείου Εθνικής 'Αμυνας και άλλες διατάξεις",
ΟΜΙΛΗΤΕΣ
Α. Επί των αναφορών και ερωτήσεων:
ΘΑΝΟΣ Δ.,
ΚΑΝΕΛΛΗ Λ.,
ΤΣΙΠΛΑΚΗΣ Κ.,
Β. Επί του σχεδίου νόμου του Υπουργεόιυ Εθνικής 'Αμυνας:
ΑΚΡΙΒΑΚΗΣ Α.,
ΒΑΡΒΙΤΣΙΩΤΗΣ Ι.,
ΔΑΜΑΝΑΚΗ Μ.,
ΚΑΝΕΛΛΗ Λ.,
ΚΟΡΤΣΑΡΗΣ Ν.,
ΜΠΑΚΟΓΙΑΝΝΗ Θ.,
ΠΑΥΛΟΠΟΥΛΟΣ Π.,
ΣΓΟΥΡΙΔΗΣ Π.,
ΣΠΗΛΙΩΤΟΠΟΥΛΟΣ Σ.,
ΣΠΥΡΙΟΥΝΗΣ Κ.,
ΤΣΙΜΑΣ Κ.,
ΤΣΟΧΑΤΖΟΠΟΥΛΟΣ Α.,
ΦΛΩΡΙΝΗΣ Α.

ΠΡΑΚΤΙΚΑ ΒΟΥΛΗΣ
A' ΠΕΡΙΟΔΟΣ (ΠΡΟΕΔΡΕΥΟΜΕΝΗΣ ΔΗΜΟΚΡΑΤΙΑΣ)
ΣΥΝΟΔΟΣ Α'
ΣΥΝΕΔΡΙΑΣΗ ΡΝΖ'
Τρίτη 24 Απριλίου 2001
----------------------------

Αθήνα, σήμερα στις 24 Απριλίου 2001, ημέρα Τρίτη και ώρα 18.15'
συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Γ' Αντιπροέδρου αυτής κ. KΩΝΣΤΑΝΤΙΝΟΥ ΒΡΕΤΤΟΥ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι,
αρχίζει η συνεδρίαση.
Παρακαλείται ο κύριος Γραμματέας να ανακοινώσει τις αναφορές προς το Σώμα.
Ανακοινώνονται προς το Σώμα από τον κ. Κωνσταντίνο Τσιπλάκη,
Βουλευτή Σερρών, τα ακόλουθα:
(Το κείμενο των ανακοινώσεων υπάρχει στο τεύχος των Πρακτικών της
Βουλής).
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να ανακοινώσω στο Σώμα το δελτίο των επικαίρων ερωτήσεων της Τετάρτης 25 Απριλίου 2001.
Α. ΕΠΙΚΑΙΡΕΣ ΕΡΩΤΗΣΕΙΣ Πρώτου Κύκλου ('Αρθρο 130 παρ. 2 & 3 Καν. 
Βουλής)
1. Η με αριθμό 833/23-4-2001 επίκαιρη ερώτηση του Βουλευτή του
Πανελλήνιου Σοσιαλιστικού Κινήματος κ. Πέτρου Κατσιλιέρη προς τον Υπουργό Μεταφορών και Επικοινωνιών, σχετικώς με την έγκριση εκτέλεσης, με υπεραστικά λεωφορεία, δρομολογίων, από την Καλαμάτα προς τα Ιωάννινα.
2. Η με αριθμό 832/23-4-2001 επίκαιρη ερώτηση του Βουλευτή της Νέας
Δημοκρατίας κ. Απόστολου Ανδρεουλάκου προς τον Υπουργό Δικαιοσύνης, σχετικώς με τις προθέσεις του Υπουργείου για την αναμόρφωση του θεσμού αδειών των κρατουμένων κλπ.
3. Η με αριθμό 831/23-3-2001 επίκαιρη ερώτηση του Βουλευτή του
Κομμουνιστικού Κόμματος Ελλάδας κ. Γεωργίου Χουρμουζιάδη προς τον Υπουργό Περιβάλλοντος, Χωροταξίας και Δημοσίων 'Εργων, σχετικώς με τις προθέσεις της Κυβέρνησης για ιδιωτικοποίηση της Εταιρείας 'Υδρευσης Αποχέτευσης Θεσσαλονίκης κλπ.
4. Η με αριθμό 828/23-4-2001 επίκαιρη ερώτηση της Βουλευτού του
Συνασπισμού της Αριστεράς και της Προόδου κας Ασημίνας Ξηροτύρη-Αικατερινάρη προς τους Υπουργούς Περιβάλλοντος, Χωροταξίας και Δημοσίων 'Εργων, 'Εσωτερικών, Δημόσιας Διοίκησης και Αποκέντρωσης, σχετικώς με την υποβάθμιση του Οργανισμού Ρυθμιστικού Θεσσαλονίκης κλπ. 
Β. ΕΠΙΚΑΙΡΕΣ ΕΡΩΤΗΣΕΙΣ Δεύτερου Κύκλου ('Αρθρο 130 παρ. 2&3 Καν. 
Βουλής)
1. Η με αριθμό 826/23-4-2001 επίκαιρη ερώτηση του Βουλευτή της Νέας
Δημοκρατίας κ. Ιορδάνη Τζαμτζή προς τον Υπουργό Γεωργίας, σχετικώς με τη θεσμοθέτηση της κάλυψης των ζημιών στην αγροτική παραγωγή, από τις Ελληνικές Γεωργικές Ασφαλίσεις (ΕΛΓΑ).
ΠΡΟΕΔΡΕΥΩΝ (Κωνσταντίνος Βρεττός): Κύριοι Βουλευτές, εισερχόμαστε στη συζήτηση των
ΑΝΑΦΟΡΩΝ ΚΑΙ ΕΡΩΤΗΣΕΩΝ
Κύριοι συνάδελφοι, δέχεσθε να προηγηθεί η συζήτηση της ερώτησης του
δεύτερου κύκλου του Βουλευτή κ. Τσιπλάκη;
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Αναφορές-Ερωτήσεις δεύτερου
κύκλου:
Πρώτη είναι η με αριθμό 4456/6-12-2000 ερώτηση του Βουλευτή της Νέας Δημοκρατίας κ. Κωνσταντίνου Τσιπλάκη προς τον Υπουργό Υγείας-Πρόνοιας, σχετικώς με τις προθέσεις της Κυβέρνησης να επαναθέσει στα Ευρωπαϊκά όργανα προς λύση, το ζήτημα της λειτουργίας του πυρηνικού εργοστασίου στο Κοσλοντούι της Βουλγαρίας.
Η ερώτηση του κυρίου συναδέλφου έχει ως εξής:
"Κύριοι Υπουργοί, εδώ και χρόνια υφίσταται ένα σημαντικότατο πρόβλημα κατ' αρχήν για τις βόρειες περιοχές της χώρας μας με την προβληματική -λόγω ξεπερασμένης τεχνολογίας- λειτουργία του πυρηνικού εργοστασίου στο Κοσλοντούϊ της Βουλγαρίας".
Παρόμοια ερώτηση είχα κάνει και εγώ πριν μερικά χρόνια όταν ήμασταν στην αντιπολίτευση.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Είναι διαχρονικά επίκαιρο το θέμα, κύριε
Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): "Θεωρώ πως εγένοντο και γίνονται προσπάθειες τόσο από πλευράς ελληνικής Κυβέρνησης όσο και από πλευράς Ευρωπαϊκών οργάνων για την διασφάλιση ακίνδυνου -σε έσχατη περίπτωση-λειτουργίας αυτού του εργοστασίου. Για την επίτευξη όμως του σκοπούμενου αποτελέσματος είναι σημαντική παράμετρος να προκύψει ενδεικτικά, υποκατάσταση της -διά του εργοστασίου- παραγόμενης ηλεκτρικής ενέργειας με ενέργεια άλλων ενεργειακών πηγών (ηλιακής-αιολικής-υδατικής κλπ) καθώς και τυχόν παραπέρα αποζημίωση της γείτονος χώρας.
Σημειώνεται ότι το συγκεκριμένο εργοστάσιο αποτελεί "δαμόκλεια
σπάθη" 262 μόλις χιλιόμετρα από τα βόρεια σύνορά μας. Ο βαθμός επικινδυνότητας για το ατύχημα έχει επαυξηθεί τελευταία υπέρμερτα με διακινδύνευση πρωτογενώς της ζωής χιλιάδων Ελλήνων και δευτερογενώς της καταστροφικής επιρροής στα αγροτικά μας προϊόντα, στον τουρισμό κλπ. 
Υπόψιν ότι την 3.12.2000 στον Προμαχώνα Σερρών σε διαμαρτυρία της
Νομαρχιακής Αυτοδιοίκησης Σερρών, των λεσχών Λάϊονς Σερρών "ΣτρυμονιάςΕμμ. Παππάς" και του φυσιολατρικού ομίλου Σερρών αποτυπώθηκαν οι παραπάνω βάσιμες ανησυχίες σε συγκεκριμένο ψήφισμα που επεδόθη και σε εκπροσώπους της γείτονος χώρας.
Ερωτάσθε κύριοι Υπουργοί
1) Περί του σημείου στο οποίο ευρίσκονται οι προσπάθειες της
ελληνικής Κυβέρνησης και πιθαναλογείται ως αποτέλεσμα και εντός πόσου -τυχόν- χρόνου.
2) Εάν προτίθεσθε να επαναθέσετε προς οριστική λύση το ζήτημα στα ευρωπαϊκά όργανα και σε τι πλαίσιο (από πλευράς τόσον περιεχομένου όσον και χρονικού τυχόν ορίου)".
Παρακαλώ τον κύριο Υφυπουργό Υγείας και Πρόνοιας να πάρει το λόγο και αν μπορεί να δώσει και μια πρόσθετη απάντηση γιατί η ερώτηση μιλά και για γεωργική παραγωγή. Πρέπει να διευκρινισθεί το θέμα γιατί είναι πολύ σημαντικό.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Σχετικά με το πυρηνικό εργοστάσιο στο Κοσλοντούϊ της Βουλγαρίας, τους κινδύνους λειτουργίας του και την προοπτική αυτής της μονάδας θέλω να ενημερώσω το συνάδελφο λέγοντας τα εξής: Βάσει δικτύου δειγματοληψιών και μετρήσεων της ραδιενέργειας περιβάλλοντος που λειτουργεί με ιδιαίτερα μεγάλη πυκνότητα σταθμών στη Βόρειο Ελλάδα η Ελληνική Επιτροπή Ατομικής Ενέργειας σε συνεργασία με το ΔΗΜΟΚΡΙΤΟ κάνει μετρήσεις σε συνεχή βάση της ραδιενέργειας του εδάφους, του αέρα και του νερού συμπεριλαμβανομένων και των υδάτων των ποταμών που έρχονται από τα βόρεια σύνορά μας Βουλγαρίας και Γιουγκοσλαβίας.
Επίσης μετράται σε μηνιαία βάση τυπικό καλάθι διατροφής. Αυτό
αναφέρεται στη σχετική επισήμανση του κυρίου Προέδρου.
Οι μετρήσεις ακτινοβολίας γ' στον αέρα και ολικής β' στον αέρα διαβιβάζονται στην Εθνική Επιτροπή Ατομικής Ενέργειας τηλεμετρικά σε συνεχή χρόνο. Απο το σύνολο των μετρήσεων προκύπτει ότι τα τελευταία χρόνια δεν έχει παρατηρηθεί αύξηση της ραδιενέργειας στη περιοχή της Βορείου Ελλάδος.
Σε ό,τι αφορά τη λειτουργία και την προοπτική αυτού του εργοστασίου
την τελευταία δεκαετία έχουν διατεθεί μεγάλα ποσά απο την Ευρωπαϊκή 'Ενωση, από σχετικά προγράμματα, στα οποία συμμετέχει και η χώρα μας, για 
τη βελτίωση της ασφάλειας των πυρηνικών αντιδραστήρων του Κοσλοντούϊ. Πάγια επιδίωξη της ελληνικής Κυβέρνησης είναι η βελτίωση της ασφάλειας

αυτών των αντιδραστήρων αλλά και η όσο το δυνατόν συντομότερη αποδόμηση των μονάδων 1 έως 4.
Η Βουλγαρία προκειμένου να προχωρήσει στις κοινοτικές συνομιλίες με την Ευρωπαϊκή 'Ενωση έχει δεσμευθεί να διακόψει τη λειτουργία των δύο παλαιότερων μονάδων που είναι και παλαιότερης τεχνολογίας και συνεπώς περισσότερο επικίνδυνες μέχρι το τέλος του 2001. Για τις άλλες δύο μονάδες τις 3 και 4 έχει δεσμευθεί να διακόψει τη λειτουργία τους μέχρι το 2006. Από τους αρμόδιους Υπουργούς της ελληνικής Κυβέρνησης έχει τεθεί το θέμα στην Ευρωπαϊκή 'Ενωση για την τήρηση του χρονοδιαγράμματος που έθεσε η Ευρωπαϊκή Επιτροπή τόσο για το κλείσιμο των 4 αντιδραστήρων παλαιάς τεχνολογίας όσο και για τον εκσυγχρονισμό και την ασφάλεια των δύο μονάδων 5 και 6 που θα συνεχίσουν τη λειτουργία τους μετά το 2006. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο συνάδελφος κ. Κωνσταντίνος
Τσιπλάκης έχει το λόγο.
ΚΩΝΣΤΑΝΤΙΝΟΣ ΤΣΙΠΛΑΚΗΣ: Κύριε Υπουργέ, είναι ευπρόσδεκτα αυτά τα οποία είπατε, αρκεί στη διαδρομή του χρόνου, όσα τουλάχιστον αίρουν την αποτελεσματικότητά τους από το μέλλον να αποδειχθούν αληθινά.
Εκείνο το οποίο ήθελα να πω, και θεωρώ επίσης ότι συμφωνούμε, είναι ότι αναμφισβήτητα στον 21ο αιώνα τα σημαντικότερα προβλήματα που θα αντιμετωπίσουμε γενικότερα ως κοινωνία είναι η ρύπανση του περιβάλλοντος, καθώς και η δραστική αλλαγή των συνθηκών υπό τις οποίες θα διαβιώνουμε ως ανθρώπινο γένος. Η πλέον επικίνδυνη εκ των μορφών ρύπανσης είναι η αόρατη, η οποία προέρχεται από ραδιενέργεια ή άλλες ακτινοβολίες. 
Δυστυχώς, για το Νομό Σερρών και όχι μόνο -κυρίως για τις βόρειες
περιοχές της χώρας- έχουμε το θλιβερό προνόμιο να βρισκόμαστε κοντά σε πηγές ρύπανσης εκ των σημαντικοτέρων και επικινδυνοτέρων στη Nοτιοανατολική Ευρώπη. Εννοώ το πυρηνικό εργοστάσιο στο Κοσλοντούι καθώς και τη Γιουγκοσλαβία, η οποία τελικώς θα μου επιτρέψετε να πω διαμορφώθηκε σε πεδίο δοκιμής των όπλων απεμπλουτισμένου ουρανίου.
Τα λέω όλα αυτά για να υποδηλώσω ότι υπάρχει μία ανησυχία στους
πολίτες του Νομού Σερρών και της Βόρειας Ελλάδας, όχι υπερβολική, θα σας έλεγα βάσιμη, διότι προκύπτει και από κατά καιρούς επισημάνσεις επιφανών επιστημόνων ότι αυτή η διακινδύνευση υπάρχει. Εκλάβετε, λοιπόν, αυτήν την επισήμανση και τη σημερινή δια ζώσης συνομιλία μας ως υποδήλωση αυτού του συνεχούς ενδιαφέροντος των βορείων περιοχών της χώρας που οι εκπρόσωποι, μεταξύ αυτών και εγώ θα στεκόμαστε καλόπιστα, πλην όμως επίμονα ελεγκτικά απέναντί σας ώστε αυτά που υπάρχουν και από πλευράς Ευρωπαϊκής 'Ενωσης ως αποτέλεσμα να μην παραμείνουν στην άκρη, να αποδειχθούν ως βάσιμα και αληθινά διότι η συνεχής παρέμβασή σας, η επιμονή, όχι η γραφειοκρατική προσέγγιση νομίζω ότι μπορεί να οδηγήσει σε αυτό το αποτέλεσμα που είπατε και μάλιστα γρηγορότερα.
Θα καταθέσω και κάποια έγγραφα εκ των οποίων προκύπτει μία ανησυχία
για τα ύδατα του ποταμού Στριμώνα και Νέστου και μία πρόταση. Εκ των εγγράφων της Βουλγαρίας στα πλαίσια των ευρωπαϊκών προγραμμάτων διασυνοριακής συνεργασίας προκύπτει ότι πρέπει να συμπράξετε το ταχύτερον δυνατόν αποτελεσματικά γι' αυτήν τη συνεργασία η οποία επιδοτείται στα πλαίσια του προγράμματος Interec από την Ευρωπαϊκή 'Ενωση, ώστε διαχρονικά στο περιβάλλον είτε είναι αέρας είτε είναι γη είτε είναι ύδωρ να μην υπάρχει σοβαρό πρόβλημα στη Βόρεια Ελλάδα και γενικότερα να μην υπάρχει πρόβλημα διότι και πρωτογενώς μπορεί να διακινδυνεύσει ο πληθυσμός από πλευράς υγείας και δευτερογενώς από πλευράς προϊόντων, ποιοτικής δηλαδή στάθμης των προϊόντων, καθώς και τουρισμού και εξ άλλων λόγων.
Επισημαίνω, λοιπόν, ότι η δια ζώσης συνομιλία, η υπόμνηση έχει αυτή την έννοια. Εμείς θα είμαστε δίπλα σας ώστε να μην υπάρξει ουδέποτε η διακινδύνευση και κυριότερα των βορειότερων περιοχών της χώρας.
(Στο σημείο αυτό ο Βουλευτής κ. Τσιπλάκης καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και Πρακτικών της Βουλής) 
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο. ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Κύριε Πρόεδρε,
συμμερίζομαι απολύτως τους προβληματισμούς του συναδέλφου σε ό,τι αφορά το περιβάλλον και την αναζήτηση εναλλακτικών μορφών ενέργειας χωρίς την περιβαλλοντική επιβάρυνση μία προοπτική στην οποία θα πρέπει να στραφούμε και θα πρέπει να στραφεί η έρευνα, η τεχνολογία και φυσικά η εφαρμογή. 
Εκείνο που θέλω να προσθέσω και να επαναλάβω είναι ότι στην πορεία
της προενταξιακής διαδικασίας της Βουλγαρίας η Ευρωπαϊκή Επιτροπή αλλά και η χώρα μας θα παρακολουθήσει με αυστηρό τρόπο την τήρηση των συμφωνηθέντων τόσο σε όσο αφορά το κλείσιμο των τεσσάρων αντιδραστήρων του Κοσλοντούι παλαιάς τεχνολογίας, όσο και τη βελτίωση και τον εκσυγχρονισμό των αντιδραστήρων 5 και 6, ώστε να λειτουργούν στα επίπεδα ασφάλειας των αντιδραστήρων της υπόλοιπης Ευρώπης.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Αναφορές και ερωτήσεις πρώτου
κύκλου:
Η πρώτη με αριθμό 6156/5.3.2001 ερώτηση του Βουλευτή του Πανελλήνιου Σοσιαλιστικού Κινήματος κ. Παναγιώτη Κρητικού προς τον Υπουργό Εθνικής 'Αμυνας, σχετικώς με την ανάληψη πρωτοβουλιών εκ μέρους της ελληνικής
Κυβέρνησης, για την ανατροπή νέας Βαλκανικής κρίσης διαγράφεται λόγω κωλύματος του ερωτώντος Βουλευτή.
Επίσης, η δεύτερη με αριθμό 5227/23.1.2001 ερώτηση του Βουλευτή της Νέας Δημοκρατίας κ. Γεωργίου Τσούρνου προς τον Υπουργό Υγείας και Πρόνοιας, σχετικώς με τη δημιουργία νοσοκομειακής μονάδας στις Δικαστικές Φυλακές Ναυπλίου διαγράφεται λόγω κωλύματος του κυρίου Υπουργού.
Τρίτη είναι η με αριθμό 3062/28.2.2001 αναφορά της Βουλευτού του
Κομμουνιστικού Κόμματος Ελλαδας κας Λιάνας Κανέλλη προς τον Υπουργό Υγείας και Πρόνοιας, σχετικώς με τη λήψη μέτρων για την επίλυση των προβλημάτων λειτουργίας, που αντιμετωπίζει ο κρατικός παιδικός σταθμός Κεραμικού.
Η αναφορά της κυρίας Βουλευτού έχει ως εξής:
"Η Επιτροπή Γονέων Κρατικού Παιδικού Σταθμού Κεραμικού διαμαρτύρεται για το σχεδιαζόμενο κλείσιμο του παιδικού σταθμού που μεθοδεύεται από την Περιφέρεια και την αναγκαστική μεταφορά των παιδιών σε σταθμούς άλλων συνοικιών. Επίσης διαμαρτύρεται για την έλλειψη βοηθητικού προσωπικού, την έλλειψη μόνιμου εξειδικευμένου προσωπικού, για την έλλειψη διδακτικού εξοπλισμού, καθώς και την καθυστέρηση έγκρισης της αναγκαίας δαπάνης κατεδάφισης-έξωσης από το κτίριο ιδιοκτησίας του παιδικού σταθμού.

Για όλα τα παραπάνω οι γονείς ζητούν: 1. Να μην κλείσει ο Παιδικός Σταθμός. 
2. Την άμεση τοποθέτηση βοηθητικού προσωπικού και την άμεση
δρομολόγηση των διαδικασιών για πρόσληψη μόνιμου ειδικευμένου προσωπικού. 3. Την άμεση κάλυψη του Παιδικού Σταθμού με διδακτικό εξοπλισμό.
4. Την έγκριση της αναγκαίας δαπάνης κατεδάφισης-έξωσης από το κτίριο και την όσο το δυνατόν ταχύτερη οικοδόμηση του νέου κτιρίου (με ήδη εγκεκριμένη δαπάνη), που θα συνοδεύεται από την αναβάθμιση του παιδικού σταθμού και σε βρεφονηπιακό".
Ο Υφυπουργός Υγείας και Πρόνοιας κ. Θάνος έχει το λόγο.
ΔΗΜΗΤΡΙΟΣ ΘΑΝΟΣ (Υφυπουργός Υγείας και Πρόνοιας): Ο Παιδικός Σταθμός του Κεραμικού ιδρύθηκε το 1979 και ξεκίνησε τη λειτουργία του το 1981 σε μισθωμένο κτίριο, στο οποίο βρίσκεται μέχρι σήμερα. Διοικείται από τριμελές διοικητικό συμβούλιο που διορίζεται από το δήμο και αποτελείται από έναν εκπρόσωπο του δήμου, έναν εκπρόσωπο της Περιφέρειας και έναν εκπρόσωπο των γονέων των παιδιών.
Το προσωπικό που υπηρετούσε με την έναρξη της σχολικής περιόδου
2000-2001 ήταν μία διευθύντρια, μία νηπιαγωγός, μία καθαρίστρια και μία μαγείρισα. Ο αριθμός των παιδιών στο ξεκίνημα ήταν είκοσι πέντε. Από τον Οκτώβριο όμως μειώθηκε το προσωπικό σε δύο άτομα, μία διευθύντρια και μία καθαρίστρια, η οποία εκτελεί και χρέη μαγείρισας. Πρέπει δε να πω ότι ορισμένες φορές, λίγες πάντως, δεν δόθηκε μαγειρευτό φαγητό στα παιδιά. 
Είναι αλήθεια ότι υπήρξαν προβλήματα στη λειτουργία του παιδικού
σταθμού. Σημειώνω όμως ότι η νηπιαγωγός που ήταν εκεί στο ξεκίνημα της σχολικής χρονιάς απουσιάζει με εννεάμηνη άδεια ανατροφής παιδιού και η μαγείρισα υπέβαλε αίτηση για πρόωρη συνταξιοδότηση λόγω προβλημάτων υγείας.
Για την αντιμετώπιση της έλλειψης προσωπικού, η Περιφέρεια έχει αποσπάσει κατά διαστήματα προσωπικό από άλλους παιδικούς σταθμούς. Η καθαριότητα του παιδικού σταθμού καλύπτεται από συνεργείο καθαρισμού ύστερα από σχετική έγκριση της περιφέρειας.
Και θέλω εδώ να επισημάνω ότι τέτοια προβλήματα παρουσιάζονται στη λειτουργία αρκετών παιδικών σταθμών -είναι αναπόφευκτα- και θα πρέπει να ρυθμίζονται με τον καλύτερο τρόπο, γι' αυτό και εμείς αναγνωρίζουμε και το δικαίωμα και την υποχρέωση της Τοπικής Αυτοδιοίκησης να έχει τη λειτουργία των παιδικών σταθμών που αναλογούν στο δήμο στα δικά της χέρια.
Τέλος, θα ήθελα, σχετικά με την κατασκευή νέου κτιρίου να ενημερώσω ότι αγοράσθηκε από το Υπουργείο Υγείας και Πρόνοιας από πιστώσεις του Προγράμματος Δημοσίων Επενδύσεων το 1995 οικόπεδο για την ανέγερση κτιρίου. Χρηματοδοτήθηκε και συντάχθηκε η σχετική μελέτη, η οποία εγκρίθηκε το 1997. Μέσα στο κτίριο αυτό υπάρχει παλαιό κτίσμα, το οποίο μάλιστα έχει υποστεί και ζημιές από τους σεισμούς και το οποίο έχει ενοικιασθεί από τον παιδικό σταθμό. 'Εχουν κινηθεί οι σχετικές διαδικασίες για τη διακοπή της μίσθωσης, ώστε στη συνέχεια να κατεδαφισθεί και να κατασκευασθεί νέο κτίριο παιδικού σταθμού στο χώρο αυτού του ιδιόκτητου οικοπέδου.
Δεν υπάρχει κανένα ενδεχόμενο να διακοπεί η λειτουργία αυτού του παιδικού σταθμού και κανενός παιδικού σταθμού, διότι από τώρα και στο εξής η αναγνώριση των αναγκών της τοπικής κοινωνίας θα διαμορφώνει και το σχεδιασμό ανάπτυξης αυτών των μονάδων από την Τοπική Αυτοδιοίκηση, από το δήμο και την δημοτική αρχή, ώστε να είμαστε βέβαιοι ότι ο σχεδιασμός είναι σωστός και απαντά σε πραγματικές ανάγκες της τοπικής κοινωνίας. 
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Η κα Κανέλλη έχει το λόγο.
ΛΙΑΝΑ ΚΑΝΕΛΛΗ: Κύριε Πρόεδρε, χαίρομαι που ο κύριος Υπουργός
απαντώντας έχει λάβει υπόψη του και πιστοποίησε πληθώρα προβλημάτων που υπάρχουν. Και είναι σημαντικό όταν μιλούμε για παιδιά και δη για παιδιά σε παιδικό σταθμό. Το να μην ανοίξει ή να μην ανοίξει κάποια μέρα, το να φάνε ή να μη φάνε τα παιδιά, να υπάρξει ή να μην υπάρξει υπάλληλος που αποσπάστηκε προσωρινά, δεν δείχνει βεβαίως μια διάθεση από πλευράς πολιτείας να αντιμετωπίσει το πρόβλημα και δη περιφέρειας σε μόνιμη και οριστική βάση. Διότι τα προβλήματα ενδεχομένως προκύπτουν, παραδείγματος χάρη η πρόωρη συνταξιοδότηση, η εννιάμηνη άδεια, οι διπλοί και τριπλοί ρόλοι. Οι γονείς, ξέρετε πάρα πολύ καλά, καταλήγουν κι έχουν αποφασίσει δημοκρατικά να παράγουν το φαγητό στο σπίτι και να μην είναι ίδιο για όλα τα παιδιά.
Εδώ θα σας καλέσω να διαβεβαιώσετε ότι δεν προτίθεσθε να κλείσετε τον σταθμό. Αναρωτιούνται ακόμα και οι γονείς στον Κεραμικό, με δεκαοκτώ χιλιάδες κατοίκους, που γνωρίζει τεράστια πληθυσμιακή έκρηξη και τα μισά παιδιά είναι αλλοδαποί.
Υπάρχει και κάτι άλλο -και καλώ και τον κύριο Πρόεδρο κι όλους όσους μας ακούνε να το σεβαστούν- ότι στον παιδικό σταθμό συντελείται και ένα κοινωνικό έργο εκπληκτικό, διότι τα παιδιά μαθαίνουν ελληνικά πριν πάνε στην Α' δημοτικού και ενίοτε κάνουν τα ίδια τα παιδιά της προσχολικής ηλικίας τους μεταφραστές των γονιών τους. Επομένως, προετοιμάζεται μια ολόκληρη κοινωνία απορρόφησης των μεταναστών των παιδιών που βρίσκονται εδώ και των εργαζομένων.
Λέτε ότι αυτό έχει προγραμματιστεί από το 1997. Χρήματα για να
προσληφθούν άνθρωποι και να μείνουν σε μόνιμη βάση περισσεύουν από τον προϋπολογισμό της προηγούμενης χρονιάς. Και πρέπει να απαντήσετε και στις ίδιες τις υπηρεσίες, όταν την 1η Φεβρουαρίου πήγε επιτροπή γονέων στην περιφέρεια και τους εδηλώθη κατηγορηματικά, ότι στόχος είναι να κλείσει ο παιδικός σταθμός και τους συνεβούλευσαν να πάνε τα παιδιά τους αλλού. Δεν είναι τυχαίο ότι τα παιδιά ήταν τριάντα, σαράντα και τώρα έμειναν δεκατέσσερα. Και θα μου πείτε, για δεκατέσσερα παιδιά το λέμε αυτό; Μα, τα δεκατέσσερα παιδιά είναι προϊόν μιας ολόκληρης πολιτικής, με την οποία φτάσαμε μέχρι εδώ.
Τη διαβεβαίωσή σας, λοιπόν, ότι δεν θα κλείσει, εμείς θα την
μεταφέρουμε, αλλά θα σας παρακαλέσω και κάνω έκκληση να τη μεταφέρετε και στις υπηρεσίες και να καλυφθούν αυτές οι ανάγκες, γιατί και χρήματα υπάρχουν και δεν υπάρχει κανένας λόγος, αν υπάρχει βούληση, να μην μεταφράζεται σε ουσιαστική πράξη. Πάντως είναι ευτύχημα αν δεν κλείσει ένας τέτοιος σταθμός που παράγει κοινωνικό ενσωματωτικό για την ελληνική κοινωνία των αλλοδαπών έργο.
ΠΡΟΕΔΡΕΥΩΝ (Κωνσταντίνος Βρεττός): Ο κύριος Υπουργός έχει το λόγο.
ΔΗΜΗΤΡΙΟΣ ΘΑΝΟΣ (Υφυφπουργός Υγείας και Πρόνοιας): Ανάλογοι προβληματισμοί ήταν αυτοί που μας οδήγησαν στην πορεία των τελευταίων ετών και με μία οριστική απόφαση της Βουλής πριν από λίγους μήνες να μεταβιβαστούν όλοι οι παιδικοί σταθμοί της χώρας στην Τοπική Αυτοδιοίκηση. Δεν μπορούμε να μιλάμε σοβαρά για πρόνοια στην Ελλάδα και για κοινωνική φροντίδα, όταν πρόεδρος των παιδικών σταθμών που θα ρυθμίζει τέτοια καθημερινά προβλήματα θα είναι ο εκάστοτε Υπουργός ή αν θέλετε και ο εκάστοτε γενικός γραμματέας της περιφέρειας. Είναι πρακτικά αδύνατο να ανταποκριθεί.
Η υπόθεση της πρωτοβάθμιας κοινωνικής φροντίδας στην οποία εντάσσονται και οι παιδικοί σταθμοί, το δίκτυο αυτό ασφαλείας και προστασίας μπορεί να είναι σύγχρονο, προσβάσιμο και αποτελεσματικό μόνο όταν το χειρίζεται ο θεσμός που βρίσκεται πιο κοντά στην κοινωνία, πιο κοντά στην κοινότητα, πιο κοντά στον άνθρωπο. Και αυτός ο θεσμός είναι ο θεσμός της Τοπικής Αυτοδιοίκησης.
Πρέπει, λοιπόν, να σας πω ότι ήδη ολοκληρώνονται οι διαδικασίες
μεταβίβασης των παιδικών σταθμών στην Τοπική Αυτοδιοίκηση, γιατί θέλουμε
να έχουμε σωστή αναγνώριση αναγκών της τοπικής κοινωνίας, σωστός σχεδιασμός που να απαντά σ' αυτά τα προβλήματα και συνεχή έλεγχο από την τοπική κοινωνία και τους θεσμικούς εκπροσώπους της.
Πρέπει δε να σας πω, ότι για να απλοποιήσουμε τα πράγματα και την
γκρίνια που υπήρχε σχετικά με τα οικονομικά, μεταφέραμε από τους κωδικούς του Υπουργείου Υγείας όλα τα χρήματα, είκοσι δύο δισεκατομμύρια δραχμές στους κεντρικούς αυτοτελείς πόρους και απ' ό,τι γνωρίζω η Υπουργός κα Παπανδρέου ενίσχυσε αυτόν τον κωδικό με άλλα οκτώ δισεκατομμύρια δραχμές για τη λειτουργία εφ'εξής των παιδικών σταθμών.
O παιδικός σταθμός για τον οποίο συζητάμε σήμερα έχει παραχωρηθεί στο Δήμο Αθηναίων από το 1995. 'Ηταν παράλειψη της πρωτολογίας μου. 'Ομως ο δήμος δεν έχει κάνει τις απαιτούμενες ενέργειες, για να αναλάβει τη λειτουργικότητα και την ευθύνη αυτού του σταθμού.
Θα ήθελα στο σημείο αυτό να πω κάτι. Οι περισσότεροι δήμαρχοι τιμούν το θεσμικό τους ρόλο και την αποστολή τους και αναλαμβάνουν τις ευθύνες αυτές. Είναι όμως και ορισμένοι, μικρή μειοψηφία, που δεν επιθυμούν να το πράξουν.
Μόνο ένα σχόλιο. 'Οσοι αξιώνουν συμμετοχή στις αποφάσεις και στην
εξουσία, αλλά την ώρα της ευθύνης προσποιούνται τους άσχετους ή τα θύματα, είναι οι μεγάλοι συνυπεύθυνοι για την αναξιοπιστία της πολιτικής και της πολιτείας. Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Κυρίες και κύριοι συνάδελφοι, έχω την τιμή να σας ανακοινώσω ότι τη συνεδρίασή μας παρακολουθούν από τα άνω δυτικά θεωρεία, αφού προηγουμένως ξεναγήθηκαν στην έκθεση της αίθουσας "ΕΛΕΥΘΕΡΙΟΣ ΒΕΝΙΖΕΛΟΣ" για τα 80 χρόνια ενσωμάτωσης της Θράκης στην Ελλάδα, σάραντα επτά μαθητές και μαθήτριες και τρεις καθηγητές από το Γ' Γυμνάσιο Κορυδαλλού Αττικής.
Η Βουλή τους καλωσορίζει.
(Χειροκροτήματα από όλες τις πτέρυγες)
Κηρύσσεται περαιωμένη η συζήτηση επί των αναφορών και ερωτήσεων. 
ΠΡΟΕΔΡΕΥΩΝ (Κωνσταντίνος Βρεττός): Κύριοι συνάδελφοι, εισερχόμαστε
στην ημερήσια διάταξη της
ΝΟΜΟΘΕΤΙΚΗΣ ΕΡΓΑΣΙΑΣ
Θα γίνει προεκφώνηση των νομοσχεδίων, που είναι γραμμένα στην
ημερήσια διάταξη.
Υπουργείο Μεταφορών και Επικοινωνιών.
Ψήφιση στο σύνολο του σχεδίου νόμου: "Προσαρμογή στις διατάξεις της Οδηγίας 94/56 Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας Ενίσχυση της κρατικής εποπτείας επί των Προτύπων Ασφάλειας Πτήσεων, ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.) και άλλες διατάξεις".
Κύριε Υπουργέ, έχετε να κάνετε καμιά νομοτεχνική παρατήρηση;
ΑΛΕΞΑΝΔΡΟΣ ΒΟΥΛΓΑΡΗΣ (Υφυπουργός Μεταφορών και Επικοινωνιών): Κύριε Πρόεδρε, έχω να κάνω μόνο μια διόρθωση για την καλύτερη διατύπωση της διάταξης του άρθρου 42 του νομοσχεδίου στην παράγραφο 8. Στην παράγραφο 8 στο σημείο που αναφέρεται "Μέχρι την 31.12.2001 αναστέλλεται η υπαγωγή και η έναρξη της διαδικασίας των άρθρων 46, 46α και 46β του ν.1892/1990 επιχειρήσεων...", διαγράφονται οι λέξεις "των άρθρων" και αντικαθίστανται με τη φράση "υπαγωγής στα άρθρα". 'Ετσι λοιπόν η διάταξη της παραγράφου 8 διαμορφώνεται ως εξής: "Μέχρι την 31.12.2001 αναστέλλεται η υπαγωγή και η έναρξη της διαδικασίας υπαγωγής στα άρθρα 46, 46α και 46β του ν.1892/1990 επιχειρήσεων...".
Δεν έχω να κάνω καμία άλλη διόρθωση κύριε Πρόεδρε.
ΠΡΟΕΔΡΕΥΩΝ (Κωνσταντίνος Βρεττός): Ερωτάται το Σώμα: Γίνεται δεκτό το νομοσχέδιο και στο σύνολο;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΜΑΡΙΑ ΚΟΛΛΙΑ-ΤΣΑΡΟΥΧΑ: Κατά πλειοψηφία.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του Υπουργείου Μεταφορών και Επικοινωνιών: "Προσαρμογή στις διατάξεις της Οδηγίας 94/56 Ε.Κ. του Ευρωπαϊκού Συμβουλίου για τη θέσπιση βασικών αρχών που διέπουν τις έρευνες ατυχημάτων και συμβάντων Πολιτικής Αεροπορίας Ενίσχυση της κρατικής εποπτείας επί των Προτύπων Ασφάλειας Πτήσεων, ρύθμιση συναφών οργανωτικών θεμάτων της Υπηρεσίας Πολιτικής Αεροπορίας (Υ.Π.Α.) και άλλες διατάξεις", έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Σώμα να εξουσιοδοτήσει το Προεδρείο για την υπ'ευθύνη του επικύρωση των Πρακτικών ως προς την ψήφιση στο σύνολο του παραπάνω νομοσχεδίου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Παρεσχέθη η ζητηθείσα εξουσιοδότηση.
Υπουργείου Εθνικής 'Αμυνας.
Μόνη συζήτηση επί της αρχής, των άρθρων και του συνόλου του σχεδίου νόμου: "Ρύθμιση θεμάτων Μετοχικών Ταμείων Υπουργείου Εθνικής 'Αμυνας και άλλες διατάξεις".
Θα συζητηθεί κατά τη σημερινή συνεδρίαση.
Υπουργείου Δικαιοσύνης.
Μόνη συζήτηση επί της αρχής, των άρθρων και του συνόλου του σχεδίου
νόμου: "Επιτάχυνση της τακτικής διαδικασίας ενώπιον των πολιτικών δικαστηρίων και λοιπές δικονομικές και συναφείς ρυθμίσεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Βρεττός): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Περιβάλλοντος, Χωροταξίας και Δημοσίων 'Εργων.
Μόνη συζήτηση επί της αρχής, των άρθρων και του συνόλου του σχεδίου
νόμου: "Συγχώνευση του Ν.Π.Δ.Δ. με την επωνυμία "Ταμείο Εθνικής Οδοποιϊας" και της εταιρείας "Ελληνικοί Αυτοκινητόδρομοι Ανώνυμη Εταιρεία" σε ανώνυμη εταιρεία, με την επωνυμία "Ανώνυμη Εταιρεία Εκμετάλλευσης και Διαχείρισης Ελληνικών Αυτοκινητοδρόμων" και το διακριτικό τίτλο "Τ.Ε.Ο. Α.Ε.".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Βρεττός): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Υγείας και Πρόνοιας.
Μόνη συζήτηση επί της αρχής των άρθρων και του συνόλου του σχεδίου νόμου: "Σώμα Επιθεωρητών Υπηρεσιών Υγείας και Πρόνοιας (Σ.Ε.Υ.Υ.Π.) και άλλες διατάξεις".
Ερωτάται το Σώμα: Γίνεται δεκτό το νομοσχέδιο;
ΜΕΡΙΚΟΙ ΒΟΥΛΕΥΤΕΣ: Κρατείται.
ΠΡΟΕΔΡΕΥΩΝ (Κωνσταντίνος Βρεττός): Το νομοσχέδιο κρατήθηκε και θα
συζητηθεί κατά τον Κανονισμό.
Υπουργείου Δημόσιας Τάξης.
Μόνη συζήτηση επί της αρχής, των άρθρων και του συνόλου του σχεδίου
νόμου: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας, σχετικά με την επανεισδοχή προσώπων των οποίων η διαμονή είναι παράνομη".
Το νομοσχέδιο αυτό, εγκρίθηκε ομόφωνα στην αρμόδια επιτροπή και γι'
αυτό το Προεδρείο προτείνει στο Σώμα να ψηφιστεί κατ' άρθρον και στο σύνολο, χωρίς συζήτηση.
Ερωτάται το Σώμα: Γίνεται δεκτό το νομοσχέδιο;
ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
ΠΡΟΕΔΡΕΥΩΝ (Κωνσταντίνος Βρεττός): Συνεπώς το νομοσχέδιο του
Υπουργείου Δημόσιας Τάξης: "Κύρωση της Συμφωνίας μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Λιθουανίας σχετικά με την επανεισδοχή προσώπων των οποίων η διαμονή είναι παράνομη" έγινε δεκτό ομοφώνως, σε μόνη συζήτηση επί της αρχής των άρθρων και του συνόλου και έχει ως εξής:
(Το κείμενο του ψηφισθέντος νομοσχεδίου υπάρχει στο τεύχος των
Πρακτικών της Βουλής).
ΠΡΟΕΔΡΕΥΩΝ (Κωνσταντίνος Βρεττός): Παρακαλώ το Σώμα να εξουσιοδοτήσει το Προεδρείο για την υπ' ευθύνη του επικύρωση των Πρακτικών της σημερινής συνεδριάσεως μέχρις αυτού του σημείου.
ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
ΠΡΟΕΔΡΕΥΩΝ (Κωνσταντίνος Βρεττός): Παρεσχέθη η ζητηθείσα εξουσιοδότηση.
Επανερχόμαστε στο νομοσχέδιο του Υπουργείου Εθνικής 'Αμυνας: "Ρύθμιση θεμάτων Μετοχικών Ταμείων του Υπουργείου Εθνικής 'Αμυνας και άλλες
διατάξεις".
'Εχω την τιμή να ανακοινώσω στο Σώμα ότι με επιστολή του Κοινοβουλευτικού Εκπροσώπου της Νέας Δημοκρατίας ορίζεται ως Κοινοβουλευτικός Εκπρόσωπος του συζητουμένου νομοσχεδίου η Βουλευτής Α' Αθηνών κα Ντόρα Μπακογιάννη.
Επίσης ο Κοινοβουλευτικός Εκπρόσωπος του ΚΚΕ κ. Κολοζώφ ορίζει ως
ειδική αγορήτρια την κα Λιάνα Κανέλλη.
Ο Πρόεδρος του Συνασπισμού της Αριστεράς και της Προόδου κ. Κωνσταντόπουλος ορίζει ως ειδική αγορήτρια την κα Μαρία Δαμανάκη. 
Κύριοι συνάδελφοι, σήμερα θα συζητηθεί το νομοσχέδιο και θα ψηφιστεί
επί της αρχής και αύριο θα συνεχίσουμε με τα άρθρα και τις τροπολογίες. Ο κ. Κωνσταντίνος Τσίμας εισηγητής της Πλειοψηφίας έχει το λόγο. ΚΩΝΣΤΑΝΤΙΝΟΣ ΤΣΙΜΑΣ: Κύριε Πρόεδρε, κυρίες και κύριοι συνάδελφοι, το
νομοσχέδιο αυτό είναι ρύθμιση θεμάτων Μετοχικών Ταμείων Λειτουργίας της Εθνικής 'Αμυνας και άλλες διατάξεις.
Το σχέδιο νόμου που κατατίθεται στη Βουλή για ψήφιση επιχειρεί την επίλυση πολλών θεμάτων που αφορούν το Υπουργείο Εθνικής 'Αμυνας. Για την κατανόηση των προτεινόμενων ρυθμίσεων, οφείλουμε να έχουμε μια συνολική 
άποψη για το ρόλο, τη δραστηριότητα και την πολιτική αυτού του Υπουργείου ώστε να καταστεί κατανοητή η αναγκαιότητα των προτεινόμενων ρυθμίσεων. 
Αποτελεί δικαίωμα κάθε 'Ελληνα πολίτη να ενημερώνετε με τρόπο
διαφανή, υπεύθυνο και συστηματικό για την εθνική αμυντική στρατηγική και τις προκλήσεις που καλείται να αντιμετωπίσει η χώρα στο μεταβαλλόμενο γεωστρατηγικό περιβάλλον της περιοχής της.
Η συμμετοχή της Ελλάδας στην Ευρωπαϊκή 'Ενωση και στην ΟΝΕ έχει αναβαθμίσει τη στρατηγική και οικονομική σημασία της χώρας τα τελευταία είκοσι χρόνια. Είμαστε χώρα πύλη από και προς την Ευρωπαϊκή 'Ενωση για όλους τους γειτονικούς λαούς. Η χώρα μας αποτελεί σήμερα σημαντικό παράγοντα στη διαδικασία δημοκρατικής και οικονομικής ανασυγκρότησης των χωρών της Νοτιανατολικής Ευρώπης, καθώς και στην πορεία σταθεροποίησης και ένταξής του στην ευρωπαϊκή αρχιτεκτονική ασφάλειας και στις νέες πολιτικές και οικονομικές δομές που διαμορφώνονται.
Ο ευρωπαϊκός, βαλκανικός και μεσογειακός ρόλος της Ελλάδας στη νέα
εποχή, στη νέα χιλιετία, η συμβολή της στην παγκόσμια και περιφερειακή ασφάλεια, η εθνική αμυντική πολιτική, η οργάνωση, η δομή, η δύναμη, η λειτουργία και ο κοινωνικός ρόλος των Ενόπλων Δυνάμεων αποτελούν το ουσιαστικό αντικείμενο του Υπουργείου Εθνικής 'Αμυνας.
Οι Ελληνικές 'Ενοπλες Δυνάμεις αποτελούν βασικό πυλώνα της εθνικής αμυντικής πολιτικής. Μέσω της ικανότητας και της ισχύος τους η χώρα μας προασπίζει τα εθνικά συμφέροντα και αναδεικνύει το νεοελληνικό δημοκρατικό και σταθεροποιητικό της ρόλο στην περιοχή.
Οι 'Ενοπλες Δυνάμεις της χώρας βρίσκονται σε πορεία ανασυγκρότησης,
διαμορφώνοντας νέα δεδομένα σε σχέση με τη δομή, τη δύναμη, την εκπαίδευση, τους εξοπλισμούς και τις υποδομές τους, όπως πολλές φορές έχει επισημάνει και ο Υπουργός Εθνικής 'Αμυνας κ. Τσοχατζόπουλος. 
Πρωταρχικό μας μέλημα, πρέπει να είναι η ανάπτυξη της αμυντικής
ικανότητας και επάρκειας των Ενόπλων Δυνάμεων, καθώς και της αποτρεπτικής τους ισχύος μέσα από την ικανότητα ευέλικτης και αποτελεσματικής ανταπόδοσης σε κάθε απειλή.
Προς την κατεύθυνση αυτή στοχεύει και το προτεινόμενο νομοσχέδιο με τις ρυθμίσεις του που καλύπτουν πολλούς τομείς του φάσματος των αμυντικών μας αναγκών.
Στο άμεσο μέλλον οι 'Ενοπλες Δυνάμεις θα στηρίζονται σε ένα συνεχώς
αυξανόμενο αριθμό επαγγελματικών στελεχών που μαζί με τους οπλίτες θητείας, θα ικανοποιούν τις νέες απαιτήσεις επάρκειας, ευελιξίας και αποτελεσματικότητας. 'Ετσι εμείς οφείλουμε να κάνουμε τις διαπιστώσεις μας για τη μέχρι σήμερα λειτουργία και πρακτική εφαρμογή του εν γένει νομικού πλαισίου που διέπει το Υπουργείο. Οφείλουμε να καταγράψουμε τις αγκυλώσεις, τη βραδύτητα, τους αναχρονιστικούς τομείς και τις αδυναμίες που σχετίζονται με τα Μετοχικά Ταμεία των Ενόπλων Δυνάμεων, την εκπαίδευση, την οργάνωση φορέων, τη σταδιοδρομική και υπηρεσιακή εξέλιξη στελεχών.
Το προτεινόμενο νομοσχέδιο λαμβάνει υπόψη βασικούς τομείς της πολιτικής του Υπουργείου Εθνικής 'Αμυνας, ώστε να διαμορφώσει τις νέες ρυθμίσεις που περιέχονται στο σχέδιο νόμου.
Εθνική στρατηγική. Την υπεράσπιση της εθνικής ανεξαρτησίας της
κυριαρχίας και της ακεραιότητας της χώρας από οποιαδήποτε απειλή. Την υποστήριξη της ευρωπαϊκής πορείας της χώρας. Την ενίσχυση της θέσης της χώρας στα Βαλκάνια με σκοπό τη σταδιακή διαμόρφωσή της σε βαλκανικό πυλώνα της Ευρωπαϊκής 'Ενωσης. Την ενεργό παρουσία της Ελλάδας στο χώρο των παρευξείνιων κρατών και της Ανατολικής Μεσογείου. Την ανάπτυξη μιας ενεργού και δυναμικής στρατιωτικής διπλωματίας με στόχο την προώθηση της πολιτικής ασφάλειας, ειρήνης και συνεργασίας στην περιοχή των Βαλκανίων, της Μαύρης Θάλασσας και της Ανατολικής Μεσογείου. Την αξιοποίηση της συμμετοχής της Ελλάδας σε όλους τους διεθνείς οργανισμούς οι οποίοι αναπροσαρμόζουν αυτήν την περίοδο τη στρατηγική και πρακτική τους στα νέα δεδομένα της διεθνούς πολιτικής συγκυρίας. Την αποτελεσματική λειτουργία της χώρας ως μητροπολιτικού κέντρου του Ελληνισμού με τις απαραίτητες πρωτοβουλίες, κινητοποιήσεις των απανταχού Ελλήνων. Την υποστήριξη των εθνικών συμφερόντων παγκοσμίως.
Στρατιωτικό προσωπικό. Το στρατιωτικό προσωπικό των Ενόπλων Δυνάμεων αποτελείται από τις κατηγορίες των μονίμων και των στρατευσίμων. Το μόνιμο στρατιωτικό προσωπικό περιλαμβάνει τις ακόλουθες κατηγορίες: Μόνιμοι αξιωματικοί, αξιωματικοί ειδικών κατηγοριών, έφεδροι αξιωματικοί υπό ανακατάταξη, ανθυπασπιστές, μόνιμοι εθελοντές υπαξιωματικοί, εθελόντριες υπαξιωματικοί, μαθητές στρατιωτικών σχολών, εθελοντές πενταετούς υποχρέωσης άνδρες και γυναίκες.
Πολιτικό προσωπικό. Το πολιτικό προσωπικό που εργάζεται στις
υπηρεσίες και τα Νομικά Πρόσωπα Δημοσίου Δικαίου του Υπουργείου Εθνικής 'Αμυνας αντιπροσωπεύει το 26,1% του μόνιμου στρατιωτικού προσωπικού, 
συμπεριλαμβανομένων των υπαλλήλων με σύμβαση εργασίας ιδιωτικού δικαίου. Από το πολιτικό προσωπικό ένα μέρος απασχολείται σε διοικητικές, οικονομικές και εφοδιαστικές υπηρεσίες, το μεγαλύτερο ποσοστό όμως είναι τεχνικών ειδικοτήτων κυρίως και απασχολείται στα παραγωγικά στρατιωτικά εργοστάσια και ναύσταθμους, στη συντήρηση, επισκευή, ανακατασκευή
αρμάτων, αεροσκαφών, πλοίων ραντάρς και άλλων, σε ερευνητικά κέντρα για
τη μελέτη και εκποίηση κατασκευαστικών προγραμμάτων, στην Εθνική Μετεωρολογική Υπηρεσία, στη Γεωγραφική Υπηρεσία Στρατού, στα στρατιωτικά νοσοκομεία.
Μέσα από αυτούς τους τομείς της πολιτικής του Υπουργείου Εθνικής 'Αμυνας με το προτεινόμενο σχέδιο νόμου πραγματοποιείται μια προσπάθεια ρυθμίσεων ορθολογισμού, εκσυγχρονισμού και αναθεωρήσεων, με πνεύμα την αποδοτική και λειτουργική οργάνωση των Ενόπλων Δυνάμεων.
Ειδικότερα και συνοπτικά, σύμφωνα με την εισηγητική έκθεση, έχουμε:
1. Τροποποιήσεις του παλαιού ν. 5481/32 "Περί Mετοχικού Tαμείου
Ναυτικού" προς όφελος των μετοχομερισματούχων του άρθρου 4, παράγραφος 1. Για λόγους κοινωνικής προστασίας καθίστανται μέτοχοι του Ειδικού Λογαριασμού Χρηματικής Αρωγής Οικογενειών Στρατιωτικών του Ταμείου Αλληλοβοηθείας Ναυτικού και οι στρατιωτικοί του Λιμενικού Σώματος.
3. Τροποποιήσεις διατάξεων για το Μετοχικό Ταμείο Αεροπορίας προς
όφελος των μετοχομερισματούχων αυτού, ρύθμιση διαδοχής στο μέρισμα, διαχωρισμός δικαιώματος μερίσματος, μη υποκειμένου σε παραγραφή, από το δικαίωμα λήψης μερίσματος.
4. Εισροή πόρων στα Μετοχικά Ταμεία Ναυτικού και Αεροπορίας για την ενίσχυση του μερίσματος των μερισματούχων αυτού.
5. Φοίτηση αξιωματικών των Ενόπλων Δυνάμεων σε τμήματα ΑΕΙ, που καθορίζονται ανά τριετία με κοινή απόφαση των Υπουργών Εθνικής 'Αμυνας και Εθνικής Παιδείας και Θρησκευμάτων.
6. Θεώρηση-εξομοίωση των αποφοίτων ανώτατης στρατιωτικής σχολής των νοσηλευτών-νοσηλευτριών αξιωματικών της ΣΑΝ από το έτος 1989, οπότε η Σχολή Αξιωματικών Νοσηλευτικής έγινε τετραετούς φοίτησης.
7. Πρόβλεψη ώστε οι κρινόμενοι ως ακατάλληλοι για πτήσεις, λόγω
υγείας, αξιωματικοί της Πολεμικής Αεροπορίας, βαθμού σμηνάρχου και άνω, καθώς και του Σώματος Ραδιοναυτίλων, βαθμού επισμηναγού και άνω, να μην τίθενται αυτομάτως σε αυτεπάγγελτη αποστρατεία, όπως ισχύει μέχρι σήμερα. 
8. Καταβολή αποζημίωσης στους κληρονόμους θανόντων εθελοντών
πενταετούς υπηρεσίας.
9. Δυνατότητα καταβολής εκ μέρους των Ταμείων Αλληλοβοηθείας των
Ενόπλων Δυνάμεων στους μετόχους του ποσού του δικαιωμένου εφάπαξ βοηθήματος μέχρι ποσοστού 60% αντί του μέχρι σήμερα ισχύοντος 40%.
10. Το επίδομα εξομάλυνσης να υπολογίζεται στο υψηλότερο ποσό που
έλαβε ο δικαιούχος για τον υπολογισμό του εφάπαξ βοηθήματος που χορηγείται από τα Ταμεία Αλληλοβοηθείας των Ενόπλων Δυνάμεων, άρθρο 2 παράγραφος 7.
11. Χορήγηση του ειδικού επιδόματος 20% και της ειδικής πρόσθετης άδειας δέκα ημερών, πλέον της κανονικής και στο πολιτικό προσωπικό συγκεκριμένων ειδικοτήτων των στρατιωτικών νοσοκομείων.
12. Αναγνώριση ως χρόνου μετοχικής σχέσης ως προς τα Μετοχικά Ταμεία Στρατού, Ναυτικού, Αεροπορίας του εκτός υπηρεσίας χρόνου των στρατιωτικών των Ενόπλων Δυνάμεων και του Σώματος Χωροφυλακής, που αποκαταστάθηκαν διοικητικά και συνταξιοδοτικά με το ν. 1543/85, άρθρο 12 παράγραφος 1,2. 
13. Δικαίωμα λήψης πτητικού επιδόματος στους απόστρατους αξιωματικούς
της Πολεμικής Αεροπορίας που ανακαλούνται στην ενέργεια εφόσον τοποθετούνται σε θέσεις διοικητή, υποδιοικητή μονάδας αεροσκαφών ή διοικητή μοίρας αεροσκαφών.
14. Κατ'εξαίρεση εγγραφή ως μελών του ΟΣΜΑΕ, ΟΣΜΑ, ΟΣΜΑΝ, των συζύγων και τέκνων αποβιωσάντων μονίμων αξιωματικών, εφόσον πριν αποβιώσουν είχαν δικαίωμα υποβολής αίτησης εγγραφής στον Oικοδομικό Συνεταιρισμό.
15. Αναγνώριση ως δικαιούχων του ειδικού λογαριασμού για εφάπαξ
βοήθημα στις οικογένειες των φονευομένων στρατιωτικών σε διατεταγμένη υπηρεσία και των ενηλίκων αγάμων αρρένων τέκνων τους, που αναγνωρίζονται ως προστατευόμενα μέλη, κατά τη φορολογική νομοθεσία, άρθρο 12, παράγραφος 4.
16. Κατ' εξαίρεση πρόσληψη στο ΥΠΕΘΑ των συζύγων ή ενός τέκνου ή σε περίπτωση μη ύπαρξης τούτων, μιας αδελφής ή αδελφού, μονίμων υπαλλήλων ή Σ.Ε.Ι. του Υπουργείου ειδικότητας χειριστού αεροσκαφών που αποβιώνουν κατά την εκτέλεση διατεταγμένης υπηρεσίας και ένεκα αυτής.
Επέκταση του δικαιώματος κατ' εξαίρεση διορισμού στο δημόσιο, ΥΠΕΘΑ
και τα υπόλοιπα μέλη της οικογένειας θανόντος στρατιωτικού, εφόσον παραιτηθεί από το ανωτέρω δικαίωμα το αμέσως δικαιούμενο πρόσωπο.
18. Χορήγηση άδειας άνευ αποδοχών στους στρατιωτικούς μέχρι τρία έτη, εφόσον οι σύζυγοί τους υπηρετούν στο εξωτερικό. 'Αρθρο 15 παράγραφος 2. 
19. Θεσμοθέτηση και δημιουργία εθελοντών πενταετούς υπηρεσίας και
εθελοντών μακράς θητείας για το κοινό στρατολογικό σώμα των Ενόπλων Δυνάμεων.
20. Δυνατότητα εισόδου, παραμονής στην Ελλάδα ανυποτάκτων εξωτερικού μέχρι τρεις μήνες συνολικά, όταν αυτή συνδέεται με την ασφάλειά τους, όπως πόλεμοι, θεομηνίες στις χώρες διαμονής τους. 'Αρθρο 17 παράγραφος 3. 
21. Αναγνώριση των Σχολών Μονίμων Υπαξιωματικών ως ανήκουσες στην
ανώτερη βαθμίδα της τριτοβάθμιας εκπαίδευσης.
22. Καθορισμός ότι σε περίπτωση θανάτου αρχικού δικαιούχου το Α.Ε.Α., πριν από την ολοσχερή εξόφληση της αξίας της κατοικίας το δικαίωμα προς απόκτηση αυτής περιέρχεται, πέραν των ήδη προβλεπομένων προσώπων, τέκνα αυτού, χήρα, επιζώντες γονείς, άγαμες αδελφές, εφόσον έχει αποβιώσει και κάποιο από τα τέκνα του, στον ή στη σύζυγο και τέκνα αυτού θανόντος τέκνου του αρχικού δικαιούχου. 'Αρθρο 11 παράγραφος 2.
23. Κατ' εξαίρεση πρόσληψης στο ΥΠΕΘΑ ενός συγγενικού προσώπου συζύγου ή τέκνου ή εν ελλείψει αυτών σε αδελφό ή αδελφή φονευομένων ή καταστάντων αναπήρων άνω του 67% ιδιωτών που οφείλεται σε υλικό ή μέσο των Ενόπλων Δυνάμεων.
24. Δυνατότητα των οπλιτών πτυχιούχων Κτηνιατρικής Σχολής να διατίθενται σε αγροτικά κτηνιατρεία, όπως συμβαίνει αντίστοιχα για πτυχιούχους Ιατρικής και Φαρμακευτικής, με τη διάθεσή τους σε αγροτικά ιατρεία και κέντρα υγείας.
25. Νέα σύγχρονη και ορθολογική οργάνωση του Ανωτάτου Συμβουλίου Αθλητισμού Ενόπλων Δυνάμεων. Πέρα από την αναγκαιότητα της ορθολογικής ρύθμισης και την αναγκαιότητα αναθεώρησης ρυθμίσεων που σχετίζονται με την εύρυθμη λειτουργία των μετοχικών ταμείων, εκσυγχρονισμό, κοινωνικά προβλήματα και αντιμετώπισή τους, αντιμετώπιση αγκυλώσεων και αναχρονισμού, πρέπει να επισημανθεί και να δοθεί ιδιαίτερη σημασία στις διατάξεις που αφορούν στους τομείς της εκπαίδευσης και του αθλητισμού.
Η εκπαίδευση των στελεχών των Ενόπλων Δυνάμεων συνδέεται άρρηκτα και με τον κοινωνικό τους ρόλο, φοίτηση αξιωματικών των Ενόπλων Δυνάμεων σε τμήματα ΑΕΙ, λειτουργία Σχολής Αξιωματικών Νοσηλευτικής, δυνατότητα διάθεσης οπλιτών Κτηνιατρικής Σχολής σε αγροτικά κτηνιατρεία.
Η προτεινόμενη δημιουργία Ανωτάτου Συμβουλίου Αθλητισμού Ενόπλων
Δυνάμεων ΑΣΑΕΔ βρίσκεται σε πλήρη αρμονία με την ανάληψη της Ολυμπιάδας του 2004, αλλά και με την περαιτέρω ανάπτυξη του αθλητικού πνεύματος στις 'Ενοπλες Δυνάμεις μας.
Ευχή όλων μας, αλλά και ευθύνη είναι η αποτελεσματικότητα και η δυνατότητα να καλύψουμε τους στόχους που βάζει το προτεινόμενο σχέδιο νόμου. Οι στόχοι είναι δεδομένοι, προγράμματα υπάρχουν, γνωρίζουμε πολύ καλά τι πρέπει να γίνει. Επομένως με διάλογο και προτάσεις θα πρέπει να αντιμετωπίσουμε την ορθολογική λειτουργία των Ενόπλων Δυνάμεων, με επιτυχία μπροστά στη νέα χιλιετία, για την Ελλάδα, την Κύπρο, την Ευρώπη, με σύγχρονη δυνατή και ευέλικτη εθνική άμυνα, για άρτια επαγγελματικά στελέχη και στρατευμένους με κοινωνική ευθύνη για την Ελλάδα.
Κυρίες και κύριοι συνάδελφοι, προτείνω τη ψήφιση του προτεινόμενου
σχεδίου νόμου. Σας ευχαριστώ.
(Χειροκροτήματα από την πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Βρεττός): Ο εισηγητής της Νέας Δημοκρατίας
κ. Σπήλιος Σπηλιωτόπουλος έχει το λόγο.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κυρία και κύριοι συνάδελφοι, δύο είναι οι μεγάλοι ασθενείς του Υπουργείου Εθνικής 'Αμυνας. Το μισθολόγιο των εν ενεργεία και εν αποστρατεία στελεχών και τα μετοχικά ταμεία των κλάδων των Ενόπλων Δυνάμεων.
Ο πρώτος μεγάλος ασθενής, το μισθολόγιο, νοσεί χρόνια. Στη διάρκεια
των πέντε τελευταίων ετών ψηφίστηκαν πέντε νόμοι, οι οποίοι αντί να λύσουν τα προβλήματα προκάλεσαν τέτοιας έντασης αγκυλώσεις και στρεβλώσεις, ώστε σήμερα να δημιουργούνται πικρίες, αδικίες, ανισότητες και διχασμός μεταξύ των εν ενεργεία και εν αποστρατεία στελεχών των Ενόπλων Δυνάμεων.
Ειδικότερα, ο τελευταίος ν. 2838/2000 κατεγράφη στη συνείδηση των
αποστράτων ως ο πλέον "συνταξιοκτόνος". Χαρακτηριστικό παράδειγμα που με τροπολογία ζητούμε τη θεραπεία του, είναι το εξής: Αποστρατευόμενος στο βαθμό, παραδείγματος χάρη, συνταγματάρχου, από την 1.7.2000 και μετά, λαμβάνει σύνταξη υποστρατήγου, δύο βαθμούς πάνω. Ο ίδιος, αποστρατευόμενος πριν από την 1.7.2000 λαμβάνει σύνταξη ταξιάρχου και κάτι ανάλογο συμβαίνει σε όλους τους βαθμούς. Η προχειρότητα των υπευθύνων είναι προφανής. Γι' αυτό και η θεραπεία είναι αναποτελεσματική. 
Η μόνη υγιής και βιώσιμη λύση για το συγκεκριμένο ασθενή, θα προέλθει
μέσα από τον εξορθολογισμό του μισθολογίου, με την αναμόρφωση της επιδοματικής πολιτικής που θα συγκλίνει στο 80% της σχέσης σύνταξη μισθός ενέργειας, της εκλογίκευσης των συντελεστών βαθμού και της εφαρμογής υγιών μισθολογικών αρχών και οπωσδήποτε με την ουσιαστική συνεργασία των ενδιαφερόμενων μερών.
Ο δεύτερος μεγάλος ασθενής του Υπουργείου μετά το μισθολόγιο των
στρατιωτικών είναι τα μετοχικά ταμεία των κλάδων, η βιωσιμότητα των οποίων βρίσκεται σήμερα σε απαράδεκτα χαμηλό και επικίνδυνο σημείο. Η εξασφάλιση της βιωσιμότητας των ταμείων απαιτεί ριζική αναθεώρηση της νομοθεσίας, σύμφωνα με τις σύγχρονες αντιλήψεις για την κοινωνική πρόνοια, καθορισμό του ύψους των παροχών, με βάση την ανταποδοτικότητα των εισφορών και πλήρη μηχανοργάνωση των λειτουργιών της. Η δυσμενής οικονομική κατάσταση των ταμείων είναι δημιούργημα βασικά της τελευταίας εικοσαετίας. Χαρακτηριστική είναι η κατάσταση στο πιο ιστορικό ταμείο του Υπουργείου Εθνικής 'Αμυνας, στο Μετοχικό Ταμείο Στρατού και παραπλήσια ή και χειρότερη, κατά περιπτώσεις, είναι η κατάσταση και στα άλλα ταμεία, του Πολεμικού Ναυτικού και της Πολεμικής Αεροπορίας.
Η δυσμενής και απαράδεκτη αυτή κατάσταση είναι αποτέλεσμα, πρώτον, της άσκησης ευρείας κοινωνικής πολιτικής εκ μέρους της πολιτείας, χωρίς ανάλογη οικονομική ενίσχυση ή επιχορήγηση. Κατά το παρελθόν όμως, η πολιτεία για να εκπληρώσει μέρος των υποχρεώσεών της, ανεγνώρισε με κοινή υπουργική απόφαση των Υπουργών 'Αμυνας και Οικονομικών που κυρώθηκε με το άρθρο 41 του ν. 2109/92 και ενέκρινε την επιχορήγηση στο Μετοχικό Ταμείο Στρατού με το ποσό των πέντε δισεκατομμυρίων δραχμών. Τελικά διατέθηκε ποσό μόνο τριάμισι δισεκατομμυρίων μέχρι το 1993. Το υπόλοιπο ενάμισι δισεκατομμύριο δραχμές ακόμη εκκρεμεί.
Η πολιτεία οφείλει να ανταποκριθεί στις νόμιμες υποχρεώσεις της που
απορρέουν από τον παραπάνω νόμο και να διαθέσει το οφειλόμενο ποσό του ενάμισι δισεκατομμυρίου στο Μετοχικό Ταμείο. Είναι ηθική και νομική υποχρέωσή της.
Δεύτερον, είναι αποτέλεσμα της επιβολής φορολογίας 38% από το έτος
1980 και μετά στα εισοδήματα από ενοίκια του Κεντρικού Μεγάρου. Η επιβάρυνση αυτή για το '98 ανήλθε στα εξακόσια ογδόντα ένα εκατομμύρια (681.000.000) δραχμές. Το Μετοχικό Ταμείο Στρατού έχει προσφύγει στα δικαστήρια για την υπόθεση αυτή.
Τρίτον, είναι αποτέλεσμα της αφαίρεσης εσόδων του Μετοχικού Ταμείου από πρόστιμα, ποινικές ρήτρες, εγγειοδοσίες, προμηθευτές κλπ. με το ν. 1473/84, όπως επίσης και λόγω κατάργησης από 1.3.98 των πάγιων τελών χαρτοσήμου που επιβάλλονται σε ορισμένες βεβαιώσεις, πιστοποιητικά και αποσπάσματα αυτών.
Τέταρτον, είναι αποτέλεσμα των ρυθμίσεων του ν. 2873/2000 που
πρόσφατα ψηφίστηκε με τις διατάξεις του οποίου περικόπτονται έσοδα των Μετοχικών Ταμείων.
Πέμπτον, είναι αποτέλεσμα της καταστροφικής σχέσης που υπάρχει μεταξύ μετόχων-μερισματούχων, οι οποίες σήμερα είναι 1,2 προς 1, αντί 3 προς 1 που καθορίζουν τα διεθνή πρότυπα και οι υγιείς ασφαλιστικές αρχές και επιβεβαιώνουν τη γήρανσή του.
'Ολα αυτά δημιούργησαν μια νέα μη αναστρέψιμη πορεία των ταμείων, με αποτέλεσμα το μέρισμα των μερισματούχων να βρίσκεται σε απαράδεκτα χαμηλό επίπεδο. (Υπόψη ότι το Μετοχικό Ταμείο Στρατού εκποιεί ακίνητα περιουσιακά στοιχεία για να ανταποκριθεί στις τρέχουσες ταμειακές του υποχρεώσεις).
Ενδεικτικά αναφέρεται ότι το μηνιαίο μέρισμα που έλαβε ένας συνταγματάρχης με τριάντα πέντε χρόνια συντάξιμης υπηρεσίας το 1999 ήταν πενήντα μία χιλιάδες δραχμές, ακαθάριστο ποσό. Το ποσό όμως αυτό προστιθέμενο στο συνολικό εισόδημα με τη δήλωση φορολογίας εισοδήματος Ε1 και φορολογούμενο με ποσοστό 30% που αναλογεί στο συνολικό ύψος του εισοδήματος, μειώνεται στο ποσό των τριάντα πέντε χιλιάδων δραχμών. Αυτό το ποσό λαμβάνει ο συνταγματάρχης, ενώ υπό άλλες προϋποθέσεις και μόνο τα έσοδα από τις κρατήσεις των αποδοχών του θα του απέδιδαν πολλαπλάσιο ποσό.
Συμβαίνει όμως και το εξής παράδοξο, άδικο και παράνομο εις βάρος των μερισματούχων. Το μέρισμα που καταβάλλεται σε αυτούς προέρχεται και από κρατήσεις που γινόταν σε αποδοχές ενεργείας, καθ' όλην τη διάρκεια της ενεργού υπηρεσίας του. Σύμφωνα με την ισχύουσα νομοθεσία οι κρατήσεις που γίνονται υπερ τρίτων από τις αποδοχές ενεργείας δεν φορολογούνται και αφαιρούνται από τις ακαθάριστες αποδοχές. Οι αποδοχές δε που προκύπτουν μετά την αφαίρεση του ποσοστού των κρατήσεων, από τις "ακαθάριστες" αποδοχές, τότε ονομάζονται "καθαρές" και οι οποίες φορολογούνται σύμφωνα με τους ισχύοντες φορολογικούς συντελεστές. 'Ομως το ποσό του μερίσματος προστίθεται στο συνολικό εισόδημα του μερισματούχου και φορολογείται με 
ποσοστό κατά μέσο όρο 30% που αναλογεί στο συνολικό ύψος του εισοδήματος. Εδώ θα πρέπει να ληφθεί ιδιαίτερη μέριμνα γι' αυτό.
Τελικά το παρόν νομοσχέδιο απέχει πολύ από το να επιλύσει βασικά προβλήματα βιωσιμότητας των μετοχικών ταμείων. Αποτελεί μια μέτρια προσπάθεια αποσπασματικής αναθεώρησης του καθεστώτος, με επιπλέον
εμβόλιμες διατάξεις, άσχετες με τα προβλήματά τους. Χαρακτηριστική είναι και σ' αυτό το νομοσχέδιο, η εμμονή της ηγεσίας του ΥΕΘΑ να ιδρύει όργανα που συνεχώς αποδυναμώνουν τη φυσική Ηγεσία του Στρατεύματος, τους Αρχηγούς των Γενικών Επιτελείων, όπως η Μονάδα Διαχείρισης Κρίσεων που επικαλύπτει τα ήδη υπάρχοντα όργανα διαχείρισης κρίσεων και η αναβάθμιση του Επιτελείου ΥΕΘΑ που από υποβοηθητικό του Υπουργού όργανο, μετατρέπεται σε όργανο άσκησης εθνικής στρατηγικής.
Η Νέα Δημοκρατία βεβαίως παρά το ότι το νομοσχέδιο δεν εισάγει
γενναίες και ριζικές αλλαγές για τη βιωσιμότητα των ταμείων, υπερψηφίζει όσες διατάξεις κινούνται προς τη σωστή κατεύθυνση και καταψηφίζει εκείνες που υπηρετούν άλλους στόχους, όπως η παραπάνω Μονάδα Διαχείρισης Κρίσεων του ΥΕΘΑ.
Με σειρά προτάσεων και τροπολογιών φιλοδοξούμε να συμβάλουμε στη
βελτίωση του παρόντος σχεδίου νόμου.
Τελειώνοντας θα ήθελα, κύριε Υπουργέ, να πω δύο επιπλέον λόγια για
αυτή τη Μονάδα Διαχείρισης Κρίσεων, η οποία με τροπολογία ιδρύεται ως ένα επιπλέον όργανο υπαγόμενο απευθείας στον Υπουργό Εθνικής 'Αμυνας.
'Ηδη, υπό τον Υπουργό Εθνικής 'Αμυνας υπάρχουν οκτώ όργανα, όπως το ΣΑΝ, το ΥΕΘΑ, η Γενική Διεύθυνση Εξοπλισμών, το ΓΕΕΘΑ, το ΣΑΓΕ, το ΓΕΣ, το ΓΕΝ, η ΓΕΑ και προστίθεται τώρα το ένατο.
Το όλο σύστημα λειτουργίας και οργάνωσης του Υπουργείου καθίσταται
περισσότερο δαιδαλώδες και επομένως λιγότερο αποτελεσματικό με επικαλυπτόμενες αρμοδιότητες μεταξύ των πολλών επιτελείων και οργάνων με αποτέλεσμα να καθυστερεί η λήψη αποφάσεως και υλοποίησής τους.
Επειδή στη συγκεκριμένη τροπολογία θα αναλύσουμε συγκεκριμένα το θέμα θα ήθελα μόνο να επισημάνω εδώ ότι δεν έχουμε καμία αντίρρηση στον εκσυγχρονισμό των Ενόπλων Δυνάμεων, όχι μόνο ως προς τα μέσα και τα υλικά, αλλά και ως προς τη δομή και οργάνωση των επιτελείων. Το κύριο χαρακτηριστικό όμως θα πρέπει να είναι η ταχύτητα αντίδρασης που ξεκινά από την ταχύτητα λήψης αποφάσεως επιτυγχανόμενη μέσω ευέλικτων οργανωτικών σχημάτων σε όλα τα επίπεδα διοικήσεως και ελέγχου. 
Απαιτείται, λοιπόν, αναδιοργάνωση των Ενόπλων Δυνάμεων βεβαίως προς
αυτήν την κατεύθυνση, με την ελάττωση και όχι την αύξηση των επιτελείων και των υπηρεσιών, όπως επίσης και με την αναδιάρθρωση των επιχειρησιακών μονάδων όπως αυτές που επιχειρείτε τώρα, οι οποίες και θα κληθούν να υλοποιήσουν τα σχέδια και όχι τα πολυάριθμα χαλαρά επιτελεία και παραεπιτελεία, που επιπλέον υποβαθμίζουν και το κύρος της φυσικής Ηγεσίας του Στρατεύματος.
Κύριε Υπουργέ, στην επιτροπή αποδείχθηκε ότι για τέτοιες ρυθμίσεις είχατε και έχετε τη συναίνεση όλων των κομμάτων, όλων των πτερύγων της Βουλής. Με τέτοια συναίνεση λοιπόν θα έπρεπε να εισαγάγετε ριζικές λύσεις, με στόχο τη βιωσιμότητα των ταμείων και την άρση των αδικιών εις βάρος των μερισματούχων. Η προσέγγιση όμως αυτή προϋποθέτει το σεβασμό των στελεχών μας και την αναγνώριση του υψηλού τους έργου και της προσφοράς υπηρεσιών του μεγέθους θυσίας ζωής, κάτι που η Κυβέρνηση δεν έχει ακόμα αποδείξει ότι το ενστερνίζεται.
Θα μπορούσε η Κυβέρνηση μ'αυτό το νομοσχέδιο να πετύχει οριστικά τη
βιωσιμότητα των Μετοχικών Ταμείων και την άρση όλων των αδικιών που γίνονται σε βάρος των μερισματούχων, οι οποίοι σημειωτέον, κατά τη διάρκεια της καριέρας τους έχουν πληρώσει αυτά τα οποία θα έπρεπε να λάβουν στο ακέραιο και με το παραπάνω και όμως δεν τα λαμβάνουν. 
Ευχαριστώ.
(Χειροκροτήματα από τη πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Βρεττός): Η κ. Λιάνα Κανέλλη, ειδική
αγορήτρια του ΚΚΕ έχει το λόγο.
ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
Κύριοι συνάδελφοι, κύριοι Υπουργοί, στις αλλεπάλληλες και πολύ αναλυτικές συζητήσεις και μάλιστα με την αναλυτική παρουσίαση των ζητημάτων που προσπαθεί να αντιμετωπίσει, όχι πάντα επιτυχώς, αλλά θα μπορούσε κανείς να αναγνωρίσει με ειλικρινή και καλή πρόθεση το πολυνομοσχέδιο, γιατί περί πολυνομοσχεδίου πρόκειται επί της ουσίας. Δηλαδή, επιλύει και αντιμετωπίζει τόσα ζητήματα που αβίαστα θα μπορούσε κάποιος να το χαρακτηρίσει πολυνομοσχέδιο, αφού δημιουργήθηκε ένα αίσθημα και ένα κλίμα συναίνεσης και αντιμετώπισης του σοβαρού ζητήματος που χρονίζει των συνταξιοδοτικών μετοχικών μερισματικών προβλημάτων και τη βιωσιμότητα των Μετοχικών Ταμείων.
Ωστόσο μέσα σ'αυτό το νομοσχέδιο έχουν εμφιλοχωρίσει δύο ή τρεις ή τέσσερις βασικές πολιτικές επιλογές οι οποίες μας βρίσκουν αντίθετους. Δεν θα ήθελα να υποχρεωθείτε στη διάρκεια αυτής της συζήτησης, ενδεχομένως και να απολογηθείτε επί των σχολίων εσωτερικών, ιδεολογικών πολιτικών διαφορών που μπορούν να υπάρχουν και στο κόμμα σας μέσα και είναι ορατές γιατί είναι ορατή η εκπεφρασμένη αγωνία αντιμετώπισης αυτών των ζητημάτων.
Σας είχαμε επισημάνει τρία ή τέσσερα απ'αυτά και θα τηρήσω την ουσία μιας συζήτησης επί της αρχής χωρίς να υπεισέλθω σε λεπτομέρειες, γιατί νομίζω θα υπάρξει επαρκής χρόνος να τοποθετηθούμε στα άρθρα ένα, ένα και στις αποφάσεις που έχουμε πάρει να στηρίξουμε τα θετικά απ'αυτά. Αναγνωρίζουμε ότι υπάρχουν θετικές παρεμβάσεις και αντιμετωπίζονται ουσιαστικά κάποια ζητήματα και πολλά απ'αυτά που χρονίζουν επιλύονται και το Κομμουνιστικό Κόμμα θα τα στηρίξει αυτά, θα τα ψηφίσει σαν άρθρα.
Επί της αρχής θα σας πω τις τρεις τουλάχιστον βασικές ενστάσεις και
ελάχιστες μικρότερης, αν θέλετε, σημασίας, ίσως πολύ μεγάλης για τα πρόσωπα και την πολιτική, αλλά όχι για τον τόπο και για το μέλλον του. 
Στο άρθρο 6 παράγραφος 4 υπάρχει διάταξη στην οποία προστίθεται στη
φράση του άρθρου κυρίως όργανο του Υπουργείου Εθνικής 'Αμυνας με το οποίο επιτελείται η διαμόρφωση ενιαίας εθνικής στρατιωτικής στρατηγικής, όπως
αυτή απορρέει από την πολιτική εθνικής άμυνας και ασκείται η διοίκηση και ο έλεγχος των Ενόπλων Δυνάμεων, το επιτελείο του Υπουργού Εθνικής 'Αμυνας. Και ίσως να είναι πάρα πολύ χαρακτηριστικό και πάρα πολύ σημαντικό ότι προσπαθούμε να αντιμετωπίσουμε προβλήματα μετοχικών ταμείων την ώρα της λαίλαπας του ασφαλιστικού και την ώρα που αυτήν τη στιγμή που μιλάμε τρέχει ο διάλογος για τα μέτρα οικοδόμησης εμπιστοσύνης και δεν είναι καθόλου βέβαιο ότι είναι προς μία κατεύθυνση, υπαρχούσης και της Λευκής Βίβλου, που σήμερα σας ακούσαμε να αναφέρεσθε σ'αυτήν από πλευράς της γείτονος, συμμάχου και φίλης Τουρκίας, ότι γίνεται με το ίδιο πνεύμα και την ίδια κατεύθυνση. Και έρχεται και αναρωτιέται κανείς, ένα αναβαθμισμένο και κυρίαρχο πια στη λήψη και στη διαμόρφωση πολιτικής, αμυντικής και στρατηγικής συμβούλιο του Υπουργού, αν μιλήσουμε με τους σημερινούς όρους και χωρίς καμία διάθεση προσωποίησης της πολιτικής, θα μπορούσε κάποιος να πει ότι χάρη στον τρόπο με τον οποίο τα πρόσωπα θα εφάρμοζαν, οι σύμβουλοί σας, την πολιτική που έχετε επιλέξει, δεν θα υπήρχε ενδεχομένως πρόβλημα. Ποιος εγγυάται, κύριε Υπουργέ, αν αύριο αλλάξει πολιτική ο επόμενος Υπουργός; Είμαστε σε μία χώρα που οι διαφοροποιήσεις που είναι κολοσιαίες ενίοτε εντός της Κυβέρνησης και εντός των κομμάτων, είναι δραματικές. 'Εχουμε μια υποβάθμιση και μια ουσιαστική υποκατάσταση με αυτό το συμβούλιο. Ξέρετε πολύ καλά ότι έχουμε δημοκρατία, και άρα η πολιτικώς προϊσταμένη αρχή θα έχει την ίδια δυνατότητα να κρίνει αμιγώς στρατιωτικά και στρατηγικά ζητήματα. Βεβαίως θα είναι πολύ διευκολυντική για τον Υπουργό, αλλά σε περίπτωση κρίσεων; 
Και ήδη είχαμε μία μίνι κρίση στο χώρο των ενόπλων δυνάμεων. Τέσσερις
μήνες μετά τον προϋπολογισμό να που πρέπει να περικοπούν κονδύλια, να αλλαγή να μαύρες τρύπες να εκείνο να το άλλο. Τι θα συμβουλεύσουν πολιτικώς; Αυτό το συμβούλιο πώς θα λειτουργήσει; Και τι θέση θα έχουν σε τέτοιες εσωτερικές ή εξωτερικές, πολλώ μάλλον, κρίσεις οι προβλεπόμενοι θεσμοθετημένα ικανοί να εκφέρουν γνώμη και να συμβουλεύσουν τον Υπουργό; Και γιατί ο Υπουργός μπορεί να χρειάζεται ένα της ίδιας αξίας με τους αρχηγούς των όπλων, τα συμβούλια των σωμάτων, πολιτικό συμβούλιο, πολιτικούς συμβούλους, ειδικούς ενδεχομένως, εμπειρογνώμονες; Μήπως γιατί αυτό το πιο επικίνδυνο που μπορεί να συμβεί στην υποτιθέμενα αμυντική στρατηγική που έχει μια χώρα, εκτός αν δεν έχουμε, τότε χρειάζεται να σχεδιάσουμε κάτι άλλο. Μας διαβεβαιώσατε ότι έχουμε μια στρατηγική με την οποία πρέπει να φροντίσουμε το μέλλον του τόπου μας.
Αυτή, λοιπόν, είναι καίρια πολιτική ένσταση. Αφαιρεί από το Στρατό
από τους υπηρεσιακούς παράγοντες, το Ναυτικό την Αεροπορία, τα θεσμοθετημένα όργανα παρότι δεν φαίνεται σειρά αρμοδιοτήτων. Θα πάμε σε συγκρούσεις όπου ενδεχομένως το συμβούλιο του Υπουργού θα έχει διαφορετική θέση; Μέχρι τώρα και να την είχε συμβουλευτική θα ήταν. Εδώ όμως το αναβιβάζετε στο επίπεδο ενός αρχηγού κλάδου, σώματος. Πώς, λοιπόν, θα επιλυθούν οι διαφωνίες ή οι πολιτικές συγκρούσεις που μπορεί να προκύψουν; Και αν αύριο το πρωί ένας άλλος Υπουργός και όχι εσείς βρεθεί δέσμιος αυτού του συμβουλίου; Και μπορεί να βρεθεί πολιτικά δέσμιος και να δεσμεύσει δι' αυτού ολόκληρη τη χώρα. Είναι πολύ επικίνδυνη διάταξη, κύριε Υπουργέ. Σας προειδοποιήσαμε και στην επιτροπή με πολύ καλοπροαίρετο τρόπο. Και ειλικρινά θα στηρίξουμε μαχητικότατα, θα υπερψηφίσουμε πληθώρα ρυθμίσεων και άρθρων που έχετε.
Υπάρχει ένα άλλο ζήτημα το οποίο δείχνει ένα υπόβαθρο πολιτικής κάτω από το πολυνομοσχέδιο που πρέπει να αντιμετωπιστεί επιτέλους και όλο το 
ζήτημα που έχει προκύψει στις 'Ενοπλες Δυνάμεις με έναν τρόπο ουσιαστικό. 'Αρθρο 19: Δεν φτάνει που υπάρχει το Συμβούλιο του Υπουργού αναβαθμισμένο ερχόμαστε στο άρθρο 19 με Ινστιτούτο Στρατηγικής. Και πού πάμε; Πάμε πάλι στην καλή πίστη στην καλή βούληση στην καλή θέληση στην αντίληψη, στην άποψη του Υπουργού. Μα, θα είστε εσείς αύριο; Ποιος θα είναι; Και αν ενδεχομένως έχει διαφοροποιήσεις επί της πολιτικής; Δεν τις ζήσαμε δεν
τις ζούμε κάθε μέρα; Μπορεί ενδεχομένως για λόγους πολιτικής σκοπιμότητας ή πολιτικής συγκυρίας αυτές να μη διαφαίνονται αλλά είμαστε σε θέση να τις κατανοήσουμε, είναι ορατές είναι συγκρουσιακές εν πολλοίς. Και ξέρετε
δεν φαίνονται πολλές φορές όταν κάποιος διαχειρίζεται την εξουσία επί μακρόν. Αρχίζουν και φαίνονται όταν τρίζει το σύστημα.
Μέχρι σήμερα είχαμε ένα Συμβούλιο Επικρατείας που έλεγχε τη νομιμότητα. Υπήρχαν προεδρικά διατάγματα. Τώρα περνάμε στις υπουργικές αποφάσεις. Με υπουργικές αποφάσεις θα καθορίζουμε ινστιτούτα στρατηγικής, τα οποία αποκλείεται να μην έχουν αμφίδρομη σχέση και να μην υπάρχει και επικοινωνία και βασική κατεύθυνση και στρατηγικές επιλογές. Αυτά τα ινστιτούτα θα έχουν τα χρήματά τους, τα έξοδά τους, τις διασυνδέσεις τους. Είναι προφανές ότι με τη Δυτικοευρωπαϊκή 'Ενωση και με το ΝΑΤΟ 
πηγαίνουμε σε μια μορφή ευέλικτων στρατών επέμβασης οπουδήποτε χρειαστεί. 'Ηδη οι Γερμανοί προχθές πήραν την απόφαση ότι μπορούν επιτέλους μετά τον Β' παγκόσμιο πόλεμο να αποενοχοποιηθούν και να εξάγουν στρατεύματα όπου γης.
Μέσα, λοιπόν, σε όλα αυτά θα έχουμε αυτά τα ινστιτούτα με υπουργικές
αποφάσεις. Θα είναι παράξενο αν αύριο το πρωί εσείς βρεθείτε εκτός Υπουργείου Εθνικής 'Αμυνας -ουδείς το εύχεται, γιατί να το ευχηθεί άλλωστε- και παραλάβει κάποιος άλλος το Υπουργείο Εθνικής 'Αμυνας και βρεθεί να επιλέγει στρατηγικές διά των ινστιτούτων και διά του συμβουλίου του και να τις επιβάλλει και στους στρατιωτικούς και να τις επιβάλλει εν τέλει και στην Κυβέρνηση. Θεμελιώδεις επιλογές. Δεν ελέγχεται αυτό. Είναι ένα είδος Βατικανού. Επαναλαμβάνω, είναι ένα επικίνδυνο Βατικανό οριοθετημένων δυνατοτήτων και συνόρων εντός του στρατού, εντός των

Ενόπλων Δυνάμεων. Το "Στρατός" το χρησιμοποιώ ως έκφραση γενική που συμπεριλαμβάνει το σύνολο βεβαίως των σωμάτων.
Το συζητήσαμε, το κουβεντιάσαμε και εναπέρχεσθε με την τροπολογία για τη συγκρότηση μονάδας διαχείρισης κρίσεων. 'Ηδη έχει προκύψει τεράστιο πρόβλημα στο Υπουργείο των Εξωτερικών με την αντίστοιχη μονάδα διαχείρισης κρίσεων στην οποία έχουν επιστρατευθεί πρόσωπα και πολιτικές που δεν είναι ούτε της υπηρεσιακής ούτε της διπλωματικής υπηρεσίας. Και λειτουργεί με απόφαση του Υπουργού όταν ο Υπουργός των Εξωτερικών αποφασίσει ότι υπάρχει κρίση. Και συγκροτείται αυτό το συμβούλιο αντιμετώπισης και διαχείρισης κρίσεων έξω από τη σειρά της εκτίμησης. Ρωτήστε διπλωμάτες γιατί θα εξαιρεθεί το Υπουργείο Εθνικής 'Αμυνας από ένα τέτοιο προβληματισμό μετά. Οι αξιωματικοί, αυτή η μονάδα διαχείρισης κρίσεων τι μορφή θα πάρει; Δεν ευπαρκούν αυτά που υπάρχουν; Στον εκσυγχρονισμό ξέρετε δεν μπορεί να πάει κάποιος κόντρα στην αντίληψη του τι είναι 'Ενοπλες Δυνάμεις σήμερα αν δεν τις εκσυγχρονίσει ξεθεμελιώνοντας την αντίληψη προς τα πού πάνε οι 'Ενοπλες Δυνάμεις. Οι 'Ενοπλες Δυνάμεις είναι υπερασπιστές της πατρίδας. Δεν μπορεί, λοιπόν, να γίνουν συνδιαχειριστές μιας πληθώρας συμβούλων ινστιτούτου στρατηγικής στα πλαίσια του εκσυγχρονισμού, μιας διαδικασίας που είναι αμφίβολο αν θα εξυπηρετεί την πατρίδα αύριο το πρωί. Είμαστε πραγματικά και ουσιαστικά και σας επισημαίνουμε ειλικρινά, κρούωμε κώδωνα του κινδύνου αντίθετοι με τη συγκρότηση μονάδας διαχείρισης κρίσεων εκ περισσού και εκ παραλλήλου με το συμβούλιο του Υπουργού συν τα ινστιτούτα στρατηγικής.
Δεν θα ήθελα σε ένα νομοσχέδιο επί της αρχής, επιφυλάσσομαι στη συζήτηση όταν θα έρθει και η τροπολογία και τα άρθρα να σας επισημάνω κινδύνους και μέτωπα που άνοιξα, ινστιτούτα στρατηγικής ήδη υπάρχοντα και διατάραξαν σχέσεις μας με άλλες χώρες και εμπλέκονται σε μια διαδικασία την οποία θα την φορτωθεί αργά ή γρήγορα πολιτικά το Υπουργείο Εθνικής 'Αμυνας και η Κυβέρνηση. Και είναι ινστιτούτα. Ινστιτούτα που τυπώνουν θέσεις, τις εξάγουν, τις διαφημίζουν κινούν ανθρώπους μέσα από το Στρατό κινούνται με έξοδα του Υπουργείου Εθνικής 'Αμυνας στα πλαίσια μιας παράλληλης δράσης, τα οποία ενδεχομένως να τα βρείτε μπροστά σας. Και θα είναι κρίμα να τα βρείτε υπό τη μορφή αποκαλύψεων και σκανδάλων. Είναι πολύ ευαίσθητος ο χώρος των Ενόπλων Δυνάμεων και της υπεράσπισης της πατρίδας για να είναι ανεκτά σκάνδαλα ή διαφοροποιήσεις πολιτικής εσωτερικές, μεταξύ πολιτικών, εμπειρογνωμόνων, αξιωματικών, θεσμοθετημένων οργάνων και νέων θεσμοθετούμενων οργάνων εδώ. Με όλη τη γενική αντίληψη που υπάρχει αυτήν τη στιγμή στο χώρο της Ευρώπης όπου δεν αλλάσσουν τα θεμελιώδη προβλήματα. Δεν αλλάζουν ούτε σήμερα. Και το λέω γιατί και πολιτικές που ακολουθήθηκαν φιλίας συνεργασίας, για τις οποίες
κανένας καμία θεμελιώδη αντίρρηση δεν οδήγησαν σε καλύτερη μοίρα λαούς. Εμείς μπορεί να πήραμε επιφυλάξεις μπορεί να φθάσαμε μέχρι και σήμερα που μιλάμε να είμαστε στη θέση να βοηθούμε τη γείτονα Τουρκία για τη χρηματοδότηση διά της Ευρωπαϊκής 'Ενωσης. Πολλαπλασιάστηκαν τα λευκά κελιά, κύριε Υπουργέ, στην Τουρκία και υποτίθεται ότι οι 'Ενοπλες Δυνάμεις και οι συμμαχίες είναι για την προστασία των λαών. 'Αρα υπάρχουν πολλές περιπτώσεις πολιτικής όπου θα έπρεπε κάποιος και σε δεύτερο και σε τρίτο χρόνο να έχει τα περιθώρια αντίδρασης και να μη δημιουργείται το κλίμα από κάτω με ινστιτούτα, με εκστρατείες, με ημερίδες όχι απολύτως ελεγχόμενες ή καπελωμένες αύριο το πρωί από ένα συμβούλιο υπουργού για το οποίο θα είναι πάρα πολύ δύσκολο κάποιος να ζητάει τα ρέστα πολιτικά. 
Υπάρχουν και κάποια ήσσονος σημασίας θέματα, δεν θα ήθελα να ξοδέψω
όλο το χρόνο που μου αναλογεί για την εξέταση του ζητήματος κατ' αρχήν. Αποκαθίστανται οι διωχθέντες αξιωματικοί για το κίνημα του Ναυτικού, ελλιπώς, αλλά γιατί μόνο του Ναυτικού; Είναι τυχαίο; Το συζητάμε λίγες μέρες μετά την επέτειο του πραξικοπήματος της 21ης Απριλίου. Είναι Απρίλης του 2001.
Δεν είπαμε να το τελειώσουμε αυτό -το κουβεντιάσαμε στην επιτροπή- να μην είμαστε στον εξευτελισμό της αποκατάστασης ή μη των αδικημένων ή μη αδικημένων; Δεν υπάρχουν διωχθέντες, φυλακισθέντες ή εξορισθέντες; Γιατί μόνο το κίνημα του Ναυτικού; Γιατί μέσα σε ένα τέτοιο νομοσχέδιο, με μια μοναδική ευκαιρία, όπως είναι και πολυνομοσχέδιο, βεντάλια -δεν θα έλεγα σκούπα, δεν εκτιμώ τη λέξη- αυτό το θέμα να μη μπορούσε να αντιμετωπιστεί οριστικά και να κλείσει ο κύκλος της αποκατάστασης; Γιατί αφήνουμε κενά; Γιατί θεσμοθετούμε ως κατ' εξοχήν αντιδικτατορική δράση μόνο το κίνημα του Ναυτικού; Δεν μείωσε κανείς την αξία του και τους συμμετέχοντες σ' αυτό. 'Ηταν μόνο αυτοί οι αξιωματικοί; Δεν ήταν εξορισθέντες; Δεν ήταν φυλακισθέντες; Υπήρξαν περιπτώσεις και ενδεικτικά ονομαστικά σας τις αναφέραμε στην επιτροπή. Αυτό, αν θέλετε, είναι μια λογική που μας βρίσκει αντίθετους. Δεν θα το κατέτασσα στους τρεις θεμελιώδεις λόγους αντίρρησης, που θα υποχρεώσει το ΚΚΕ να πει ΠΑΡΩΝ. Δεν θέλουμε να το καταψηφίσουμε. Και δεν μπορούμε γι' αυτούς τους τρεις θεμελιώδεις λόγους να το υπερψηφίσουμε. ΠΑΡΩΝ θα πούμε και θα συνεργαστούμε και θα ψηφίσουμε όλα τα άρθρα που βρίσκονται στη σωστή κατεύθυνση.
Θα σας παρακαλούσα να σκεφθείτε ακόμα και στην υποστήριξη των τροπολογιών αυτήν τη δυνατότητα και αν ακόμα στην καλή πρόθεση να αντιμετωπιστούν ζητήματα, δεν αντιμετωπίζονται όσο γενναία θα μπορούσαν και θα είναι δύσκολο, ξέρετε. Πώς να αντιμετωπιστούν.'Ηδη υπάρχει η συζήτηση που έχει ανοίξει για την έλλειψη δυνατότητας αυτού του κράτους να φροντίσει τους απομάχους του, καθώς και οι απειλές και το κλίμα μιας γενικής τρομοκρατίας, ότι δηλαδή καταρρέει το σύμπαν, καταρρέουν οι μηχανισμοί και ότι μετά το 2007 και το 2010 δεν θα υπάρχει τίποτα όρθιο, αν δεν πεθάνουν εγκαίρως κάποιοι! Βεβαίως είναι αδύνατον μέσα σε αυτό το κλίμα να αντιμετωπίσετε τα πάντα. 'Ομως τουλάχιστον να μην εγγράψουμε υποθήκες μελλοντικών κινδύνων από λιγότερο καλές προθέσεις ή το χειρότερο από λιγότερο ορατές καλές προθέσεις, γιατί σε τέτοια νομοσχέδια, σε τέτοιους ευαίσθητους χώρους εις δαίμων να εμφιλοχωρήσει, τα επίχειρα του δαίμονα μπορεί να τα πληρώνουν γενιές πολύ και πριν και μετά το 2010, το 2020, το 2025 ή το 2050.
Δεν πάει καθόλου πολύς καιρός που τελείωσε η απογραφή. Και αν ακόμα
δεν είναι επεξεργασμένα τα στοιχεία, γνωρίζουμε τη μορφή που θα έχει αυτός ο τόπος. Την πολιτική όμως με την οποία θα μπορεί να στηρίξει τη μορφή, που ελεύθερα θα επιλέξει, θα είναι κρίμα να μην την αντιμετωπίσουμε και σε ζητήματα που αφορούν τη φυσική εμπροσθοφυλακή, που είναι σαρξ εκ της σαρκός μας σε χώρους και σε τόπους απολύτως δημοκρατικούς.
ΠΡΟΕΔΡΕΥΩΝ (Κωνσταντίνος Βρεττός): Το λόγο έχει η ειδική αγορήτρια
του Συνασπισμού της Αριστεράς και της Προόδου, κ. Μαρία Δαμανάκη.
ΜΑΡΙΑ ΔΑΜΑΝΑΚΗ: Κύριοι συνάδελφοι, το νομοσχέδιο το οποίο συζητούμε έχει ως κύριο θέμα ορισμένες ρυθμίσεις, που αφορούν τα Μετοχικά Ταμεία αλληλοβοηθείας Στρατού, Ναυτικού και Αεροπορίας. Κάνει μια προσπάθεια να ενοποιήσει τις ποικίλες καταστάσεις, που υπάρχουν σ' αυτόν το χώρο το συνταξιοδοτικό των Ενόπλων Δυνάμεων. Η προσπάθεια αυτής της ενοποίησης
κινείται στη σωστή κατεύθυνση. Πρέπει να γίνει αυτή η ενοποίηση. Απ'
αυτήν την άποψη, εμείς κατ' αρχήν έχουμε πει ότι ψηφίζουμε το νομοσχέδιο
και επιμένουμε σ' αυτή μας τη θέση.
'Οσον αφορά το μείζον αυτό θέμα ενιαιοποίησης των Μετοχικών Ταμείων
του Στρατού, επιτρέψτε μου να διατυπώσω ορισμένες σκέψεις.
Το πρώτο θέμα αφορά την εξασφάλιση της βιωσιμότητας των ταμείων και
στο μέλλον. Και εδώ θέλουμε κι εμείς να εκφράσουμε τις επιφυλάξεις μας. Πιστεύουμε ότι αργά ή γρήγορα θα υπάρξει πρόβλημα στα ταμεία αυτά, στο

ενιαίο ταμείο που δημιουργείται -και σωστά δημιουργείται ενιαίο ταμείοβιωσιμότητας, αντίστοιχο με αυτό που συζητούμε για τους υπόλοιπους συνταξιούχους αυτήν τη στιγμή. Και επ' ευκαιρία θα έλεγα, κύριε Υπουργέ, ότι κάποια στιγμή θα πρέπει η Κυβέρνηση να ανοίξει και το ζήτημα της συνολικής ενοποίησης του ασφαλιστικού συστήματος. Ακούμε πάρα πολλά αυτές τις μέρες και θέλω να επισημάνω ότι η δική μας άποψη είναι ότι αργά ή γρήγορα πρέπει να πάμε σε μια πραγματική γενναία ενοποίηση του ασφαλιστικού συστήματος. Και απ' αυτήν την άποψη, θα ήταν ενδιαφέρον να ακούσουμε και την άποψη της Κυβέρνησης, για το κατά πόσον δέχεται ότι θα πρέπει να υπάρξει ένα ενιαίο ασφαλιστικό καθεστώς στο δημόσιο τομέα γενικά.
Δεν θα πρέπει κάποια στιγμή να το δούμε και αυτό; Πώς το αντιμετωπίζει η Κυβέρνηση; Πολύ περισσότερο όταν ακούμε για όλα αυτά τα εκσυγχρονιστικά υποτίθεται μέτρα της αναμόρφωσης του ασφαλιστικού συστήματος.
Το νομοσχέδιο κινείται, επαναλαμβάνω, στη σωστή κατεύθυνση, διότι κατ'αρχήν ενοποιεί τα Ταμεία των Στρατιωτικών, της Αστυνομίας κλπ. Αλλά εγώ θέτω τη δική μας άποψη που είναι η άποψη κάποια στιγμή να αντιμετωπίσουμε το θέμα της ενοποίησης των ασφαλιστικών ταμείων του δημοσίου. Και εν πάση περιπτώσει, αν πράγματι θέλουμε να μιλήσουμε με γενναιότητα απέναντι στο ασφαλιστικό πρόβλημα της χώρας, τότε αυτό δεν μπορεί να αφορά μόνο την κατώτατη σύνταξη του ΙΚΑ η οποία με τα μέτρα τα οποία έχουν εξαγγελθεί γίνεται αυτό που γίνεται, απαράδεκτο κατά την άποψή μου, πρέπει να μιλήσουμε για ενοποίηση του ασφαλιστικού συστήματος συνολικά. Και οι 'Ελληνες πολίτες πρέπει να έχουν την ίδια μεταχείριση. 
Κλείνω όμως αυτήν την παρένθεση. Υπάρχει παρ'όλα αυτά πρόβλημα
μακρόχρονης βιωσιμότητας των ταμείων και το επισημαίνω και αυτών των ταμείων. Υπάρχει ένα δεύτερο θέμα καλύτερης οργάνωσης και εκδημοκρατισμού της διοίκησης των ταμείων αυτών. Επισημαίνω εδώ και θα αναφερθούμε αναλυτικότερα στην κατ'άρθρον συζήτηση, το γεγονός π.χ. ότι οι συνταξιούχοι της Αστυνομίας σήμερα όπως και οι ίδιοι είπαν στην Επιτροπή όπου κάναμε αναλυτική συζήτηση, είναι αριθμητικά το μεγαλύτερο τμήμα των ασφαλισμένων στα ταμεία αυτά, η συμμετοχή τους όμως -και αριθμητικά και οικονομικά θα προσέθετα εδώ- στη διοίκηση και στην οργάνωση των ταμείων, δεν είναι αντίστοιχη. Κάποια στιγμή θα πρέπει να αντιμετωπιστεί και αυτό το θέμα.
Απ'αυτήν την άποψη, λοιπόν, εμείς θεωρούμε ότι το νομοσχέδιο κινείται στη σωστή κατεύθυνση της ενοποίησης και διατυπώνουμε αυτές τις δύο επιφυλάξεις. Υπάρχει θέμα μακρόχρονης βιωσιμότητας και των ταμείων των στρατιωτικών, αντίστοιχο με αυτό που συζητιέται για τα υπόλοιπα ταμεία αυτήν τη στιγμή και υπάρχει θέμα καλύτερης οργάνωσης και εκδημοκρατισμού των ταμείων.
Από κει και πέρα, υπάρχουν ορισμένα άλλα θέματα τα οποία δεν αφορούν τον κύριο κορμό του νομοσχεδίου. Προστέθηκαν κυρίως με τροπολογίες και σ'αυτά θέλω να εκφράσω και εγώ την αντίρρησή μας.
Πρώτο θέμα: Υπάρχει σοβαρό πρόβλημα με τον τρόπο με τον οποίο
χειρίζεται το Υπουργείο το θέμα των γυναικών που μετέχουν στις 'Ενοπλες Δυνάμεις. Είχαμε συζητήσει πολύ αναλυτικά στην επιτροπή, είχαμε διατυπώσει την αντίρρησή μας.
Μετά απ'αυτήν τη συζήτηση, κύριοι Υπουργοί, πρέπει να επισημάνω ότι έχουμε μια έκθεση της Επιστημονικής Επιτροπής της Βουλής η οποία λέει με πολύ σαφή τρόπο ότι είναι αντισυνταγματικές οι διατάξεις σας διότι θεωρεί ότι δεν μπορεί να εξουσιοδοτηθεί ο Υπουργός με τέτοιο γενικό και ασαφή τρόπο να αποφασίσει για το ποσοστό των γυναικών που εισάγονται στις σχολές -τις παραγωγικές εννοώ- και γενικά μετέχουν στις 'Ενοπλες Δυνάμεις. Το Επιστημονικό Συμβούλιο της Βουλής αναφέρεται με πολύ αναλυτική τοποθέτηση και στη νομολογία του Συμβουλίου της Επικρατείας,
αλλά και στα όσα ισχύουν σήμερα στην Ευρωπαϊκή 'Ενωση. Και διατυπώνει επαναλαμβάνω ευθεία ένσταση ότι οι εισαγόμενες διατάξεις είναι αντισυνταγματικές. Παρόμοια επιχειρήματα είχαμε αναπτύξει και εμείς στην επιτροπή. Είχατε πει ότι θα δείτε το θέμα. Νομίζω ότι πρέπει να αντιμετωπιστεί. Είναι και θέμα τάξης. Δεν μπορεί, δηλαδή, να εισάγουμε διατάξεις στη Βουλή και το Επιστημονικό Συμβούλιο της Βουλής να μας λέει ότι είναι αντισυνταγματικές.
Εμείς, εν πάση περιπτώσει θεωρούμε ότι τα επιχειρήματα τα οποία χρησιμοποιείτε περί ρόλου της γυναίκας, περί προστασίας της ελληνικής οικογένειας και άλλα παρόμοια, δεν ευσταθούν. Υπάρχει σοβαρό πρόβλημα προστασίας της ελληνικής οικογένειας. Θεωρούμε ότι είναι υπόθεση της οικογένειας και των δύο συζύγων. Και εν πάση περιπτώσει δεν μπορεί να χρησιμοποιείτε δύο μέτρα και δύο σταθμά, όταν πρόκειται για τη σύνταξη να λέτε για όλες τις γυναίκες, πάτε στα εξήντα πέντε και όταν πρόκειται για άλλες διατάξεις να θυμόμαστε τα θέματα της οικογένειας και τα αντίστοιχα. 
Εν πάση περιπτώσει, κλείνω το θέμα. Λέω ότι πρέπει τουλάχιστον να
λάβετε υπόψη την έκθεση του Επιστημονικού Συμβουλίου της Βουλής που με σοβαρά επιχειρήματα χαρακτηρίζει τις διατάξεις αντισυνταγματικές. 
'Ερχομαι τώρα σε θέματα που έχουν σχέση με την εσωτερική διάρθρωση
του Υπουργείου όπυο με τροπολογίες έχουν γίνει πράγματι σοβαρές τομές στο θέμα των αποφάσεων που λαμβάνονται για τα θέματα της εθνικής άμυνας της χώρας, θέματα κατ'εξοχήν σοβαρά. Εδώ έχουμε τρεις ουσιαστικά διατάξεις που αναφέρονται στις αποφάσεις και στον τρόπο που λαμβάνονται οι αποφάσεις για τα θέματα του Υπουργείου Εθνικής 'Αμυνας.
Η πρώτη είναι η διάταξη με την οποία χαρακτηρίζεται ως κύριο όργανο στο Υπουργείο Εθνικής 'Αμυνας το επιτελείο του Υπουργού. Η δεύτερη είναι η διάταξη που αφορά τη δυνατότητα με υπουργικές αποφάσεις να ιδρύονται ινστιτούτα στρατηγικής τα οποία δεν ελέγχονται πλέον ούτε από το Κοινοβούλιο θα έλεγα ούτε και γενικότερα. Και η τρίτη, είναι η διάταξη την οποία προσθέσατε με τροπολογία που αφορά το θέμα της ίδρυσης μονάδας διαχείρισης κρίσεων και τα θέματα της διαχείρισης κρίσεων από το Υπουργείο Εθνικής 'Αμυνας.
Κύριε Πρόεδρε, εγώ θέλω να πω ότι μ' αυτές τις διατάξεις έχω την εντύπωση ότι ο τρόπος λήψης των αποφάσεων για πολύ σοβαρά θέματα που έχουν να κάνουν με την άμυνα και την ασφάλεια της χώρας γίνεται πολυπλοκότερος. Και ειλικρινά δεν αντιλαμβάνομαι ποιος είναι ο λόγος που το Υπουργείο φέρνει αυτές τις διατάξεις.
Από την άλλη θέλω να επισημάνω -και το επισημαίνω με πολύ καλή
διάθεση και χωρίς καμία πρόθεση να εμπλακώ στα εσωτερικά της
Κυβέρνησης- ότι κάποια στιγμή θα πρέπει να αποφασίσουμε ότι για πολύ σοβαρά θέματα, όπως είναι η εξωτερική πολιτική της χώρας, όπως είναι τα θέματα άμυνας και ασφάλειας, όπως είναι τα θέματα της διαχείρισης κρίσεων θα πρέπει επιτέλους αυτή η Κυβέρνηση να αποφασίσει ότι θα πρέπει να υπάρξει ενιαίο κέντρο διαχείρισης των θεμάτων αυτών. Οποιαδήποτε κυβέρνηση που σέβεται τον εαυτό της θα το έβλεπε αυτό ως αυτονόητο.
Οι περισσότεροι από εμάς που ασχολούμαστε με τα θέματα αυτά, κύριε
Υπουργέ, όπως ξέρετε, μετέχουμε στην αντίστοιχη επιτροπή, η οποία ασχολείται και με θέματα του Υπουργείου Εξωτερικών και με θέματα του Υπουργείου Εθνικής 'Αμυνας. Παρακολουθούμε, λοιπόν, τα δύο Υπουργεία να συναγωνίζονται στη συγκρότηση παράλληλων δομών: 'Εχουμε Επιτροπή Διαχείρισης Κρίσεων στο Υπουργείο Εξωτερικών, Επιτροπή Διαχείρισης Κρίσεων στο Υπουργείο Εθνικής 'Αμυνας. Ινστιτούτο στο Υπουργείο Εξωτερικών, Ινστιτούτο στο Υπουργείο Εθνικής 'Αμυνας. Ερευνητικά κέντρα στο μεν, ερευνητικά κέντρα στο δε.
Ο Υπουργός Εξωτερικών προς ώρας δεν διαθέτει επιτελείο. Υποθέτω ότι εάν κάποια στιγμή το αποκτήσει, θα αποφασίσει και αυτός ότι πρέπει να το βάλει στη δομή του Υπουργείου Εξωτερικών. Νομίζω ότι αυτά υποτιμούν τη σοβαρότητα του θέματος και θα πρέπει κάποια στιγμή η Κυβέρνηση να αποφασίσει ότι θα πρέπει να υπάρχει ένα ενιαίο κέντρο με ενιαία ευθύνη, τουλάχιστον για τη διαχείριση των κρίσεων. Ας αφήσουμε τα υπόλοιπα, που και για τα υπόλοιπα υπάρχουν ενστάσεις, αλλά νομίζω ότι ειδικά το θέμα της διαχείρισης κρίσεων είναι σοβαρό.
Αν υποθέσουμε ότι κάτι συμβαίνει αυτήν τη στιγμή, μια έκτακτη ανάγκη που έχει σχέση με την εξωτερική πολιτική και την άμυνα της χώρας, θα
λειτουργούν τρία ή τέσσερα όργανα συγχρόνως. Και αναρωτιέμαι ποιος τελικά και πώς θα πάρει τις αποφάσεις πολύ περισσότερο δε που είναι γνωστό ότι υπάρχουν και διαφορετικές απόψεις στα θέματα αυτά. Και δεν αναφέρομαι
εδώ στην εσωτερική αντιπαράθεση της Κυβέρνησης, αναφέρομαι στο γεγονός ότι είναι φυσικό όταν υπάρχουν στρατιωτικά επιτελεία και πολιτικοί χειρισμοί κάποτε να δημιουργούνται και αντιθέσεις. Ας το θέσουμε θεωρητικά το θέμα.
Νομίζω, λοιπόν, ότι για τα θέματα αυτά θα πρέπει να υπάρξει σοβαρότερη αντιμετώπιση. Εμείς δεν συμφωνούμε με τις διατάξεις αυτές και πρέπει η Κυβέρνηση ν' αναλάβει την ευθύνη της. Αν προκύψει μία αντίστοιχη κρίση με αυτή των Ιμίων, τότε εκ των υστέρων θα ερχόμαστε να κάνουμε απολογισμούς και να αναφερόμαστε στα ζητήματα αυτά.
Τέλος, υπάρχουν ορισμένες ρυθμίσεις που εμείς τις έχουμε ψηφίσει. Είχαμε καταθέσει και αντίστοιχες τροπολογίες που είναι θετικές και που
αφορούν και στην αποκατάσταση διωχθέντων αξιωματικών, στην οικογενειακή αρωγή των συνταξιούχων και των οικογενειών τους, σε θέματα που έχουν σχέση με την τακτοποίηση παλαιών εκκρεμοτήτων, σε θέματα που έχουν σχέση με τη Μετεωρολογική Υπηρεσία. Σ' αυτά είχαμε συμφωνήσει και συμφωνούμε. 
Θέλω να επισημάνω μόνο ότι θα πρέπει κάποια στιγμή το Υπουργείο
Εθνικής 'Αμυνας να δει κι ένα θέμα για το οποίο έχω καταθέσει τη δεκάτη τροπολογία, κύριε Υπουργέ, όσα χρόνια είμαι Βoυλευτής και που αναφέρεται στα θέματα της εξίσωσης των αναπήρων του αμάχου πληθυσμού με τους αντίστοιχους των Ενόπλων Δυνάμεων. Εν τω μεταξύ έχουν πεθάνει βέβαια οι περισσότεροι ενδιαφερόμενοι, αλλά εν πάση περιπτώσει και αυτοί που μένουν κάποια στιγμή θα πρέπει να πάρουν μια απάντηση. Δεν είναι απάντηση "είναι υπεύθυνο το Υπουργείο 'Αμυνας, όχι είναι υπεύθυνο το Υπουργείο Οικονομικών και να παραπέμπεται το θέμα από τον 'Αννα στον Καϊάφα. Το Υπουργείο Οικονομικών λέει ότι η πρωτοβουλία πρέπει να ξεκινήσει από το Υπουργείο Εθνικής 'Αμυνας.
Στην επιτροπή όπου θέσαμε το αντίστοιχο θέμα μας είπατε ότι για τα
θέματα αυτά που έχουν και συνταξιοδοτική υφή θα απευθυνθείτε στο Υπουργείο Οικονομικών. Το αντιλαμβάνομαι. Απευθυνθήκατε όμως; Και εν πάση περιπτώσει πότε θα έχουμε μία απάντηση για το θέμα αυτό;
Τελειώνοντας, κύριε Πρόεδρε, θέλω να επαναλάβω ότι ψηφίζουμε το νομοσχέδιο διότι θεωρούμε ότι η ενιαιοποίηση των ταμείων κινείται στη σωστή κατεύθυνση. 'Εχουμε αντιρρήσεις για τις διατάξεις που αφορούν στα θέματα των γυναικών και στα θέματα της διαχείρισης κρίσεων και πιστεύω ότι στη συζήτηση των τροπολογιών να δούμε και τη ρύθμιση ορισμένων άλλων θεμάτων που εμείς θέτουμε.
Ευχαριστώ.
ΠΡΟΕΔΡΕΥΩΝ (Κωνσταντίνος Βρεττός): Ο Υπουργός Εθνικής 'Αμυνας κ.
'Ακης Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Ευχαριστώ, κύριε Πρόεδρε.
Κυρίες και κύριοι συνάδελφοι, μας δόθηκε η δυνατότητα στη Διαρκή Επιτροπή να συζητήσουμε μ' έναν πραγματικά αναλυτικότατο τρόπο το σημερινό σχέδιο νόμου.
'Οπως ξέρετε έγιναν τρεις συνεδριάσεις και παράλληλα προσκλήθηκαν οι εκπρόσωποι των φορέων των μετοχικών ταμείων, αλλά και των ταμείων αλληλοβοηθείας, οι οποίοι και παρεβρέθηκαν.'Ετσι πραγματικά μπορούμε να πούμε ότι σήμερα συζητούμε ένα νομοσχέδιο το οποίο επεξεργαστήκαμε από κοινού. Σε πάρα πολλά σημεία πετύχαμε μία μεγάλη σύγκλιση απόψεων ανεξάρτητα από τη διαφορετική άποψη που διατηρεί ο καθένας για κάποια επιμέρους θέματα.
Συνολικά πιστεύω μια και ψηφίσαμε ομόφωνα επί της αρχής το
νομοσχέδιο στη Διαρκή Κοινοβουλευτική Επιτροπή ότι σήμερα στην ολομέλεια ερχόμαστε να επιβεβαιώσουμε τους βασικούς του στόχους.
Κυρίες και κύριοι συνάδελφοι, επιτρέψτε μου να πω ότι μας ενδιαφέρουν οι 'Ενοπλες Δυνάμεις της χώρας ως ένας βασικός θεσμός υπεράσπισης της εθνικής κυριότητας, της κυριαρχίας της χώρας μας, αλλά συγχρόνως ως ένας δημοκρατικός θεσμός που συνδέει ουσιαστικά τη λειτουργία του 'Ελληνα πολίτη με τις ανάγκες διαμόρφωσης ολόκληρου αυτού του συστήματος,
που δίνει τη δυνατότητα τόσο στο επίπεδο της κατάρτισης, εκπαίδευσης, υποχρεωτικής, η προαιρετική θητεία αλλά και συμμετοχής στη λειτουργία των Ενόπλων Δυνάμεων, όπως επίσης στην αξιοποίηση της τεχνολογίας, της επιστήμης, της γνώσης, στην αξιοποίησης της στρατιωτικής επιστήμης που
υπάρχει και τέχνης, σε τελική ανάλυση στη συνολική λειτουργία του. Να συγκροτηθεί ένας υγιής, σύγχρονος, ολοκληρωμένος δημοκρατικός θεσμός που εγγυάται πράγματι με τον καλύτερο τρόπο την ακεραιότητα και την ασφάλεια της πατρίδας μας.
Στα τελευταία χρόνια η λειτουργία των Ενόπλων Δυνάμεων εντάχθηκε ουσιαστικά σε μία εθνική στρατηγική της χώρας που είχε σκοπό να προωθήσει την ονομαστική σύγκλιση της Ελλάδας με την Ευρωπαϊκή 'Ενωση, να εξασφαλίσει τη συμμετοχή σε όλους τους σύγχρονους νέους συλλογικούς θεσμούς της Ευρωπαϊκής 'Ενωσης, βλέπε συμμετοχή στην Ευρωζώνη, αξιοποίηση από 1η Γενάρη του 2001 του κοινού ευρωπαϊκού νομίσματος, του Ευρώ. Και δεύτερον, να προωθήσει παράλληλα με την προσπάθεια οικονομικής ανάπτυξης, ενδυνάμωσης και αναβάθμισης της χώρας σε ευρωπαϊκό επίπεδο, τη δημιουργία ενός δεύτερου βασικού πυλώνα της κοινής εξωτερικής πολιτικής ασφάλειας και άμυνας, που έχει σκοπό να ενισχύσει τις κοινές αμυντικές δομές της Ευρωπαϊκής 'Ενωσης με τη δημιουργία του ευρωπαϊκού στρατού.
Βλέπουμε λοιπόν, ότι οι 'Ενοπλες Δυνάμεις της χώρας συμβάλλουν καθοριστικά ώστε να υπάρξει αυτός ο δεύτερος παράγων που εγγυάται την ασφάλεια και την άμυνα της χώρας, που αναβαθμίζει στρατηγικά το ρόλο της χώρας μας στην ευρύτερη γεωπολιτική περιφέρεια και συγχρόνως, εγγυάται την αναβαθμισμένη προώθηση των εθνικών συμφερόντων μέσα από τον ισότιμο ρόλο και την ισότιμη συμμετοχή στην υλοποίηση των πολιτικών της Ευρωπαϊκής 'Ενωσης, είτε αυτές έχουν να κάνουν με την οικονομική
ανάπτυξη είτε έχουν να κάνουν με την ευρωπαϊκή πολιτική ασφάλειας και άμυνας. Εκεί ακριβώς βρίσκεται εάν θέλετε και η νέα ευκαιρία για την Ελλάδα, να αξιοποιήσει μέσα από το ενδιαφέρον, μέσα από την αναγκαστική ιστορική απαίτηση της σύγκλισης της Τουρκίας προς την Ευρωπαϊκή 'Ενωση, μέσα από την πορεία προσαρμογής σε αυτήν την εξέλιξη και να προωθήσει με έναν αποτελεσματικότερον τρόπο αυτά που ζητούν οι 'Ελληνες, δηλαδή ασφάλεια στην περιοχή, ειρήνη στην περιοχή, ακύρωση ουσιαστικά των μονομερών απαιτήσεων και βλέψεων της Τουρκίας κατά της Ελλάδος, όπως επίσης, υποχρεωτική στήριξη της προοπτικής της Κυπριακής Δημοκρατίας στην Ευρωπαϊκή 'Ενωση μέσα από τη συνειδητή πολιτική επιλογή της Τουρκίας να συγκλίνει με την Ευρωπαϊκή 'Ενωση.
Είναι μία στρατηγική, η οποία θα κριθεί τα επόμενα χρόνια. Μην
ξεχνάμε ότι αυτά τα στοιχήματα εάν θέλετε, εφαρμογής τέτοιων πολιτικών ιστορικά επιβεβαιώνονται σε τακτό χρονικό διάστημα.
Εξάλλου αυτό που ξεκίνησε το 1999 και το 2000 επιβεβαιώθηκε ως ένταξη της Ελλάδας στην Ευρωπαϊκή 'Ενωση. Αυτό που επιβεβαιώθηκε πρόσφατα πριν από μερικούς μήνες ώς ισότιμη ένταξη της Ελλάδας στην ευρωπαϊκή πολιτική ασφάλειας και άμυνας το 2003 και το 2004 θα κριθεί όσον αφορά την αποτελεσματικότητά της. Το 2003 θα είναι η χρονιά που θα υπάρξει ή δεν θα υπάρξει η έναρξη διεύρυνσης της Ευρωπαϊκής 'Ενωσης, άρα η συμμετοχή της Κυπριακής Δημοκρατίας στην Ευρωπαϊκή 'Ενωση. Είναι ένα κρίσιμο στοίχημα στο οποίο επενδύουμε όλη αυτήν τη στρατηγική την οποία προηγουμένως ανέλυσα ώστε να μπορέσουμε να διαμορφώσουμε ευνοϊκότερους όρους για την επίτευξη αυτής της πολιτικής.
Χαίρομαι διότι μπορώ να σας ενημερώσω ότι προχθές που ήμουν στο Παρίσι σε μια επίσημη επίσκεψη στο Γάλλο Υπουργό Εθνικής 'Αμυνας αλλά και στη γαλλική κυβέρνηση, επιβεβαιώθηκε από κοινού και από τις δύο χώρες ότι η ένταξη της Κυπριακής Δημοκρατίας στην Ευρωπαϊκή 'Ενωση είναι μία διαδικασία που στο βαθμό που θα ικανοποιηθούν τα κριτήρια ένταξης μέσα απο τις διαπραγματεύσεις, κανένα εμπόδιο δεν μπορεί να υπάρξει για την 
πλήρη και ισότιμη ένταξη της Κυπριακής Δημοκρατίας στην Ευρωπαϊκή 'Ενωση. Επίσης μία συναντίληψη μεταξύ Ελλάδας και Γαλλίας σε σχέση με την αντιμετώπιση της συμπεριφοράς της Τουρκίας από την Ευρωπαϊκή 'Ενωση, στην υλοποίηση της πολιτικής της ευρωπαϊκής άμυνας και ασφάλειας όσον αφορά
την αξιοποίηση των δυνατοτήτων και των υποδομών του ΝΑΤΟ που ως ένα βασικό στοιχείο μιας επιτυχούς λειτουργίας της ευρωπαϊκής αμυντικής ασφάλειας και άμυνας, προβλέπει την αξιοποίηση δυνατοτήτων του ΝΑΤΟ. Και εκεί ακριβώς η Τουρκία προσπαθεί ως η μόνη χώρα του ΝΑΤΟ να εμποδίσει αυτήν τη συνεργασία ελπίζοντας ότι έτσι θα αποκτήσει μια αναβαθμισμένη σχέση ήδη από τώρα στις λειτουργίες της ευρωπαϊκής πολιτικής ασφάλειας
και άμυνας, πέραν της αρμοδιότητας την οποία έχει ως υποψήφιο μέλος προς ένταξη μαζί με την Κυπριακή Δημοκρατία, μαζί με μία σειρά από άλλες χώρες της Ευρώπης που φιλοδοξούν και έχουν δεσμευθεί να είναι υποψήφια μέλη στην πορεία ενοποίησης της Ευρωπαϊκής 'Ενωσης.
(Στο σημείο αυτό την Προεδρική 'Εδρα καταλαμβάνει ο Α' Αντιπρόεδρος
της Βουλής κ. KΩΝΣΤΑΝΤΙΝΟΣ ΓΕΙΤΟΝΑΣ)
Κυρίες και κύριοι συνάδελφοι, επιτρέψτε μου να πω ότι τέτοιοι στόχοι για να μπορέσουν πράγματι να επιτευχθούν, χρειάζεται η συνεχής προσπάθεια, η αναβάθμιση των Ενόπλων Δυνάμεων, η αποτρεπτική τους δύναμη να διευρυνθεί με τα πλέον σύγχρονα μέσα και επιπλέον η εκπαίδευση του ανθρώπινου δυναμικού να συμβαδίσει με τις σύγχρονες τεχνολογικές εξελίξεις. Η επανάσταση της τεχνολογίας στην άμυνα είναι γνωστή ως διαδικασία, άρα εδώ χρειάζονται πράγματι πάρα πολλά να γίνουν.
'Ομως δεν πρέπει να ξεχάσουμε τον άνθρωπο. 'Ολες αυτές οι στρατηγικές στηρίζονται στη λειτουργία ενός ολόκληρου θεσμού που λέγεται 'Ενοπλες Δυνάμεις της χώρας, Στρατός, Αεροπορία, Ναυτικό, αλλά εξαρτάται η επιτυχία τους από την αποτελεσματική, συνειδητή στράτευση του πολίτη, του 'Ελληνα, της Ελληνίδας που ισότιμα συμμετέχουν στη λειτουργία των Ενόπλων Δυνάμεων και αναμφισβήτητα χρειάζονται μια στήριξη, μία συνειδητή έκφραση από τη μεριά της ελληνικής κοινωνίας, ότι ακριβώς αυτή η λειτουργία στις 'Ενοπλες Δυνάμεις σε τελική ανάλυση αναδεικνύει μία διαδικασία και σχέση του στελέχους των Ενόπλων Δυνάμεων άνδρα ή γυναίκας με το χαρακτήρα και τη μορφή ενός λειτουργήματος που σε τελική ανάλυση φιλοδοξεί σε αυτά τα χρονικά όρια που προβλέπονται από τη διάρκεια της επαγγελματικής θητείας να συμβάλουν στην επιτυχία των στόχων.
Επομένως έχοντας μπροστά μας, στην αμυντική στρατηγική αναθεώρηση των Ενόπλων Δυνάμεων με σκοπό να πετύχουμε τον ορθολογισμό στις λειτουργίες, να αναβαθμίσουμε την αποτρεπτική μας δύναμη, να φέρουμε νέες τεχνολογίες, να αυξήσουμε την τεχνολογική μας υπεροχή, να οδηγηθούμε σε μία αριθμητική μείωση των Ενόπλων Δυνάμεων και κατά συνέπεια σε μία μείωση του λειτουργικού κόστους των Ενόπλων Δυνάμεων όπως σας έχω πει επανειλημμένα εφαρμόζοντας αυτήν την αμυντική στρατηγική αναθεώρησης τα τελευταία δύο χρόνια είναι ανάγκη παράλληλα να προωθήσουμε μία σειρά από ρυθμίσεις που θα ικανοποιήσουν τις ανάγκες των στελεχών των Ενόπλων Δυνάμεων. Συγχρόνως, όμως, θα ικανοποιήσουν και τις ανάγκες των απομάχων, των στελεχών που ως απόστρατοι συνεχίζουν να στηρίζουν τη λειτουργία των Ενόπλων Δυνάμεων με το στέρεο δεσμό που υπάρχει μεταξύ των αποστράτων και των λειτουργιών των Ενόπλων Δυνάμεων. Τα τελευταία τέσσερα χρόνια μου δόθηκε η δυνατότητα και προσωπικά να διαπιστώσω μέσα από τις συνεχείς επαφές, συναντήσεις, συζητήσεις και τη συμμετοχή σε εκδηλώσεις των Ενόπλων Δυνάμεων, ότι οι 'Ενοπλες Δυνάμεις είναι πραγματικά ο μοναδικός θεσμός πιστεύω στην ελληνική κοινωνία όπου ο απόστρατος, αυτός που δεν συμμετέχει ενεργά πλέον στη λειτουργία του θεσμού, βρίσκεται πάντοτε συνειδητά δίπλα στις εκδηλώσεις και τις πρωτοβουλίες πάσης μορφής επιβεβαιώνοντας αυτούς τους στέρεους δεσμούς που υπάρχουν σε αυτόν το χώρο.
Κυρίες και κύριοι συνάδελφοι, μας δόθηκε η δυνατότητα διεξοδικά στην επιτροπή να συζητήσουμε για τις βελτιώσεις του ισχύοντος συστήματος εκπαίδευσης στις 'Ενοπλες Δυνάμεις μέσα από μία σειρά ρυθμίσεων που προωθούμε σ' αυτό το νομοσχέδιο. 'Ετσι έχουμε τη φοίτηση των αξιωματικών των Ενόπλων Δυνάμεων σε τμήματα Α.Ε.Ι. όπου καθορίζονται ανά τριετία με κοινή απόφαση των Υπουργείων Εθνικής 'Αμυνας και Εθνικής Παιδείας και Θρησκευμάτων, ανεξάρτητα με το τι έρχεται σε μερικές εβδομάδες να κατατεθεί ως πρόταση δημιουργίας μιας πανεπιστημιακού επιπέδου εκπαίδευσης για τα στελέχη των Ενόπλων Δυνάμεων. Καθορίζουμε όμως ήδη από τώρα δυνατότητες φοίτησης αξιωματικών σε τμήματα Α.Ε.Ι.
Επίσης, εξομοιώνουμε τους αποφοίτους της Ανωτάτης Στρατιωτικής Σχολής των Νοσηλευτών που έγιναν τετραετούς φοίτησης. 'Εχουμε αναγνώριση των Σχολών Μονίμων Αξιωματικών ως ανήκουσες στη βαθμίδα της τριτοβάθμιας εκπαίδευσης. Είναι νομίζω ένα βήμα εξορθολογισμού που το έχουν ανάγκη οι 'Ενοπλες Δυνάμεις.
Εξορθολογίζονται παράλληλα οι φορείς, όπως η θεσμοθέτηση και η δημιουργία εθελοντών πενταετούς υπηρεσίας και εθελοντών μακράς θητείας
και το κοινό Στρατολογικό Σώμα των Ενόπλων Δυνάμεων.
Βέβαια δεν θα παραβλέψω να τονίσω την προώθηση κοινωνικών θεμάτων που ρυθμίζονται σ' αυτό το σχέδιο νόμου, όπως η καταβολή αποζημίωσης σε κληρονόμους θανόντων εθελοντών πενταετούς υπηρεσίας, η αύξηση της άδειας κύησης και γαλουχίας στο στρατιωτικό γυναικείο δυναμικό των Ενόπλων Δυνάμεων από δώδεκα σε δεκατέσσερις μήνες, η κατ' εξαίρεση εγγραφή ως μελών του ΟΣΜΑΕ ως ΟΣΜΑ και ως ΟΣΜΑΝ των συζύγων των αποβιωσάντων μονίμων αξιωματικών εφόσον πριν αποβιώσουν είχαν δικαίωμα επιβολής αίτησης στο Συνεταιρισμό, η αναγνώριση ως δικαιούχων του ειδικού λογαριασμού του εφάπαξ βοηθήματος στις οικογένειες των φονευθέντων στρατιωτικών στην εντεταλμένη υπηρεσία και των ανήλικων άγαμων αρρένων τέκνων τους που αναγνωρίζονται ως προστατευόμενα μέλη, σύμφωνα με την φορολογική νομοθεσία, η κατ' εξαίρεση πρόσληψη στο Υπουργείο Εθνικής 'Αμυνας των συζύγων ή ενός τέκνου ή στην περίπτωση μη ύπαρξης ταύτων μιας αδελφής ή αδελφού μονίμων υπαλλήλων του Υπουργείου ειδικότητας χειριστού αεροσκαφών που αποβιώνει κατά την εκτέλεση διατεταγμένης υπηρεσίας και ένεκα αυτής. Συνάδελφος με ρώτησε προηγουμένως για μια πολύ συγκεκριμένη περίπτωση που εντάσσεται στη ρύθμιση αυτή. 'Εχουμε επέκταση του δικαιώματος κατ' εξαίρεση διορισμού στο δημόσιο, στο Υπουργείο Εθνικής 'Αμυνας και στα υπόλοιπα μέλη της οικογένειας του θανόντος στρατιωτικού, εφόσον παραιτηθεί από το ανώτατο δικαίωμα το αμέσως δικαιούμενο πρόσωπο. Καθορίζουμε ότι σε περίπτωση θανάτου του αρχικού δικαιούχου της αποζημιώσεως πριν από την ολοσχερή εξόφληση της αξίας της κατοικίας το δικαίωμα προς απόκτησιν αυτής περιέχεται πέραν των ήδη προβλεπομένων προσώπων, εφόσον έχει αποβιώσει και κάποιο από τα τέκνα του, στη σύζυγο και τα τέκνα αυτού.
Επίσης, αγαπητοί συνάδελφοι, ρυθμίσαμε μαζί θέματα που έχουν να
κάνουν με τα Μετοχικά Ταμεία των Ενόπλων Δυνάμεων. Θα κάνω μία συνοπτική αναφορά για να μη σας κουράζω.
Στις τροποποιήσεις του Μετοχικού Ταμείου Ναυτικού προς όφελος των μερισματούχων του για λόγους κοινωνικής προστασίας, είναι μέτοχοι του Ειδικού Λογαριασμού Χρηματικής Αρωγής Οικογενειών Στρατιωτικών στο Ταμείο Αλληλοβοηθείας Ναυτικού και οι στρατιωτικοί του Λιμενικού Σώματος. 'Εχουμε τροποποίηση της διατάξης για το Μετοχικό Ταμείο Αεροπορίας προς όφελος των μερισματούχων του, όπως επίσης και αντίστοιχη διάταξη για το Πολεμικό Ναυτικό. 'Εχουμε εισροή πόρων στα Μετοχικά Ταμεία Ναυτικού και Αεροπορίας για την ενίσχυση μερίσματος και μερισματούχων αυτών σε τέτοιο βαθμό ώστε να αντιμετωπίζεται το θέμα της κατάργησης εισφορών προς τρίτους από τα ταμεία. Κατ' αυτόν τον τρόπο υπάρχει η αντίστοιχη κάλυψη προς τα ταμεία.
Δυνατότητα καταβολής εκ μέρους των ταμείων αλληλοβοηθείας των Ενόπλων Δυνάμεων στους μετόχους ποσού του δικαιουμένου εφάπαξ βοηθήματος μέχρι ποσού 60% αντί του μέχρι σήμερα ισχύοντος 40%. Το επίδομα εξομάλυνσης να υπολογίζεται στον υψηλότερο βαθμό που έλαβε ο δικαιούχος για τον υπολογισμό του εφάπαξ βοηθήματος που χορηγείται από τα ταμεία αλληλοβοηθείας. Τέλος αναγνώριση ως χρόνου μετοχικής σχέσης ως προς τα Μετοχικά Ταμεία Στρατού, Ναυτικού, Αεροπορίας του εκτός υπηρεσίας χρόνου των στρατιωτικών των Ενόπλων Δυνάμεων και του Σώματος Χωροφυλακής που αποκαταστάθηκαν διοικητικά και συνταξιοδοτικά.
Η επόμενη ομάδα ρυθμίσεων αφορά τη στήριξη της υπηρεσιακής εξέλιξης των στελεχών των Ενόπλων Δυνάμεων. Υπάρχει πρόβλεψη ότι οι κρινόμενοι ως ακατάλληλοι για πτήσεις λόγω υγείας αξιωματικοί της Πολεμικής Αεροπορίας βαθμού Σμηνάρχου και άνω, καθώς και του Σώματος Ραδιοναυτίλων να μην τίθενται σε αυτεπάγγελτη αποστρατεία, όπως ισχύει σήμερα. Σε θέματα βελτίωσης αποδοχών έχουμε χορήγηση ειδικού επιδόματος 20% και πρόσθετης ειδικής άδειας δέκα ημερών πέραν της κανονικής σε ειδικότητες στρατιωτικών νοσοκομείων. Δικαίωμα λήψης πτητικού επιδόματος σε απόστρατους αξιωματικούς της Πολεμικής Αεροπορίας που ανακαλούνται στην ενέργεια εφόσον τοποθετούνται σε θέσεις διοικητή, υποδιοικητή. 
Κατ'εξαίρεση πρόσληψη στο Υπουργείο Εθνικής Αμύνης ενός συγγενικού
προσώπου συζύγου ή τέκνου και ελλείψει αυτών αδελφού ή αδελφής, φονευμένων ή καταστάντων αναπήρων άνω του 67%, ιδιωτών που οφείλεται σε υλικό ή μέσο των Ενόπλων Δυνάμεων. Δυνατότητα οπλιτών πτυχιούχων,
Κτηνιατρικής Σχολής να διατίθενται σε αγροτικά ιατρεία, όπως συμβαίνει αντίστοιχα για πτυχιούχους ιατρικής και φαρμακευτικής.
Τέλος ένα σημαντικό σημείο είναι ο εκσυγχρονισμός των οργανωτικών δομων που αφορούν τον αθλητισμό στις 'Ενοπλες Δυνάμεις. Γνωρίζετε ότι από την πλευρά του Υπουργείου Εθνικής Αμύνης προωθείται με ιδιαίτερα επιτυχή τρόπο ο αθλητισμός. Υπάρχει ο στρατιωτικός αθλητισμός στον οποίο η Ελλάδα έχει διακριθεί τα τελευταία χρόνια, στο ποδόσφαιο, στο μπάσκετ και σε ατομικά αθλήματα. Στις 'Ενοπλες Δυνάμεις υπηρετεί ένα μεγάλο μέρος παγκόσμιων πρωταθλητών Ολυμπιονικών και εθνικών πρωταθλητών. Οι 'Ενοπλες Δυνάμεις συμβάλλουν στην υποστήριξη του μαζικού αθλητισμού στην περιφέρεια, στο νομό, στην επαρχία όπου οι αθλητικές εγκαταστάσεις των Ενόπλων Δυνάμεων χρησιμοποιούνται ως αθλητικά φυτώρια σε τοπικό επίπεδο. 
Μας ενδιαφέρει να υποστηρίξουμε την περιφερειακή διάσταση του
στρατιωτικού αθλητισμού. 'Ετσι δημιουργούμε δύο βασικά μεγάλα κέντρα προώθησης του στρατιωτικού αθλητισμού πέραν των Αθηνών και στη Θεσσαλονίκη με τις ίδιες ακριβώς δυνατότητες έτσι ώστε τα στρατευμένα νιάτα που διακρίνονται στον αθλητισμό στη βόρεια Ελλάδα να αξιοποιούν επίσης τις δυνατότητές τους. Νομίζω ότι είναι μία πολιτική που έχει μεγάλη σημασία διότι στηρίζει τις 'Ενοπλες Δυνάμεις της χώρας μας και τον αθλητισμό τόσο το μαζικό όσο και τον ατομικό.
Κυρίες και κύριοι συνάδελφοι, αντιμετωπίζουμε βέβαια ένα θέμα που ανέφεραν οι κύριοι συνάδελφοι προηγουμένως ως ιδιαίτερα σημαντικό. Είναι το θέμα του άρθρου 6, όπου η Επιστημονική Επιτροπή της Βουλής μας είπε ότι δεν είναι δυνατόν να προβλέπουμε πλέον ούτε ποσόστωση ούτε ξεχωριστή διαδικασία πρόσληψης για τις ανώτατες στρατιωτικές σχολές και στις σχολές υπαξιωματικών των Ενόπλων Δυνάμεων.
'Οπως θυμάσθε, υπάρχει μία πολύ μακρά και μεγάλη συζήτηση και ένα νομίζω ότι είναι το συμπέρασμα που έχει σημασία κατά την άποψη αυτή: Η ισότητα των δύο φύλων και η απρόσκοπτη προσπέλαση των γυναικών στις στρατιωτικές σχολές αξιωματικών και υπαξιωματικών στις 'Ενοπλες Δυνάμεις είναι μία πραγματικότητα και πρέπει να εφαρμοσθεί πλήρως.
Υπάρχει πιθανότητα να τεθεί αυτή η αρχή υπό αμφισβήτηση και στις 
'Ενοπλες Δυνάμεις. Και αυτό νομίζω ότι είναι μία κοινή αποδοχή όλων μας. Επιτρέψτε μου να το τονίσω, αγαπητή συνάδελφε, διότι είναι ένα κρίσιμο θέμα, είναι μία μεγάλη αλλαγή.
'Ετσι, λοιπόν, εμεί με βάση και τις απόψεις της Επιστημονικής Επιτροπής και με βάση μία πολύ ευρεία συζήτηση που έχει γίνει εδώ στο

Σώμα ενισχύσαμε ακόμα περισσότερο την ανάγκη να μην υπάρχει καμία διαφοροποίηση και κάθε μία ρύθμιση, που δεν επιβεβαιώνει την εφαρμογή της αρχής ότι η ισότητα των ανδρών και των γυναικών είναι δεδομένη, δεν μπορεί να προωθηθεί.
Τέλος με βάση τις συζητήσεις με τις νομικές υπηρεσίες του Υπουργείου Εθνικής 'Αμυνας και μετά από τη συνεργασία και προχωρούμε στην αναδιατύπωση του άρθρου 6, παρ. 1 και 2 του νομοσχεδίου, έτσι ώστε να ανταποκρίνεται στις κοινωνικές απαιτήσεις, αλλά και στις συνταγματικές επιταγές, όπως προέκυψαν και από την τελευταία αναθεώρηση του Συντάγματος, όπως σας είπα προηγουμένως, και για την ισότητα των δύο φύλων και για την απρόσκοπτη προσπέλαση των γυναικών στις στρατιωτικές σχολές αξιωματικών και υπαξιωματικών των Ενόπλων Δυνάμεων.
'Ετσι πρέπει να πω ότι αυτή είναι μια πολύ σημαντική ρύθμιση που θα ψηφίσει το Κοινοβούλιο, διότι αναιρεί τις υφιστάμενες διακρίσεις μεταξύ των υποψηφίων ανδρών και γυναικών.
ΜΑΡΙΑ ΔΑΜΑΝΑΚΗ: Τι γίνεται δηλαδή;
ΘΕΟΔΩΡΑ ΜΠΑΚΟΓΙΑΝΝΗ: Διαβάστε το!
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Επομένως παρ'όλο που θα έχουμε τις σαφείς διατυπώσεις στην κατ'άρθρον συζήτηση αύριο, επιτρέψτε μου να σας παρουσιάσω πώς διατυπώνεται σήμερα. 
Η παράγραφος 1 του άρθρου 1 του 1911/90 αντικαθίσταται ως εξής: Στις
ανώτατες αυτές σχολές και στις στρατιωτικές σχολές υπαξιωματικών των Ενόπλων Δυνάμεων εισάγονται άνδρες και γυναίκες. Ειδικά για τους υποψηφίους των τμημάτων, ανεξάρτητα από το φύλο, όπως της Στρατιωτικής Σχολής Ευελπίδων και της Σχολής Μονίμων Υπαξιωματικών, δεύτερον, μαχίμων υπομηχανικών της Σχολής Ναυτικών Δοκίμων και τρίτον, ιπταμένων της Σχολής Ικάρων, οι επιδόσεις των προκαταρκτικών εξετάσεων που αναφέρονται στην
παράγραφο 3 του άρθρου 2 είναι διαφορετικές από τις επιδόσεις που απαιτούνται για τους υποψηφίους των άλλων τμημάτων των προαναφερομένων σχολών, επειδή οι εξερχόμενοι από αυτά μόνιμοι αξιωματικοί έχουν ως αποστολή τη στελέχωση των μονάδων εκείνων οι οποίες θα κληθούν να αντιμετωπίσουν οιανδήποτε κρίση και ως εκ τούτου επιβάλλεται η εκπαίδευσή τους σαν απόρροια της φυσικής τους κατάστασης να είναι εκ των προτέρων τέτοια που να τους διασφαλίζει τη διαρκή παρουσία στις μονάδες, ώστε να διατηρείται κάτω από οποιεσδήποτε συνθήκες η υψηλή μαχητή ικανότητά
τους.
ΠΡΟΚΟΠΗΣ ΠΑΥΛΟΠΟΥΛΟΣ: Για ποιον ισχύει;
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Υπουργέ, αυτό είναι εισήγηση.
ΠΡΟΕΔΡΕΥΩΝ (Κωνσταντίνος Γείτονας): Κύριοι συνάδελφοι, σας παρακαλώ. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Με τη
ρύθμιση αυτή εξασφαλίζεται χωρίς καμία διάκριση, χωρίς καμία ποσόστωση η συμμετοχή ανδρών και γυναικών ισότιμα σε όλα τα τμήματα των σχολών των Σωμάτων, αλλά και των υπαξιωματικών. Και βέβαια ειδικά για τις Σχολές Ευελπίδων, Ικάρων και Ναυτικών Δοκίμων προβλέπονται διαδικασίες επιπρόσθετες επιδόσεων που διαφοροποιούνται από τα υπόλοιπα τμήματα, διότι εδώ υπάρχουν πιο αυξημένες απαιτήσεις.
Υπάρχει επομένως με τη ρύθμιση αυτή η εξασφάλιση ότι πλέον άνδρες και γυναίκες θα συναγωνιστούν με ίσους όρους, έτσι ώστε να μπορέσουν να πετύχουν πλήρη και ουσιαστική ένταξη ισότιμα στις 'Ενοπλες Δυνάμεις της χώρας. Και αυτό νομίζω ότι είναι μία διαδικασία ...
(Θόρυβος στην Αίθουσα)
ΠΡΟΕΔΡΕΥΩΝ (Κωνσταντίνος Γείτονας): Κύριε Ακριβάκη, σας παρακαλώ. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΤΟΠΟΥΛΟΣ (Υπουργός Εθνικής 'Αμυνας): Αν
μου επιτρέπετε, κύριοι συνάδελφοι.
Είναι, λοιπόν, μία διαδικασία που απαντά στην απαίτηση της Επιστημονικής Επιτροπής, για να μπορέσουμε να είμαστε συνεπείς με αυτά τα οποία κατοχυρώσαμε με το Σύνταγμα, αλλά και με τη δική μας πολιτική επιθυμία και βούληση.
Κυρίες και κύριοι συνάδελφοι, επιτρέψτε μου προτού κλείσω να κάνω δύο παρατηρήσεις. Κατ' αρχήν, επειδή λέχθηκαν κάποια πράγματα για τη μισθολογική εξέλιξη των Ενόπλων Δυνάμεων και έγινε κριτική από συνάδελφο, θα ήθελα να θυμίσω ότι η Κυβέρνηση του ΠΑ.ΣΟ.Κ. τα τελευταία τέσσερα χρόνια -η πρώτη φορά μάλιστα ήταν το Δεκέμβριο του 1996, που είχα μόλις αναλάβει το Υπουργείο Εθνικής 'Αμυνας και φέραμε το πρώτο μισθολογικό νομοσχέδιο- με τους νόμους 2512/1997, 2703/1999 και 2838/2000 προώθησε πράγματι μία ριζική ανανέωση, αναβάθμιση και προσαρμογή στα νέα δεδομένα των μισθολογικών απαιτήσεων. Κατά συνέπεια, βέβαια, επηρεάσαμε και τις συντάξεις με αυτόν τον τρόπο, έτσι ώστε σήμερα με αυτές τις συνεχείς προσπάθειες μετά από τέσσερα χρόνια να μπορούμε να πούμε ότι έχουμε ένα αξιοπρεπές μισθολόγιο των Ενόπλων Δυνάμεων. Βεβαίως δεν μας ικανοποιεί αυτό και ήδη δηλώσαμε τη διεκδίκηση για περαιτέρω βελτίωση για την επόμενη χρονιά, ώστε να είναι συνεχής η περαιτέρω προσαρμογή στα νέα δεδομένα.
Επίσης, κύριοι συνάδελφοι, θα ήθελα να τονίσω ότι, παρά τις παρατηρήσεις που έγιναν, δεν υπάρχει μείωση των μερισμάτων των απόστρατων αξιωματικών. Παρακαλώ αυτό να γίνει σαφές. Καμία μείωση δεν υπάρχει. Αντίθετα, το Υπουργείο μας έχει προβεί ήδη στις αναγκαίες διορθωτικές νομικές παρεμβάσεις για την αύξηση των μερισμάτων και τη βιωσιμότητα όλων των μετοχικών ταμείων και των ταμείων αλληλοβοηθείας.
Χαρακτηριστικά σας υπενθυμίζω το ήδη παρεχόμενο συμπληρωματικό μέρισμα στους απόστρατους Στρατού Ξηράς από το ΕΚΟΕΜΣ, που εμείς συστήσαμε, όπως ξέρετε. Αυτό προβλέπεται επίσης -και το είπα προηγουμένως- να δίδεται στους απόστρατους της Πολεμικής Αεροπορίας με το ΕΚΟΕΜΑ, με σχετική τροπολογία που καταθέσαμε. Επίσης ακολουθεί και για το Πολεμικό Ναυτικό.
Τέλος, επιτρέψτε μου να πω ότι -επειδή άκουσα ορισμένες κριτικές για δύο ρυθμίσεις- ενιαίο σύστημα χειρισμού κρίσεων επιδιώκουμε να διαμορφώσουμε συνολικά για την ελληνική πολιτεία, για την ελληνική Κυβέρνηση. Επειδή πιστεύουμε ότι στη σύγχρονη εποχή πρέπει να συμβαδίζει η στρατηγική αμυντική αναθεώρηση, που αναβαθμίζει και ενδυναμώνει την αποτρεπτική δύναμη και τη στρατιωτική ικανότητα των Ενόπλων Δυνάμεων,
με τις ραγδαίες αλλαγές που υπάρχουν σε όλο τον κόσμο -ζούμε στην εποχή της παγκοσμιοποίησης εξάλλου- έχει μεγάλη σημασία να υπάρχει ικανότητα
για μία δημοκρατική κυβέρνηση της χώρας μας, όπως έχουμε σήμερα, να είναι πλήρως ενημερωμένη και καταρτισμένη όλο το εικοσιτετράωρο με βάση υπεύθυνες θέσεις θεσμικής αναλυτικής ικανότητας, που προβλέπεται να λειτουργήσει ως ενιαίο σύστημα χειρισμού κρίσεων της Κυβέρνησης του ΠΑ.ΣΟ.Κ.
Για να μπορέσουμε λοιπόν να υλοποιήσουμε αυτή την πολιτική προωθούμε το σύστημα χειρισμού κρίσεων του Υπουργείου Εθνικής Αμύνης, το οποίο διευρύνει το υπάρχον σύστημα χειρισμού κρίσεων του ΓΕΕΘΑ, που είναι μία διεύθυνση χειρισμού στρατιωτικών θεμάτων. Αποκλειστική αρμοδιότητα της μονάδας διαχείρισης κρίσεων είναι η πολιτική εκτίμηση των κρίσεων. Η στρατιωτική εκτίμηση παραμένει αποκλειστική αρμοδιότητα του Γενικού Επιτελείου.
'Ετσι η επιτροπή χειρισμού κρίσεων του Υπουργείου Εθνικής Αμύνης, την οποία νομοθετούμε θα μπορεί να εισηγείται πλέον, σε συνεργασία με την αντίστοιχη επιτροπή χειρισμού κρίσεων του Υπουργείου Εξωτερικών -που έχει επίσης την ευθύνη βάσει νομοθετημένης ρύθμισης που έχει γίνει προ δύο ετών. Εμείς ερχόμαστε σήμερα να νομοθετήσουμε αυτόν το θεσμό στο Υπουργείο Εθνικής 'Αμυνας- ώστε από κοινού αυτά τα δύο επιτελεία χειρισμού κρίσεων να εισηγούνται προς τον Πρωθυπουργό, προς το ΚΥΣΕΑ, στο οποίο προεδρεύει ο Πρωθυπουργός, ανά πάσα στιγμή την απαραίτητη αξιολόγηση της κατάστασης.
Διαμορφώνουμε το ενιαίο σύστημα λειτουργίας χειρισμού κρίσεων έτσι ώστε να μπορεί η χώρα μας να αισθάνεται περισσότερο ασφαλής, περισσότερο εξοπλισμένη και προπαντός περισσότερο σίγουρη ότι οποιαδήποτε εξέλιξη όποτε και αν συμβεί θα βρει την πλήρη και αποφασιστική αντιμετώπιση από την πλευρά της Κυβέρνησης, από την πλευρά των Ενόπλων Δυνάμεων, από την πλευρά της πολιτικής εξουσίας βάσει ολοκληρωμένων, επιστημονικά άρτιων και στρατιωτικά πλήρως αξιολογημένων προτάσεων.
Με βάση αυτές τις απόψεις, κύριε Πρόεδρε, κυρίες και κύριοι συνάδελφοι, θα ήθελα να προτείνω να ολοκληρώσουμε αυτήν την πλήρη και ουσιαστική συνεργασία, που είχαμε στη διάρκεια της λειτουργίας της επιτροπής μας, με μία επίσης ολοκληρωμένη και ουσιαστική συζήτηση για την ψήφιση αυτού του νομοσχεδίου. Διότι έτσι προσφέρουμε, νομίζω, αυτό το οποίο χρειάζονται τα στελέχη των Ενόπλων Δυνάμεων.
Ευχαριστώ.
(Χειροκροτήματα από την πτέρυγα του ΠΑ.ΣΟ.Κ.)
ΠΡΟΕΔΡΕΥΩΝ (Κωνσταντίνος Γείτονας): Δεν έχει ζητήσει κάποιος Κοινοβουλευτικός Εκπρόσωπος το λόγο, επομένως θα προχωρήσουμε στον κατάλογο των ομιλητών. Πρώτος ομιλητής είναι ο κ. Βαρβιτσιώτης.
Ορίστε, κύριε Βαρβιτσιώτη, έχετε το λόγο.
ΙΩΑΝΝΗΣ ΒΑΡΒΙΤΣΙΩΤΗΣ: Κυρίες και κύριοι συνάδελφοι, δεν θα ελάμβανα
το λόγο για το νομοσχέδιο αυτό, διότι είναι μία ατελεύτητη συρραφή θετικών και αρνητικών διατάξεων, αλλά και διατάξεων που χρήζουν επιπλέον διευκρινίσεων, όπως είναι το τι θα γίνει μετά τη μείωση του πόρου των μετοχικών ταμείων των Ενόπλων Δυνάμεων κ.ο.κ.
Αν έλαβα, όμως, το λόγο, τον έλαβα για έναν και μοναδικό λόγο: Διότι στο άρθρο 6 παράγραφος 4 του νομοσχεδίου ενισχύεται η θέση του ΕΠΥΕΘΑ εις βάρος της φυσικής στρατιωτικής ηγεσίας. Τι είναι το ΕΠΥΕΘΑ, κυρίες και κύριοι συνάδελφοι; Είναι το λεγόμενο επιτελείο του Υπουργού, γράφε το στρατιωτικό γραφείο του Υπουργού. Περί αυτού πρόκειται.
'Οταν ψηφιζόταν το 1995 ο νόμος για το ΕΠΥΕΘΑ είχα εκφράσει τις επιφυλάξεις μου. Και είχε απαντήσει ο τότε Υπουργός Εθνικής Αμύνης κ. Αρσένης ότι είναι αδιανόητο να έχει ο Αρχηγός του ΓΕΕΘΑ επιτελείο και να μην έχει ο Υπουργός.
Πράγματι και εγώ το διάστημα που ήμουν Υπουργός Εθνικής Αμύνης είχα διαπιστώσει την ανάγκη να υπάρξει ένα γραφείο Υπουργού με περισσότερο ευέλικτο και, αν θέλετε, εξειδικευμένο προσωπικό. Γι' αυτόν το λόγο είχα αποσπάσει περίπου δέκα και όχι παραπάνω αξιωματικούς, οι οποίοι βοηθούσαν τον Υπουργό στην εκτέλεση του έργου του. Δεν είχε όμως προσληφθεί κανένας ιδιώτης.
Από το 1995 μέχρι σήμερα πέρασαν πέντε-έξι χρόνια και δυστυχώς επαληθεύτηκα πλήρως στις προβλέψεις που είχα κάνει ότι το ΕΠΥΕΘΑ, το γραφείο του Υπουργού δηλαδή, θα ξεστράτιζε από τη φιλοσοφία και από το νόημα για το οποίο συστήθηκε. Σήμερα υπηρετούν στο ΕΠΥΕΘΑ πενήντα και πλέον ειδικοί σύμβουλοι, οι περισσότεροι έμμισθοι, απεσπάσθησαν σ' αυτό άλλοι τόσοι εν ενεργεία και εν αποστρατεία αξιωματικοί καθώς και πληθώρα
υπαλλήλων του Υπουργείου Εθνικής Αμύνης.
Κυρίες και κύριοι συνάδελφοι, δεν φθάνει ότι το γραφείο αυτό έχει
αυτή την επάνδρωση, δημιούργησε επιπλέον δομή ανεξάρτητου κρατιδίου μέσα στις 'Ενοπλες Δυνάμεις. Παράδειγμα το γραφείο Υπουργού έχει λόχο διοικήσεως, το γραφείο Υπουργού έχει λόχο μεταφορών, προφανώς για να διαχειρίζεται τα πολλά πολυτελή αυτοκίνητα τα οποία διαθέτει το γραφείο Υπουργού και τέλος έχει και δικές του οικονομικές υπηρεσίες.
Θα ήθελα να αναφερθώ και σε μερικούς αριθμούς -με συγχωρείτε που θα σας ταλαιπωρήσω με αριθμούς- που είναι χρήσιμοι. Αν παρακολουθήσουμε τον προϋπολογισμό του γραφείου Υπουργού, θα δούμε ότι το 1997 ανήλθε σε ένα δισεκατομμύριο τριακόσια εκατομμύρια και έφθασε το 2000 στην τελική του διαμόρφωση τα δέκα δισεκατομμύρια εκατόν είκοσι εκατομμύρια. Ξέρετε περί τίνος μιλάμε; Μιλάμε ότι το γραφείο Υπουργού έχει προϋπολογισμό μεγαλύτερο από τον προϋπολογισμό του Υπουργείου Αιγαίου. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε
συνάδελφε, πού τα βρήκατε αυτά;
ΙΩΑΝΝΗΣ ΒΑΡΒΙΤΣΙΩΤΗΣ: 'Εχουν δημοσιευθεί σε εφημερίδες. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κάνετε
λάθος.
ΙΩΑΝΝΗΣ ΒΑΡΒΙΤΣΙΩΤΗΣ: Δεν κάνω καθόλου λάθος.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Να
κάνετε μία επερώτηση, για να τα συζητήσουμε.
ΙΩΑΝΝΗΣ ΒΑΡΒΙΤΣΙΩΤΗΣ: Δεν θα μου υποδείξετε, κύριε Υπουργέ, πώς θα
κάνω την ανάπτυξη του θέματος.
Ο κύριος Υπουργός αρνείται. Στον προϋπολογισμό που ψήφισε η Βουλή το 2000 είχε ως προϋπολογισμό του ΕΠΥΕΘΑ εφτά δισεκατομμύρια διακόσια εκατομμύρια και η τελική διαμόρφωσή του υπερέβη τα δέκα δισεκατομμύρια εκατόν είκοσι εκατομμύρια.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Πού τα βρήκατε αυτά;
ΙΩΑΝΝΗΣ ΒΑΡΒΙΤΣΙΩΤΗΣ: Πού τα βρήκα αυτά; Στον προϋπολογισμό που
ψηφίσαμε. 'Εχει μέσα στον προϋπολογισμό 7,2 δισεκατομμύρια. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Ψάξτε
να βρείτε τι αφορά όμως, κύριε συνάδελφε.
ΙΩΑΝΝΗΣ ΒΑΡΒΙΤΣΙΩΤΗΣ: Αφορά το γραφείο Υπουργού.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Μη
δημιουργείτε εντυπώσεις.
ΙΩΑΝΝΗΣ ΒΑΡΒΙΤΣΙΩΤΗΣ: Δεν δημιουργώ καμία εντύπωση. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Αφορά
μια σειρά λειτουργίες.
ΙΩΑΝΝΗΣ ΒΑΡΒΙΤΣΙΩΤΗΣ: Παρακάτω θα κάνω ανάλυση των δέκα δισεκατομμυρίων εκατόν είκοσι εκατομμυρίων.
Δεν θα αναφερθώ στη ΓΔΕ. Εγώ αναφέρομαι στο γραφείο Υπουργού. 'Εχει
πληρωμές, κωδικός αριθμός 5000, πρόσθετες και παρεπόμενες παροχές υπαλλήλων στρατιωτικών, αν διαβάζω σωστά. Αναφέρεται για υπερωρίες, 
αναφέρεται για εκτός έδρας, αναφέρεται για αμοιβές πέραν του μισθού. Φθάσαμε στα διακόσια πενήντα επτά εκατομμύρια το 2001. Κωδικός αριθμός
7000. Μετακινήσεις λειτουργών, το 1998 ήταν διακόσια εβδομήντα οκτώ εκατομμύρια, το 2001 έχουν εγγραφεί στον προϋπολογισμό εξακόσια σαράντα έξι εκατομμύρια. Δεν άφησε το επιτελείο Υπουργού κανένα εξωτικό μέρος που να μην επισκεφθεί. Πρόσφατα ολόκληρο το επιτελείο επισκέφθηκε την Κίνα, προφανώς για να αντιληφθεί πόσο ωραία είναι και ποια πρόοδος έχει επιτελεστεί σ' αυτήν τη χώρα.
Θα έλεγα επίσης ότι ενώ στεγάζεται το γραφείο του Υπουργού στα
κτίρια του Υπουργείου Εθνικής Αμύνης, ξοδεύτηκαν 887.000.000 δραχμές όπως λέγεται -δεν το ξέρω αυτό- με απευθείας ανάθεση για να ανακατασκευαστούν τα γραφεία όπου θα στεγασθεί η υπηρεσία αυτή.
Κυρίες και κύριοι συνάδελφοι, εγώ θα σας πω μόνο ότι όλα αυτά είναι αξιοπερίεργα. 'Εχει όμως επιτελέσει αυτή η υπηρεσία, αυτό το γραφείο και ένα καταπληκτικό έργο. 'Εχει κάνει προφανώς για να υπάρχει και η ανάλογη αμοιβή στους μελετητές μελέτες επί μελετών. 'Εχει μελετήσει πού θα τοποθετηθούν οι ρωσικοί πύραυλοι στην Κύπρο, εάν η Κύπρος πρέπει να αποκτήσει πολεμική αεροπορία, πώς θα γίνει η ψυχαγωγία και οι έξοδοι των στρατιωτών και άλλα. 'Εχει κάνει όλες αυτές τις μελέτες, οι οποίες βεβαίως μπήκαν στο χρονοντούλαπο και έγιναν απλώς και μόνο για προσωπική προβολή και προσωπική αμοιβή.
Γι' αυτά που ο κύριος Υπουργός διαμαρτύρεται, πρώτον είναι γραμμένα
στον προϋπολογισμό και, δεύτερον, υπάρχει σωρεία δημοσιευμάτων στις εφημερίδες. Υπάρχει μεγάλη ανάλυση στο "ΠΟΝΤΙΚΙ" σε δύο δημοσιεύματα. Υπάρχει στην "ΑΠΟΓΕΥΜΑΤΙΝΗ", υπάρχει στη "ΒΡΑΔΥΝΗ", υπάρχει στο "BHMA", υπάρχει στα "ΝΕΑ", υπάρχει στην "ΕΛΕΥΘΕΡΟΤΥΠΙΑ". Ενοχλήθηκε τώρα που τα φέρνουμε στη Βουλή και δεν ενοχλήθηκε από τη σωρεία αυτών των
δημοσιευμάτων; Τότε έπρεπε να ενοχληθεί ο κύριος Υπουργός και να αποδείξει ότι οι αριθμοί τους οποίους αναφέρουν δεν είναι σωστοί. Και επιμένω, κυρίες και κύριοι συνάδελφοι, ότι οι αριθμοί αυτοί είναι απολύτως ακριβείς και έχουν εξαχθεί από μελέτη που έγινε από εμένα στους προϋπολογισμούς του 1997 και επέκεινα.
Κυρίες και κύριοι συνάδελφοι, όταν λέμε ότι ο προϋπολογισμός του
γραφείου Υπουργού είναι μεγαλύτερος από τον προϋπολογισμό του Υπουργείου Αιγαίου, τότε κάτι δεν πάει καλά στον τόπο αυτό. Και θα ήθελα με την ευκαιρία αυτή να πω ότι ωραίο είναι το ότι γίνονται αυτές οι ρυθμίσεις και όπως είπα άλλες είναι θετικές άλλες αρνητικές άλλες ουδέτερες και άλλες που χρήζουν διευκρινίσεις, αλλά στον τόπο αυτό πρέπει να υπάρχει και λιτότητα στη διαχείριση του δημοσίου χρήματος. Διότι αυτή η σπατάλη η οποία γίνεται χάριν ικανοποιήσεως προσωπικών φιλοδοξιών και προσωπικών δεδομένων δεν μπορεί να συνάδει με το πνεύμα του Κοινοβουλίου και με το πνεύμα της δήθεν λιτότητος που επαγγέλλεται η Κυβέρνηση!
Σας ευχαριστώ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο κ. Σπυριούνης έχει το λόγο.
ΚΥΡΙΑΚΟΣ ΣΠΥΡΙΟΥΝΗΣ: Κυρίες και κύριοι συνάδελφοι, συζητούμε ένα πολύ σημαντικό, ένα αρμονικό, ισορροποιητικό νομοσχέδιο που αφορά τις 'Ενοπλες Δυνάμεις. Θα μπορούσαμε να το διακρίνουμε σε τρία-τέσσερα μέρη.
Το πρώτο μέρος θεραπεύει ή συμπληρώνει διατάξεις οι οποίες τέθηκαν σε μια δικαιολογημένη κριτική σε μια περερμηνεία σε ό,τι αφορά και κυρίως τα μετοχικά ταμεία στρατού και οικονομικά θέματα αξιωματικών και στελεχών των Ενόπλων Δυνάμεων.
Η δεύτερη κατηγορία έρχεται να διευρύνει τις λειτουργίες και τα
δικαιώματα στελεχών των Ενόπλων Δυνάμεων και να εξισώσει ή να άρει ανισότητες μεταξύ αποφοίτων ισοτίμων σχολών.
'Ενα άλλο σημαντικό θέμα είναι η διεύρυνση του επιτελείου του Υπουργείου Εθνικής 'Αμυνας. Και ένα τέταρτο μέρος αφορά γενικά λοιπά θέματα που εξισορροπούν, εναρμονίζουν και εκσυγχρονίζουν το συνολικό καθεστώς των Ενόπλων Δυνάμεων.
Θα ήθελα, απαντώντας στην κριτική που άσκησε ο κ. Βαρβιτσιώτης, να πω δύο τρία πράγματα.
Από τη στιγμή που καθιερώνεται επιτελείο Υπουργείου Εθνικής Αμύνης
-και πιστεύω λογικά καθιερώθηκε- θα πρέπει το επιτελείο αυτό να ανάβει φωτάκια και να φωτίζει ευρέως και σφαιρικά το σύνολο των ευθυνών εκείνου που ασκεί την πολιτική της Εθνικής 'Αμυνας, που είναι η Κυβέρνηση, εκπροσωπουμένη διά του Υπουργού Εθνικής 'Αμυνας και διά των Αρχηγών των Κλάδων.
Αν αναλύσουμε το πνεύμα της συνταγματικής διάταξης του άρθρου 44
-και στο Σύνταγμα του 1975 τέθηκαν για πρώτη φορά οι 'Ενοπλες Δυνάμεις υπό πολιτικό έλεγχο- θα βρούμε απόλυτα δικαιολογημένη τη θεμελίωση μιας εναρμονισμένης συνάντησης και συνταύτισης της στρατιωτικής και της πολιτικής πλευράς αυτού του σημαντικού Υπουργείου, της σημαντικής λειτουργίας των Ενόπλων Δυνάμεων, του συστήματος άμυνας της πατρίδας μας. 
'Ετσι λοιπόν, αν θέλουμε, επαναλαμβάνω, να δούμε υλοποιούμενη αυτήν
τη συνταγματική διάταξη ευρέως και θεμελιακά, για να επιτελείται αυτή η συνταύτιση του στρατιωτικού και του πολιτικού καπέλου επί τω αυτώ για την εκπλήρωση της υπερτάτης αποστολής που είναι η άσκηση της αμυντικής πολιτικής της πατρίδας, για την οποία ευθύνεται η Κυβέρνηση και καθορίζεται από την Κυβέρνηση, τότε νομίζω ότι βρίσκουμε απόλυτα δικαιολογημένη αυτήν τη διεύρυνση.
Πιστεύω ότι γίνεται και η διεύρυνση του πληροφοριακού μέρους του επιτελείου για την αντιμετώπιση ειδικών επειγουσών πιεσμένων καταστάσεων, όπως είναι οι κρίσεις, οι επιβαλλόμενες προβλέψεις, η βασική αρχή και του πολέμου και της οργανώσεως μάχης, η πρόβλεψη. Σε έναν κόσμο που κινείται με την οικουμενική ταχύτητα και τις ιλιγγιώδεις εναλλασσόμενες φάσεις, τότε θα πρέπει τον παράγοντα πρόβλεψη, τον παράγοντα δυνατότητα εκτιμήσεως καταστάσεως να τον ενισχύουμε καθημερινά με άρτιο πληροφοριακό
σύστημα και με σύστημα επεξεργασίας των πληροφοριών, ώστε οι συναγόμενες εκτιμήσεις να μπορούν να προβλέπουν τα κυοφορούμενα και να προετοιμάζουν το αμυντικό σύστημα να αντιμετωπίζει τις εκτάκτως εμφανιζόμενες καταστάσεις.
Νομίζω, λοιπόν, ότι η δημιουργία του επιτελείου κρίσεως, που έχει πληροφοριακή αποστολή προς τον Υπουργό Εθνικής 'Αμυνας, δεν διαταράσσει καθόλου την ιεραρχία και την αρμονία. Η αμυντική πολιτική, η πολιτική άμυνας στο άρθρο 44 του Συντάγματος, της οποίας την ευθύνη έχει η Κυβέρνηση και αντί αυτής ο Υπουργός Εθνικής 'Αμυνας διά των Αρχηγών των Κλάδων, δεν διαταράσσει καθόλου τη συντεταγμένη ιεραρχία.
'Ενα δεύτερο θέμα, κύριοι συνάδελφοι είναι οι γυναίκες. Είναι σεβαστό και ωραίο το φύλο, δεν υπάρχει καμία αμφιβολία. 'Eχει προσφέρει πλείστα όσα και έχει και πλείστες όσες δυνατότητες. 'Ομως υπάρχει μια επιφύλαξη. Η στρατιωτική ζωή είναι σκληρή, ψυχικά, σωματικά, πνευματικά. Είναι σκληρή και όσο σκληρότερη γίνεται τόσο εξασφαλίζεται το αγαθό της εθνικής άμυνας καλύτερα. Η σκληρή ζωή του στρατοπέδου δεν συνάδει προς τα χαρακτηριστικά, την ευαισθησία και τις εγγενείς οργανικές αδυναμίες της γυναίκας. Σαφώς υπάρχουν δευτερεύουσες αποστολές οι οποίες μπορούν να συντελεστούν με άριστο τρόπο από την πλευρά των γυναικών και σαφώς υπάρχουν οι εξαιρέσεις των εξαιρέσεων, όπου γυναίκες αναδεικνύονται και αποδεικνύονται ισότιμες και καλύτερες από το μέσο όρο των ανδρών. Ο κανόνας όμως είναι αρνητικός. Γι' αυτό πιστεύω ότι αυτά τα θέματα πρέπει να τα χειριζόμαστε αναμφισβητήτως μέσα στο πνεύμα του άρθρου 4 του Συντάγματος και της παραγράφου 1 και αναφισβήτητα όμως του άρθρου 4 και της παραγράφου 5 ή 6 του Συντάγματος περί όλων των Ελλήνων των δυναμένων να φέρουν όπλα και της υποχρέωσης να συμβάλουν στην εθνική άμυνα. Γιατί έτσι απαντούμε στις αγαπημένες κυρίες ότι, κύριε Υπουργέ, αν τίθεται με τέτοιον απόλυτο τρόπο η έννοια της ισότητας, ώστε να διαρρήξει ακόμα και το φραγμό του στρατοπέδου για όλα τα πράγματα, τότε έχω ένα απλό ερώτημα να σας κάνω, κύριοι συνάδελφοι: Γιατί η παράγραφος 6 του άρθρου 4 δεν ερεθίζει με την ίδια ευαισθησία, ώστε και οι γυναίκες να υπηρετούν θητεία στις 'Ενοπλες Δυνάμεις; Γιατί αυτή είναι η ισότητα.
ΑΛΕΞΑΝΔΡΟΣ ΑΚΡΙΒΑΚΗΣ: 'Ετσι είναι. Μπράβο, στρατηγέ!
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μα, γιατί πρέπει να υπηρετούν. 
ΚΥΡΙΑΚΟΣ ΣΠΥΡΙΟΥΝΗΣ: Εγώ είμαι ταγμένος, κύριε Πρόεδρε, μαζί σας από
χρόνια πολλά. Είναι ανάγκη, κύριε Υπουργέ, να καθιερωθεί θητεία για τις γυναίκες. Αυτή η ανάγκη επιτείνεται και εντείνεται ακόμη περισσότερο κατά το γεγονός ότι έχουμε καθιερώσει από τετραετίας και την παλλαϊκή άμυνα. Και προβλέπουμε στο νόμο της παλλαϊκής άμυνας ένοπλα τμήματα από τους μη υπηρετούντες, δεκαεπτά, είκοσι, είκοσι πέντε ετών. Ποιοι είναι αυτοί; Είναι οι ανίκανοι να υπηρετήσουν στις ένοπλες δυνάμεις; Είναι γυναίκες. Επομένως προβλέπονται για αποστολές επιχειρήσεων, για πολεμικές αποστολές ένοπλα τμήματα γυναικών για τη φύλαξη γεφυρών, για τον αγώνα σε κατοικημένους τόπους, για ενέδρες, για τούτο και το άλλο, που θα συμπληρώνουν το μάχιμο τμήμα των Ενόπλων Δυνάμεων.
'Αρα υπάρχει και ένας πρόσθετος, πέραν της παραγράφου 6 του άρθρου 4 του Συντάγματος, λόγος για τη θητεία των γυναικών. Και μπορείτε, σεβαστοί 
μου Υπουργοί, να ξεκινήσετε με ένα τρίμηνο, να το δοκιμάσουμε το σύστημα. Και θα περίμενα από τις συναδέλφους γυναίκες να υποστηρίξουν αυτήν τη
λύση, αν κοπτόμεθα τω όντι και ειλικρινώς για την ισότητα των φύλων.
Τώρα, κύριε Πρόεδρε...
ΠΡΟΕΔΡΕΥΩΝ (Κωνσταντίνος Γείτονας): Το ζήτημα προώθησης της ισότητας
των φύλων είναι θέμα και υπόθεση ανδρών και γυναικών, κύριε
συνάδελφε. 'Ετσι δεν είναι; Δεν είναι δεν μπορεί να είναι μόνο στο ενδιαφέρον γυναικών.
ΚΥΡΙΑΚΟΣ ΣΠΥΡΙΟΥΝΗΣ: Μάλιστα.
Θέλω να προσθέσω ότι είναι πολύ θετική η πρόβλεψη. Καίτοι κατά τη διάρκεια της συζητήσεως του σχετικού νόμου "περί απαγορεύσεως των υπέρ τρίτων φόρων" που έπληξε τα μετοχικά ταμεία προβλεπόταν η διάταξη ότι οι πόροι θα αναπληρώνονται από τον προϋπολογισμό, κάνει και ειδική μνεία το σημερινό νομοσχέδιο ώστε να μην αφήνεται καμία αμφιβολία ότι ο προϋπολογισμός θα καλύπτει αναλογικά τα ποσά αυτά. Ειδικώς δε για το 2001, με τον απολογισμό του 2000 θα καταβληθεί το αναλογούν ποσό. 'Αρα δεν πρέπει να υπάρχει καμία ανησυχία.
'Ενα δεύτερο σημείο που θέλω να θίξω. Καταργήθηκε ο επιβαλλόμενος
φόρος από 5% σε 8%, -κατά 3% δηλαδή η αύξησή του- που θα αποτελούσε έναν πρόσθετο πόρο στο μετοχικό ταμείο για την παροχή επιδόματος στους εν ενεργεία αξιωματικούς, όπως στους απόστρατους, στους συνταξιούχους, το γνωστό ΕΚΟΟΕΜΣ, το ειδικό επίδομα, που διαχωρίστηκε εις τρόπον ώστε να μην υπάρχει κανένας κίνδυνος να απομειωθούν οι πόροι των μετοχικών ταμείων στρατού που είναι για τους συνταξιούχους.
Θέλω τελειώνοντας να πω τα εξής: Κύριε Πρόεδρε, έχετε ομολογήσει προς τιμήν σας -αναφέρομαι στον επίτιμο Πρόεδρο της Νέας Δημοκρατίας- ότι για λόγους συγκυριών και κακής τρόπον τινά συνεννόησης μεταξύ Υπουργών της Κυβέρνησής σας -το είπατε σε μια τιμητική για σας αυτοκριτική- δεν κατορθώσατε να προωθήσετε το ενιαίο μισθολόγιο των Ενόπλων Δυνάμεων, να αυξήσετε το μισθολόγιο των Ενόπλων Δυνάμεων που επί μία σχεδόν δεκαετία, μετά τον κ. Χαραλαμπόπουλο, είχε μείνει στάσιμο. Οι κυβερνήσεις του ΠΑ.ΣΟ.Κ. από το 1996 και μετά έκαναν σοβαρά άλματα.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τελειώνω, κύριε Πρόεδρε.
Μπορεί, κύριοι συνάδελφοι, να μην έχουν λυθεί όλα τα προβλήματα, όμως εκτιμώντας με δικαιοσύνη τα εφαρμοσθέντα μέτρα και τις προβλεπόμενες ρυθμίσεις πρέπει να πούμε ότι έγιναν θαρραλέα βήματα για τη βελτίωση του μισθολογίου των Ενόπλων Δυνάμεων. Μένουν σαφώς ακόμα πολλά.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Μένουν οι συνταξιούχοι, μένουν οι απόστρατοι. Αυτή είναι παράλειψη απαράδεκτη.
ΠΡΟΕΔΡΕΥΩΝ (Κωνσταντίνος Γείτονας): Μην ανοίγετε τώρα στο τέλος
διαλογική συζήτηση. 'Εχετε ήδη υπερβεί το χρόνο.
ΚΥΡΙΑΚΟΣ ΣΠΥΡΙΟΥΝΗΣ: Είναι ένα πρόβλημα, κύριοι Υπουργοί, που συν τη ευνοία και των συνθηκών και των συγκυριών πρέπει να το δούμε. Ο χθεσινός στρατηγός παίρνει πολύ περισσότερα από τον προχθεσινό στρατηγό. 
ΠΡΟΕΔΡΕΥΩΝ (Κωνσταντίνος Γείτονας): Ολοκληρώστε, παρακαλώ, κύριε
Σπυριούνη.
ΚΥΡΙΑΚΟΣ ΣΠΥΡΙΟΥΝΗΣ: Είναι μια αδικία, αλλά νομίζω ότι γίνεται, κύριε Πρόεδρε, σε ολόκληρο το δημόσιο τομέα. Οι παλαιότεροι συνταξιούχοι παίρνουν λιγότερα από ισότιμους συνταξιούχους του κλάδου τους μετά από λίγα χρόνια.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Εμείς όμως συνδέσαμε τη σύνταξη με το μισθό.
ΚΥΡΙΑΚΟΣ ΣΠΥΡΙΟΥΝΗΣ: Δεν έχει συνδεθεί ακριβώς, κύριε Υπουργέ.
Υπάρχει πρόβλημα. Γίνεται μία σύνδεση, αλλά όχι αναλογική.
ΠΡΟΕΔΡΕΥΩΝ (Κωνσταντίνος Γείτονας): Δεν μπορούμε να προχωρήσουμε μ'
αυτόν τον τρόο τη συζήτηση.
Ολοκληρώστε, παρακαλώ, κύριε συνάδελφε.
ΚΥΡΙΑΚΟΣ ΣΠΥΡΙΟΥΝΗΣ: Το νομοσχέδιο επιλύει πλείστα όσα θέματα και νομίζω, κύριοι συνάδελφοι, ότι μπορούμε όλοι να το ψηφίσουμε. Ευχαριστώ. 
(Χειροκροτήματα από τ ην πτέρυγα του ΠΑΣΟΚ)
ΠΡΟΕΔΡΕΥΩΝ (Κωνσταντίνος Γείτονας): Ο Κοινοβουλευτικός Εκπρόσωπος του ΠΑ.ΣΟ.Κ. κ. Ακριβάκης έχει το λόγο.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε, δεν είχα την πρόθεση να πάρω το λόγο και να μιλήσω επί του νομοσχεδίου, διότι το νομοσχέδιο γίνεται ομόφωνα δεκτό από όλες τις πτέρυγες της Βουλής. Επομένως δεν έχω να απαντήσω "εκ καθήκοντος", αν θέλετε, ως Κοινοβουλευτικός Εκπρόσωπος σε κάποιες αιτιάσεις της Αντιπολίτευσης κατά του νομοσχεδίου.
Παίρνω όμως το λόγο για να αναφερθώ σε ένα θέμα, το οποίο πιστεύω ότι κατέστη το σοβαρότερο θέμα του νομοσχεδίου κατά την άποψή μου. Βεβαίως είναι σοβαρό θέμα οι ρυθμίσεις που γίνονται για τα μετοχικά ταμεία του Στρατού, αλλά αυτήν τη στιγμή ως κεραυνός εν αιθρία, μετά την έκθεση της Επιστημονικής Επιτροπής της Βουλής, προέκυψε κατά την άποψή μου ένα τεράστιο θέμα. Και λέω ως κεραυνός εν αιθρία, διότι από κανένα κόμμα, είτε στην επιτροπή είτε στην Ολομέλεια, ετέθη θέμα αντισυνταγματικότητας των διατάξεων της παραγράφου 1 και 2 του άρθρου 6 του συζητουμένου σχεδίου νόμου.
'Ολη η Βουλή δηλαδή, όλοι οι Βουλευτές, όλα τα κόμματα έκριναν ότι
δεν υπάρχει αντισυνταγματικότης σε αυτές τις διατάξεις του σχεδίου νόμου. 'Ερχεται, λοιπόν, η Επιστημονική Επιτροπή της Βουλής και λέγει με μια
πρωτοφανώς μακροσκελή έκθεσή της ότι αυτές οι διατάξεις είναι αντισυνταγματικές και μάλιστα -οφείλω να το πω αυτό- κατά τρόπο ρητό και
κατηγορηματικό, χωρίς τη διατύπωση ουδεμιάς επιφύλαξης.
Θα ήθελα λοιπόν εκ προοιμίου να πω, κύριε Πρόεδρε, ότι πολλές φορές η Επιστημονική Επιτροπή της Βουλής έχει διατυπώσει επιφυλάξεις για τη συνταγματικότητα κάποιων συζητουμένων διατάξεων. 'Ομως η Βουλή ομόφωνα αυτές τις επιφυλάξεις τις παρέκαμψε εν όψει του προφανούς συμφέροντος -γενικού συμφέροντος, δημοσίου συμφέροντος- να περάσουν αυτές οι διατάξεις.
Το λέω αυτό, διότι η πολύ μεγάλη ευαισθησία στις όποιες απόψεις της
Επιστημονικής Επιτροπής της Βουλής δεν νομίζω ότι είναι απόλυτα δικαιολογημένη, δοθέντος ότι δεν είναι και αλάθητη η Επιστημονική Επιτροπή της Βουλής. Βεβαίως σέβομαι και εκτιμώ αυτούς που την αποτελούν, εκλεκτούς συνταγματολόγους, αλλά έχουμε και εμείς τις απόψεις μας και υποστηρίζω ευθαρσώς ότι αυτές οι διατάξεις δεν είναι αντισυνταγματικές, είναι συνταγματικότατες.
Προτείνω στον κύριο Υπουργό να εμμείνει στην πρώτη διατύπωση του
νομοσχεδίου και θα έλεγε εκ προοιμίου, ότι για να ήταν πειστική η Επιστημονική Επιτροπή της Βουλής θα έπρεπε να συνδέσει την αντισυνταγματικότητα αυτών των διατάξεων με την υποχρεωτική στράτευση των ανδρών, όπως προσφυώς είπε προηγουμένως ο φίλτατος συνάδελφος, ο στρατηγός.
ΔΗΜΗΤΡΙΟΣ AΠΟΣΤΟΛΑΚΗΣ (Υφυπουργός Εθνικής 'Αμυνας): Των γυναικών. ΑΛΕΞΑΝΔΡΟΣ ΑΚΡΙΒΑΚΗΣ: 'Οχι, με την υποχρεωτική στράτευση των ανδρών,
καλά το λέω. 'Επρεπε να το συνδέσει αυτό το πράγμα, για να είναι πειστική, διότι δεν μπορεί -μπορεί να με πείτε αναχρονιστικό, να πείτε ότι είμαι κατά των διακρίσεων κλπ., αλλά αυτή είναι η πραγματικότητα- να λέμε ότι μόνο οι άνδρες στρατεύονται υποχρεωτικώς λόγω φύλου και λόγω αξιωμάχου του στρατεύματος, αλλά αξιωματικοί γίνονται όλοι αδιακρίτως και γυναίκες και άνδρες. Μήπως έτσι ιδρύουμε αντισυνταγματικότητα εις βάρος των ανδρών; Διότι αυτό είναι δεδομένο, ότι μόνο οι άνδρες στρατεύονται αυτήν τη στιγμή.
ΘΕΟΔΩΡΑ ΜΠΑΚΟΓΙΑΝΝΗ: ... (Δεν ακούστηκε).
ΑΛΕΞΑΝΔΡΟΣ ΑΚΡΙΒΑΚΗΣ: Σας παρακαλώ, κυρία μου, πάρτε το λόγο και
πείτε τα, δεν χρειάζεται να διακόπτετε συνέχεια.
ΠΡΟΕΔΡΕΥΩΝ (Κωνσταντίνος Γείτονας): Να μην μετατρέψουμε το σοβαρό αυτό ζήτημα σε αιτία πολέμου μεταξύ ανδρών και γυναικών στην Αίθουσα. 
Συνεχίστε, παρακαλώ.
ΑΛΕΞΑΝΔΡΟΣ ΑΚΡΙΒΑΚΗΣ: Κύριε Πρόεδρε,...
ΠΡΟΕΔΡΕΥΩΝ (Κωνσταντίνος Γείτονας): Δεν αναφέρομαι σε σας, αναφέρομαι στις διακοπές που γίνονται.
ΑΛΕΞΑΝΔΡΟΣ ΑΚΡΙΒΑΚΗΣ: Εγώ λέω τις απόψεις μου.
ΠΡΟΕΔΡΕΥΩΝ (Κωνσταντίνος Γείτονας): Να τις πείτε τις απόψεις σας,
δικαίωμά σας ... αν και δεν τέθηκε κατά τον κανονισμό ζήτημα αντισυνταγματικότητας.
ΑΛΕΞΑΝΔΡΟΣ ΑΚΡΙΒΑΚΗΣ: Μήπως μας διακατέχει μια προκατάληψη, μην τυχόν θεωρηθούμε ότι είμαστε υπέρ των διακρίσεων μεταξύ των δύο φύλων; Εμένα δεν με διακατέχει τέτοια προκατάληψη.
'Ερχομαι τώρα επί του νομικού θέματος, κύριε Υπουργέ. Το 116 άρθρο παράγραφος 2 του Συντάγματος λέει ότι επιτρέπονται παρεκκλίσεις από την αρχή της ισότητος των δύο φύλων για αποχρώντες άλλως μεταγλωτισμένα σοβαρούς λόγους. Αυτούς λοιπόν τους σοβαρούς λόγους στην αρχική διατύπωση του νομοσχεδίου τους επικαλείται το νομοσχέδιο, όπως διατυπώθη αρχικώς. Και έρχεται, αξιότιμε κύριε Πρόεδρε, η Επιστημονική Επιτροπή της Βουλής για να θεμελιώσει την αντισυνταγματικότητα και αναφέρεται σε πρόσφατες αποφάσεις -τρεις αποφάσεις- του Συμβουλίου της Επικρατείας, του 1998 και του 1999 για την ποσόστωση των γυναικών στις σχολές της Αστυνομίας.
'Εχει σημασία να το δούμε αυτό. Λένε, λοιπόν, οι αποφάσεις του
Συμβουλίου της Επικρατείας για την ποσόστωση των γυναικών, τα εξής: Η γενική, όμως, αποστολή της Ελληνικής Αστυνομίας, η οποία συνίσταται σύμφωνα με το άρθρο 3 του νόμου τάδε, στην πρόληψη και καταστολή του εγκλήματος, την περιφρούρηση της έννομης τάξης και του δημοκρατικού πολιτεύματος και την αντιμετώπιση εκτάκτων αναγκών, αναλύεται σε ένα ευρύτατο φάσμα αρμοδιοτήτων, οι οποίες περιγράφονται αναλυτικά στις διατάξεις τάδε, τάδε και τάδε.
Στις αρμοδιότητες αυτές αντιστοιχούν δραστηριότητες και καθήκοντα κατά την άσκηση των οποίων, ο παράγοντας φύλο, άλλοτε διαδραματίζει αποφασιστικό ρόλο και άλλοτε δεν παίζει κανένα ρόλο ή έχει ασήμαντη
επιρροή. Γι' αυτό λοιπόν κρίνει αντισυνταγματική τη διάταξη. Γιατί; Υπάρχουν θέσεις στην Αστυνομία που το φύλο δεν παίζει κανένα ρόλο. 
Μπορούν να μπουν εδώ όπως βλέπουμε στη Βουλή και έχουμε αρκετούς
αξιωματικούς, οπλίτες, της Αστυνομίας. 'Η στα γραφεία των αστυνομικών τμημάτων. Βεβαίως. Και ερωτάται τώρα στο στρατό ισχύει το ίδιο πράγμα; Εγώ λέω το εξής, καταργείται η ποσόστωση των γυναικών, όπως την κατήργησε ο κύριος Υπουργός. 'Οπως ξέρουμε, γίνεται με τις πανελλήνιες εξετάσεις η πρόσληψη των αξιωματικών στις στρατιωτικές σχολές. Είναι απίθανο δηλαδή; Τι μας έχει διδάξει η πείρα ότι μπορεί κάθε χρόνο το 80% των επιτυχόντων να είναι γυναίκες στις σχολές αξιωματικών. Και σε δέκα χρόνια το 60% των αξιωματικών του στρατεύματος να είναι γυναίκες. Θα μου πείτε βλάπτει; Δεν ξέρω. Δεν έχω ειδικότητα στα στρατιωτικά, αλλά μου φαίνεται λίγο άσχημο και στις μονάδες τις ακριτικές, στις ορεινές να υπηρετούν γυναίκες αξιωματικοί. Διότι το στράτευμα δεν έχει τόσες θέσεις γραφειοκρατικής ιδιότητος, περιεχομένου αν θέλετε, που έχει η Αστυνομία.
Αλλά έχω και κάτι άλλο να πω. Εάν εδώ δεν υπάρχει σοβαρός λόγος εξαίρεσης και εφαρμογής του άρθρου 116 παράγραφος 2 του Συντάγματος και παρέκκλιση από την αρχή της ισότητας των δύο φύλων πού αλλού θα υπάρχει; Δεν μπορώ να το καταλάβω. Λέει εδώ τελειώνοντας η Επιστημονική Επιτροπή της Βουλής το εξής. Συνεπώς και στις δύο περιπτώσεις οι προσθήκες που επιχειρούνται στο άρθρο τάδε στερούνται τελείως της απαιτουμένης διαφάνειας. Και δεν επιτρέπει να διαπιστωθεί αν συντρέχουν πράγματι αποχρώντες λόγοι που μπορούν να δικαιολογήσουν αφ' ενός τον αποκλεισμό των γυναικών από ορισμένες σχολές και τμήματα και αφ' ετέρου τις ποσοστώσεις εις βάρος του. Η διατύπωση της παραγράφου 1 και της παραγραφου 2 λέει: Για λόγους μείζονος προστασίας της γυναίκας και ύπαρξη βιολογικών διαφορών ανάμεσα στα δύο φύλλα αλλά και λόγω των ιδιαιτέρων αναγκών και συνθηκών υπό τις οποίες τελεί το στράτευμα και το προσωπικό δεν είναι σοβαροί λόγοι απόκλεισης που προβλέπει το άρθρο 116, του Συντάγματος; Οι συνθήκες που τελεί το στράτευμα δεν είναι σοβαρός λόγος απόκλισης σύμφωνα με το άρθρο 116 του Συντάγματος; Και έρχεται η Επιστημονική Επιτροπή της Βουλής και λέει όχι. Τότε πότε είναι; Αν και στο στράτευμα δεν υπάρχει σοβαρός λόγος απόκλισης σύμφωνα με το άρθρο 116 τότε ποτέ δεν θα υπάρχει απόκλιση. Και περίττευε η ύπαρξη του άρθρου 116. 
Κύριε Υπουργέ, πιστεύω λοιπόν ότι η διατύπωση την οποία είχατε κάνει
αρχικά είναι αρκούντος συνταγματική ότι δεν είναι το ίδιο πράγμα η Ελληνική Αστυνομία που έκρινε το Συμβούλιο Επικρατείας με το στράτευμα και όλες τις μορφές του στρατεύματος, ναυτικό, γυναίκες αξιωματικοί στα υποβρύχια. Δεν είμαι ειδικός αλλά απ' αυτά που ξέρουμε όλοι μας τα λέω αυτά. Δεν είναι το ίδιο πράγμα η Ελληνική Αστυνομία, την οποία επικαλείται η Επιστημονική Επιτροπή της Βουλής, με το στράτευμα.
Γι' αυτό λοιπόν, κύριε Υπουργέ, θα παρακαλέσω ή να εμμείνετε στην
αρχική διατύπωση, γιατί νομίζω ότι είναι σοβαρότατο αυτό το θέμα. Δεν ξέρω τι θα πουν οι άλλοι συνάδελφοι, ή να επιφυλαχθείτε να δούμε αυτές τις διατάξεις καλύτερα, μήπως βρούμε κάποια προσφορότερη λύση που να είναι συμβατή και με τις απόψεις της Επιστημονικής Επιτροπής της Βουλής αλλά και αυτές τις απόψεις που επιτάσσει και επιβάλλει το δημόσιο συμφέρον και οι συνθήκες που επικρατούν στο στράτευμα.

ΠΡΟΕΔΡΕΥΩΝ (Κωνσταντίνος Γείτονας): Η κα Μπακογιάννη, Κοινοβουλευτικός Εκπρόσωπος της Νέας Δημοκρατίας, έχει το λόγο. 
ΘΕΟΔΩΡΑ ΜΠΑΚΟΓΙΑΝΝΗ: Περίσσεψε το πάθος του Κοινοβουλευτικού
Εκπροσώπου του ΠΑ.ΣΟ.Κ. και η ανησυχία του μην τυχόν το στράτευμα καταληφθεί από γυναίκες.
Εγώ, κυρίες και κύριοι συνάδελφοι, δεν συμμερίζομαι την αγωνία του 
Κοινοβουλευτικου Εκπροσώπου του ΠΑΣΟΚ. Δεν φοβούμαι ότι οι γυναίκες από την ώρα που τους δοθεί η δυνατότητα να μπουν στις στρατιωτικές σχολές θα καταλάβουν το στράτευμα και θα καταστρέψουν την Ελλάδα και θα υπονομεύσουν την εθνική άμυνα της χώρας.
Θα μου επιτρέψετε να σας πω ότι το άρθρο, έτσι όπως ήταν διατυπωμένο ήταν σαφώς αντισυνταγματικό. Δεν χρειαζόταν καν να έχει κανείς τις 
γνώσεις του διακεκριμένου συνταγματολόγου και συναδέλφου μου κ. Παυλόπουλου για να αντιληφθεί ότι οι βιολογικές διαφορές το 2001 δεν
είναι επαρκής δικαιολογία για να γλυτώσει κανείς τις γυναίκες από τις
στρατιωτικές σχολές.
Κυρίες και κύριοι συνάδελφοι, είναι βέβαιο ότι το Σύνταγμα προβλέπει
την ισότητα των δύο φύλων. Είναι επίσης βέβαιο ότι όλοι οι σύγχρονοι
στρατοί του κόσμου, -τους βλέπουμε ούτως ή άλλως- έχουν και γυναίκες. 'Εχουν γυναίκες και στα υποβρύχια, έχουν γυναίκες πιλότους στα μαχητικά
κλπ. Από κει και πέρα υπάρχει πράγματι και μια δυνατότητα της οποίας
φαντάζομαι ότι θα κάνει χρήση και ο κύριος Υπουργός Εθνικής 'Αμυνας, όταν θα μας φέρει το άρθρο 6 αναδιαμορφωμένο και το οποίο θα πηγαίνει πιο κοντά στην ευρωπαϊκή διατύπωση, η οποία προβλέπει, αν θυμάμαι καλά, ότι χρειάζονται διάφορα κριτήρια μεταξύ αυτών και αυξημένες φυσικές ικανότητες και τέτοιου είδους προδιαγραφές που πιστεύω ότι θα ηρεμήσουν την αγωνία του κυρίου συναδέλφου.
Τώρα θέλω να περάσω σε δύο-τρία άλλα θέματα, τα οποία θίγει το νομοσχέδιο αυτό και θέλω να σταθώ στα κύρια. Το πρώτο είναι αυτή η δημιουργία του φορέα κρίσεων του Υπουργείου Εθνικής Αμύνης.
'Εγινε πράγματι πολύ μεγάλη συζήτηση και στην επιτροπή μας γι' αυτόν το φορέα. Εδώ ένα πράγμα έχει διαπιστωθεί και έχει διαπιστωθεί γενικά και από όλους, είτε τις Συμπολίτευσης είτε της Αντιπολίτευσης, ότι αν ενας φορέας λείπει, λείπει ο φορέας συντονισμού μεταξύ των Υπουργείων Εξωτερικών και 'Αμυνας. Και πράγματι λείπει ο ένας εθνικός φορέας διαχείρισης κρίσεων. Αυτό το είδαμε στα 'Ιμια, το είδαμε όμως και αργότερα και σε μικρότερες κρίσεις σε θέματα που δεν είχαν απασχολήσει επαρκώς την κοινή γνώμη. Αυτό είναι μια διαπίστωση την οποία έχουμε κάνει όλοι. Αντ' αυτού, αντί δηλαδή να δημιουργηθεί ο ένας φορέας ο οποίος θα συντονίζει το Υπουργείο Εξωτερικών και το Υπουργείο Εθνικής 'Αμυνας, δημιουργείται ένας φορέας διαχείρισης κρίσεων στο Υπουργείο Εθνικής 'Αμυνας. Και εδώ θα ήθελα να πω ότι δεν αντιλαμβάνομαι τι κάνει από κει και πέρα το Γενικό Επιτελείο, διότι γενικώς κρίσεις διαχειρίζεται το ΓΕΕΘΑ. Αυτή είναι η δουλειά του, να διαχειρίζεται κρίσεις. Αν υπάρχει και άλλος φορέας διαχείρισης κρίσεων δεν αντιλαμβάνομαι ποιος τελικά θα δίνει τις εντολές μέσα στο Υπουργείο Εθνικής 'Αμυνας, ενώ η ουσία είναι ότι χρειάζεται συντονισμό το Υπουργείο Εξωτερικών, το Υπουργείο Εθνικής 'Αμυνας και ίσως και το Υπουργείο Εσωτερικών, για να μη θυμίσω στον κύριο Υπουργό κάποιες δυσάρεστες στιγμές που περάσαμε όταν θα χρειαζόταν ίσως ένας τέτοιος φορέας για την περίπτωση Οτσαλάν, όπου ξημερώσαμε με την έλλειψη συνεργασίας των διαφόρων Υπουργείων μεταξύ τους.
Κύριε Υπουργέ, εμείς πιστεύουμε ότι έχετε αρκετά όργανα κάτω από τις αρμοδιότητές σας και νομίζουμε ότι αυτό το πρόσθετο όργανο δεν χρειαζεται.
Το δεύτερο είναι το επιτελείο του Υπουργού. 'Εγινε πολύ μεγάλη συζήτηση και ο κ. Βαρβιτσιώτης ανέφερε εδώ και κάποια στοιχεία για το επιτελείο του Υπουργού. Δεν υπάρχει αμφιβολία ότι βλέπω ένα πολύ μεγάλο ενδιαφέρον, αύξησης του πολιτικού προσωπικού στο Υπουργείο Εθνικής 'Αμυνας. Και αυτή η δύναμη την οποία θέλετε να δώσετε στο επιτελείο του Υπουργού και την οποία τώρα τη δίνετε και νομοθετικά, ουσιαστικά θέτει το επιτελείο του Υπουργού στο ίδιο επίπεδο με τον Αρχηγό των Ενόπλων Δυνάμεων. Αυτό εγώ τουλάχιστον δεν το εχω ξαναδεί σε κανένα μέρος του κόσμου. Θα πρέπει το Υπουργείο Εθνικής 'Αμυνας να έχει μια σαφή ιεραρχία και να έχουν και ευθύνη οι 'Ενοπλές Δυνάμεις.
Αντιλαμβάνομαι ότι υπάρχει ένας πολύ μεγάλος συναγωνισμός μεταξύ του Υπουργού Εξωτερικών και του Υπουργού Εθνικής 'Αμυνας για το ποιος διαθέτει περισσότερους συμβούλους οι οποίοι να μην προέρχονται από τα Υπουργεία τους, αλλά δεν νομίζω ότι αυτός είναι επαρκής λόγος για να προχωρήσουμε και να δίνουμε τέτοιου είδους δυνατότητα στο επιτελείο του Υπουργού. Ο δε κ. Βαρβιτσιώτης υπήρξε αποκαλυπτικός για τα μεγέθη, κύριοι συνάδελφοι.
'Οταν μιλάμε για έναν προϋπολογισμό 10 δισεκατομμυρίων, όπως
αποκάλυψε ο κ. Βαρβιτσιώτης για το επιτελείο του Υπουργού, αντιλαμβάνεσθε ότι αυτό το Επιτελείο κάνει πάρα πολλά πράγματα ή έχει πάρα πολλές αρμοδιότητες τις οποίες δεν θα έπρεπε να έχει, αλλά να τις έχει το ΓΕΕΘΑ. 
Κύριοι συνάδελφοι, με τις διάφορες τροπολογίες οι οποίες υπάρχουν στο
νομοσχέδιο και οι οποίες εγγίζουν ακριβώς τον τρόπο λειτουργίας του Υπουργείου Εθνικής 'Αμυνας, το μήνυμα το οποίο εμείς τουλάχιστον παίρνουμε είναι ότι γίνεται προσπάθεια να κοντύνουν οι αρμοδιότητες των
στρατιωτικών, κύριε Υπουργέ. Αυτό είναι το μήνυμα που παίρνουμε εμείς από τις τροπολογίες σας και δεν νομίζω ότι αυτός πρέπει να είναι ο στόχος της Βουλής των Ελλήνων.
Αναφορικά με τα υπόλοιπα, το νομοσχέδιο κινείται σε πολλά θέματα προς τη σωστή κατεύθυνση. Θα έχουμε τη δυνατότητα να τα πούμε και κατ'άρθρον. 
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΥΩΝ (Κωνσταντίνος Γείτονας): Ο Υπουργός Εθνικής 'Αμυνας
κ. Τσοχατζόπουλος έχει το λόγο.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Να
δώσω μερικές απαντήσεις, κύριε Πρόεδρε, σε παρατηρήσεις οι οποίες έγιναν και οι οποίες επειδή επαναλαμβάνονται, τείνουν να δημιουργήσουν μια εντύπωση που δεν έχει καμία σχέση με την πραγματικότητα.
Κυρίες και κύριοι συνάδελφοι, στο Υπουργείο Εθνικής Αμύνης η ευθύνη
και ο ρόλος των στελεχών των Ενόπλων Δυνάμεων, είναι σαφής και προσδιορισμένος, θεσμοθετημένος και λειτουργεί πλήρως και ολοκληρωμένα με αξιοποίηση όλων των ευθυνών σ' όλον το βαθμό, σε κάθε επίπεδο με πλήρη συμμετοχή στα αρμόδια συμβούλια λειτουργίας των Ενόπλων Δυνάμεων, όπου προβλέπεται, είτε στο ΣΑΓΕ με τη συμμετοχή των Αρχηγών είτε στο ΣΑΜ με συμμετοχή των Αρχηγών και της πολιτικής ηγεσίας, ώστε να υπάρξει μέσα από την τακτική λειτουργία αυτών των συμβουλίων η ολοκληρωμένη, η απαραίτητη, η πλήρης πολιτική και στρατιωτική λειτουργία του Υπουργείου Εθνικής Αμύνης.
Αυτό για να μη δοθεί σε καμία περίπτωση η εντύπωση ότι αυτό που επικαλεσθήκατε, κυρία Μπακογιάννη, περί δήθεν προθέσεως μείωσης των αρμοδιοτήτων των στρατιωτικών στελεχών έχει οιανδήποτε βάση. Απεναντίας πιστεύω ότι το Υπουργείο Εθνικής Αμύνης δεν έχει ανάγκη να δημιουργήσει τέτοια ψευτοδιλήμματα στον τρόπο άσκησης της λειτουργίας του και της πολιτικής ευθύνης για τη λειτουργία του Υπουργείου. Εξάλλου πιστεύω ότι θα είμαστε σύμφωνοι ότι η πολιτική ευθύνη λειτουργίας του Υπουργείου Εθνικής Αμύνης, βασικά προσδιορίζεται μέσα από τη σχετική νομοθεσία, έτσι ώστε να είναι πάρα πολύ σαφές ότι ασκείται η πολιτική ευθύνη για τη λειτουργία των Ενόπλων Δυνάμεων μέσω του Υπουργού και των Αρχηγών των επιτελείων και του ΑΓΕΕΘΑ με τις νέες αρμοδιότητες τις οποίες έχει στη βάση της συνταγματικής αναθεώρησης, έτσι ώστε να μην υπάρχει καμία αμφισβήτηση για το πώς λειτουργεί το Υπουργείο Εθνικής Αμύνης.
Εντύπωση δόθηκε ότι το Επιτελείο Χειρισμού Κρίσεων επιδιώκει να ποδηγετήσει το από το νόμο προβλεπόμενο Επιτελείο Χειρισμού Κρίσεων του ΑΓΕΕΘΑ που υπάρχει και έχει θεσμοθετηθεί και το συζητήσαμε εδώ στη
Βουλή.
'Ομως, κυρία Μπακογιάννη, υπάρχει μια βασική διαφορά μεταξύ του
Στρατιωτικού Επιτελείου Χειρισμού Κρίσεων του Υπουργείου Εθνικής Αμύνης, το οποίο είναι απαραίτητο για να μπορέσει να συντονίσει, να στηρίξει και να υπηρετήσει τη στρατιωτική λειτουργία του Υπουργείου Εθνικής Αμύνης και είναι άλλο θέμα η διαμόρφωση του Πολιτικού Επιτελείου Χειρισμού Κρίσεων που είναι απαραίτητο να συνεργαστεί με το αντίστοιχο Πολιτικό Επιτελείο Χειρισμού Κρίσεων του Υπουργείου Εξωτερικών διότι δεν πιστεύω να προβλέπατε ή να θέλατε ότι θα υπήρχε συνεργασία του Στρατιωτικού Επιτελείου Χειρισμού Κρίσεων του Υπουργείου Εθνικής Αμύνης και του πολιτικού επιτελείου Χειρισμού Κρίσεων του Υπουργού Εξωτερικών.
Δεν είναι δυνατόν να συμβαδίσει αυτό το πράγμα και γι' αυτόν ακριβώς το λόγο προβλέπεται η δημιουργία του Πολιτικού Επιτελείου Χειρισμού Κρίσεων στο Υπουργείο Εθνικής 'Αμυνας, ώστε να υπάρξει πράγματι η δυνατότητα από κοινού συνεργασίας αυτών των δύο επιτελείων και να πετύχουμε αυτό το οποίο ζητείτε: το συντονισμό των πολιτικών Υπουργείων 'Αμυνας και Εξωτερικών με σκοπό να στηρίξουν το ΚΥΣΕΑ και τον Πρωθυπουργό στην ανάλυση, στήριξη, λειτουργία και λήψη αποφάσεων.
Τόσο απλά είναι τα θέματα, κυρίες και κύριοι συνάδελφοι: Στηρίζεται
το ΚΥΣΕΑ...
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Γιατί εδρεύει στο Υπουργείο Εθνικής 'Αμυνας και όχι στο Υπουργείο Εξωτερικών;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Υπάρχει στο Υπουργείο Εξωτερικών θεσμοθετημένο το Επιτελείο Χειρισμού Κρίσεων. 'Αλλο θέμα αυτό. Δημιουργήθηκε το αντίστοιχο στο Υπουργείο Εθνικής 'Αμυνας και ο υποχρεωτικός διά του νόμου συντονισμός αυτών των δύο επιτελείων εγγυάται τη βέλτιστη υποστήριξη του ΚΥΣΕΑ και του
Πρωθυπουργού για τη λήψη αποφάσεων που αφορούν στην πολιτική εθνικής άμυνας της χώρας. Περί αυτού πρόκειται. Τίποτε παραπάνω και τίποτε παρακάτω.
Επιτρέψτε μου, κύριε Πρόεδρε, να αξιοποιήσω το υπόλοιπο του χρόνου διότι διαπίστωσα πως υπάρχει μία συνέχεια της θεωρητικής, αν θέλετε, και φανταστικής προσέγγισης περί λειτουργίας του ΕΠΥΕΘΑ, που είναι το Επιτελείο Υπουργού Εθνικής Αμύνης και νομοθετήθηκε με το ν. 2292/95, όπως γνωρίζετε.
Κυρίες και κύριοι συνάδελφοι, δεν υπάρχει καμία αμφιβολία ότι 97% ίσως και 98% αποτελείται από στρατιωτικά στελέχη. Είναι μακράν κάθε πραγματικότητας η υποψία ότι μπορούν κάποια πολιτικά στελέχη να επιχειρούν μέσα από τη λειτουργία του Επιτελείου Εθνικής Αμύνης είτε να παρέμβουν είτε να γίνουν ισότιμα με τα στρατιωτικά επιτελεία, με τα στρατιωτικά συμβούλια ή με τη λειτουργία είτε του ΓΕΕΘΑ είτε των Αρχηγών των Ενόπλων Δυνάμεων.
Το Επιτελείο Εθνικής 'Αμυνας βέβαια έχει την ευθύνη ως υποστηρικτικό επιτελείο του Υπουργού να καλύψει όλες τις απαραίτητες δραστηριότητες που ανατίθενται με νόμο, είτε αυτές έχουν να κάνουν με την εγγύηση υποστήριξης ανά πάσα στιγμή της λειτουργίας του ΚΥΣΕΑ, του Πρωθυπουργού και της Κυβέρνησης με την εποπτεία του Κέντρου Χειρισμού Κρίσεων, είτε έχει να κάνει με την ευθύνη συνολικής εποπτείας και ανά πάσα στιγμή εξασφάλισης πολιτικής ετοιμότητας του Υπουργείου, να απαντήσει σε οποιαδήποτε κατάσταση έκτακτης ανάγκης, ανωτέρας βίας ή οτιδήποτε άλλο. Και πολύ περισσότερο βέβαια την πολιτική υποστήριξη όλης της πολιτικής, η οποία γίνεται από το Υπουργείο και που αποτελεί τη διπλωματική αμυντική εξωτερική πολιτική της Κυβέρνησης -αυτό που εμείς καθορίσαμε ως difence diplomacy, την αμυντική διπλωματία- με την οποία ουσιαστικά το Υπουργείο Εθνικής Αμύνης έχει αναδείξει σε καθοριστικό παράγοντα τη συμμετοχή της Ελλάδας σε συλλογικούς οργανισμούς ασφάλειας είτε είναι το ΝΑΤΟ είτε είναι η Ευρωπαϊκή 'Ενωση είτε είναι τα προγράμματα PFP είτε είναι η νοτιοβαλκανική συνεργασία με σκοπό να αναδείξουμε την περιφερειακή συλλογική ασφάλεια είτε είναι αναγκαίο να αναδείξουμε τις διμερείς σχέσεις με μία σειρά κρατών στην Ανατολική Μεσόγειο, στον Καύκασο ή στα Βαλκάνια, με τα οποία οφείλουμε να έχουμε σχέσεις.
Κυρίες και κύριοι συνάδελφοι, θα παρακαλούσα πράγματι σε μία
πρόσκληση των στελεχών του Κοινοβουλίου, των συναδέλφων Βουλευτών, πέραν της Διαρκούς Επιτροπής για συζήτηση, παρουσίαση και ενημέρωση για τον τρόπο λειτουργίας του Υπουργείου Εθνικής Αμύνης, της Επιτροπής Χειρισμού Κρίσεων και του Επιτελείου Εθνικής 'Αμυνας, ώστε να μην μπορεί να δημιουργηθεί καμία υποψία ή καμία, αν θέλετε, αρνητική εικόνα για το εύρος είτε των αρμοδιοτήτων είτε των ευθυνών του.
Είμαι όμως κατηγορηματικός και λυπούμαι διότι σήμερα ο κ. Βαρβιτσιώτης επέλεξε μία πρωτοφανή μέθοδο συζήτησης ενός νομοσχεδίου. Αναφερθήκατε σε στοιχεία. Ευχαρίστως σε μία ερώτηση ή επερώτηση ή οτιδήποτε άλλο θέλετε να ενημερωθείτε για το χειρισμό των πόρων που αφορούν στη λειτουργία του Επιτελείου Εθνικής Αμύνης.
Επιτρέψτε μου όμως να διαφωνήσω, αγαπητέ συνάδελφε, στο ότι η
αντίληψή σας περί λιτότητας, την οποία επικαλεστήκατε στο τέλος και βάσει της οποίας ζητείτε να μην υπάρχουν δαπάνες πέραν κάποιου ορίου απ' ό,τι εσείς φαντάζεστε στη λειτουργία αυτού του Επιτελείου, μάλλον επιβεβαιώνει την άρνησή σας στη διάρκεια της θητείας σας στα τρία ή τέσσερα χρόνια ως Υπουργός Εθνικής Αμύνης να προωθήσετε οποιοδήποτε μισθολόγιο υπέρ των Ενόπλων Δυνάμεων. Λιτότητα την οποία δεν συμμερίζομαι, δεν αποδέχομαι σε καμία περίπτωση.
Και αρνούμαι κατηγορηματικά να συζητήσω φανταστικούς αριθμούς,
σενάρια τα οποία δεν μας έχετε τη δυνατότητα να απαντήσουμε και να θέσουμε ως βάση στη συζήτηση. Γι' αυτό επιφυλάσσομαι, κύριε Πρόεδρε, με απάντηση σαφή συγκεκριμένης ερώτησης η οποία θα γίνει στη Βουλή, να δημοσιοποιήσουμε όλα τα στοιχεία για τη λειτουργία, για να δείτε, κύριε Βαρβιτσιώτη, ότι λάθος πόρτα χτυπήσατε στην προκειμένη περίπτωση και όχι τη λειτουργία του Υπουργείου Εθνικής Αμύνης.
Ευχαριστώ, κύριε Πρόεδρε.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Κύριε Πρόεδρε, παρακαλώ, το λόγο.

ΙΩΑΝΝΗΣ ΒΑΡΒΙΤΣΙΩΤΗΣ: Το λόγο επί προσωπικού, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Ζήτησε πριν το λόγο ο κ.
Μητσοτάκης.

ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Θέλω, κύριε Πρόεδρε, να πω μία φράση. Από
όσα πολλά μας είπε ο κύριος Υπουργός Εθνικής Αμύνης συνάγεται αδιαμφισβήτητα το συμπέρασμα ότι οι αριθμοί του κ. Βαρβιτσιώτη είναι απόλυτα ακριβείς.
ΙΩΑΝΝΗΣ ΒΑΡΒΙΤΣΙΩΤΗΣ: Το λόγο επί προσωπικού, κύριε Πρόεδρε. ΠΡΟΕΔΡΕΥΩΝ (Κωνσταντίνος Γείτονας): Σε τι συνίσταται το προσωπικό
θέμα, κύριε Βαρβιτσιώτη;
ΙΩΑΝΝΗΣ ΒΑΡΒΙΤΣΙΩΤΗΣ: Κύριε Πρόεδρε, ήταν βαρυτάτη η κατηγορία την οποία εξετόξευσε εναντίον μου ο Υπουργός Εθνικής Αμύνης λέγοντας εμμέσως πλην σαφώς ότι παρουσίασα ψευδή στοιχεία στην Αίθουσα αυτή. Ε, λοιπόν, δεν είναι δυνατόν να μείνει αναπάντηση αυτή η βαρύτατη κατηγορία. 
ΠΡΟΕΔΡΕΥΩΝ (Κωνσταντίνος Γείτονας): Παρακαλώ. Δεν υπήρξε μομφή. ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Ζητήστε να σας δώσουμε εμείς τα στοιχεία. 'Οχι να επικαλεστείτε αυτά τα οποία φαντάζεστε εσείς.
ΠΡΟΕΔΡΕΥΩΝ (Κωνσταντίνος Γείτονας): Δεν υπάρχει κατά τον Κανονισμό
θέμα προσωπικό, κύριε Βαρβιτσιώτη.
ΙΩΑΝΝΗΣ ΒΑΡΒΙΤΣΙΩΤΗΣ: Μα, δεν τα φαντάζομαι, κύριε Πρόεδρε. Ο προϋπολογισμός τον οποίον ψηφίσαμε εμείς, οι προϋπολογισμοί των πέντε ετών τα γράφουν.
ΠΡΟΕΔΡΕΥΩΝ (Κωνσταντίνος Γείτονας): Δεν προκύπτει όμως θέμα προσωπικό αυτήν τη στιγμή. Γιατί το δημιουργείτε; Αμφισβήτησε ο κύριος Υπουργός τα στοιχεία που δώσατε και θα απαντήσει με τα δικά του στοιχεία.
ΙΩΑΝΝΗΣ ΒΑΡΒΙΤΣΙΩΤΗΣ: Αντελήφθη όλη η Βουλή ότι ο κύριος Υπουργός στερείται επιχειρημάτων για να αντικρούσει τα αληθή αυτά στοιχεία. 
ΠΡΟΕΔΡΕΥΩΝ (Κωνσταντίνος Γείτονας): Εντάξει, κύριε Βαρβιτσιώτη,
τελείωσε το θέμα.
Ο κ. Φλωρίνης έχει το λόγο.
ΚΩΝΣΤΑΝΤΙΝΟΣ ΜΗΤΣΟΤΑΚΗΣ: Δεν υπάρχει αμφιβολία γι' αυτό. Κάποτε και
οι Υπουργοί του ΠΑΣΟΚ να μάθουν να λένε την αλήθεια.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Δεν
είναι έτσι.
ΠΡΟΕΔΡΕΥΩΝ (Κωνσταντίνος Γείτονας): Κύριε Πρόεδρε, συνεχίζετε από ώρες να επιχειρείτε από το έδρανο σας διαλογική συζήτηση. Με όλη την εκτίμηση, αλλά δεν μπορώ να επιτρέψω να γίνεται συνέχεια αυτό. Με συγχωρείτε, αλλά υπάρχει στο Βημα ομιλητής.
Ορίστε, κύριε Φλωρίνη.
ΑΘΗΝΑΙΟΣ ΦΛΩΡΙΝΗΣ: Κύριε Πρόεδρε, κυρίες και κύριοι συνάδελφοι, κύριε Υπουργέ. Πρώτα απ' όλα θα ήθελα να ευχηθώ χρόνια πολλά σε όλους, καλά και αποδοτικά για τη δημοκρατία, για την Ελλάδα και για τις 'Ενοπλες Δυνάμεις, μια και που σήμερα συζητάμε νομοσχέδιο που έχει σχέση με αυτές. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Και
για τους Γιώργηδες! Αγίου Γεωργίου, Ενόπλων Δυνάμεων.
ΑΘΗΝΑΙΟΣ ΦΛΩΡΙΝΗΣ: Για τους Γιώργηδες και για τις Γεωργίες να μην
ξεχνάμε.
Συζητάμε, λοιπόν, σήμερα ένα νομοσχέδιο που πραγματικά βελτιώνει, οφείλω να το ομολογήσω αυτό, κύριε Υπουργέ, τα κοινωνικά και ασφαλιστικά δικαιώματα των στρατιωτικών, οι οποίοι είναι ασφαλισμένοι στα μετοχικά ταμεία του Υπουργείου Εθνικής Αμύνης.
(Στο σημείο αυτό την Προεδρική 'Εδρα καταλαμβάνει η Δ' Αντιπρόεδρος
της Βουλής κα 'ΑΝΝΑ ΜΠΕΝΑΚΗ-ΨΑΡΟΥΔΑ)
Είναι ένα θετικό νομοσχέδιο απ' αυτήν την άποψη.
Κυρία Πρόεδρε, κυρίες και κύριοι συνάδελφοι, είναι γεγονός ότι τα μετοχικά ταμεία των τριών κλάδων των Ενόπλων Δυνάμεων έχουν περιέλθει σε απαράδεκτα χαμηλά, σε επικίνδυνα οικονομικά επίπεδα και αντιμετωπίζουν θέμα επιβίωσης. Η δυσμενής αυτή κατάσταση είναι δημιούργημα της οικονομικής πολιτικής που εφαρμόστηκε τα τελευταία είκοσι χρόνια κυρίως δε με την άσκηση ευρείας οικονομικής πολιτικής χωρίς ανάλογη οικονομική ενίσχυση των ταμείων.
Τελευταία μάλιστα, κύριε Υπουργέ, με την κατάργηση του 4% υπέρ τρίτων στο γνωστό φορολογικό νομοσχέδιο η κατάσταση έγινε απελπιστική. Εμείς στην ομιλία μας τότε στη Βουλή στις 28 Νοεμβρίου του 2000, απευθυνόμενοι στον Υφυπουργό κ. Φωτιάδη τον καλούσαμε να αποσύρει τα άρθρα 34 και 35 με τα οποία καταργούνταν αυτό το 4% από τις προμήθειες. Του λέγαμε μεταξύ των άλλων ότι εφόσον, κύριε Υπουργέ, επιμείνετε στην κατάργησή τους, των προμηθειών εννοώ, τότε υπάρχει σοβαρό θέμα βιωσιμότητος των μετοχικών
ταμείων των Ενόπλων Δυνάμεων.
Το γεγονός αυτό είχε αναστατώσει τότε τα στελέχη των Ενόπλων
Δυνάμεων, τους αποστράτους και τις οικογένειές τους. Οδηγούσε τα μετοχικά ταμεία σε πλήρη μαρασμό, σε κλείσιμο και σε αδυναμία εκπλήρωσης της αποστολής για την οποία υπάρχουν.
Επίσης επισημαίναμε το γεγονός ότι το νομοσχέδιο εκείνο έγινε χωρίς
τη σύμφωνη γνώμη του Υπουργείου Εθνικής Αμύνης. Τέλος, του λέγαμε ότι είναι άδικο να θέτει σε διωγμό τα στελέχη των Ενόπλων Δυνάμεων και τους αποστράτους.
Ξέρετε πολύ καλά, κύριε Υπουργέ, ότι οι συντάξεις είναι ψιχία. Δεν καλύπτουν ούτε τις βασικές ανάγκες και απαιτήσεις για να ζήσει μία οικογένεια, επομένως το μέρισμα το οποίο παίρνουν οι απόστρατοι είναι ένα μέρισμα που επιδοτεί τις συντάξεις. Παρά ταύτα ο κύριος Υπουργός προχώρησε στην επιβολή των άρθρων 34 και 35.
Κυρία Πρόεδρε, κυρίες και κύριοι συνάδελφοι, το Υπουργείο Εθνικής Αμύνης υπό το βάρος των συνεχών ερωτήσεων και πιέσεων Βουλευτών από όλες τις παρατάξεις, αλλά και απο τον ξεσηκωμό των διαφόρων φορέων, μας φέρνει σήμερα το συζητούμενο νομοσχέδιο, το οποίο οφείλουμε να ομολογήσουμε, για άλλη μία φορά, ότι πράγματι θα δώσει κάποια ανακούφιση στα μετοχικά ταμεία.
'Ομως, κύριε Υπουργέ, η επιχειρουμένη βελτίωση είναι βέβαιο ότι δεν θα επιλύσει οριστικά το πρόβλημα. Απλά επαναλαμβάνω δίνει μία ανάσα ανακούφισης γιατί αυτά τα μέτρα και οι ρυθμίσεις είναι αποσπασματικές και όχι καταλυτικές.
Κύριε Υπουργέ, θα ήθελα λίγο την προσοχή σας. Κάποιος συνάδελφος μιλάει. Και ο κύριος Κοινοβουλευτικός Εκπρόσωπος, ο οποίος ανά πάσα στιγμή παίρνει τη θέση μας απο το Βήμα, νομίζω ότι θα πρέπει τουλάχιστον σ' αυτήν τη συγκεκριμένη περίπτωση να μας αφήνει το δικαίωμα να μιλάμε και να μας ακούει ο κύριος Υπουργός.
Κύριε Υπουργέ, απαιτούνται γενναίες ρυθμίσεις, τις οποίες η Κυβέρνηση και η πολιτεία οφείλει στους ανθρώπους που ανάλωσαν τη ζωή τους στην υπηρεσία της πατρίδας.
Οφείλουμε, κυρία Πρόεδρε, κυρίες και κύριοι συνάδελφοι, επιτέλους να 
αναγνωρίσουμε στους στρατιωτικούς αυτό που δικαιούνται στο κάτω-κάτω. 'Ομως, κύριε Υπουργε, με το νομοσχέδιο που μας φέρατε και έναν ικανό
αριθμό τροπολογιών και προσθηκών που άλλες μας βρίσκουν σύμφωνους και
άλλες εκ διαμέτρου αντίθετους και είναι ύποπτες θα μπορούσα να πω, δεν νομίζουμε ότι θα επιλυθεί το πρόβλημα. 'Ομως αυτές τις τροπολογίες θα τις συζητήσουμε διεξοδικά και θα τις αναλύσουμε στην κατ' άρθρο συζήτηση του νομοσχεδίου.
Κλείνοντας, κύριε Υπουργέ, σας δηλώνω ότι εμείς παρ' όλο που το νομοσχέδιο δεν επιλύει ριζικά το πρόβλημα, θα το ψηφίσουμε, εκεί που συμφωνούμε βέβαια. Θα καταψηφίσουμε όμως τις τροπολογίες και τις προσθήκες με τις οποίες διαφωνούμε, όπως παραδείγματος χάρη σε σχέση με αυτόν το φορέα για τη διαχείριση κρίσεων.
Η τροπολογία, κύριε Υπουργέ, δημιουργεί έναν νέο πολιτικό μηχανισμό
για τη διαχείριση των κρίσεων, ο οποίος τοποθετείται παράλληλα με το Ανώτατο Συμβούλιο Αμύνης, στο οποίο προϊσταται ο Α.Γ.Γ.ΕΘ.Α. Η δικαιολογία περί συντονισμού με τον αντίστοιχο φορέα του Υπουργείου Εξωτερικών και την από κοινού χάραξη πολιτικής είναι νομίζω πολύ πρόχειρη και δεν δικαιολογεί τη δημιουργία ενός τέτοιου φορέα.
Θα παρακαλούσα, κύριε Υπουργέ, εάν είχατε την καλοσύνη αύριο που θα
συζητήσουμε τα άρθρα, να μας φέρετε μία κατάσταση των ανθρώπων, των πολιτών, των ιδιωτών, όχι των ενστόλων, που υπηρετούν στο Επιτελείο του Υπουργείου Εθνικής Αμύνης, όπως, για να λύσουμε τη διαφορά που δημιουργήθηκε προηγουμένως με τον κ. Βαρβιτσιώτη, να μας φέρετε επιτέλους και τα οικονομικά σας λίγο γιατί όντως δημιουργούνται πολλά ερωτηματικά. 
Κύριε Υπουργέ, πριν κλείσω, θα ήθελα να σας παρακαλέσω, πέρα από αυτό
το θετικό βήμα -το τονίζω- που κάνετε σήμερα με αυτό το νομοσχέδιο, να κοιτάξετε επιτέλους και τις συντάξεις. Δεν δικαιολογείται -το τονίζω- οι στρατιωτικοί, οι οποίοι για τριάντα ή σαράντα χρόνια υπερασπίζονται τα ιερά και όσια της πατρίδας, να παίρνουν συντάξεις μικρότερες από τους κλητήρες σε διάφορα Υπουργεία ή τράπεζες. Δεν έχω τίποτα με τους κλητήρες, τους σέβομαι, τους αγαπάω και τους εκτιμώ, αλλά δεν μπορεί η δική μου συνείδηση να δεχθεί ότι ένας στρατηγός παίρνει μικρότερη σύνταξη από έναν υπάλληλο έστω, οποιασδήποτε τράπεζας.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) 
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο Αντιπρόεδρος της Βουλής, κ.
Παναγιώτης Σγουρίδης έχει το λόγο.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Κυρία Πρόεδρε, κύριε Υπουργέ, αγαπητοί συνάδελφοι, είναι πολύ φυσικό μέσα από την εφαρμογή των νόμων, μέσα από την ίδια τη ζωή να δημιουργούνται προβλήματα και τα προβλήματα αυτά πρέπει η πολιτική ηγεσία, η Βουλή, να τα επιλύσει με κάποιο άλλο νόμο.
'Ετσι, λοιπόν, το νομοσχέδιο αυτό που έχει την τιμή σήμερα να
εισηγείται ο Υπουργός Εθνικής 'Αμυνας στην Εθνική Αντιπροσωπεία κινείται στη σωστή κατεύθυνση, πάνω σε διάφορα ζητήματα, τα οποία έχουν δημιουργηθεί. Το ανθρώπινο δυναμικό των Ενόπλων Δυνάμεων και οι οικογένειές τους μέσα από την εφαρμογή των νόμων στα μετοχικά ταμεία στρατού και σε διάφορα άλλα ταμεία είχαν κάποια ζητήματα που το νομοσχέδιο αυτό τα επιλύει.
Το νομοσχέδιο αυτό ρυθμίζει θέματα που έχουν να κάνουν με τον
αθλητισμό των Ενόπλων Δυνάμεων, θέματα του Δικαστικού Σώματος των Ενόπλων Δυνάμεων, βγάζει πολύ σωστά το θεσμό του μητρώου κατασκευαστών αμυντικού υλικού, το οποίο δεν πρέπει να μας διαφεύγει, αλλά κατά τη συζήτηση ετέθησαν και δύο ζητήματα, στα οποία θα πω την άποψή μου.
Το ένα ζήτημα έχει να κάνει με τη συμμετοχή των γυναικών στα στελέχη 
των Ενόπλων Δυνάμεων, δηλαδή τη συμμετοχή τους στις παραγωγικές σχολές. Εγώ πιστεύω ότι η ίδια η ζωή θα δώσει λύση και σε αυτό το ζήτημα. Θα
πρέπει η συμμετοχή να είναι ελεύθερη, να μπορούν οι γυναίκες να
συμμετέχουν και εφόσον περάσουν όλα τα τεστ είναι βέβαιο ότι θα είναι
ισάξιες με τους συναδέλφους τους άνδρες. 'Αρα γι'αυτό το ζήτημα δεν πρέπει να δημιουργείται καν θέμα μέσα στο ελληνικό Κοινοβούλιο. Δεν είναι θέμα συνταγματικότητας, είναι θέμα, αν θέλετε, της ίδιας της ανθρώπινης υπόστασης. Είμαστε ίσοι και σαφώς με αυτήν την ισότητα θα πρέπει να αντιμετωπιζόμαστε από τους νόμους. Το Σύνταγμα, όπως τελευταία το ψηφίσαμε, σαφώς δημιουργεί εκείνο το πλαίσιο, για να μπορούν οι γυναίκες να συμμετάσχουν στις 'Ενοπλες Δυνάμεις ως αξιωματικοί και γιατί όχι και στην Αεροπορία ως πιλότοι και γιατί όχι στα υποβρύχια ως αξιωματικοί.
Το δεύτερο ζήτημα που δημιουργήθηκε αφορά το Συμβούλιο
Διαχείρησης Κρίσεων. Οφείλω να σας πω, κύριε Υπουργέ, ότι με την ψήφιση του Συντάγματος, όπου στο άρθρο 82 βάζουμε διάταξη για τη δημιουργία
Συμβουλίου Εξωτερικής Πολιτικής, δημιουργείται μία μεγάλη σύγχυση γύρω από το ρόλο των Συμβουλίων Διαχείρησης Κρίσεων στις 'Ενοπλες Δυνάμεις, στο Υπουργείο Εθνικής 'Αμυνας, στο Υπουργείο Εξωτερικών και παράλληλα στο νόμο, ο οποίος θα καθορίσει ποιες είναι οι αρμοδιότητες του Συμβουλίου Εξωτερικής Πολιτικής.
Τότε, τοποθετούμενοι στο άρθρο αυτό, είχαν πει πολλοί συνάδελφοι,
αντί να ψηφίσουμε το Συμβούλιο Εξωτερικής Πολιτικής να ψηφίσουμε το άρθρο με τη φράση "Συμβούλιο Εθνικού Σχεδιασμού".
Αυτό έδινε τη δυνατότητα και την ευελιξία σαν ένα συμβούλιο εθνικού σχεδιασμού, το οποίο θα ήταν πράγματι σύμβουλος του ΚΥΣΕΑ και του Πρωθυπουργού σε θέματα κρίσεων, σε θέματα πρόβλεψης. Είναι προτιμότερο να προβλέπεις παρά να έρχεσαι εκ των υστέρων να θεραπεύεις. Είναι προτιμότερο να έχεις έτοιμες λύσεις σε θέματα, τα οποία πιθανόν να ανακύψουν και να έρχεται εκ των υστέρων η πολιτική ηγεσία μέσα από τις λύσεις που προτείνεις να επιλέγει εκείνη τη λύση που θεωρεί αυτή ότι είναι προσφορότερη, παρά να βρίσκεσαι προ απροόπτου και να ψάχνεις την τελευταία στιγμή να δώσεις λύση.
'Ομως, αντί αυτού ψηφίστηκε στο άρθρο 82 η φράση "Συμβούλιο Εξωτερικής Πολιτικής". Και έρχομαι εγώ τώρα, ο απλός πολίτης ή ο Βουλευτής και ρωτώ: Ποιος θα είναι ο ρόλος του Συμβουλίου Εξωτερικής Πολιτικής, όπως αυτός θα καθοριστεί με το νόμο που θα ψηφιστεί στο ελληνικό Κοινοβούλιο βάσει του Συντάγματος; Ποιος θα είναι ο ρόλος του Συμβουλίου Κρίσεων του Υπουργείου Εθνικής 'Αμυνας;
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Το
Συμβούλιο Χειρισμού Κρίσεων εννοείτε.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Και ποιος θα είναι ο ρόλος του Συμβουλίου Χειρισμού Κρίσεων του Υπουργείου Εξωτερικών; 
'Ερχομαι εδώ να πω ότι είναι πολύ σημαντικό κατά την ψήφιση του νόμου
αυτού να συμμετάσχουν και τα δύο Υπουργεία, αλλά και το Υπουργείο Εθνικής
Οικονομίας. Θα πρέπει στον εθνικό σχεδιασμό τα τρία αυτά Υπουργεία, Εθνικής 'Αμυνας, Εξωτερικών και Εθνικής Οικονομίας, να έχουν ένα συγκεκριμένο ρόλο και μία αλληλοκάλυψη, αν θέλετε, πάνω στα ζητήματα που έχουν να κάνουν με τον εθνικό μας σχεδιασμό.
Κύριε Υπουργέ, σας λέω ότι είναι πολύ σημαντικό να έρθετε σε συνεννόηση, αν θέλετε, και με τον Πρωθυπουργό πάνω στο θέμα του πώς θα πρέπει να υπάρχει η λειτουργικότητα ανάμεσα στα Συμβούλια Χειρισμού Κρίσεων του ενός ή του άλλου Υπουργείου. Βλέπουμε ότι το Υπουργείο Εθνικής Οικονομίας μένει απέξω. Και είδαμε πρόσφατα με το θέμα των εξοπλισμών πώς μπορεί να ανατρέπονται...
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Συμμετέχει στο ΚΥΣΕΑ.
ΠΑΝΑΓΙΩΤΗΣ ΣΓΟΥΡΙΔΗΣ (Β' Αντιπρόεδρος της Βουλής): Θα έπρεπε όμως να υπάρχει και σ'αυτό ένα συμβούλιο, το οποίο να προνοεί και να προτείνει, αν θέλετε, λύσεις οι οποίες να βρίσκονται σε μία κοινή βάση.
Κύριε Υπουργέ, θέλω επίσης να σας συγχαρώ για το εξής θέμα: Μία
τροπολογία που είχαμε καταθέσει οι Αντιπρόεδροι της Βουλής, πριν από δύο χρόνια επιτέλους το Υπουργείο την ενσωματώνει στο άρθρο 11 του παρόντος νομοσχεδίου. Λύνει μία αδικία πολύ σημαντική. Μετά όμως από δυόμισι χρόνια, για το θέμα για το οποίο η τροπολογία εκείνη είχε κατατεθεί, τα δικαστήρια έδωσαν άλλη λύση. Και ναι μεν εισάγεται σήμερα στο νομοσχέδιο, δεν έχει όμως κανένα πρακτικό αντίκρισμα. Αυτοί που ήταν να χάσουν το σπίτι τους, το έχασαν. Παρ' όλα αυτά είναι πολύ σημαντικό το ότι ενσωματώνεται στο νομοσχέδιο.
Φυσικά, κύριε Υπουργέ, δεν θέλω να πάμε πίσω και να πούμε ότι αυτοί που αδικήθηκαν θα πρέπει να δικαιωθούν. Σήμερα σας υποβάλλω μια άλλη τροπολογία με γενικό αριθμό 372 και ειδικό 43 ώστε οι αστυνομικοί και οι οικογένειές τους, καθώς και το Πυροσβεστικό Σώμα να δύνανται να αγοράζουν φάρμακα από τα στρατιωτικά φαρμακεία. Με το ν. 107/69 και το ν. 2743/99 καθορίζονται οι δικαιούχοι που μπορούν να αγοράζουν φάρμακα από τα στρατιωτικά φαρμακεία. Και αυτοί οι δικαιούχοι είναι όλοι οι ένστολοι και οι οικογένειές τους των Ενόπλωνι Δυνάμεων, είναι οι πολιτικοί υπάλληλοι του Υπουργείου Εθνικής 'Αμυνας, καθώς και οι ένστολοι και οι οικογένειές τους του Λιμενικού Σώματος.
Εξαιρούνται οι της Αστυνομίας και του Πυροσβεστικού Σώματος. Κατ'αρχήν πρέπει να σας πω ότι η Χωροφυλακή όπως ενοποιήθηκε με την Αστυνομία Πόλεων ανήκε στο Υπουργείο Εθνικής 'Αμυνας. 'Ομως δεν είναι αυτό το ζητούμενο. Παραμένουν μέτοχοι του Μετοχικού Ταμείου Στρατού. Το σημαντικό όμως για το οποίο σας προτείνω να δεχθείτε αυτή την τροπολογία, κύριε Υπουργέ, είναι ότι δεν έχει κανένα κόστος, διότι ούτως ή άλλως την ίδια συμμετοχή τους αυτοί οι άνθρωποι την πληρώνουν. Το ελληνικό δημόσιο καλύπτει το υπόλοιπο της ιδίας συμμετοχής γι'αυτά τα φάρμακα. Αυτό σημαίνει ότι εάν τα αγόραζαν από τα στρατιωτικά φαρμακεία το ελληνικό δημόσιο θα έχει όφελος. Δεν προκύπτει καμία ζημία. Γι'αυτό το λόγο και σας προτείνω να δεχθείτε αυτή την τροπολογία για την οποία θα ξαναπάρω το λόγο. Πρόκειται για μία αδικία που προς όφελος των δημοσίων εσόδων θα μπορέσετε να τη θεραπεύσετε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Παυλόπουλος
έχει το λόγο.
ΠΡΟΚΟΠΗΣ ΠΑΥΛΟΠΟΥΛΟΣ: Κυρίες και κύριοι συνάδελφοι, διαβάζοντας αυτό το νομοσχέδιο ξαναβρέθηκα με την αίσθηση που έχω, συνήθως, όταν διαβάζω νομοσχέδια των τελευταίων τριών τεσσάρων χρόνων, και ιδίως μετά τις εκλογές. 'Εχω την εντύπωση, κύριε Υπουργέ, ότι όλοι σας, από τον Πρωθυπουργό μέχρι τον τελευταίο Υπουργό, διακατέχεστε από ένα είδος θεσμικής νομοθετικής λαγνείας. Θεωρείτε ότι εάν δεν φέρετε κάποιο νομοσχέδιο κατά καιρούς εδώ στη Βουλή για να το ψηφίσετε δεν υπάρχετε πολιτικά. Αντιλαμβάνομαι γιατι το κάνετε αυτό. Επειδή δεν έχετε σε τίποτα μακροπρόθεσμη πολιτική. Κάθε θέμα που προκύπτει με κάθε συγκυρία προσπαθείτε να το λύσετε με νομοθετικές ρυθμίσεις. 'Ετσι εμφανίζεται το φαινόμενο -που ουδέποτε εμφανίστηκε στη νομοθετική μας ιστορία- να έχουμε φθάσει σ' επίπεδα νομοθετικών λεπτομερειών στα οποία ουδέποτε οδηγήθηκαν ακόμα και υπουργικές αποφάσεις στο παρελθόν.
Γι'αυτό και τα νομοσχέδιά σας είναι νομοσχέδια χωρίς αρχή και τέλος, "πλίνθοι, λίθοι και κέραμοι ατάκτως ερριμμένα". Γι'αυτό και, τελικά, οι 
κύριες ρυθμίσεις είναι πολύ λιγότερες από εκείνες που είναι περιθωριακές. 
Πάρτε το νομοσχέδιο και κοιτάξτε πόσες διατάξεις έχετε για τα ταμεία. Δείτε τι άλλο έχετε βάλει μέσα και πείτε μου πώς νομοθείτε. Ξέρετε πώς νομοθετείτε; Κατά καιρούς μαζεύονται οι σύμβουλοί σας και σας λένε τι δεν μπορείτε να κάνετε επειδή δεν υπάρχει νομοθετική πρόβλεψη. Αυτά τα κάνετε νομοθετικές διατάξεις, τα εμφανίζετε στη Βουλή και την καλείται να ψηφίσει. Αυτό λέγεται νομοθετικό έργο της Κυβέρνησης Σημίτη.
Ξεκινάω από το υποτιθέμενο κύριο αντικείμενο του νομοσχεδίου. 
'Ερχεστε εδώ και, μεταξύ άλλων, φέρνετε κάποιες διατάξεις που αφορούν τα τρία μετοχικά ταμεία. Ορισμένες από τις διατάξεις είναι σωστές και θα τις ψηφίσουμε. Το ερώτημα είναι εάν με αυτές τις διατάξεις λύνετε τα προβλήματα των ταμείων. Κάθε άλλο. Είναι η λογική του "quarda et passa". Αυτά προέκυψαν τώρα, "ας τα λύσουμε και βλέπουμε τι θα κάνουμε αύριο". 
Προτείνετε δε προς ψήφιση κάποιες διατάξεις που τις φέρνετε για να
λύσετε προβλήματα τα οποία εσείς οι ίδιοι δημιουργήσατε. Αφού φέρατε τα ταμεία και ιδίως το Μετοχικό Ταμείο Στρατού εδώ που το φέρατε από οικονομικής πλευράς, έρχεσθε τώρα να κάνετε κάποιες ρυθμίσεις. Χωρίς να θέλω να ευτελίσω τη συζήτηση σας λέω ότι αυτή είναι η λογική του χότζα. Δηλαδή αφού βάζω μέσα σε ένα σπίτι όσο το δυνατόν περισσότερους, αφαιρώ στο τέλος ορισμένους για να αισθάνονται οι ένοικοι όμορφα. Και μεταξύ αυτών των ρυθμίσεων σας προτείνουμε και ορισμένες τροπολογίες. Πρέπει παραδείγματος χάριν να δείτε, μιας και μιλάτε για την ενίσχυση των μετοχικών ταμείων, εκείνη την τροπολογία που αφορά για τη δυνατότητα της οικονομικής ενίσχυσης του Μετοχικού Ταμείου Στρατού.
Αυτό, όσον φορά την επιβάρυνση που προκύπτει από την αναγνώριση χρόνου μετοχικής σχέσης, η οποία δεν έχει και καμιά πολύ μεγάλη δαπάνη αλλά που, εν πάση περιπτώσει, εάν πέσει και πάλι στους ώμους του Μετοχικού Ταμείου Στρατού, το βάρος για το ταμείο αυτό θα είναι δυσβάσταχτο. Σας το λέω αυτό, διότι αφού με τον τρόπο με τον οποίο φορολογήσατε και εν γένει διαχειριστήκατε το κτίριο του Μετοχικού Ταμείου Στρατού και οδηγήσατε εδώ που οδηγήσατε τα πράγματα, έρχεσθε τώρα να υιοθετήσετε ορισμένες, υποτιθέμενες,ευεργετικές ρυθμίσεις. Στην ουσία, οι ρυθμίσεις αυτές είναι εντελώς αποσπασματικές, δεν λύνουν το πρόβλημα. Σε ένα χρόνο, αν είστε ακόμα Κυβέρνηση, εδώ θα βρεθούμε, να ξαναφέρνετε και άλλες ρυθμίσεις με τις οποίες θα επιχειρήσετε εμβαλωματικά να ρυθμίστε τα ζητήματα τα οποία υπάρχουν.
'Ερχομαι στο τρίτο, το θέμα των οργάνων τα οποία δημιουργείτε. Εδώ ξανά οδηγείσθε και πάλι στη λογική του ΠΑ.ΣΟ.Κ. που ξέραμε στη δεκαετία του '80. Η λογική του ΠΑ.ΣΟ.Κ. της δεκαετίας του '80 είναι να φτιάξουμε κάποια όργανα για να λύσουμε τα προβλήματα. Κάθε φορά που υπήρχε κάποιο ζήτημα, φτιάχνατε και ένα όργανο για να αντιμετωπίσετε και ένα πρόβλημα. Πάλι χωρίς να θέλω να ευτελίσω τη συζήτηση, αλλά τη θυμηδία αυτή μου τη δημιουργεί το νομοσχέδιό σας κατά το "ου συ με λοιδωρείς άλλο τόπος".
Μου θυμίζετε τη ρήση γνωστού παλαίμαχου ποδοσφαιριστή που είχε
εισηγηθεί ότι κάθε πρόβλημα μπορεί να λυθεί σ'αυτόν τον τόπο αν δημιουργήσουμε μια τριμελή επιτροπή από πέντε-έξι άτομα. Με αυτόν τον τρόπο νομοθείτε και εδώ αυτήν τη στιγμή. Δημιουργείτε δύο καινούρια όργανα. Δημιουργείτε τη Μονάδα Διαχείρισης Κρίσεων, αλλά και αναβαθμίζετε το ΕΠΥΕΘΑ. Στην ουσία και στην πραγματικότητα τι κάνετε; Πάνω από το ΓΕΕΘΑ βάζετε το ΕΠΥΕΘΑ. Ως τώρα θεωρούσαμε ότι αυτό το μοντέλο του Επιτελείου των Ενόπλων Δυνάμεων ήταν ένα καλό πρότυπο που πρέπει να υιοθετηθεί και εκτός Ενόπλων Δυνάμεων. Μάλιστα είχαμε πει ότι μια καλή λύση για να μπορέσει να απεξαρτηθεί και η Ελληνική Αστυνομία από τον κομματικό εναγκαλισμό ήταν να δημιουργηθεί ένα αντίστοιχο πρότυπο. Και ήταν αγώνας αυτός που κάναμε. Και κουτσά στραβά το υιοθέτησαν. Βέβαια, δεν καταργήθηκε ο Γενικός Γραμματέας, ο κομματικός, αλλά, τουλάχιστον, εθεωρήθη ότι με αυτόν τον τρόπο πάμε να δημιουργήσουμε αντίστοιχο πρότυπο για την Ελληνική Αστυνομία. Και εκεί που θεωρούσαμε πρότυπο το ΓΕΕΘΑ, έρχεσθε τώρα και αυτό που κάποτε το φτιάξατε ως όργανο επιβοηθητικό του Υπουργού, το κάνατε ένα όργανο το οποίο στην ουσία, υπερκαλύπτει το ΓΕΕΘΑ. Δεν σας αρέσουν οι μη κομματικές ελεγχόμενες αρχές. Δεν μπορείτε να ζήσετε χωρίς κομματικό εναγκαλισμό. Και να ήταν μόνο αυτό; Σας το
τόνισε ο κ. Βαρβιτσιώτης, είναι οι υπέρογκες δαπάνες που δημιουργούντα σιγά-σιγά με τις στρατειές συμβούλων. Ιδίως σε δύο Υπουργεία, εσείς και ο Υπουργός Εξωτερικών, έχετε δημιουργήσει στρατειές συμβούλων. Αν αυτό είναι τυχαίο ή σχετίζεται και με άλλες μελλοντικές εξελίξεις στο χώρο του κόμματός σας, αυτό είναι άλλο ζήτημα. Αλλά αυτό αφορά εσάς, δεν αφορά εμάς και τον Ελληνικό Λαό. Αποφασίστε επιτέλους, είναι δυνατόν να λειτουργεί με στρατειές συμβούλων το ελληνικό δημόσιο και είναι δυνατόν να νομοθετούμε ανάλογα με τις φιλοδοξίες του εκάστοτε Υπουργού; Και σε ό,τι αφορά την περίφημη Μονάδα Διαχείρισης Κρίσεων, το ερώτημα που μου δημιουργείται είναι: Τώρα την ανακαλύψατε την ανάγκη της; Αν είστε μια Κυβέρνηση που κυβερνάτε τόσα χρόνια και πράγματι είναι ένα σημαντικό όργανο, τώρα αντιληφθήκατε, μετά από τόσες περιπέτειες που είχαμε, ότι χρειάζεται αυτή η Μονάδα Διαχείρισης Κρίσεων; Ξέρετε τι μας λέτε; Μας λέτε ότι όλες τις κρίσεις που αντιμετωπίσαμε, τις αντιμετωπίσαμε χωρίς ένα τόσο σημαντικό όργανο. 'Αρα είχατε ένα τόσο σημαντικό θεσμικό 
έλλειμμα; Θεσμικό έλλειμμα δεν υπάρχει, έλλειμμα πολιτικής υπάρχει. Θεωρείτε ότι με το να φτιάξετε αυτήν τη Μονάδα Διαχείρισης Κρίσεων λύνετε
το τεράστιο πρόβλημα συντονισμού που έχετε στην Κυβέρνησή σας. Στην Κυβέρνησή σας το πρόβλημα συντονισμού δεν το έχετε λόγω έλλειψης οργάνων. Το έχετε επειδή έχετε καταντήσει μια Κυβέρνηση που, στην ουσία, είναι χαλαρή συνομοσπονδία Υπουργών. Δεν συνεννοούνται μεταξύ τους. Και για να μη σηκώσουν ένα τηλέφωνο γιατί δεν μπορούν να συνεννοηθούν, φτιάχνετε όργανα τα οποία επιχειρείτε να διαμορφώσετε σαν εστίες ισορροπιών. Ο
Τόπος δεν έχει ανάγκη από τέτοια όργανα. Ανάγκη από Υπουργούς που έχουν σύμπνοια μεταξύ τους έχει. Ανάγκη από Υπουργούς που έχουν να υιοθετήσουν και να εφαρόσουν μια πολιτική. Αλλά τι είδους πολιτική μπορείτε να εφαρμόσετε, όπως αποδείξατε τη νύκτα των Ιμίων. Πώς λειτούργησαν τα Υπουργεία 'Αμυνας και Εξωτερικών -οι ρήσεις είναι γνωστές από το

ναύαρχο Λυμπέρη- ή τι έγινε με την υπόθεση Οτσαλάν;
'Οταν έχετε φθάσει σε αυτά τα σημεία πώς είναι δυνατόν να θεωρείτε ότι με τη Μονάδα Διαχείρισης Κρίσεως θα θυμηθείτε κάπου;
Τέλος, σε ό,τι αφορά το περίφημο άρθρο 6 για το οποίο έγινε τόσος θόρυβος, πρέπει να σας πω ότι η Επιστημονική Επιτροπή της Βουλής οδηγήθηκε σε αυτό το συμπέρασμα, γιατί είναι εντελώς εσφαλμένη η διατύπωση που ακολουθήσατε.
'Ηλθατε και είπατε ότι, εξ ορισμού, οι γυναίκες δεν μπορούν να ασκήσουν ορισμένα καθήκοντα. Και γι'αυτό το λόγο μόνο σε ορισμένες υπηρεσίες μπορούν να πηγαίνουν και μόνο με βάση ορισμένη ποσόστωση. Δηλαδή εσείς ήλθατε ως νομοθέτης, εκ προοιμίου, να πείτε τι μπορούν να κάνουν και τι δεν μπορούν να κάνουν. Το ζήτημα είναι άλλο. Ο νομοθέτης θεσπίζει προσόντα. Και αν οι γυναίκες μπορούν, με βάση την ίδια τους τη βιολογική ιδιοσυστασία, αλλά και με βάση την ανάγκη προστασίας της μητρότητας και της οικογένειας, ν' ανταποκριθούν έχει καλώς. Εάν δεν μπορούν, προκύπτει από τα ίδια τα κριτήρια εάν είναι σε θέση να μπουν ή όχι. Εσείς εκ των προτέρων φτιάχνετε καταστάσεις που λένε εδώ δεν μπορούν να μπουν. 'Αβατο για τις γυναίκες και επιπλέον και ποσόστωση. Η λογική αυτή είναι εντελώς εσφαλμένη. Εσείς ομολογείτε στο άρθρο 6 τη διάκριση. Πώς να μη σας τα πει αυτά το Επιστημονικό Συμβούλιο της Βουλής, τη στιγμή που υπάρχουν όχι μόνο αποφάσεις του Συμβουλίου της Επικρατείας, αλλά και αποφάσεις του Δικαστηρίου των Ευρωπαϊκών Κοινοτήτων; Αντί να υιοθετήσετε κριτήρια και να πείτε αν ανταποκρίνονται οι γυναίκες σε αυτά, αντικειμενικά και κατά περίπτωση, έρχεστε στην ουσία και καθορίζετε ποια είναι τα τμήματα εκείνα στα οποία δεν μπορούν να μπουν και με τι ποσόστωση θα μπουν. Φυσικό είναι να είναι αντισυνταγματικές αυτές οι διατάξεις.
(Στο σημείο αυτό κτυπάει το κουδούνι λήξεως του χρόνου ομιλίας του
κυρίου Βουλευτή)
Τελειώνω -ένα λεπτό, κυρία Πρόεδρε- λέγοντάς σας ότι τουλάχιστον σε
αυτό το νομοσχέδιο, αφού δεν φέρατε τίποτα άλλο, θα έπρεπε να αναλογιστείτε το μεγάλο ζήτημα το οποίο έχει προκύψει και το οποίο το 
ξέρετε. Και με το ζήτημα των μισθών, αλλά ιδίως με το θέμα των συντάξεων. Στο χώρο της εθνικής άμυνας είναι αδιανόητο αυτό το οποίο συμβαίνει σε
επίπεδο συντάξεων. Είναι αδιανόητο επίσης αυτό που συμβαίνει, η τεράστια
απόσταση που χωρίζει συντάξεις μεταξύ ανθρώπων οι οποίοι αποστρατεύθηκαν σε ελάχιστο χρονικό διάστημα. Φτάσαμε στο σημείο στρατηγοί εν συντάξει να παίρνουν λιγότερη σύνταξη, εξαιτίας της χρονικής απόστασης που υπάρχει, από απλούς συνταγματάρχες. Αυτές οι ανισότητες είναι ισοπεδωτικές, είναι ανισότητες που τραυματίζουν το φρόνημα των ανθρώπων που υπηρετούν και ξέρουν ότι θα φύγουν.
Και δεν είναι μόνον αυτό. Είναι μια σειρά από τροπολογίες που σας έχουν υποβληθεί και τις οποίες πρέπει να δείτε. Τροπολογίες για τις ορφανικές οικογένειες και την περαιτέρω μέριμνα και προστασία
τους. Τροπολογίες για το περίφημο ζήτημα το οποίο σχετίζεται με την αποκατάσταση ορισμένων αξιωματικών. 'Εχετε εξομοιώσει -οι υπηρεσίες σαςκαι είναι σφάλμα τερατώδες, εκείνους που αποκαθίστανται επειδή το θέλει η διοίκηση και εκείνους οι οποίοι αποκαθίστανται με δικαστική απόφαση. Και λέτε ότι δεν δικαιούνται παραδείγματος χάρη ούτε εφάπαξ και αυτοί που αποκαθίστανται δικαστικώς. 'Οταν είναι γνωστό ότι δικαστική αποκατάσταση σημαίνει ότι πρέπει να είναι αναδρομική η αποκατάσταση. Δηλαδή είναι καταφανώς αντισυνταγματική η ρύθμιση την οποία κάνετε.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Θα τα πείτε και στα άρθρα και
στις τροπολογίες.
ΠΡΟΚΟΠΗΣ ΠΑΥΛΟΠΟΥΛΟΣ: Ποιες τροπολογίες, κυρία Πρόεδρε; Αν ο κύριος Υπουργός μάς πει ότι δεν δέχεται καμία, τι θα συζητήσουμε από εκεί και πέρα; Ας τα συλλογιστεί τώρα.
Και το τελευταίο ζήτημα που ήθελα να θέσω είναι το ζήτημα της εξομοίωσης των παθόντων εν υπηρεσία. Εκείνων που είναι παθόντες εν πολέμω, με τους παθόντες εν ειρήνη. Υπάρχει μια τροπολογία, δείτε την. Ελπίζουμε ότι δεν θα ξαναέχουμε πολέμους. Αλλά το ότι υπάρχουν παθόντες εν ειρήνη είναι γνωστό. Και δεν είναι δυνατόν να υπάρχει τέτοια άνιση μεταχείριση μεταξύ των δύο αυτών κατηγοριών.
Υπάρχουν, λοιπόν, ορισμένες ρυθμίσεις που μπορεί να τις δείτε με τις τροπολογίες. Τουλάχιστον αυτό το συνονθύλευμα που φέρατε βελτιώστε το με κάτι περισσότερο θετικό.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας) ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Ο κ. Κορτσάρης έχει το λόγο. ΝΙΚΟΛΑΟΣ ΚΟΡΤΣΑΡΗΣ: Ευχαριστώ, κυρία Πρόεδρε.
Δεν θα καταπονήσω το Σώμα. Εξάλλου τα περισσότερα θέματα έχουν συζητηθεί, τα περισσότερα έχουν αναλυθεί. 'Οπως δηλώσαμε, κύριε Υπουργέ, θα ψηφίσουμε το νομοσχέδιο επί της αρχής καθώς και όσες θετικές διατάξεις περιλαμβάνει. Διατηρούμε, όμως, τις επιφυλάξεις μας και τις αντιρρήσεις μας σε ορισμένα άρθρα του.
Εγώ προσωπικά, όπως ξέρετε, όταν αναφέρομαι στο Υπουργείο σας έχω μια έμφυτη τάση να αισθάνομαι σαν εν δυνάμει υφιστάμενός σας, ως παλαιός αξιωματικός. Γι'αυτό είμαι ιδιαίτερα προσεκτικός.
Σύντομα θα τοποθετηθώ σήμερα σε δύο θέματα, σε θέματα γυναικών που υπηρετούν στις 'Ενοπλες Δυνάμεις, δηλαδή και εγώ δεν θα ξεφύγω απ' όσα είπαν οι προηγούμενοι, και στο άρθρο που αφορά τη δημιουργία φορέα εκτίμησης διαφόρων κρίσεων.
Στο άρθρο, λοιπόν, αυτό που αφορά τις γυναίκες, υπάρχουν συγκεκριμένες διατυπώσεις. Επιχειρείται ο επαναπροσδιορισμός του τρόπου εισαγωγής των γυναικών στις ανώτατες στρατιωτικές σχολές. Η διατύπωση του νομοσχεδίου έχει κριθεί από την Επιστημονική Επιτροπή αντίθετη με τις αποφάσεις του Συμβουλίου της Επικρατείας και του Ευρωπαϊκού Δικαστηρίου γιατί δεν εφαρμόζει θεμελιώδεις διατάξεις του δικαίου για την ισότητα των δύο φύλων. Είπατε ότι θα κάνετε ορισμένες προσθήκες και ότι θα απαλείψετε εκείνα τα οποία θεωρούνται ότι δεν αποδίδουν στις γυναίκες τη συμπεριφορά που πρέπει να έχουμε γι' αυτές.
Πιστεύω ότι πρέπει πράγματι να υπάρχουν εξαιρέσεις, όσον αφορά τη συμμετοχή των γυναικών στις 'Ενοπλες Δυνάμεις και τα Σώματα Ασφαλείας, αλλά εξαιρέσεις που να προφυλάττουν τη γυναίκα, να της αποδίδουν τα εύσημα για όσα προσφέρει στην κοινωνία και την οικογένεια, να της αναγνωρίζουν τις εκ της μητρότητος και της ιδιαιτερότητας του φύλου της, που πάλι έχουν σχέση με τη μητρότητα, απορρέουσες ειδικές περιόδους του βίου της και με στοργή και ιδιαίτερη προσοχή να την αντιμετωπίζουμε. Και δεν της κάνουμε χάρη.
Με αυτό θέλω να πω και κλείνω με αυτό το θέμα, ότι δεν πρέπει ό,τι
της δίνουμε να το κάνουμε μικρόψυχα και κατά παραχώρηση, αλλά συνειδητά
και αξιοκρατικά.
Στο θέμα της δημιουργίας φορέα εκτίμησης διαφόρων κρίσεων έχω να σας πω ότι πραγματικά διερωτώμαι τι καινούριο θα προσφέρει αυτός ο φορέας, αν πράγματι από όσα καταλαβαίνω θα αποτελείται κυρίως από ιδιώτες, πολίτες που μπορεί να έχουν γνώσεις περί των στρατιωτικών θεμάτων και περί των κρίσεων δεν ξέρω όμως αν έχουν τη δυνατότητα και την ευελιξία των στρατηγών που θα είναι στο διπλανό γραφείο και τις γνώσεις τους. Εκτός αν εφαρμόσουμε ένα παλιό δόγμα και το φέρετε ξανά, ότι ο πόλεμος είναι δύσκολο πράγμα για να τον διεξαγάγουν οι στρατιωτικοί. Δεν πιστεύω, κύριε Υφυπουργέ, εσείς να συναινέσετε σε ένα τέτοιο ατόπημα εναντίον των στρατηγών.
Η δικαιολογία περί συντονισμού με τον αντίστοιχο φορέα του Υπουργείου Εξωτερικών -άλλο αυτό- και την από κοινού χάραξη πολιτικής είναι πάρα πολύ πρόχειρη. Ελπίζω στην τελική τοποθέτησή σας να μας δώσετε στοιχεία για τους ανθρώπους που αποτελούν τον καινούριο φορέα, εφόσον τον κάνετε, γιατί την πλειοψηφία διαθέτετε, και να μας πείσετε ότι πράγματι θα έχει και την ευελιξία και τη δυνατότητα και την ικανότητα αρμονικά να συνεργάζεται με τους στρατηγούς των διπλανών γραφείων.
Και εκτός βεβαίως του σημερινού νομοσχεδίου θα κάνω και εγώ δύο τοποθετήσεις. 'Εχετε εξαγγείλει τη μείωση της θητείας. Περιμένουμε να τη δούμε να υλοποιείται, παράλληλα με την ανά έτος πρόσληψη πέντε χιλιάδων εθελοντών ή, ας τους πούμε, επ' αμοιβή στρατιωτών. Αυτό έχει δημιουργήσει για σας μεν ένα εύφορο έδαφος στη νεολαία, που ενδεχομένως σας προσφέρει και ψήφους, αλλά έχει δημιουργήσει και ελπίδες βάσει των οποίων προγραμματίζουν πάρα πολλοί άνθρωποι για τη ζωή τους. Θα επισημάνω εκείνο το πρόβλημα που έχει δημιουργηθεί -και ως παλιός στρατιωτικός γιατρός σας το λέω- της αναβολής κατατάξεως που παίρνουν πάρα πολλοί νέοι διότι υπολογίζουν ότι αν μείνουν άλλον ένα χρόνο έξω θα γλιτώσουν ένα ή δύο μήνες.
Και το δεύτερο το κλασικό: Θέλετε να σας πω τις δικές μου απολαβές
σαν εν αποστρατεία ταξιάρχου; Είναι ντροπή! Θέλετε να σας πω τις απολαβές των όσων έχουν παραμείνει πάνω στα θεωρεία και μας ακούνε; Κάντε κάτι που να είναι γενναιόδωρο. Μπορεί και η Νέα Δημοκρατία σε ορισμένα πράγματα να αδίκησε τους εν αποστρατεία αξιωματικούς. Ξέρω ότι στους εν ενεργεία είστε αρκετά προσεκτικός και δεν είναι και άσχημες οι απολαβές τους, παρά το ότι αν με ακούσουν θα πουν ότι, θα έπρεπε περισσότερα να παίρνουμε, με την ιδιαιτερότητα που έχουν στο επάγγελμα - λειτούργημά τους. Αλλά στους αποστράτους από οπουδήποτε νομίζετε ότι μπορείτε και χωρίς αυτό να αποτελέσει λόγο, προεκλογικά να υποσχεθείτε ούτε να πείτε και να μην το κάνετε, να το υλοποιήσετε. Και αυτό το θέμα της ανισότητας που δημιουργείται με το χρόνο που αποστρατεύθηκε, ο καθένας και μερικές φορές με τον τρόπο που αποστρατεύθηκε ενώ δεν το ήθελε -χαρακτηριστικό παράδειγμα είμαι εγώ- θα σας παρακαλέσω να το επιλύσετε και με ιδιαίτερη προσοχή να στρέψετε το βλέμμα σας στους δέκα ανθρώπους που μας ακούν από εκεί πάνω και στους χιλιάδες που επειδή είναι τόσο σοβαροί, όσο έμαθαν από το επάγγελμά τους δεν βγαίνουν να κλείνουν τους δρόμους και τα πεζοδρόμια!
(Χειροκροτήματα)
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Κύριοι συνάδελφοι, έχω την τιμή να ανακοινώσω στο Σώμα ότι ο Υπουργός Δικαιοσύνης διεβίβασε στη Βουλή αιτήσεις εισαγγελικής αρχής για την άρση της ασυλίας των Βουλευτών κυρίων Δημητρίου Ρέππα και Γεωργίου Φλωρίδη.
Παραπέμπονται στην αρμόδια Διαρκή Επιτροπή.
Ο κ. Σπηλιωτόπουλος έχει το λόγο για να δευτερολογήσει.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Ευχαριστώ, κυρία Πρόεδρε.
Θα ήθελα να ζητήσω κάποιες διευκρινίσεις και απαντήσεις σ' αυτά που
ανέφερε ο κύριος Υπουργός.
Είπατε, κύριε Υπουργέ, ότι οι κυβερνήσεις του ΠΑΣΟΚ έκαναν ριζική αναβάθμιση με τα πέντε μισθολόγια των μισθών και συντάξεων των στελεχών των Ενόπλων Δυνάμεων. Αν ήταν ριζική η αναβάθμιση, θα χρειαζόντουσαν πέντε νομοσχέδια; Η ανάγκη προέκυψε γιατί το κάθε νομοσχέδιο που φέρνατε στη Βουλή και γινόταν νόμος του κράτους δημιουργούσε τέτοιες αγκυλώσεις και τέτοιες αδικίες και ανισότητες, που υπήρχε η ανάγκη να ψηφίζεται άλλος ένας νόμος τον επόμενο χρόνο για να βελτιώνει, να ρυθμίζει τα πράγματα κι έτσι φθάσαμε σε πέντε μισθολόγια, που κάθε άλλο, παρά ριζική αναβάθμιση δηλώνουν.
Τι έχετε να πείτε για το συνταξιοκτόνο νόμο 2838/2000; 'Οπως
προηγουμένως από 'Εδρας ανέφερα, συνταγματάρχης που αποστρατεύεται από τη 1.7.2000 και μετά παίρνει σύνταξη υποστρατήγου και συμμαθητής του, που αποστρατεύτηκε την προηγούμενη μέρα παίρνει σύνταξη ταξιάρχου. Απευθύνομαι στη λογική σας. Το βρίσκετε σωστό αυτό; Είναι μεταχείριση προς αποστράτους αυτή; Και είναι ριζική αναβάθμιση μισθολογίων αυτή, την οποία επικαλείστε;
'Εχω την εντύπωση, κύριε Υπουργέ, ότι στα θέματα αυτα νομοθετείτε με προχειρότητα. Αν κοιτάξει κανείς την αιτιολογική έκθεση μιας τροπολογίας που καταθέσατε και όπου πράγματι, αναγνωρίζετε ότι υπολείπονται σημαντικά οι συντάξεις των αποστράτων του 80% των αποδοχών ενεργείας, θα δει ότι το προτεινόμενο σχέδιο νόμου συνιστά μία "προσπάθεια οικονομικής ενίσχυσης των στρατιωτικών συνταξιούχων, που προέρχονται από την Πολεμική Αεροπορία".
Και στη συνέχεια αναφέρει "καθόσον οι συνολικές αποδοχές από τη σύνταξη και το μέρισμα που λαμβάνουν υπολείπονται σημαντικά από το 80% των αποδοχών ενεργείας". Δηλαδή συνυπολογίζετε και το μέρισμα στην κύρια σύνταξη που πρέπει να φθάσει στο 80%; Το μέρισμα δεν συνυπολογίζεται, είναι ανεξάρτητη υπόθεση. Επισημαίνω δε, ότι το μέρισμα που λαμβάνουν 
σήμερα οι μερισματούχοι δεν έχει την ανταποδοτικότητα που έπρεπε να είχε. Και το λέω αυτό, γιατί μιλήσατε προηγουμένως για τη βιωσιμότητα των μετοχικών ταμείων.
Αν θέλετε να κάνετε ριζική αναθεώρηση στα μισθολόγια -και να σας
χειροκροτήσουμε και εμείς- κάνετε εξορθολογισμό του μισθολογίου, αναμορφώστε την επιδοματική πολιτική, αλλάξτε, εξορθολογείστε, εκλογικεύσετε τους συντελεστές βαθμού. Και βεβαίως ανάλογα και με το κόστος ζωής και τις άλλες αυξήσεις, αυξήστε και το μισθό βάσης ανθυπολοχαγού. Αυτά -αν θέλετε να σας χειροκροτήσουμε και θα σας χειροκροτήσουμε αν το κάνετε αυτό- θα επιλύσουν ριζικά και οριστικά το θέμα των μισθολογίων και των συνταξιολογίων.
Ισχυριστήκατε ότι με τις διάφορες αυξήσεις που δίνετε, εξασφαλίζετε
τη βιωσιμότητα των Μετοχικών Ταμείων. 'Οχι, κύριε Υπουργέ, η βιωσιμότητα των μετοχικών ταμείων δεν εξασφαλίζεται με κάποιες αυξήσεις, που θα δώσετε στους μερισματούχους -έτσι και αλλιώς τις δικαιούνται γιατί τις έχουν πληρώσει- πρέπει να κάνετε ριζική αναθεώρηση της νομοθεσίας, σύμφωνα με τις αντιλήψεις για την κοινωνική πρόνοια, και καθορισμό του ύψους των παροχών με βάση την ανταποδοτικότητα.
Επαναλαμβάνω ότι αν οι κρατήσεις που γίνονται στα στελέχη των Ενόπλων Δυνάμεων όλα τα χρόνια της καριέρας τους, πήγαιναν σε άλλο ασφαλιστικό τομέα, στον ιδιωτικό τομέα, θα έπαιρναν πολλαπλάσια ποσά απ' ό,τι δίνει μέρισμα σήμερα το Μετοχικό Ταμείο.
Τέλος, ένα ερώτημα: Με το ενάμισι δισεκατομμύριο που οφείλει η πολιτεία στο Μετοχικό Ταμείο Στρατού από το 1993 και μετά, τι θα γίνει; Και αυτό το λέω γιατί θέλετε να μιλήσουμε για βιωσιμότητα των ταμείων. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):... ΣΠΗΛΙΟΣ ΣΠΗΛΙΩΤΟΠΟΥΛΟΣ: 'Οχι, δεν φτάνει ενάμισι δισεκατομμύριο, αλλά
δώστε το εσείς, όπως έχετε ηθική και νομική υποχρέωση να το κάνετε και θα τα βρουν τα μετοχικά ταμεία. Θα βρουν και άλλους πόρους, αλλά εξασφαλίστε πρώτα τα δικά σας.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Από
πότε...
ΣΠΗΛΙΟΣ ΣΠΗΛΙΩΤΟΠΟΥΛΟΣ: Από το 1993. Διεκόπη τότε. 'Ηταν πέντε δισεκατομμύρια (5.000.000.000) με κοινή υπουργική απόφαση του 1992. Μέχρι το 1993 δόθηκαν τα τριάμισι δισεκατομμύρια (3.500.000.000) και έμεινε το ενάμισι δισεκατομμύριο (1.500.000.000).
Για το περίφημο πλέον θέμα της Μονάδας Διαχείρισης Κρίσεων, δεν θα
μπω στην ουσία, την εξαντλήσαμε, αλλά παρατηρώ ότι ενδεχομένως να διεκδικείτε παγκόσμιο ρεκόρ συγκεντρωτισμού και οριζόντιας οργανωτικής ανάπτυξης, κάτι που ταιριάζει περισσότερο σε ανατολικές χώρες παρά σε χώρα του ΝΑΤΟ.
Το ΝΑΤΟ τι λέει; Ελάχιστα μικρά και ευέλικτα επιτελεία για να ανταπεξέλθουμε στις ανάγκες της εποχής και οικονομικά και όχι μόνο επιχειρησιακά. Εσείς επιμένετε για την υπόθεση αυτή. Και κάτι άλλο γι' αυτήν τη μονάδα. Εάν προσέξει κανείς τι αναγράφεται στην αιτιολογική έκθεση σε σχέση με το άρθρο, θα δούμε ότι στην αιτιολογική έκθεση αναφέρεται ότι δημιουργείτε έναν πολιτικό φορέα εκτίμησης διαφόρων
κρίσεων, ο οποίος υπάγεται απευθείας στον Υπουργό, και έργο του φορέα αυτού είναι η πολιτική εκτίμηση όλων των γεγονότων ή καταστάσεων. Πολύ ωραία. Πάμε όμως στο άρθρο. Στο άρθρο δεν μιλάτε για πολιτική εκτίμηση κύριε Υπουργέ. Στο άρθρο αναφέρεται: "Αρμοδιότητα της μονάδας διαχείρισης κρίσεων" είναι η διαμόρφωση διαδικασιών για την αντιμετώπιση διαφόρων μορφών κρίσεων κλπ. Δηλαδή υποκαθιστά τις αρμοδιότητες του ΓΕΕΘΑ.
Εδώ, κύριε Υπουργέ, τι κάνει εν τοιαύτη περιπτώσει η διαταγή που
εκδίσει το ΓΕΕΘΑ για τη διαχείριση κρίσεων; Τι είναι; Διαδικασίες δεν είναι; Κάνετε μια αναγωγή στην υπόθεση των Ιμίων για να δείτε τι σας έλειπε. Η πολιτική εκτίμηση σας έλειπε; 'Οχι βέβαια. Εκεί το πρόβλημα ήταν ότι δεν ετηρήθησαν οι διαδικασίες χειρισμού κρίσεων και αν ακούγατε τον αρχιστράτηγο, θα δείτε ότι δεν μας έλειψε η πολιτική εκτίμηση. Μας έλειψε ακριβώς η εφαρμογή των διαδικασιών.
'Ενα γεγονός το οποίο ενόχλησε γνωρίζοντες και μη γνωρίζοντες τα
στρατιωτικά, είναι ότι δεν συνεδρίασε τότε το ΚΥΣΕΑ. 'Ομως ο αρχιστράτηγος, έφυγε από το φυσικό χώρο του υπογείου του Εθνικού Κέντρου Επιχειρήσεων και ήρθε στο γραφείο του Πρωθυπουργού εδώ στη Βουλή, να κάνει τις διαβουλεύσεις. Απαράδεκτο. 'Αρα δεν σας λείπουν οι εκτιμήσεις. Σας λείπουν οι ορθές εφαρμογές των υφιστάμενων διαταγών.
Τέλος μια και ο κ. Βαρβιτσιώτης, κύριε Υπουργέ, μίλησε για κάποιες μελέτες, που γίνονται μέσα στο Υπουργείο όπως αυτή η περίφημη μελέτη για το πώς βλέπουν οι στρατιώτες τους αξιωματικούς τους κλπ., που τόση αντίδραση δημιούργησε εντός και εκτός του στρατεύματος, αλλά και εδώ μέσα στο Κοινοβούλιο. Προκύπτει το ερώτημα: Πόσο κοστίζουν αυτές οι μελέτες, κύριε Υπουργέ, και σε ποιους ανατίθενται; Ποια είναι τα αποτελέσματα; Σας φαίνεται ενοχλητική αυτή η ερώτηση, πρέπει όμως να απαντηθεί κάποτε
γιατί πολλά εκατομμύρια ξοδεύονται για τέτοιες μελέτες, οι οποίες τελικά δεν γνωρίζω -εσείς θα μας το πείτε αυτό- κατά πόσο σας διευκολύνουν να ασκήσετε τα καθήκοντά σας και τις αρμοδιότητές σας.
Ευχαριστώ πολύ.
(Χειροκροτήματα από την πτέρυγα της Νέας Δημοκρατίας)
ΠΡΟΕΔΡΕΟΥΣΑ ('Αννα Μπενάκη-Ψαρούδα): Το λόγο έχει η ειδική αγορήτρια του ΚΚΕ κα Κανέλλη.
ΛΙΑΝΑ ΚΑΝΕΛΛΗ: Ευχαριστώ κυρία Πρόεδρε.
Κύριε Υπουργέ, θα είμαι πάρα πολύ σύντομη. 'Ηδη άνοιξε ένας πολύ έντονος διάλογος και θα παρακαλούσα τους άρενες συναδέλφους αν είναι δυνατόν να έχω για ένα λεπτό την προσοχή τους.
Για το ζήτημα της ισότητας των φύλων έχω εκφραστεί αναλυτικά μέσα
στην επιτροπή.
Δεν ξέρω σε ποιο βαθμό γυναίκες που προωρίσθαι να γεννούν παιδιά και να παράγουν ζωή είναι μέσα στη φύση τους -είναι η προσωπική μου αντίληψη αυτή- να βομβαρδίζουν ή να σκοτώνουν. Δηλαδή μου είναι πάρα πολύ δύσκολο να φανταστώ μια πιλότο βομβαρδιστικού για μη αμυντικούς λόγους να μην έχει καν την συμπεριφορά εκείνου του ονόματι Αδόλφου, Ισπανού, ο οποίος δεν άντεξε να βομβαρδίζει το Βελιγράδι, όταν είδε τις σκηνές των αποτελεσμάτων και στο Νόβισεντ τα παράτησε, έδωσε και τα γαλόνια του και σηκώθηκε κι έφυγε για λόγους καθαρά ανθρωπιστικούς. Φαντάζομαι, λοιπόν, ότι κάτι τέτοιο θα ήταν ευκολότερο για μια γυναίκα.
Ωστόσο θα παρακαλούσα, επειδή το Σύνταγμα αναγνωρίζει την ισότητα -και ορθώς την αναγνωρίζει- να μην εξαιρεθεί η δυνατότητα -και παρακαλώ τους συναδέλφους να το προσέξουν αυτό- από κάποια γυναίκα που θα θελήσει και θα θεωρήσει ότι έχει τα προσόντα και τη διάθεση να υπηρετήσει στις 'Ενοπλες Δυνάμεις από τη θέση που εκείνη θα το κρίνει. Και αν τα καταφέρει πολλώ μάλλον θα είναι και εξαιρετικώς ικανή, αν θέλετε, και πέρα των φυσικών ενδεχομένως δυνατοτήτων που μπορεί και να τις έχει. Οι κύριοι συνάδελφοι να μην ανησυχούν και κυρίως να μη γλιστρούν -και αυτό το λέω ειδικά άκουσα τον κ. Ακριβάκη- σ' ένα αίσθημα υποτίμησης των γυναικών αυτού του τόπου ξεχνώντας ότι υπάρχει μια Μάχη της Κρήτης και γυναίκες με τσουγκράνες που στάθηκαν απέναντι σ' αυτά τα πράγματα.
Και μια μικρή επισήμανση: Θα μας φέρετε το κόστος αυτής της αλλαγής; Διότι κατά τη διεθνή πρακτική όταν οι γυναίκες εισέλθουν σε μάχιμες σχολές και μονάδες χρειάζονται ειδικές ρυθμίσεις από τους κοιτώνες μέχρι και την κατανομή και τον τρόπο συμπεριφοράς, επαφής και επικοινωνίας στη ζωή τη στρατιωτική, τη μακροχρόνια, που δεν είναι ευκαταφρόνητες. θα χρειαστεί λοιπόν να μας φέρετε κάποιο κόστος διότι είναι παγία πρακτική
και τακτική. Ισχύει και σε μεγάλες ακαδημίες υπάρχει ήδη στην Αμερική στρατηγός πολλών αστέρων, γυναίκα και είναι και η πρώτη. Αλλά ο τρόπος που αντιμετωπίζονται εκεί ή στον ισραηλινό στρατό δεν είναι ισοπεδωτικά εξομοιωτικός. Είμαστε ίσοι δεν είμαστε ίδιοι. Αυτό θέλω να πω.
Επομένως σ' έναν τακτικό στρατό...
ΜΟΣΧΟΣ ΓΙΚΟΝΟΓΛΟΥ: Με τις αντάρτισσες τι έγινε;
ΛΙΑΝΑ ΚΑΝΕΛΛΗ: Κοιτάξτε για τις αντάρτισσες δεν αμφιβάλλω. Βεβαίως, οι αντάρτισσες, ήταν πολύ δυναμικές μαζί με τους άντρες. Αυτό δεν τους υποχρέωνε σε ζωή στρατιωτικής καριέρας. Ξέρει πολύ καλά ο Υπουργός τι εννοώ. Θα χρειαστούν ρυθμίσεις. Και οι ρυθμίσεις έχουν κόστος και το κόστος οφείλουμε να το γνωρίζουμε. 'Οταν νομοθετούμε εδώ πρέπει να είμαστε σε θέση υπερασπιζόμενοι το Σύνταγμα, την ισότητα τη δυνατότητα και οι ρυθμίσεις θα απαιτηθούν ακόμα κι αν είναι μια η γυναίκα. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Μα, το
κόστος το ξέρουμε διότι υπάρχουν ήδη γυναίκες.
ΛΙΑΝΑ ΚΑΝΕΛΛΗ: 'Οχι εννοώ στις μάχιμες μονάδες και στη μεγάλη αλλαγή. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Αλλά
εκεί περισσότερο.
ΛΙΑΝΑ ΚΑΝΕΛΛΗ: Ακριβώς. Λοιπόν θα παρακαλούσα πάρα πολύ να είστε απολύτως διευκρινιστικός και να ζητήσω από τους συναδέλφους μου να εμπιστευτούν το γεγονός ότι σε εποχές πολύ μεγάλης δυσκολίας να μεγαλώσεις παιδιά να μην μπορείς να πάρεις πρόωρη σύνταξη πολύ φοβούμαι ότι δεν ανοίγει δρόμος καριέρας και εργασιακής εξασφάλισης των γυναικών με το να πάνε στο στρατό αντιθέτως μάλλον θα έλεγα ότι αυτό το άνοιγμα πολύ λίγες θα ενθαρρύνει και ότι ξέρουν ότι η πατρίδα θα υπάρξει εάν έχει έμψυχο δυναμικό. Αν δεν έχει έμψυχο δυναμικό δεν θα είναι -ελπίζω- η ανεργία που θα τη σπρώξει στη στρατιωτική καριέρα αλλά άλλου είδους ιδιότητες και η φτώχεια και η αδυναμία να μεγαλώσουν παιδιά.
ΠΡΟΕΔΡΕΥΟΥΣΑ ('Αννα Μπενάκη-Ψαρούδα): Το λόγο έχει ο κ. Σπυριούνης. 
ΚΥΡΙΑΚΟΣ ΣΠΥΡΙΟΥΝΗΣ: Για το γεγονός ότι ολοκληρώθηκε το μισθολόγιο
των αξιωματικών σε τέσσερις, πέντε ρυθμίσεις δεν νομίζω ότι θα υπάρχει ενοχή. Η ανάγκη της προσαρμογής από την εμπειρία που εν τω μεταξύ εξαγόταν οδηγούσε το Υπουργείο στη θέσπιση βελτιωτικής και συμπληρωματικής διατάξεως και στην εικόνα μιας ολοκληρωμένης μισθολογικής βελτίωσης του Σώματος των 'Ενοπλων Δυνάμεων. Δεν υπάρχει καμία αμφιβολία ότι τα τελευταία χρόνια συντελέστηκαν σημαντικές βελτιώσεις.
Το δεύτερο σημείο είναι το εξής. Κύριοι Υπουργοί, υπάρχει τω όντι πρόβλημα ανισότητος στην παροχή των συντάξεων. 'Ενας αξιωματικός που βγαίνει σήμερα ανωτέρου βαθμού αύριο παίρνει λιγότερη σύνταξη από έναν αξιωματικό που συτναξιοδοτείται κατωτέρου βαθμού.
Είναι ένα πρόβλημα που πρέπει να το κοιτάξουμε. Πράγματι διαταράσσεται η ισότητα, οι ίσοι όροι που υπάρχουν μεταξύ των δύο κατηγοριών.
Κύριε Υπουργέ, το πολιτικό στρατιωτικό προσωπικό, αν θυμούμαι καλά από μία στατιστική που είχα διαβάσει, είναι το τελευταίο στη Δημόσια Διοίκηση από πλευράς αμοιβών, από πλευράς μισθολογίου. Είχα διαβάσει πριν από ένα χρόνο περίπου κάποια στατιστικά στοιχεία. Είναι στην τελευταία κλίμακα του δημόσιου τομέα.
'Εχουν γίνει βέβαια σημαντικές βελτιώσεις, αλλά θέλω να παρακαλέσω να δούμε ευρύτερα το θέμα. Περιλαμβάνεται βελτίωση στο συζητούμενο νομοσχέδιο, όπως είναι η παροχή επιδόματος στο πολιτικό προσωπικό των νοσοκομείων και η παροχή επιπλέον της κανονικής δεκαήμερης άδειας. Αυτές είναι σημαντικές βελτιώσεις.
Υπάρχουν και άλλα προβλήματα, κύριε Υπουργέ, που χρήζουν αναθεωρήσεως, που χρήζουν συμπληρώσεως για το πολιτικό προσωπικό. 
Καθιερώσαμε πριν από τέσσερα χρόνια μια σειρά διατάξεων για την
εξασφάλιση προσωπικής και λειτουργικής ανεξαρτησίας του δικαστικού σώματος, που το ξεχώρισε από το παλιό καθεστώς του καθαρά στρατιωτικού δικαστικού σώματος, με σημαντικές βελτιώσεις στη λειτουργία του και την απόδοσή του.
Και δεν είναι η μόνη κατηγορία, κύριοι Υπουργοί, και αντιλαμβάνομαι βέβαια την αρνητική ψυχολογία. Είναι δικαιολογημένη η ψυχολογία. Είναι πολλές οι περιπτώσεις που στρατιωτικό προσωπικό δεν καλύπτεται θεσμικά, ενώ έχει ίσους όρους, με χειρισμούς και εύνοιες, που γίνονται στο δημόσιο τομέα.
Για παράδειγμα, ο ομοιόβαθμος δικαστής της πολιτικής δικαιοσύνης
παίρνει σχεδόν διπλάσια λεφτά ή και περισσότερα από τον ομοιόβαθμό του δικαστή της στρατιωτικής δικαιοσύνης. Είναι μια αδικία.
Βέβαια δημιουργείται ένα πρόβλημα στην ιεραρχία, αλλά από τη στιγμή
που θέλουμε να καταστήσουμε σώματα, ανταποκρινόμενα στις σύγχρονες συνθήκες με υψηλές απαιτήσεις στη λειτουργία, στην απόδοσή τους κλπ., πρέπει να υπερβούμε τις αναστολές που δημιουργεί η ψυχολογία της ιεραρχίας.
Το ίδιο γίνεται με στρατιωτικούς γιατρούς και άλλα πολλά. Νομίζω ότι κάνετε κάποιες βελτιώσεις τώρα για τους ειδικευόμενους στρατιωτικούς γιατρούς, τους υπολοχαγούς, τους λοχαγούς.
(Στο σημείο αυτό την Προεδρική 'Εδρα καταλαμβάνει ο Β' Αντιπρόεδρος
της Βουλής κ. ΠΑΝΑΓΙΩΤΗΣ ΣΓΟΥΡΙΔΗΣ)
Κύριε Υπουργέ, παίρνουν ειδικότητα δυο-τρία χρόνια στα στρατιωτικά νοσοκομεία και δεν παίρνουν το επίδομα εφημεριών -έτσι το λένε νομίζωπου παίρνουν οι συμμαθητές τους στα πολιτικά νοσοκομεία. Είναι αδικία. 
Θέλω να πω ότι πρέπει να κοιτάξουμε σε βάθος χρόνου αυτές τις
ανισότητες, έστω υπερβαίνοντας και την ψυχολογία που δημιουργείται στο σύνολο του Σώματος, πώς μπορεί ο δικαστικός, ο συνταγματάρχης να παίρνει περισσότερα χρήματα από το στρατηγό. Είναι προβλήματα αυτά.
Στη μονάδα αντιμετώπισης κρίσεων οι τρεις αριθμήσεις των αποστολών
αρμοδιοτήτων που κάνετε, νομίζω ότι διευκρινίζουν το θέμα.
Θέλω να παρακαλέσω κι εγώ για την άρση και της παραμικρής επιφύλαξης, ώστε να μη δημιουργηθούν παρεξηγήσεις ή με μια υπερβολική κριτική να διαστρεβλωθεί η εικόνα του τι επιδιώκεται. Βέβαια αύριο θα συζητήσουμε τη σχετική τροπολογία, αλλά θέλω να παρακαλέσω να κοιτάξουμε το θέμα για λόγους ψυχολογικούς και τυπικούς, ώστε να απεικονιστεί η πραγματικότητα όπως την περιγράψατε, ότι δεν μειώνεται καθόλου, μα καθόλου, -θα ήταν ανεπίτρεπτο αυτό- ο ρόλος των αρχηγών των κλάδων, που είναι οι βασικοί σας σύμβουλοι για όλα τα σχετικά θέματα και που ασκείτε τη διοίκηση και τον έλεγχο των Ενόπλων Δυνάμεων κατά το Σύνταγματα διά των αρχηγών των κλάδων.
Νομίζω ότι είναι δύο διαφορετικά πράγματα. Το ένα είναι ένα όργανο
πολιτικό, που αφορά τον Υπουργό Εθνικής 'Αμυνας το άλλο είναι η στρατιωτική ιεραρχία που δεν έχει καμιά σχέση μ' αυτό. Πιστεύω ότι αυτή η μονάδα δεν θα έχει καμιά σχέση με τα όργανα της στρατιωτικής ιεραρχίας. 
ΠΡΟΕΔΡΕΥΩΝ (Παναγιώτης Σγουρίδης): Ο κύριος Υπουργός έχει το λόγο. 
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής Οικονομίας):
Κύριε Πρόεδρε, κυρίες και κύριοι συνάδελφοι, επιτρέψτε μου πολύ σύντομα να κάνω δύο τρεις παρατηρήσεις. Εξάλλου αύριο θα έχουμε τη δυνατότητα διεξοδικά στην κατ' άρθρο συζήτηση να πιάσουμε όλες τις προτάσεις, τροποποιήσεις, ανησυχίες που εξέφρασαν κάποιοι συνάδελφοι, σχετικά με ορισμένες από τις ρυθμίσεις, τις οποίες προωθούμε.
Τούτο ισχύει ιδιαίτερα επί των απόψεων, που κατατέθηκαν για το θέμα
που αφορά την ισότιμη πρόσβαση ανδρών και γυναικών στις 'Ενοπλες Δυνάμεις της χώρας. Πιστεύω ότι κάναμε σωστά που λάβαμε υπόψη τις σαφείς απόψεις της Επιστημονικής Επιτροπής, διότι ήταν τόσο δεσμευτική σε αντισυνταγματικότητα η ρύθμιση την οποία προωθούσαμε, ώστε έπρεπε να αποφύγουμε, έστω και αν όπως είπε ο κ. Ακριβάκης υπήρχε ενδιαφέρον και διάθεση από τη μεριά του Κοινοβουλίου να ξεπεράσουμε το θέμα. Διατρέχαμε όμως, τον κίνδυνο σε περίπτωση που με μια αντισυνταγματική ρύθμιση προβλέπαμε την πρόσβαση των γυναικών στο στρατό να ανοίξουμε τους ασκούς του Αιόλου. Διότι η εμπειρία, όπως ξέρετε, από πρακτικές τόσο στις σχολές της Αστυνομίας όσο και στις σχολές των Ενόπλων Δυνάμεων δείχνει ότι αν δεν ρυθμίσεις σαφώς κάποια δεδομένα σε βάση συνταγματική διάταξη, πηγαίνουν στα δικαστήρια διεκδικούν, κερδίζουν την υπόθεση και από κει και πέρα αρχίζει μια άγνωστη σε έκταση τροποποίηση και αλλοίωση των πραγματικών δεδομένων. Επομένως αύριο θα μας δοθεί η δυνατότητα να συζητήσουμε διεξοδικά πώς προωθούμε τη ρύθμιση και γιατί τελικά αποφεύγοντας τη χρήση οποιονδήποτε ποσοστών ή περιορισμών, όσον αφορά την πρόσβαση των γυναικών στις 'Ενοπλες Δυνάμεις κατοχυρώνουμε τη δυνατότητα ίσης πρόσβασης ανδρών και γυναικών και συγχρόνως τη δυνατότητα ενιαίων κριτηρίων για άνδρες και γυναίκες, οι οποίες όμως σε κάποιο τμήμα των Ενόπλων Δυνάμεων έχουν μια διαφορετικότητα έναντι των κριτηρίων που υπάρχουν για τα υπόλοιπα τμήματα. Και έτσι εξασφαλίζουμε αν θέλετε μια
ρυμθιστική παρέμβαση όσον αφορά τη δυνατότητα αυτής της πρόσβασης. Θα τα
πούμε όμως, αύριο αναλυτικά.
Τώρα θα ήθελα να κάνω δύο παρατηρήσεις. Συνταξιούχοι και μισθοί. Επιτρέψτε μου να πω ότι βεβαίως εμείς έχουμε συναίσθηση ότι με την
τελευταία μισθολογική ρύθμιση που προωθήσαμε, την τέταρτη τελικά σ' αυτά
τα τέσσερα χρόνια -το Φεβρουάριο αν θυμάμαι καλά του 2000- δεν πέρασε με ευθύνη του Υπουργείου Οικονομικών η ρύθμιση αυτή να έχει άμεσο αντίκτυπο και στις συντάξεις, έτσι ώστε οι απόστρατοι να δικαιούνται να διαμαρτυρηθούν διότι ενώ οι προηγούμενες μισθολογικές ρυθμίσεις που είχαμε κάνει είχαν για πρώτη φορά συνδέσει τη σύνταξη των αποστράτων στις 'Ενοπλες Δυνάμεις με το μισθό των εν ενεργεία στρατιωτικών, στην τελευταία ρύθμιση δεν επιβεβαιώθηκε αυτή η αρχή, έτσι ώστε να υπάρχει πράγματι ένα κενό, το οποίο αποτελεί στόχο προς κατάκτηση, όπως είπα στην πρωτομιλία μου για τη διεκδίκηση των επομένων μηνών στον επόμενο προϋπολογισμό, τον οποίο θα προωθήσουμε και θα καλύψουμε αυτό το θέμα. 
ΣΠΗΛΙΟΣ ΣΠΗΛΙΩΤΟΠΟΥΛΟΣ: Κύριε Υπουργέ, η διαφορά από 1.7.2000; 
ΑΠΟΣΤΟΛΟΣ ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας): Κύριε
συναδελφε, θα κατανοήσετε ότι εδώ συζητούμε άλλες ρυθμίσεις που καμιά 
σχέση δεν έχουν με το μισθολογικό συνταξιοδοτικό ή οποιοδήποτε άλλο θέμα.
ΣΠΗΛΙΟΣ ΣΠΗΛΙΩΤΟΠΟΥΛΟΣ: Ειναι σοβαρό.
ΑΠΟΣΤΟΛΟΣ-ΑΘΑΝΑΣΙΟΣ ΤΣΟΧΑΤΖΟΠΟΥΛΟΣ (Υπουργός Εθνικής 'Αμυνας):
Βεβαίως συμφωνώ ότι είναι πάρα πολύ σοβαρό και κατανοώ και το ενδιαφέρον
όλων. Εκείνο το οποίο έχει σημασία όμως είναι ότι θα έλθει και γι'αυτό το θέμα -όπως για όλα τα άλλα σχέδια νόμων τα οποία έγιναν μέσα από τις διάφορες νομοθετικές ρυθμίσεις που καταθέσαμε και είναι αρκετάαντίστοιχη πρόταση το επόμενο έτος.
Επιτρέψτε μου να πω δύο κουβέντες μόνο για το θέμα της επιτροπής
χειρισμού κρίσεων και για την επαναλαμβανόμενη ανησυχία μη τυχόν υπάρξει και μία παρέμβαση όσον αφορά τις αρμοδιότητες και τις εξουσίες των αρχηγών των επιτελείων και βέβαια διαμορφωθεί μία κάποια ενδιάμεση παρέμβαση μεταξύ του Υπουργού και των αρχηγών των επιτελείων.
'Οπως γνωρίζετε με τη στρατηγική αμυντική αναθεώρηση, ουσιαστικά αναβαθμίζεται ο Αρχηγός ΓΕΕΘΑ, αποκτώντας αρμοδιότητες αρχιστρατήγου εν καιρώ ειρήνης, σε αντίθεση με αυτό που προβλεπόταν στο παρελθόν που μόνο σε περίπτωση έκτακτης ανάγκης προβλεπόταν αυτό και έχει την ευθύνη διαχείρισης ενός τμήματος βασικού των Ενόπλων Δυνάμεων που αποτελούν ουσιαστικά στη βάση της διακλαδικότητας και της διαλειτουργικότητας το άμεσο τμήμα αντίδρασης, που θα διαθέτουν πλέον μέσα στα δύο επόμενα χρόνια οι 'Ενοπλες Δυνάμεις της χώρας μας συμπληρωματικά στη λειτουργία των κλάδων.
Επομένως με μία στρατηγική αμυντική αναθεώρηση, η οποία οδηγεί στην αναβάθμιση του ρόλου και του Α.ΓΕΕΘΑ, αλλά και των αρχηγών των κλάδων και επιβεβαιώνοντας ότι αποκλειστικά και μόνο μέσω του Υπουργού ασκείται η δική τους ευθύνη για κινητοποίηση των Ενόπλων Δυνάμεων της χώρας και έχοντας την πολιτική συνεργασία με την πολιτική ηγεσία και τον Υπουργό και Υφυπουργό, εξασφαλίζεται ότι ουδείς άλλος μπορεί να διεισδύσει ως ενδιάμεσο επίπεδο.
Η λειτουργία της επιτροπής χειρισμού κρίσεων, που έχω αναλύσει πολλές φορές στο παρελθόν, είναι ένα όργανο το οποίο έρχεται να στηρίξει ουσιαστικά την ευθύνη της Κυβέρνησης, του Πρωθυπουργού, του ΚΥΣΕΑ, του Υπουργού Εθνικής Αμύνης πρώτα απ'όλα διότι σε αυτό απευθύνεται έτσι ώστε να μπορέσει να συνεργαστεί ουσιαστικά αυτό το επιτελείο και ο Υπουργός
με το αντίστοιχο επιτελείο και τον Υπουργό Εξωτερικών και να επιβάλουν κατά κάποιο τρόπο και τη μόνιμη και από κοινού διαχείριση κρίσεων. Περί αυτού πρόκειται, έτσι ώστε η στρατιωτικού χαρακτήρα ευθύνη χειρισμού κρίσεων που υπάρχει στον Α.ΓΕΕΘΑ, όχι μόνο δεν υπονομεύεται, παραμένει αποκλειστική αρμοδιότητα του Α.ΓΕΕΘΑ και των αρχηγών των επιτελείων διότι εκείνος πλέον, ο ΑΓΕΕΘΑ, έχει την ευθύνη να εισηγηθεί προς τον Υπουργό Εθνικής Αμύνης βάσει του δικού του επιτελείου χειρισμού κρίσεων εκτιμήσεις για τις στρατιωτικές δραστηριότητες, πρωτοβουλίες, δράσεις κλπ., έτσι ώστε να έλθουν αυτοί οι στρατιωτικού χαρακτήρα εκτιμήσεις να συνδυαστούν με τις πολιτικές στρατηγικού χαρακτήρα εκτιμήσεις του πολιτικού επιτελείου χειρισμού κρίσεων του Υπουργείου και όλα μαζί να
αποτελέσουν τη βάση, που θα στηριχθούν τελικά οι αξιολογήσεις για την κρίση από τη μεριά του Υπουργού Εθνικής Αμύνης και να μπορέσει να συνεργαστεί με τον αντίστοιχο Υπουργό Εξωτερικών σε σχέση με τις δικές του προτάσεις από το δικό του επιτελείο και να στηρίξουν και το ΚΥΣΕΑ και τον Πρωθυπουργό και οποιαδήποτε άλλη λειτουργία της Κυβέρνησης.
Νομίζω ότι αύριο θα έχουμε τη δυνατότητα να αναφερθούμε σε μια σειρά από θέματα, τα οποία αναφέρθηκαν σήμερα και δεν έχουμε ούτε το χρόνο
ούτε τα στοιχεία για να τα συζητήσουμε. Ενδείκνυται νομίζω πολύ περισσότερο, κύριε Πρόεδρε, μια και αύριο θα πάμε στην κατ' άρθρο συζήτηση να αναφερθούμε σε αυτά...
ΠΡΟΕΔΡΕΥΩΝ (Παναγιώτης Σγουρίδης): Θα υπάρχει και αναλυτικότερη
τοποθέτηση.
Κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου: "Ρύθμιση θεμάτων Μετοχικών Ταμείων Υπουργείου Εθνικής 'Αμυνας και άλλες διατάξεις" του Υπουργείου Εθνικής 'Αμυνας.
Ερωτάται το Σώμα: Γίνεται δεκτό το νομοσχέδιο αυτό επί της αρχής;
ΠΟΛΛΟΙ ΒΟΥΛΕΥΤΕΣ: Δεκτό, δεκτό.
ΛΙΑΝΑ ΚΑΝΕΛΗ: Κατά πλειοψηφία.
ΠΡΟΕΔΡΕΥΩΝ (Παναγιώτης Σγουρίδης): Συνεπώς το νομοσχέδιο: "Ρύθμιση θεμάτων Μετοχικών Ταμείων Υπουργείου Εθνικής 'Αμυνας και άλλες διατάξεις" του Υπουργείου Εθνικής 'Αμυνας, έγινε δεκτό επί της αρχής κατά πλειοψηφία.
Δέχεστε στο σημείο αυτό, κύριοι συνάδελφοι, να λύσουμε τη
συνεδρίαση;
ΟΛΟΙ ΟΙ ΒΟΥΛΕΥΤΕΣ: Μάλιστα , μάλιστα.
Με τη συναίνεση του Σώματος και ώρα 22.25', λύεται η συνεδρίαση για
αύριο ημέρα Τετάρτη 25 Απριλίου 2001 και ώρα 10.30' με αντικείμενο εργασιών του Σώματος: α) κοινοβουλευτικό έλεγχο, συζήτηση επικαίρων ερωτήσεων και β) νομοθετική εργασία, συνέχιση της συζήτησης επί των άρθρων και του συνόλου του σχεδίου νόμου του Υπουργείου Εθνικής 'Αμυνας: "Ρύθμιση θεμάτων μετοχικών ταμείων Υπουργείου Εθνικής 'Αμυνας και άλλες διατάξεις", σύμφωνα με την ημερήσια διάταξη.

Ο ΠΡΟΕΔΡΟΣ ΟΙ ΓΡΑΜΜΑΤΕΙΣ


