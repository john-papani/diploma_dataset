ΠΙΝΑΚΑΣ ΠΕΡΙΕΧΟΜΕΝΩΝ
ΠΕΡΙΟΔΟΣ ΙΑ΄
ΣΥΝΟΔΟΣ Β΄
ΣΥΝΕΔΡΙΑΣΗ ΟΘ΄

Τρίτη 7 Φεβρουαρίου 2006

ΘΕΜΑΤΑ
Α. ΕΙΔΙΚΑ ΘΕΜΑΤΑ
1. Επικύρωση Πρακτικών, σελ.
2. Άδεια απουσίας του Βουλευτή κ. Α. Φούρα, σελ.
3. Ανακοινώνεται ότι τη συνεδρίαση παρακολουθούν τρεις εκπρόσωποι από την Αντιπροσωπεία της Κοινοβουλευτικής Ομάδας Φιλίας Ελλάδος-Βουλγαρίας, σελ.

Β. ΚΟΙΝΟΒΟΥΛΕΥΤΙΚΟΣ ΕΛΕΓΧΟΣ
1. Κατάθεση αναφορών, σελ.
2. Απαντήσεις Υπουργών σε ερωτήσεις Βουλευτών, σελ.
3. Συζήτηση αναφορών και ερωτήσεων:
α) Προς τον Υπουργό Περιβάλλοντος, Χωροταξίας και Δημοσίων ‘Εργων σχετικά με την ενίσχυση της αντιπλημμυρικής προστασίας της περιοχής του Θριάσιου Πεδίου, σελ.
β) Προς τον Υπουργό Αγροτικής Ανάπτυξης και Τροφίμων σχετικά με την ένταξη του νομού Ηρακλείου στο πρόγραμμα FROST, σελ.

Γ. ΝΟΜΟΘΕΤΙΚΗ ΕΡΓΑΣΙΑ
1. Ψήφιση επί της αρχής, των άρθρων και του συνόλου του σχεδίου νόμου του Υπουργείου Τουριστικής Ανάπτυξης:
α) «Κύρωση της Συμφωνίας για συνεργασία στον τομέα του τουρισμού μεταξύ της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν», σελ.
β) «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας»,σελ.
γ) «Μνημόνιο Κατανόησης για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου», σελ.
2. Ψήφιση επί του συνόλου του σχεδίου νόμου του Υπουργείου Επικρατείας: «Σύσταση «Εθνικού Οπτικοακουστικού Αρχείου-Ρύθμιση θεμάτων Γενικής Γραμματείας Επικοινωνίας Γενικής Γραμματείας Ενημέρωσης και άλλες διατάξεις», σελ.
3. Συζήτηση επί της αρχής, των άρθρων και των τροπολογιών του σχεδίου νόμου του Υπουργείου Ανάπτυξης: «’Εγκριση της σύστασης ιδρύματος με την επωνυμία «ΙΔΡΥΜΑ ΟΡΜΥΛΙΑ» και κύρωση του οργανισμού του», σελ.

ΟΜΙΛΗΤΕΣ
Α. Επί των Αναφορών και Ερωτήσεων:
ΚΑΛΟΓΙΑΝΝΗΣ Σ., σελ.
ΚΑΝΕΛΛΗ Λ., σελ.
ΚΕΓΚΕΡΟΓΛΟΥ Β., σελ.
ΚΟΝΤΟΣ Α., σελ.

Β. Επί του σχεδίου νόμου του Υπουργείου Ανάπτυξης:
ΒΑΓΙΩΝΑΣ Γ., σελ.
ΔΡΙΒΕΛΕΓΚΑ Ι., σελ.
ΚΑΚΛΑΜΑΝΗΣ Α., σελ.
ΜΑΓΚΡΙΩΤΗΣ Ι., σελ.
ΞΗΡΟΤΥΡΗ-ΑΙΚΑΤΕΡΙΝΑΡΗ Α., σελ.
ΠΑΠΠΑΣ Β., σελ.
ΠΑΠΑΘΕΜΕΛΗΣ Σ., σελ.
ΠΡΩΤΟΠΑΠΑΣ Χ., σελ.
ΣΓΟΥΡΙΔΗΣ Π., σελ.
ΣΙΟΥΦΑΣ Δ., σελ.
ΤΣΟΥΡΗ Ε., σελ.
ΦΩΤΙΑΔΗΣ Η., σελ.
ΧΑΡΑΚΟΠΟΥΛΟΣ Μ., σελ.
ΧΟΥΡΜΟΥΖΙΑΔΗΣ Γ., σελ.
     ΠΡΑΚΤΙΚΑ ΒΟΥΛΗΣ
     ΙΑ΄ ΠΕΡΙΟΔΟΣ 
     ΠΡΟΕΔΡΕΥΟΜΕΝΗΣ ΚΟΙΝΟΒΟΥΛΕΥΤΙΚΗΣ ΔΗΜΟΚΡΑΤΙΑΣ
     ΣΥΝΟΔΟΣ Β΄
     ΣΥΝΕΔΡΙΑΣΗ ΟΘ΄
     Τρίτη 7 Φεβρουαρίου 2006
     
     Αθήνα, σήμερα στις 7 Φεβρουαρίου 2006, ημέρα Τρίτη και ώρα 18.23΄ συνήλθε στην Αίθουσα των συνεδριάσεων του Βουλευτηρίου η Βουλή σε ολομέλεια για να συνεδριάσει υπό την προεδρία του Α΄ Αντιπροέδρου αυτής κ. ΣΩΤΗΡΗ ΧΑΤΖΗΓΑΚΗ.
     ΠΡΟΕΔΡΕΥΩΝ (Σωτήρης Χατζηγάκης): Κυρίες και κύριοι συνάδελφοι, αρχίζει η συνεδρίαση.
     Παρακαλείται ο κύριος Γραμματέας να ανακοινώσει τις αναφορές προς το Σώμα.
     (Ανακοινώνονται προς το Σώμα από τον κ. Βασίλειο Κεγκέρογλου, Βουλευτή Ηρακλείου, τα ακόλουθα:
     Α. ΚΑΤΑΘΕΣΗ ΑΝΑΦΟΡΩΝ
     1) Ο Βουλευτής Ιωαννίνων κ. ΑΝΤΩΝΙΟΣ ΦΟΥΣΑΣ κατέθεσε αναφορά με την οποία το Τμήμα Ηπείρου του Τεχνικού Επιμελητηρίου Ελλάδος και ο Δήμαρχος Άνω Καλαμά Ιωαννίνων ζητούν τον επαναπροσδιορισμό των αντικειμενικών αξιών για την περιφέρεια της Ηπείρου.
     2) Ο Βουλευτής Λάρισας κ. ΧΡΗΣΤΟΣ ΖΩΗΣ κατέθεσε  αναφορά, με την οποία ο Σύλλογος Εκτροφέων Γαλοπούλας Νομού Λάρισας ζητεί την οικονομική ενίσχυση των πτηνοτρόφων του Νομού Λάρισας και την ενημέρωσή τους, για τη λήψη μέτρων αποφυγής της πιθανής εξάπλωσης της νόσου των πτηνών.
     3) Ο Βουλευτής Αργολίδας κ. ΙΩΑΝΝΗΣ ΜΑΝΙΑΤΗΣ κατέθεσε αναφορά, με την οποία ο κ. Δημήτριος Κολοκύθας, Προϊστάμενος του AKSHOTELS CONFERENCE CENTRE ζητεί την τροποποίηση διάταξης για τα έξοδα των Συνεδρίων.
     4) Ο Βουλευτής Β΄ Αθηνών κ. ΙΩΑΝΝΗΣ ΔΡΑΓΑΣΑΚΗΣ κατέθεσε αναφορά, με την οποία ο Δήμος Αμοργού διαμαρτύρεται για τη διακοπή του επιδοτούμενου δρομολογίου της Blue Star που συνδέει τα Δωδεκάνησα με την Ηπειρωτική Ελλάδα και ζητεί να δημιουργηθούν ευνοϊκές συνθήκες για την ανάπτυξη του τουρισμού στο νησί.
     5) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Δήμαρχος και ο Σύνδεσμος Επιστημόνων Δήμου Λιβαδίου Ολύμπου Νομού Λάρισας ζητούν τη λήψη μέτρων για την ανάπτυξη του Δήμου Λιβαδίου μέσω του Δ΄ ΚΠΣ.
     6) Οι Βουλευτές Λαρίσης και Μαγνησίας κύριοι ΔΗΜΗΤΡΙΟΣ ΤΣΙΟΓΚΑΣ και ΝΙΚΟΛΑΟΣ ΓΚΑΤΖΗΣ αντίστοιχα, κατέθεσαν αναφορά με την οποία ο Σύλλογος Εργοστασίου Ζάχαρης Λάρισας ζητεί τη λήψη μέτρων στήριξης της τευτλοκαλλιέργειας και του αγροτικού εισοδήματος των τευτλοκαλλιεργητών.
     7) Οι Βουλευτές Β΄ Αθηνών και Λαρίσης κύριοι ΑΝΤΩΝΗΣ ΣΚΥΛΛΑΚΟΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία το Συνδικάτο Εργατοϋπαλλήλων Μετάλλου Νομών Αττικής – Πειραιά – Νήσων «Ο ΠΡΟΜΗΘΕΑΣ» καταγγέλλει επιχειρήσεις όπως ΑΝΚΟΡ ΑΕ, ότι δεν καταβάλλουν τα δεδουλευμένα στους εργαζόμενους και άλλες, όπως ΑΡΕΒΑ ΕΛΛΑΣ, ότι, με το κλείσιμο εργοστασίων τους, συντελούν στην αύξηση της ανεργίας.
     8) Οι Βουλευτές Μαγνησίας και Λαρίσης κύριοι ΝΙΚΟΛΑΟΣ ΓΚΑΤΖΗΣ και ΔΗΜΗΤΡΙΟΣ ΤΣΙΟΓΚΑΣ αντίστοιχα, κατέθεσαν αναφορά με την οποία η Επιστημονική Εταιρεία Μελέτης Φερών – Βελεστίνου – Ρήγα επισημαίνει ότι σε σχολικά βιβλία αναγράφεται το όνομα «Ρήγας Φεραίος» αντί για το πραγματικό «Ρήγας Βελεστινλής».
     9) Οι Βουλευτές Λαρίσης και Α΄ Πειραιώς κ. ΔΗΜΗΤΡΙΟΣ ΤΣΙΟΓΚΑΣ και κ. ΕΛΠΙΔΑ ΠΑΝΤΕΛΑΚΗ αντίστοιχα, κατέθεσαν αναφορά με την οποία το Εργατοϋπαλληλικό Κέντρο Νομού Φωκίδας ζητεί την ικανοποίηση οικονομικών, ασφαλιστικών, φορολογικών και λοιπών αιτημάτων των μελών του.
     10) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά, με την οποία ο Δήμαρχος Ελυμνίων Εύβοιας ζητεί την αποκατάσταση του παραλιακού δρόμου Λίμνης – Ι.Μ. Γαλατάκι Νομού Εύβοιας.
     11) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά, με την οποία ο Δήμος Ελυμνίων Εύβοιας ζητεί έκτακτη οικονομική ενίσχυση για την κάλυψη εξόδων που προέκυψαν από την πρόσφατη κακοκαιρία.
     12) Ο Βουλευτής Εύβοιας κ. ΣΥΜΕΩΝ ΚΕΔΙΚΟΓΛΟΥ κατέθεσε αναφορά με την οποία ο Δήμαρχος Ελυμνίων Εύβοιας ζητεί την έγκριση θέσεων μερικής απασχόλησης στο δήμο του.
     13) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών διαμαρτύρεται για την αύξηση  της προκαταβολής φόρου σε επιχειρήσεις.
     14) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Κυκλάδων ζητεί την επιδότηση της ακτοπλοϊκής γραμμής των Μικρών Κυκλάδων και της Αμοργού.
     15) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Έπαρχος Άνδρου ζητεί τη δρομολόγηση πλοίων για την εξυπηρέτηση των κατοίκων του νησιού.
     16) Ο Βουλευτής Καβάλας κ. ΣΑΒΒΑΣ ΕΜΙΝΙΔΗΣ κατέθεσε αναφορά, με την οποία ο Σύλλογος Γονέων και Κηδεμόνων 10ου Δημοτικού Σχολείου Δήμου Καβάλας ζητεί τη στελέχωση με διδακτικό προσωπικού του 10ου Δημοτικού Σχολείου Καβάλας.
     17) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Πρόεδρος της Κοινότητας Φολέγανδρου ζητεί τη δρομολόγηση πλοίου και τη διατήρηση τριών δρομολογίων για την εξυπηρέτηση της Φολέγανδρου με τον Πειραιά.
     18) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Πρόεδρος της Κοινότητας Πανόρμου Τήνου ζητεί τη διατήρηση των θέσεων εργασίας στο ΚΕΠ της Κοινότητάς του.
     19) Ο Βουλευτής Β΄ Αθηνών κ. ΚΩΝ/ΝΟΣ ΓΕΙΤΟΝΑΣ κατέθεσε δημοσίευμα εφημερίδας, το οποίο αναφέρεται στην πρόταση μεταφοράς της Εθνικής Λυρικής Σκηνής στην περιοχή του Ελαιώνα Αττικής.
     20) Ο Βουλευτής Κυκλάδων κ. ΙΩΑΝΝΗΣ ΧΩΜΑΤΑΣ κατέθεσε αναφορά, με την οποία ο Επιμελητηριακός Όμιλος Ανάπτυξης Ελληνικών Νησιών ζητεί την υιοθέτηση πρότασης που αφορά στη δημοσίευση των ισολογισμών των Α.Ε. και ΕΠΕ νησιωτικών περιοχών.
     21) Η Βουλευτής Τρικάλων κ. ΑΘΑΝΑΣΙΑ ΜΕΡΕΝΤΙΤΗ κατέθεσε αναφορά, με την οποία η Τοπική Ένωση Δήμων και Κοινοτήτων Νομού Τρικάλων ζητεί τη σύνδεση του Φυσικού Αερίου με το Δήμο Φαρκαδόνας και την ευρύτερη περιοχή του Νομού Τρικάλων.
     22) Ο Βουλευτής Ιωαννίνων κ. ΚΩΝ/ΝΟΣ ΤΑΣΟΥΛΑΣ κατέθεσε αναφορά, με την οποία η Εταιρεία Λογοτεχνών και Συγγραφέων Ηπείρου ζητεί οικονομική ενίσχυση για την έκδοση του περιοδικού «ΗΠΕΙΡΩΤΙΚΑ ΓΡΑΜΜΑΤΑ» και λοιπές δαπάνες.
     23) Ο Βουλευτής Λάρισας κ. ΕΚΤΟΡΑΣ ΝΑΣΙΩΚΑΣ κατέθεσε αναφορά, με την οποία ο Δήμαρχος Μελιβοίας ζητεί την επαναφορά στο προηγούμενο καθεστώς των δρομολογίων και του σταθμού αφετηρίας των λεωφορείων του ΚΤΕΛ  για το Δημοτικό Διαμέρισμα Μελιβοίας.
     24) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, στο οποίο αναφέρεται η αναγκαιότητα εκτέλεσης οδικών και τεχνικών έργων στους Λαπαναγούς Καλαβρύτων.
     25) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, το οποίο αναφέρεται στο πρόβλημα δυσοσμίας των πυρηνελαιουργείων στην Ωλενία Αχαΐας.
     26) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, το οποίο αναφέρεται στην παλαιότητα σχολικών συγκροτημάτων της Πάτρας.
     27) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, το οποίο αναφέρεται στη δράση δολιοφθορέων με θύματα αγροτικούς γιατρούς σε χωριά των Καλαβρύτων.
     28) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, στο οποίο αναφέρεται σε κύκλωμα πορνείας που δρα στην πόλη των Πατρών.
     29) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, το οποίο αναφέρεται στην επικινδυνότητα κτιρίων του Γενικού Νοσοκομείου «Άγιος Ανδρέας» στην Πάτρα.
     30) Ο Βουλευτής Ηρακλείου κ. ΒΑΣΙΛΕΙΟΣ ΚΕΓΚΕΡΟΓΛΟΥ κατέθεσε αναφορά, με την οποία αδιόριστοι εκπαιδευτικοί, άτομα με ειδικές ανάγκες, ζητούν το μόνιμο διορισμό τους κ.λπ..
     31) Ο Βουλευτής Πιερίας κ. ΕΥΑΓΓΕΛΟΣ ΠΟΛΥΖΟΣ κατέθεσε αναφορά, με την οποία Σωματεία της Ομοσπονδίας Φορτηγών Αυτοκινήτων Ελλάδος επισημαίνουν διαχειριστικά προβλήματα του κλάδου τους και ζητούν τη λήψη μέτρων για την ορθή λειτουργία της Ο.Φ.Α.Ε..
     32) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, το οποίο αναφέρεται στον τρόπο εκποίησης του εναπομείναντος μηχανολογικού εξοπλισμού των περιουσιακών στοιχείων της «ΠΕΙΡΑΪΚΗΣ – ΠΑΤΡΑΪΚΗΣ».
     33) Ο Βουλευτής Αχαΐας κ. ΝΙΚΟΛΑΟΣ ΝΙΚΟΛΟΠΟΥΛΟΣ κατέθεσε δημοσίευμα, το οποίο αναφέρεται στην προσπάθεια του τοπικού τύπου της Χίου, να αποτρέψει την οικοπεδοποίηση της λοφοσειράς Κορακάρη. 
     Β. ΑΠΑΝΤΗΣΕΙΣ ΥΠΟΥΡΓΩΝ ΣΕ ΕΡΩΤΗΣΕΙΣ ΒΟΥΛΕΥΤΩΝ
     1. Στην με αριθμό 5910/21-12-05 ερώτηση της Βουλευτού κ. Ροδούλας Ζήση δόθηκε με το υπ’ αριθμ. 814/20-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 876/10-1-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης της Βουλευτού κ. Ρ. Ζήση.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     2. Στην με αριθμό 6057/22-12-05 ερώτηση του Βουλευτή κ. Γιάννη Κουτσούκου δόθηκε με το υπ’ αριθμ. 847/20-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθμ. πρωτ. 875/10-1-2006 έγγραφο του Προέδρου του Οργανισμού Ελληνικών Γεωργικών Ασφαλίσεων (ΕΛΓΑ) σε απάντηση της ανωτέρω ερώτησης του Βουλευτή κ. Γ. Κουτσούκου.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     3. Στην με αριθμό 5436/12-12-05 ερώτηση του Βουλευτή κ. Κωνσταντίνου Ρόβλια δόθηκε με το υπ’ αριθμ. 853/20-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Ν. Ρόβλιας, σας πληροφορούμε τα εξής:
     Στην Υπουργική Σύνοδο του ΠΟΕ, που έλαβε χώρα στο Hong Kong την περίοδο 13-18/12/2005, παρά τις συνεχείς και έντονες πιέσεις των αφρικανικών χωρών, κυρίως προς τις ΗΠΑ αλλά και την Ε.Ε., επετεύχθη ένα τελικό κείμενο για το θέμα του βαμβακιού που είναι ιδιαιτέρως ικανοποιητικό με τρία κύρια χαρακτηριστικά:
     α. την αντιμετώπιση του θέματος μέσα στη γεωργική διαπραγμάτευση,
     β. την κατάργηση μόνο των εξαγωγικών ενισχύσεων και των δασμών για το προϊόν αυτό, θέματα που δεν ενδιαφέρουν τη χώρα μας αφού ούτως ή άλλως' δεν επιδοτούνται οι εξαγωγές βαμβακιού και δεν επιβάλλονται δασμοί κατά την εισαγωγή του στην ευρωπαϊκή αγορά και
     γ. την πλήρη διαφύλαξη του αναθεωρημένου καθεστώτος, αφού στόχος δεν είναι η εξάλειψη της στήριξης αλλά, όπως και για όλα τα άλλα γεωργικά προϊόντα, η μείωση της στήριξης που στρεβλώνει το εμπόριο, κινήσεις που η Ε.Ε. με την αναθεώρηση του καθεστώτος τις έχει ήδη κάνει.
     Αποτράπηκε λοιπόν ο βασικός και πρωταρχικός κίνδυνος που είχε δημιουργηθεί απ' την προηγούμενη σύνοδο του ΠΟΕ στο Κανκούν του Μεξικού τον Σεπτέμβριο του 2003, δηλαδή το βαμβάκι να αποκοπεί από το γεωργικό πακέτο και να αποτελέσει από μόνο του αντικείμενο ιδιαίτερων ρυθμίσεων, ανεξάρτητα από τα άλλα γεωργικά προϊόντα, θέση που αποτελούσε πάγια θέση της χώρας μας από το καλοκαίρι του 2003 όταν πρωτοξεκίνησε η πρωτοβουλία των αφρικανικών χωρών.
     Συνεπώς, δεν δημιουργείται πλέον κανένας κίνδυνος για το προϊόν αυτό, που θα συνεχίσει να απολαμβάνει τη στήριξη, όπως αυτή αποφασίσθηκε με την τελευταία αναθεώρηση.
     Ο Υπουργός
     Ε. ΜΠΑΣΙΑΚΟΣ»
     4. Στην με αριθμό 5131/1-12-05 ερώτηση του Βουλευτή κ. Στυλιανού Ματζαπετάκη δόθηκε με το υπ’ αριθμ. 870/20-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Απαντώντας στην παραπάνω ερώτηση που κατέθεσε ο Βουλευτής κ. Σ. Ματζαπετάκης, για τα θέματα της αρμοδιότητάς μας, σας πληροφορούμε τα εξής:
     Η αντιμετώπιση της λαθροθηρίας, όσον αφορά την αστυνόμευση, έλεγχο και δίωξη αυτής, γίνεται από τις αρμόδιες δασικές υπηρεσίες των Περιφερειών του Κράτους κατά τον καλύτερο δυνατό τρόπο, στα πλαίσια των ισχυουσών διατάξεων νόμων και αποφάσεων, σε. συνδυασμό με τα μέσα και το προσωπικό που διαθέτουν.
     Στο προσωπικό αυτό τα τελευταία χρόνια, προστέθηκαν και οι «ιδιωτικοί φύλακες θήρας».
     Βέβαια - παρά τις αυστηρές ποινές που προβλέπονται για τα αδικήματα θήρας - πάντοτε θα υπάρχουν παράνομοι κυνηγοί ημεδαποί ή αλλοδαποί.
     Καταβάλλεται συνεχής προσπάθεια για τη βελτίωση της αστυνόμευσης με στόχο την ελαχιστοποίηση των παρανομιών και καλύτερη προστασία της πανίδας.
     Οι ποινές δεν είναι «θωπείες» αλλά φθάνουν και το ένα έτος φυλάκισης χωρίς αναστολή όταν υπάρχουν αδιάσειστα αποδεικτικά στοιχεία.
     Ο Υπουργός
     Ε. ΜΠΑΣΙΑΚΟΣ»
     5. Στην με αριθμό 6042/21-12-05 ερώτηση του Βουλευτή κ. Ηλία Καλλιώρα δόθηκε με το υπ’ αριθμ. 846/20-1-06 έγγραφο από τον Υπουργό Αγροτικής Ανάπτυξης και Τροφίμων η ακόλουθη απάντηση:
     «Σας διαβιβάζουμε συνημμένα το με αριθ. πρωτ. 105/11-1-06 έγγραφο του Ειδικού Γραμματέα του Γ΄ ΚΠΣ σε απάντηση της ανωτέρω ερώτησης του Βουλευτή κ. Η. Καλλιώρα.
     Ο Υπουργός
     Ε. ΜΠΑΣΙΑΚΟΣ»
     Σημ.: Τα συνημμένα σχετικά έγγραφα ευρίσκονται στο αρχείο της Δ/νσης Κοινοβουλευτικού Ελέγχου (Τμήμα Ερωτήσεων).
     6. Στην με αριθμό 2773/29-9-05 ερώτηση του Βουλευτή κ. Εμμανουήλ Φραγκιαδουλάκη δόθηκε με το υπ’ αριθμ. 52943/19-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της υπ’ αριθμ. 2773/29-9-2005 ερώτησης, που κατέθεσε ο Βουλευτής κ. Μ. Φραγκιαδουλάκης αναφορικά με τη χρηματοδότηση των ΟΤΑ της χώρας για την κάλυψη των λειτουργικών αναγκών των σχολικών τους μονάδων, σας γνωρίζoυμε τα ακόλουθα:
     Σύμφωνα με τις διατάξεις του ν. 2946/08-10-01, το ύψος του ποσού που αποδίδεται στους πρωτοβάθμιους ΟΤΑ της χώρας για την κάλυψη των λειτουργικών δαπανών των σχολείων, εξαρτάται από τις πιστώσεις που εγγράφονται στο σχετικό κωδικό εσόδου των Κεντρικών Αυτοτελών Πόρων (ΚΑΠ) και πρoσδιoρίζεται από την Κοινή Απόφαση των Υπουργών Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών περί κατανομής των ΚΑΠ στους ΟΤΑ α' βαθμού, που εκδίδεται κάθε χρόνο μετά από σχετική πρόταση της ΚΕΔΚΕ, αναφορικά με τα κριτήρια και τη διαδικασία κατανομής τους.
     Επιπλέον από το έτος 2005 και εφεξής και σύμφωνα με τη διάταξη του άρθρου 23 του ν. 3274/2004 (ΦΕΚ 195/ Α/ 19-10-04) οι ανωτέρω πιστώσεις που αφορούν στην κάλυψη λειτουργικών δαπανών των σχολείων πρωτοβάθμιας και δευτεροβάθμιας εκπαίδευσης, αποδίδονται στους δικαιούχους ΟΤΑ κάθε νομού, κατόπιν πρότασης της προβλεπόμενης Πενταμελούς Επιτροπής, η οποία συγκροτείται με απόφαση του Γενικού Γραμματέα της οικείας Περιφέρειας και αποτελείται από έναν εκπρόσωπο της εποιπεύουσας τους ΟΤΑ του νομού Διεύθυνσης της Περιφέρειας, δύο εκπροσώπους της Τοπικής Αυτοδιοίκησης α' βαθμού και δύο εκπροσώπους της οικείας Νομαρχιακής Αυτοδιοίκησης.
     Το Υπουργείο αποδίδει κανονικά ης προβλεφθείσες πιστώσεις και ειδικότερα για το έτος 2005, υιοθετώντας τα κριτήρια πρότασης της ΚΕΔΚΕ, προσδιόρισε ελάχιστη ποσοστιαία αύξηση για τους ΟΤΑ κάθε Νομού 10%, η οποία ανήλθε έως και 40%, σε σχέση με ης αποδόσεις του έτους 2004, ενώ κατανέμοντας πάντα εμπρόθεσμα τις σχετικές πιστώσεις, κατά το τρέχον έτος, όχι μόνο δεν καθυστέρησε ης επιχορηγήσεις, αλλά ειδικά για το β' εξάμηνο, ης απέδωσε εφάπαξ, σε αντίθεση με τα έτη 2003 και 2004 κατά τα οποία πραγματοποιήθηκαν δύο κατανομές, τους μήνες Σεπτέμβριο και Δεκέμβριο αντίστοιχα.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     7. Στην με αριθμό 2562/26-9-05 ερώτηση του Βουλευτή κ. Μιχάλη Μπεκίρη δόθηκε με το υπ’ αριθμ. 52914/18-10-05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Απαντώντας στο ανωτέρω σχετικό, με το οποίο μας διαβιβάστηκε η ερώτηση που κατέθεσε στη Βουλή ο Βουλευτής κ. Μιχάλης Μπεκίρης, σχετικά με το αντικείμενο του θέματος, γνωρίζουμε τα εξής:
     Επειδή, μετά την καθιέρωση του κανόνα της αναστολής των διορισμών και προσλήψεων στο δημόσιο τομέα, η διαδικασία για την πλήρωση των θέσεων του μόνιμου προσωπικού αποδείχθηκε εξαιρετικά χρονοβόρα, αφού προέβλεπε έγκριση από την Τριμελή εξ Υπουργών Επιτροπή της ΠΥΣ 55/98, όπως ισχύει, και στη συνέχεια τη διαδικασία προκήρυξης των θέσεων από το ΑΣΕΠ, το Υπουργείο φρόντισε να απλουστευθούν οι διαδικασίες για την πλήρωση των θέσεων αυτών.
     Έτσι, ειδικά για τους ΟΤΑ α΄ βαθμού, καθιερώθηκε και ολοκληρώθηκε με τις διατάξεις της παρ. 3 του άρθρου Ν. 3274/2004 η δυνατότητα πρόσληψης όλων πλέον των κατηγοριών και κλάδων μόνιμου προσωπικού, πάντα υπό τον έλεγχο του ΑΣΕΠ, αλλά χωρίς να απαιτείται η έγκριση της Τριμελούς εξ. Υπουργών Επιτροπής της ΠΥΣ 55/98, όπως ισχύει, και η διαδικασία πρόσληψης μονίμου προσωπικού ενεργείται πλέον από τον οικείο ΟΤ Α, κατ' εφαρμογή των διατάξεων του. Ν. 2190/1994, όπως ισχύει.
     Όσον αφορά τις σχετικές προκηρύξεις για τη διενέργεια των ανωτέρω προσλήψεων, αυτές εκδίδονται από το αρμόδιο προς διορισμό όργανο, και, αφού ελεγχθούν ως προς τη νομιμότητά τους από το ΑΣΕΠ, δημοσιεύονται στην Εφημερίδα της Κυβερνήσεως.
     Η προκήρυξη, η οποία αποτελεί κανονιστική πράξη και είναι ουσιαστικά η πρόσκληση των ενδιαφερομένων να συμμετάσχουν στη διαδικασία της επιλογής, πρέπει να είναι σαφής και πλήρης.
     Σημειώνεται ότι, προς ομοιόμορφη εφαρμογή από όλους τους φορείς, το ΑΣΕΠ έχει εκδώσει υποδείγματα προκηρύξεων, τα οποία έχουν αποσταλεί στους εν λόγω φορείς.
     Οι νόμοι και τα Προεδρικά Διατάγματα που αναφέρονται στο προοίμιο των προκηρύξεων είναι εξουσιοδοτικοί νόμοι, προκειμένου να εκδοθεί η προκήρυξη, και οι υποψήφιοι δεν απαιτείται να γνωρίζουν όλους αυτούς καθώς και το περιεχόμενο τους.
     Η προκήρυξη αναφέρει λεπτομερώς τα τυπικά, τα γενικά και ουσιαστικά προσόντα που πρέπει να έχουν οι υποψήφιοι, προκειμένου να υποβάλουν σχετική αίτηση για την αντίστοιχη θέση.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     8. Στην με αριθμό 2648/27-9-05 ερώτηση της Βουλευτού κ. Τόνιας Αντωνίου δόθηκε με το υπ’ αριθμ. Β-2152/20-10-05 έγγραφο από τον Υφυπουργό Μεταφορών και Επικοινωνιών η ακόλουθη απάντηση:
     «Σε απάντηση της ερώτησης με αριθμό 2648/27-9-2005, που κατέθεσε στη Βουλή η Βουλευτής κ. Τόνια Αντωνίου, θέτουμε υπόψη σας ότι :
     Το Υπ.Μ.Ε. έχει προβεί σε όλες τις απαραίτητες διαδικαστικές ενέργειες οι οποίες προβλέπονται από την Διεθνή Ένωση Τηλεπικοινωνιών (ITU) για την κατοχύρωση των τροχιακών θέσεων 12°, 20°. και 28°Δυτικά.
     Ειδικότερα, η αρμόδια υπηρεσία του Υπουργείου μας έχει ήδη ξεκινήσει και συνεχίζει τις διαδικασίες που προβλέπονται στον Διεθνή Κανονισμό Ραδιοεπικοινωνιών για τον διεθνή συντονισμό των ως άνω τροχιακών θέσεων. Η περάτωση των διαδικασιών αυτών οδηγεί στον συντονισμό συγκεκριμένων ραδιοσυχνοτήτων, συστοίχων των συγκεκριμένων τροχιακών θέσεων, οι οποίες καταχωρίζονται στο Διεθνές Μητρώο Συχνοτήτων που τηρείται από την ITU. Τα ανωτέρω αποτελούν την αναγκαία συνθήκη για την κατοχύρωση του τηλεπικοινωνιακού αυτού πόρου υπέρ της Ελλάδας, πέραν της προϋπόθεσης εκτόξευσης και θέσεως σε λειτουργία αντίστοιχων δορυφόρων.
     Για την επίτευξη του ανωτέρω στόχου, δηλαδή του διεθνούς συντονισμού και της κατοχύρωσης των τροχιακών θέσεων, το Υπ.Μ.Ε. συνεργάζεται με το Εθνικό Μετσόβιο Πολυτεχνείο, προκειμένου το τελευταίο να παράσχει την τεχνική εμπειρογνωσία του στα εξαιρετικής εξειδίκευσης θέματα ηλεκτρομαγνητικής εναρμόνισης δορυφορικών δικτύων.
     Η δυνατότητα στοιχειοθετήσεως βάσιμης απαντήσεως στα υπόλοιπα σκέλη της ερωτήσεως (χρονοδιάγραμμα, προϋπολογισμός) έχει ως αναγκαία προϋπόθεση τον διεθνή συντονισμό των πιο πάνω τροχιακών θέσεων, ο οποίος και επιχειρείται.
     Ο Υφυπουργός
     ΑΝΑΣΤΑΣΙΟΣ ΝΕΡΑΝΤΖΗΣ»
     9. Στις με αριθμό 3078/6-10-2005 και 3228/10-10-2005 ερωτήσεις των Βουλευτών κ.κ. Κωνσταντίνου Καΐσερλη και Ιωάννη Παρασκευά δόθηκε με το υπ’ αριθμ. 106312/20-10-05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στις με αρ. 3078/6-10-2005 και 3228/10-10-2005 ερωτήσεις που κατατέθηκαν στη Βουλή από τους Βουλευτές κ.κ. Κ. Καΐσερλη και Ι. Παρασκευά σχετικά με αίτημα του Δήμου Καμείρου Ρόδου για την προμήθεια οχήματος για τη λειτουργία του προγράμματος «Βοήθεια στο Σπίτι», σας πληροφορούμε τα εξής:
     Τα οχήματα ειδικών χρήσεων, που προμηθεύτηκε το Υπουργείο ΥΚΑ για την υλοποίηση προγραμμάτων Κοινωνικής Αλληλεγγύης (612 συνολικά) έχουν ήδη κατανεμηθεί με Κοινές Αποφάσεις των Υπουργών Υγείας και Κοινωνικής Αλληλεγγύης, Εσωτερικών, Δημόσιας Διοίκησης και Αποκέντρωσης και Οικονομίας και Οικονομικών, σε Δήμους για την κάλυψη των αναγκών του προγράμματος «Βοήθεια στο Σπίτι».
     Κατόπιν των ανωτέρω δεν παρέχεται προς το παρόν η δυνατότητα για την διάθεση αυτοκινήτου στο Δήμο Καμείρου.
     Πάντως, το αίτημα του εν λόγω Δήμου θα τελεί υπόψη του Υπουργείου μας, προκειμένου να εξετασθεί μελλοντικά στην περίπτωση που εξασφαλισθούν οι σχετικές πιστώσεις για την προμήθεια νέων οχημάτων.
     Ο Υφυπουργός
     ΓΕΩΡΓΙΟΣ ΚΩΝΣΤΑΝΤΟΠΟΥΛΟΣ»
     10. Στις με αριθμό 5728/19.12.2005 και 5729/19.12.2005 ερωτήσεις των Βουλευτών κυρίων Αποστόλου Φωτιάδη, Ασημίνας Ξηροτύρη- Αικατερινάρη και Ιωάννου Δραγασάκη δόθηκε με το υπ’ αριθμ. 519/13.1.2006 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στις με αριθμ. 5728/2005 και 5729/2005 ερωτήσεις, που κατατέθηκαν στη Βουλή από τους Βουλευτές κ. κ. Α. Φωτιάδη, Α. Ξηροτύρη-Αικατερινάρη και Γ. Δραγασάκη, σχετικά με τη χορήγηση εποχικού επιδόματος για τους Πομάκους στη Ναυπηγοεπισκευαστική Ζώνη Περάματος, σας πληροφορούμε τα εξής:
     Το ειδικό εποχικό βοήθημα δίνεται κάθε χρόνο (από 1η Οκτωβρίου έως 20η Δεκεμβρίου), σύμφωνα με τις διατάξεις της παρ.1, άρθρο 22, ν. 1836/89. Δικαιούχοι του ειδικού εποχικού βοηθήματος είναι άτομα που ασκούν διάφορα επαγγέλματα, μεταξύ των οποίων και του μισθωτού της ναυπηγοεπισκευαστικής ζώνης, οι οποίοι είναι ασφαλισμένοι στο ΙΚΑ και παρέχουν εργασία στην Ελλάδα, σύμφωνα με τη ρητή διατύπωση του νόμου. Όπως και σε κάθε διαδικασία καταβολής επιδόματος, οι υπηρεσίες του Οργανισμού Απασχόλησης Εργατικού Δυναμικού (Ο.Α.Ε.Δ.) προβαίνουν σε έλεγχο των υποβληθέντων δικαιολογητικών και υπευθύνων δηλώσεων, ως οφείλουν για τη χρηστή διαχείριση των πόρων του Ο.Α.Ε.Δ., που αποτελούνται από εισφορές εργοδοτών και εργαζομένων. Από τα μέχρι σήμερα αποτελέσματα του ελέγχου προκύπτει ότι αριθμός εργαζομένων σε διάφορες εταιρείες στην ναυπηγοεπισκευαστική ζώνη, ανέφεραν ψευδώς στις υπεύθυνες δηλώσεις τους ότι απασχολούνταν στην Ελλάδα και ειδικότερα στην Ναυπηγοεπισκευαστική Ζώνη, καθ' όσον από βεβαιώσεις των ίδιων των εταιρειών τους και στοιχεία της αρμόδιας υπηρεσίας του Ο.Α.Ε.Δ. προκύπτει ότι απασχολούνταν στο εξωτερικό. Συνεπώς, οι εν λόγω εργαζόμενοι δεν δικαιούνται το παραπάνω αιτούμενο εποχικό επίδομα για το 2005, διότι δεν πληρούν τις προϋποθέσεις του νόμου.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     11. Στην με αριθμό 5885/20.12.2005 ερώτηση των Βουλευτών κυρίων Μιλτιάδου Βέρρα, Απόστολου Κατσιφάρα, Κων/νου Σπηλιόπουλου, Ανδρέα Φούρα, Χρήστου Βερελή, Ανδρέα Μακρυπίδη, Αθανασίου Μωραΐτη, Παναγιώτου Αντωνακόπουλου, Δημητρίου Γεωργακόπουλου και Ιωάννου Κουτσούκου δόθηκε με το υπ’ αριθμ. Φ90022/816/13.1.2006 έγγραφο από τον Υπουργό Απασχόλησης και Κοινωνικής Προστασίας η ακόλουθη απάντηση:
     «Απαντώντας στην παραπάνω ερώτηση, που κατατέθηκε στη Βουλή από τους Βουλευτές κ.κ. Βέρρα Μιλτιάδη, Κατσιφάρα Απόστολο, Σπηλιόπουλο Κωνσταντίνο, Φούρα Ανδρέα, Βερελή Χρήστο, Μακρυπίδη Ανδρέα, Μωραίτη Θάνο, Αντωνακόπουλο Παναγιώτη, Γεωργακόπουλο. Δημήτρη και Κουτσούκο Ιωάννη και σχετικά με το θέμα της ασφάλισης των 180 Ιατρών του ΙΚΑ-ΕΤΑΜ Αγίου Αλεξίου Πατρών, σας γνωρίζουμε τα ακόλουθα:
     Οι ιατροί υπάγονται υποχρεωτικά στην ασφάλιση του Τ.Σ.Α.Υ. για τους κλάδους σύνταξης και ασθένειας σε είδος, είτε ασκούν ελεύθερο επάγγελμα, είτε απασχολούνται με σχέση εξαρτημένης εργασίας.
     Με τις διατάξεις των άρθρων 2 και 5 του Α.Ν. 1846/51 υπάγονται στην ασφάλιση του ΙΚΑ-ΕΤΑΜ για όλους τους κλάδους αυτού, καθώς και στους Ο.Α.Ε.Δ., Ο.Ε.Κ. και Ο.Ε.Ε. τα πρόσωπα που παρέχουν κατά κύριο επάγγελμα εξαρτημένη εργασία με αμοιβή, εφόσον για την εργασία τους αυτή δεν υπάγονται υποχρεωτικά στην ασφάλιση άλλου Ταμείου ή για όποιους από τους κλάδους δεν υπάγονται υποχρεωτικά στην ασφάλιση άλλου Ταμείου.
     Όπως μας γνωστοποίησε η Διοίκηση του ΙΚΑ-ΕΤΑΜ με το αρ. Α28/337/77/9/1/06 έγγραφό της, οι ιατροί που εργάζονται στο lΚA-ETAM με σχέση εξαρτημένης εργασίας ιδιωτικού δικαίου (αορίστου ή ορισμένου χρόνου) υπάγονται στην ασφάλιση του Ιδρύματος για τον κλάδο παροχών ασθένειας και μητρότητας σε χρήμα, επικουρικής ασφάλισης Ε.Τ.Ε.Α.Μ. (τέως ΙΚΑ-ΤΕΑΜ) και για όλους τους συνεισπραττόμενους λογαριασμούς Ο.Α.Ε.Δ., Ο.Ε.Κ. και Ο.Ε.Ε., επειδή για τους κλάδους αυτούς δεν καλύπτονται από την ασφάλιση του Ειδικού Ταμείου, Τ.Σ.Α.Υ. (άρθρο 2 του Α.Ν. 1846/51, σε συνδυασμό με το άρθρο 5 του ίδιου νόμου).
     Συγκεκριμένα, όσον αφορά τους ιατρούς που υπηρετούν με ειδική σύμβαση ιδιωτικού δικαίου αορίστου χρόνου, ασφαλίσθηκαν στο ΙΚΑ-ΕΤΑΜ για τον κλάδο παροχών ασθένειας και μητρότητας σε χρήμα και για επικουρική ασφάλιση ΕΤΕΑΜ (τέως ΙΚΑ-ΕΤΑΜ), σύμφωνα με το άρθρο 10 του Ν.Δ. 1204/72.
     Τα παραπάνω πρόσωπα από τις 12/2/2004, έναρξη ισχύος του ν. 3232/04, και σύμφωνα με τις διατάξεις του εδαφίου β' της παρ. 1 του άρθρου 24 του νόμου αυτού, οι οποίες ορίζουν ότι, η αληθής έννοια του άρθρου 10 του Ν.Δ. 1204/72 είναι ότι οι συμβάσεις τους με το Ίδρυμα είναι συμβάσεις εργασίας ιδιωτικού δικαίου αορίστου χρόνου, υπάγονται στην ασφάλιση του ΙΚΑ-ΕΤΑΜ όχι μόνο για τους ανωτέρω κλάδους (παροχών ασθενείας και μητρότητας σε χρήμα και επικουρικής ασφάλισης ΕΤΕΑΜ) αλλά και για όλους τους συνεισπραττόμενους λογαριασμούς του ΟΑΕΔ, ΟΕΚ και ΟΕΕ.
     Τέλος, με τις διατάξεις των παρ. 1, 2 και 3 του άρθρου 27 του ν. 3232/2004 δόθηκε η δυνατότητα στους ιατρούς και οδοντιάτρους του Ιδρύματος, οι οποίοι απασχολούνται με σχέση εργασίας ιδιωτικού δικαίου αορίστου χρόνου και έχουν προσληφθεί μέχρι 31/12/92, αφενός μεν, να υπαχθούν στην ασφάλιση του ΙΚΑ-ΕΤΑΜ για τον κλάδο κύριας σύνταξης και αφετέρου να αναγνωρίσουν ως συντάξιμο και μέχρι δέκα (10) χρόνια, το χρόνο παροχής των υπηρεσιών τους στο Ίδρυμα.
     Συνεπώς, κατά τα ανωτέρω δεν υπάρχει δυνατότητα ασφάλισης στον Κλάδο κύριας σύνταξης και στο ΙΚΑ-ΕΤΑΜ (πέραν του ΤΣΑΥ) των συμβασιούχων γιατρών του Ιδρύματος, εκτός των περιπτώσεων που πληρούν τις προϋποθέσεις του άρθρου 27 του Ν. 3232/04.
     Όλα τα σχετικά έγγραφα που αφορούν τις προβλεπόμενες από τον Οργανισμό του Ιδρύματος οργανικές θέσεις και τους υπηρετούντες ιατρούς στις Τοπικές Μονάδες Υγείας ΙΚΑ-ΕΤΑΜ Αγίου Αλεξίου και Αγρινίου επισυνάπτονται στο παρόν, προς ενημέρωση της Βουλής.
     Ο Υπουργός
     ΠΑΝΟΣ ΠΑΝΑΓΙΩΤΟΠΟΥΛΟΣ»
     12. Στην με αριθμό 6060/22.12.2005 ερώτηση του Βουλευτή κ. Φίλιππου Πετσάλνικου δόθηκε με το υπ’ αριθμ. 1003737/410/16.1.2006 έγγραφο από τον Υφυπουργό Οικονομίας και Οικονομικών η ακόλουθη απάντηση:
     «Σε απάντηση της με αριθ. πρωτ. 6060/22.12.2005 ερώτησης που κατέθεσε ο Βουλευτής κ. Φίλιππος Πετσάλνικος, σχετικά με το ανωτέρω θέμα, σας γνωρίζουμε τα εξής:
     Με τις διατάξεις της παρ.4, άρθρ.12 του ν. 3052/02 ρυθμίστηκαν ληξιπρόθεσμες οφειλές. από δάνεια με την εγγύηση του Ελληνικού Δημοσίου σε βιοτεχνικές επιχειρήσεις γουνοποιίας. Εν συνεχεία, με. τις διατάξεις της παρ.3 άρθρ.17 ν.3259/04 (ΦΕΚ 149 τ.Α'/4.08.04) εδόθη η δυνατότητα εξόφλησης, με όλα τα ευεργετήματα της αρχικής ρύθμισης, σε όσες επιχειρήσεις είχαν υπαχθεί αρχικά στη ρύθμιση και μετά απώλεσαν αυτή, λόγω μη τήρησης των προθεσμιών.
     Για το λόγο ότι αρκετές από τις επιχειρήσεις αυτές δεν κατέστη δυνατόν να εξοφλήσουν και πάλι, παρά τη νέα παράταση που εδόθη, εντός του έτους 2004, υπάρχουν επανειλημμένα αιτήματα από εμπλεκόμενους φορείς, ώστε να αναβιώσει η ως άνω ρύθμιση.
     Επίσης υπάρχουν αιτήματα για την υπαγωγή στη ρύθμιση και των επιχειρήσεων, οι οποίες δεν είχαν υπαχθεί αρχικά.
     Μετά τα ανωτέρω, το θέμα της ρύθμισης αυτής εξετάζεται, προκειμένου να διαπιστωθεί η πιθανότητα αναβίωσής της, καθώς και υπαγωγής σ' αυτήν, όσων επιχειρήσεων είχαν εξαιρεθεί αρχικά, είτε λόγω παρόδου προθεσμιών, είτε λόγω μη έγκαιρης ενημέρωσης.
     Ο Υφυπουργός
     ΑΝΤΩΝΙΟΣ ΜΠΕΖΑΣ»
     13. Στην με αριθμό 2978/5.10.05 ερώτηση του Βουλευτή κ. Ιωάννου Μαγκριώτη δόθηκε με το υπ’ αριθμ. 106400/19.10.05 έγγραφο από τον Υφυπουργό Υγείας και Κοινωνικής Αλληλεγγύης η ακόλουθη απάντηση:
     «Απαντώντας στην με αρ. πρωτ. 2978/5-10-2005 ερώτηση που κατατέθηκε στη Βουλή από το Βουλευτή κ. Γ. Μαγκριώτη με θέμα «Παραβάσεις σε σχολικά κυλικεία της Θεσσαλονίκης», σας γνωρίζουμε τα εξής:
     Το Υπουργείο Υγείας και Κοινωνικής Αλληλεγγύης στο πλαίσιο της διασφάλισης και προαγωγής της υγείας του ευαίσθητου σχολικού πληθυσμού, έχει συγκροτήσει με Υπουργική Απόφαση (αρ. ΔΥ1δ/οικ.9Ι425/1-9-05) Ομάδα Εργασίας, με σκοπό τη μελέτη, την επεξεργασία και τον καθορισμό προϋποθέσεων σχετικών με τον καθορισμό κανόνων υγιεινής, καθώς και των προϊόντων που διατίθενται από τα σχολικά κυλικεία.
     Στο παραπάνω πλαίσιο εξετάζεται και η εφαρμογή αυστηρότερου ελέγχου από τα συναρμόδια Υπουργεία και τον ΕΦΕΤ που να εξασφαλίσει την τήρηση κανόνων υγιεινής και του καταλόγου των επιτρεπομένων προϊόντων.
     	Επίσης στην κατεύθυνση της εφαρμογής προγραμμάτων Αγωγής Υγείας σε θέματα
     υγιεινής συζητείται:
     - Εκπόνηση ειδικών εκπαιδευτικών σεμιναρίων διατροφικής αγωγής από αρμόδιους φορείς στους εκπαιδευτικούς.
     - Θεσμοθέτηση ειδικού μαθήματος Αγωγής Υγείας για τη διατροφή από το Υπουργείο Εθνικής Παιδείας και Θρησκευμάτων.
     - Πραγματοποίηση σεμιναρίων διατροφικής εκπαίδευσης των γονέων και κηδεμόνων.
     Ο Υφυπουργός
     ΑΘΑΝΑΣΙΟΣ ΓΙΑΝΝΟΠΟΥΛΟΣ»
     14. Στην με αριθμό 2601/29.9.05 ερώτηση της Βουλευτού κ. Χρυσής Αράπογλου δόθηκε με το υπ’ αριθμ. 19344/20.10.05 έγγραφο από τον Υφυπουργό Εσωτερικών, Δημόσιας Διοίκησης και Αποκέντρωσης η ακόλουθη απάντηση:
     «Σε απάντηση της ανωτέρω σχετικής ερώτησης που κατέθεσε στη Βουλή των Ελλήνων η Βουλευτής Α' Θεσσαλονίκης κ. Χρυσή Αράπογλου, αναφορικά με την αναγκαιότητα λειτουργίας δομών διδασκαλίας της ελληνικής γλώσσας για τους υπηκόους τρίτων χωρών και τα παιδιά τους που διαμένουν στη Χώρα μας, καθώς και την αναγκαιότητα να αναπτυχθούν πολιτικές και οι αντίστοιχες δομές από το κράτος για τη διάδοση της ελληνικής γλώσσας, σας γνωρίζουμε κατά λόγο αρμοδιότητας, τα ακόλουθα:
     1. Τα θέματα που θίγονται στην εν λόγω Ερώτηση αφορούν, κατά κύριο λόγο, στο καθ' ύλη αρμόδιο Υπουργείο Εθνικής Παιδείας και Θρησκευμάτων, στο οποίο η Βουλευτής έχει συν υποβάλει την Ερώτηση και το οποίο είναι αρμόδιο να απαντήσει σχετικά με τα ζητήματα αυτά.
     2. Είναι ανάγκη, ωστόσο, να επισημανθεί ότι το αρμόδιο για την άσκηση της μεταναστευτικής πολιτικής στη Χώρα μας Υπουργείο Εσωτερικών, Δημόσιας Διοίκησης & Αποκέντρωσης, συμπεριέλαβε στο νόμο 3386/2005 (ΦΕΚ 212/Α'/23.8.2005) «Είσοδος, διαμονή και κοινωνική ένταξη υπηκόων τρίτων χωρών στην Ελληνική Επικράτεια», που θα ισχύει από 1.1.2006, και συγκεκριμένα στο Κεφάλαιο ΙΒ' (άρθρα 65-66), διατάξεις με τις οποίες, προσδιορίζεται το πλαίσιο μέτρων για την ομαλή προσαρμογή και κοινωνική ένταξη των υπηκόων τρίτων χωρών που διαμένουν νόμιμα στην Ελλάδα, προκειμένου να διασφαλισθεί η αναλογικά ισότιμη συμμετοχή τους στην κοινωνική, οικονομική και πολιτιστική ζωή της Χώρας.
     Με τις διατάξεις του Κεφαλαίου αυτού προβλέπεται ότι πεδίο ανάπτυξης δράσεων για την κοινωνική ένταξη των υπηκόων τρίτων χωρών, αποτελούν, μεταξύ των άλλων, και τα εκπαιδευτικά θέματα, όπως η διδασκαλία της Ελληνικής γλώσσας και μαθημάτων ιστορίας, πολιτισμού και τρόπου ζωής της Ελληνικής κοινωνίας.
     Ο βαθμός ανταπόκρισης των μεταναστών στον ανώτερο τομέα αποτελεί ένα από τα βασικά κριτήρια για το χαρακτηρισμό τους ως επιτυχώς ενταχθέντων στην Ελληνική κοινωνία.
     Για την υλοποίηση των προαναφερθέντων πολιτικών το ΥΠΕΣΔΔΑ σε συνεργασία με τα καθ' ύλη αρμόδια Υπουργεία και φορείς, θα εκπονήσει και εφαρμόσει Ολοκληρωμένο Πρόγραμμα Δράσης (Ο.Π.Δ.), στο πλαίσιο του οποίου θα ληφθούν όλα τα κατάλληλα μέτρα τόσο σε θεσμικό επίπεδο, όσο και σε επίπεδο δομών και υπηρεσιών (επιχειρησιακό υποπρόγραμμα για την εκμάθηση της ελληνικής γλώσσας).
     3. Τέλος, διατάξεις για την αναγκαιότητα εκμάθησης της ελληνικής γλώσσας απ' όλους του υπηκόους τρίτων χωρών που διαμένουν νόμιμα στη χώρα μας, πρωτίστως για εκείνους του υπηκόους τρίτων χωρών που η εργασία τους δεν έχει προσωρινό χαρακτήρα και για το λόγο αυτό δεν σκέπτονται να εγκαταλείψουν την Ελλάδα, αλλά και για τους πρόσφυγες και τους αιτούντες Άσυλο, συμπεριλαμβάνονται και στο Κεφάλαιο ΙΓ' (άρθρα 67-69), με το οποίο εισάγεται το καθεστώς του επί μακρόν διαμένοντος, κατ' εφαρμογή και των οριζομένων στην Οδηγία 2003/109/ΕΚ του Συμβουλίου της 25ης Νοεμβρίου 2003.
     Έτσι, για την απόκτηση της ιδιότητας του επί μακρόν διαμένοντος, θα πρέπει να πληρούνται σωρευτικά τα ακόλουθα κριτήρια:
     α) Επαρκής γνώση της Ελληνικής γλώσσας.
     β) Γνώση στοιχείων της Ελληνικής ιστορίας και του Ελληνικού πολιτισμού.
     Η διαδικασία και οι φορείς πιστοποίησης της επάρκειας της Ελληνικής γ λώσσας και της γνώσης των στοιχείων της Ελληνικής ιστορίας και του Ελληνικού πολιτισμού θα καθορισθούν με κοινή απόφαση των Υπουργών Εσωτερικών, Δημόσιας Διοίκησης & Αποκέντρωσης και Εθνικής Παιδείας και Θρησκευμάτων, η οποία θα εκδοθεί εντός της προθεσμίας που έχει τεθεί για την ενσωμάτωσή της στην εσωτερική έννομη τάξη. Η διαπίστωση της συνδρομής των ανωτέρω κριτηρίων θα πραγματοποιείται από τη Γνωμοδοτική Επιτροπή Μετανάστευσης, στην οποία προβλέπεται να μετέχουν δύο (2) επιπλέον μέλη που θα έχουν την ιδιότητα καθηγητών δευτεροβάθμιας εκπαίδευσης.
     Ο Υφυπουργός
     ΑΘΑΝΑΣΙΟΣ ΝΑΚΟΣ»
     ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, εισερχόμαστε στη συζήτηση των 
     ΑΝΑΦΟΡΩΝ ΚΑΙ ΕΡΩΤΗΣΕΩΝ
     Πρώτη είναι η με αριθμό 3699/20.10.2005 ερώτηση του Βουλευτή του Πανελληνίου Σοσιαλιστικού Κινήματος κ. Βασιλείου Κεγκέρογλου προς τον Υπουργό Αγροτικής Ανάπτυξης και Τροφίμων, σχετικά με την ένταξη του νομού Ηρακλείου στο πρόγραμμα «FROST».
	Το περιεχόμενο της ερώτησης του κ. Κεγκέρογλου έχει ως εξής:
 	«Μεγάλη αναταραχή επικρατεί στο νομό Ηρακλείου και ιδιαίτερα στις περιοχές που επλήγησαν τον Φεβρουάριο του 2004 από τις πολύ χαμηλές θερμοκρασίες που επικράτησαν τότε. 
	Η αγανάκτηση των αγροτών και ιδιαίτερα των ελαιοπαραγωγών, που περιμένουν χωρίς αποτέλεσμα είκοσι μήνες τώρα για να πάρουν τις αποζημιώσεις για τις μεγάλες καταστροφές που υπέστησαν στο φυτικό κεφάλαιο και την ενίσχυση για την ανασύσταση των δέντρων, είναι μεγάλη.
	Επειδή η αγανάκτηση αυτή γίνεται εντονότερη καθώς τις τελευταίες μέρες, παρά τις γενικόλογες διαβεβαιώσεις του Υπουργού, οι ΕΛ.Γ.Α. μεθοδεύουν, σύμφωνα με πρόσφατες πληροφορίες εκπροσώπων των αγροτών, τον αποκλεισμό του νομού Ηρακλείου από το πρόγραμμα «FROST»,
	Ερωτάται ο κύριος Υπουργός:
	1. Γιατί μέχρι σήμερα, είκοσι μήνες από την καταστροφή, δεν έχει εγκριθεί το πρόγραμμα «FROST»;
	2.  Αν και για ποιο λόγο μεθοδεύεται η εξαίρεση του νομού Ηρακλείου για τις ζημιές στα ελαιόδενδρα;»
	Στην ερώτηση του κ. Κεγκέρογλου θα απαντήσει ο Υφυπουργός Αγροτικής Ανάπτυξης και Τροφίμων κ. Αλέξανδρος Κοντός.
	Ορίστε, κύριε Υπουργέ, έχετε το λόγο.
	ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, κύριοι συνάδελφοι, έχουμε συζητήσει ξανά το θέμα των ζημιών που υπέστησαν οι ελαιοπαραγωγοί στο Ηράκλειο στο φυτικό κεφάλαιο. Έχουμε κάνει σύσκεψη και στο Υπουργείο Αγροτικής Ανάπτυξης και Τροφίμων.
      Όσον αφορά τα δύο ερωτήματα που θέτει ο συνάδελφος, πρέπει να πούμε ως προς μεν το πρώτο ερώτημα, ότι το πρόγραμμα «FROST» έχει εγκριθεί από την Ευρωπαϊκή Ένωση και μάλιστα για το πρόγραμμα αυτό έχουμε πάρει και δύο εγκρίσεις. Είχαμε πάρει μία έγκριση, σύμφωνα με την οποία, επειδή λαμβάνονταν υπ’ όψιν ο μέσος όρος των δύο προηγούμενων ετών της ζημιάς, περίπου το 80% των ελαιοκομικών ζωνών δεν συμπεριλαμβανόταν στο πρόγραμμα «FROST» και αποκλείονταν από τις αποζημιώσεις.
	Έτσι λοιπόν έγινε προσπάθεια στην Ευρωπαϊκή Ένωση να υπολογίσουμε τον μέσο όρο των τριών προηγουμένων ετών, πριν από την χρονιά που είχαμε τη ζημιά, για να συμπεριληφθούν και άλλες ελαιοκομικές ζώνες και άλλες περιοχές που υπέστησαν ζημιά και έτσι, αφού εγκρίθηκε και το δεύτερο πρόγραμμα, μόνον  το 15% με 20% των ελαιοκομικών ζωνών αποκλείονται από τις ενισχύσεις του «FROST». Δυστυχώς μέσα στις ζώνες αυτές είναι και κάποιες περιοχές του Νομού Ηρακλείου. 
      Κάναμε σύσκεψη στο Υπουργείο Αγροτικής Ανάπτυξης και Τροφίμων, όπου συμμετείχε και ο συνάδελφος, ο οποίος καταθέτει την ερώτηση που συζητούμε, -ήταν επίσης και άλλοι συνάδελφοι από το Νομό Ηρακλείου, ο Νομάρχης Ηρακλείου, καθώς και εκπρόσωποι των αγροτών- και είπαμε να υποβάλει νέες υποζώνες ελαιοκομικές η Νομαρχιακή Αυτοδιοίκηση του Ηρακλείου, έτσι ώστε να μπορέσουμε να συμπεριλάβουμε και τις περιοχές αυτές στις αποζημιώσεις του «FROST». Έχουν υποβληθεί και έχουν γίνει αποδεκτές οι προτάσεις της Νομαρχιακής Αυτοδιοίκησης Ηρακλείου. Έχουν τεθεί αυτές οι υποζώνες στην αρμόδια Επιτροπή της Ευρωπαϊκής Ένωσης και αναμένουμε απόφαση από την Ευρωπαϊκή Ένωση έτσι ώστε, εάν αυτή είναι θετική, τότε να προχωρήσουμε σε καταβολή των αποζημιώσεων στους αγρότες που όντως έχουν υποστεί ζημιές.  
	Θέλω να διαβεβαιώσω το συνάδελφο και τους αγρότες που υπέστησαν τις ζημιές ότι με μεγάλη ευαισθησία αντιμετωπίζουμε το θέμα και ότι καταβάλλουμε προσπάθεια έτσι ώστε, στα πλαίσια του προγράμματος «FROST», το οποίο έχει ήδη  εγκριθεί, όπως είπα, να συμπεριληφθούν και οι περιοχές του Νομού Ηρακλείου που λόγω της παραγωγής που είχαν, δυστυχώς δεν συμπεριλαμβάνονται, για να μπορέσουν να τύχουν των αποζημιώσεων του προγράμματος.
	ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Υπουργέ.
	Ο κ. Κεγκέρογλου έχει το λόγο.
     ΒΑΣΙΛΕΙΟΣ ΚΕΓΚΕΡΟΓΛΟΥ: Κύριε Υπουργέ, είμαι υποχρεωμένος να σας θυμίσω ότι προεκλογικά είχατε υποσχεθεί αποζημιώσεις σε ένα τρίμηνο. Φαίνεται ότι μετεκλογικά έχετε μπερδέψει τα τρίμηνα με τα τέρμινα που λέει ο λαός μας. Κλείνουν δυο χρόνια από τις ζημιές του Φεβρουαρίου του 2004. Τελικά στο «FROST» πράγματι φαίνεται να εντάσσεται όλη η Ελλάδα και τρία μόνο χωριά από το Νομό Ηρακλείου. Μένουν όμως έξω 3000 παραγωγοί από πέντε δήμους, από το Δήμο Θραψανού, από το Δήμο Καστελίου, από το Δήμο Αρκαλοχωρίου, από το Δήμο Νίκου Καζαντζάκη και από το Δήμο Τηλίσου και από άλλους οικισμούς μεμονωμένους άλλων δήμων. Ο πρόεδρος του ΕΛ.Γ.Α. όπως ξέρετε είχε επισκεφθεί την περιοχή και είχε δει ιδίοις όμασι τις ζημιές. Φαίνεται ότι υπογράφοντας τα χαρτιά διαψεύδει τον ίδιο του τον εαυτό.   
     Σας έχω καταθέσει και θα σας ξανακαταθέσω τα στοιχεία από είκοσι οικισμούς που αφορούν τη μείωση της παραγωγής που είναι 50%. Σήμερα όμως θα σας καταθέσω και κάποια άλλα χαρτιά που αφορούν την διαφορά των ελαιοδένδρων που έχουν δηλωθεί στην Ευρωπαϊκή Ένωση. Και συγκεκριμένα σας λέω: Για τις ζώνες 3, 4, 9 και 10 στις οποίες κυρίως έχουμε ζημιές έχει δηλωθεί στην Ευρωπαϊκή Ένωση για την περίοδο 2002-2003 αριθμός ελαιοδένδρων έξι εκατομμύρια τετρακόσια σαράντα ένα χιλιάδες εκατόν ογδόντα τέσσερα. Στα στοιχεία τώρα της περιόδου 2004-2005, τη χρονιά δηλαδή μετά τη ζημιά για τις ίδιες ζώνες έχουν δηλαδή μόνο  πέντε εκατομμύρια διακόσια εβδομήντα οκτώ χιλιάδες επτακόσια δύο ελαιόδενδρα. Έχουμε δηλαδή λιγότερα ένα εκατομμύριο εκατόν εξήντα τρεις χιλιάδες ελαιόδενδρα. Είναι λογικό, λοιπόν, αφού υπολογίζουμε τις ζώνες με  ένα εκατομμύριο εκατόν εξήντα τρεις χιλιάδες ελαιόδενδρα, η ποσότητα λαδιού της ζώνης να βγαίνει παραπάνω ανά δένδρο. Επομένως ποτέ δεν θα βγει ζημιά στα χαρτιά.
     Θα πρέπει λοιπόν ο ΕΛ.Γ.Α. να υπολογίσει με βάση τα πραγματικά στοιχεία τις ζημιές στις ζώνες, ούτως ώστε να αποδοθεί η πραγματικότητα. Εγώ πιστεύω, κύριε Υπουργέ, ότι έχει γίνει ένα μέγα λάθος εις βάρος των παραγωγών. Η λέξη μεθόδευση είναι βαριά, γιατί πράγματι η βούληση από την πλευρά τη δική σας, τουλάχιστον προσωπικά υπάρχει και έχει εκδηλωθεί. Όμως έχει γίνει ένα μεγάλο λάθος το οποίο πρέπει να διορθώσετε. 
     Έχετε δυο επιλογές γι’ αυτό. Εγώ ευελπιστώ η Ευρωπαϊκή Ένωση να δώσει την έγκριση όμως αυτό δεν φαίνεται να το κάνει γιατί εκ των υστέρων υποζώνες δεν έχουν εγκριθεί ποτέ. Θα πρέπει λοιπόν με την πρώτη επιλογή να πάρετε τα πραγματικά στοιχεία με τα πραγματικά ελαιόδενδρα και να υπολογίσετε την παραγωγή ή αν και αυτό δεν μπορεί να γίνει, έχετε τη δεύτερη επιλογή να λάβετε αποφάσεις από το Υπουργείο Αγροτικής Ανάπτυξης τις οποίες θα εφαρμόσει ο ΕΛ.Γ.Α. όπως έχετε κάνει με καλή πρόθεση σε άλλες περιπτώσεις. 
     Σας ευχαριστώ κύριε Πρόεδρε, για την ανοχή σας.
     (Στο σημείο αυτό ο Βουλευτής κ. Κεγκέρογλου καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής)
     ΠΡΟΕΔΡΕΥΩΝ (Σωτήρης Χατζηγάκης): Ο κύριος Υφυπουργός έχει το λόγο.
     ΑΛΕΞΑΝΔΡΟΣ ΚΟΝΤΟΣ (Υφυπουργός Αγροτικής Ανάπτυξης και Τροφίμων): Κύριε Πρόεδρε, και εγώ από την πλευρά μου σέβομαι την ευαισθησία που δείχνει ο συνάδελφος για τους ελαιοπαραγωγούς του Ηρακλείου οι οποίοι πράγματι στις περιοχές που αναφέρεται έχουν υποστεί ζημιά. Απλώς θέλω να κάνω μια μικρή διόρθωση ότι εμείς και στο προεκλογικό μας πρόγραμμα, αλλά και μετεκλογικά είπαμε ότι όσοι παθαίνουν ζημιές οι οποίες καλύπτονται από τον ΕΛ.Γ.Α. θα αποζημιώνονται σε τρεις μήνες από τη συγκομιδή του προϊόντος και αυτό ακριβώς κάνουμε. Σε όλη την Ελλάδα δεν υπάρχουν πλέον αγρότες οι οποίοι να αδικούνται. Γίνονται δίκαιες και αντικειμενικές εκτιμήσεις και θέλω να σας πω ότι από άκρου σε άκρο στη χώρα, οι αγρότες οι οποίοι υφίστανται ζημιές, αποζημιώνονται πολύ γρήγορα και αποζημιώνονται για όλη τη ζημιά την οποία έχουν πάθει.
     Όσον αφορά την περίπτωση του Ηρακλείου στην οποία αναφέρεστε, κύριε συνάδελφε, γνωρίζετε ότι καλύπτεται από τα Π.Σ.Ε.Α. αλλά υπάρχει μια δυσκολία. Αυτή τη δυσκολία προσπαθούμε να την ξεπεράσουμε. Έχουμε υποβάλει, ήδη, όπως σας είπα, στην Ευρωπαϊκή Ένωση νέα στοιχεία και ζητούμε την έγκρισή της έτσι ώστε να μπορέσουμε να αποζημιώσουμε τους αγρότες. Εσείς καταθέτετε σήμερα καινούργια στοιχεία. Σας διαβεβαιώνω ότι θα λάβουμε πολύ σοβαρά υπ’ όψιν τα νέα στοιχεία τα οποία καταθέτετε, έτσι ώστε να διαμορφωθεί ένα πλαίσιο για να μπορούμε να στηρίξουμε και εμείς τους αγρότες του Ηρακλείου, τους οποίους πρέπει να ξέρετε ότι όπως και στο παρελθόν έτσι και τώρα θέλουμε να τους βοηθήσουμε, θέλουμε να τους στηρίξουμε. Πρέπει δε να πούμε ότι όσον αφορά φέτος τους ελαιοπαραγωγούς, και οι επιδοτήσεις κυμαίνονται σε πολύ ικανοποιητικά επίπεδα αλλά και οι τιμές του ελαιολάδου επίσης κυμαίνονται σε επίπεδα που ικανοποιούν τους Έλληνες ελαιοπαραγωγούς. 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κύριο Υπουργό.
      Θα συζητηθεί η με αριθμό 4152/3-11-2005 ερώτηση της Βουλευτού του Κομμουνιστικού Κόμματος Ελλάδας κ. Λιάνας Κανέλλη προς τον Υπουργό Περιβάλλοντος, Χωροταξίας και Δημοσίων Έργων, σχετικά με την ενίσχυση της αντιπλημμυρικής προστασίας της περιοχής του Θριάσιου Πεδίου.
      Η ερώτηση της κυρίας συναδέλφου έχει ως εξής:
      «Συχνά η περιοχή του Θριάσιου πλημμυρίζει, με τραγικές συνέπειες για τους κατοίκους και τις περιουσίες τους. Τα φαινόμενα αυτά εμφανίζονται ακόμα και μετά από μία συνηθισμένη ισχυρή, αλλά όχι ακραίας έντασης βροχόπτωση. Την κατάσταση επιδείνωσε δραματικά και η κατασκευή της Αττικής Οδού που έγινε χωρίς ολοκληρωμένη αντιπλημμυρική μελέτη και τα απαραίτητα αντίστοιχα έργα στις περιοχές από τις οποίες διέρχεται.
      Έργα που έχουν χαρακτηρισθεί ως υψηλής προτεραιότητας όπως το ρέμα του Αγίου Ιωάννη στη «Χαλυβουργική», του Σαρανταπόταμου και του Αγίου Γεωργίου προχωρούν με απαράδεκτα αργούς ρυθμούς. Σύμφωνα μάλιστα με στοιχεία που έχουν δει το φως της δημοσιότητας, το έργο στο ύψος της «Χαλυβουργικής» δημοπρατήθηκε στις 16/12/04 και το συμφωνητικό εργολαβίας υπογράφηκε στις 24/6/05 με συνολικό προβλεπόμενο χρόνο για την ολοκλήρωσή του τους δώδεκα μήνες.
      Την ίδια στιγμή όμως στο σημείο αυτό γίνονται προσωρινές εργασίες από το Υ.ΠΕ.ΧΩ.Δ.Ε. που ουδεμία σχέση έχουν με τη μελέτη που έχει εκπονηθεί για τη συνολική αντιπλημμυρική προστασία της περιοχής.
      Μ’ αυτόν τον τρόπο επιβεβαιώνεται η αποσπασματικότητα και η προχειρότητα ανάλογων παρεμβάσεων που σκοπό έχουν απλώς να «κουκουλώνουν» προβλήματα που απαιτούν ριζικές λύσεις. Την πολιτική που βάζει σε προτεραιότητα τα συμφέροντα των εργολάβων και του μεγάλου κεφαλαίου σε βάρος της προστασίας των λαϊκών στρωμάτων υπηρέτησαν πιστά οι κυβερνήσεις του ΠΑ.ΣΟ.Κ. και το ίδιο κάνει και η σημερινή της Νέας Δημοκρατίας.
      Οι συνέπειες αυτής της πολιτικής δεν αντιμετωπίζονται με προχειρότητες και έργα-«μπαλώματα». Το μόνο που καταφέρνουν είναι να διαιωνίζουν τα προβλήματα και να εντείνουν την αγανάκτηση των κατοίκων που επανειλημμένα βλέπουν τις περιουσίες τους να καταστρέφονται από τα λασπόνερα.
      Ερωτάται ο κύριος Υπουργός ποια μέτρα θα πάρει και πότε, ώστε να ενισχυθεί ολοκληρωμένα και ουσιαστικά η αντιπλημμυρική προστασία της περιοχής του Θριάσιου και να πραγματοποιηθούν τα έργα στο σημείο της «Χαλυβουργικής» σύμφωνα με τη μελέτη, τον προϋπολογισμό και τα χρονοδιαγράμματα που έχουν συμφωνηθεί».
      Θα απαντήσει ο Υφυπουργός Περιβάλλοντος, Χωροταξίας και Δημοσίων Έργων κ. Καλογιάννης.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Στο Θριάσιο Πεδίο υπάρχουν τρία βασικά ρέματα τα οποία κατά καιρούς δημιουργούν προβλήματα. Είναι ο Σαρανταπόταμος, το ρέμα του Αγίου Ιωάννη και το ρέμα του Αγίου Γεωργίου. Θα δώσω συγκεκριμένα στοιχεία για τις παρεμβάσεις που γίνονται από το Υ.ΠΕ.ΧΩ.Δ.Ε. για κάθε ένα από τα τρία αυτά ρέματα. 
      Ο Σαρανταπόταμος έχει διευθετηθεί με παλαιότερες εργολαβίες από την εκβολή του μέχρι τη χιλιομετρική θέση 2+965, δηλαδή περίπου σε μήκος τριών χιλιομέτρων. Το κομμάτι έχει ολοκληρωθεί στο πλαίσιο παλαιότερων εργολαβιών που έχουν χρηματοδοτηθεί από το επιχειρησιακό πρόγραμμα «ΠΕΡΙΒΑΛΛΟΝ». 
      Με τη συνέχιση της διευθέτησης του Σαρανταπόταμου στο Θριάσιο Πεδίο σε μήκος περίπου ενός χιλιομέτρου επιπλέον, ολοκληρώνεται ουσιαστικά η διευθέτηση του χειμάρρου από την εκβολή του στη θάλασσα μέχρι τη συμβολή του με το ρέμα Σούρες. Το έργο εντάχθηκε στο επιχειρησιακό πρόγραμμα «ΠΕΡΙΒΑΛΛΟΝ» τον προηγούμενο μήνα και συγκεκριμένα στις 30 Ιανουαρίου 2006 και η δημοπράτησή του υπολογίζεται εντός διμήνου από σήμερα. 
      Για την αντιμετώπιση των προβλημάτων που παρουσιάζονται στην εθνική οδό Αθηνών-Κορίνθου στην περιοχή της «Χαλυβουργικής» λόγω πλημμυρικών παροχών του χειμάρρου Αγίου Ιωάννη δημοπρατήθηκε στις 16 Δεκεμβρίου του 2004 το πρώτο και πλέον απαραίτητο έργο του τελευταίου τμήματος του χειμάρρου προς τις εκβολές του στη θάλασσα. Το έργο είχε τίτλο «Κατασκευή Αντιπλημμυρικών ‘Εργων» στη χιλιομετρική θέση 20 + 000 της νέας εθνικής οδού Αθηνών-Κορίνθου στην περιοχή της «Χαλυβουργικής». 
      Το συμφωνητικό της εργολαβίας υπεγράφη στις 24 Ιουνίου του 2005, όπως αναφέρεται και στο κείμενο της ερώτησης, λόγω καθυστέρησης η οποία οφειλόταν σε αίτηση ακυρώσεως που υπεβλήθη στο Συμβούλιο της Επικρατείας από εταιρεία που συμμετείχε στο διαγωνισμό.
      Η εξέλιξη της εργολαβίας σήμερα είναι σύμφωνη με το εγκεκριμένο χρονοδιάγραμμα και προβλέπεται η περαίωσή της εντός του δευτέρου τριμήνου του 2006.
      Σε ό,τι αφορά το χείμαρρο του Αγίου Γεωργίου, κατασκευάζεται η διευθέτησή του στο πλαίσιο της εργολαβίας «Διευθέτηση χειμάρρου Αγίου Γεωργίου και συμβαλλόντων ρεμάτων Μαύρης Ώρας και διυλιστηρίων» στο Θριάσιο Πεδίο. Το έργο υλοποιείται βάσει εγκεκριμένης από την Ε.ΥΔ.Α.Π. μελέτης: «Τροποποίηση, διευθέτηση χειμάρρου Αγίου Γεωργίου».
      Το χρονοδιάγραμμα εξελίσσεται ομαλά, έτσι όπως είναι εγκεκριμένο. Η κατασκευή του έργου έχει ενταχθεί και χρηματοδοτείται επίσης από το επιχειρησιακό πρόγραμμα «ΠΕΡΙΒΑΛΛΟΝ» του Γ’ Κοινοτικού Πλαισίου Στήριξης. Συμβατικός χρόνος ολοκλήρωσης του έργου είναι ο Μάρτιος του 2007. Εκτιμάται ότι μέχρι το τέλος του τρέχοντος έτους θα έχει κατασκευαστεί το σημαντικότερο κομμάτι της εργολαβίας.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ. 
      Η κ. Κανέλλη έχει το λόγο.
      ΛΙΑΝΑ ΚΑΝΕΛΛΗ: Ευχαριστώ, κύριε Πρόεδρε.
      Δεν κατανοώ ούτε την ομαλότητα ούτε τον τρόπο με τον οποίο μου απαντήσατε.
      Κύριε Πρόεδρε, λυπάμαι. Άκουσα από τον Υπουργό να διαβάζει περίπου το ερώτημά μου. Υπάρχει η διαβεβαίωση –γιατί πολιτικός είναι ο έλεγχος εδώ, ξέρετε, κοινοβουλευτικός- ότι το έργο πηγαίνει ομαλά. Ήδη έχουμε μια καθυστέρηση έξι  μηνών στην υπογραφή του πρώτου εργολαβικού. Έχουμε μια αναφορά, κλασική πια, την έχουμε συνηθίσει σε προηγούμενες εργολαβίες και είναι σαν να συζητάμε δυο άνθρωποι τώρα γύρω από ένα συμβολαιογραφικό γραφείο για το τι κάνει ο ένας εργολάβος και τι κάνει ο άλλος εργολάβος. 
      Αν η πολιτική είναι να καθορίζει η Αττική Οδός αν θα πλημμυρίσει ή δεν θα πλημμυρίσει το Θριάσιο Πεδίο, αν ο εργολάβος που έχει τα συμφέροντα καταλήξει, όπως γράφουν και οι εφημερίδες, να κάνει μήνυση στον άλλον εργολάβο για τις εκπτώσεις, αν η υπόθεση είναι εργολάβων, να μας το πείτε! Εμείς βέβαια το ξέρουμε ότι είναι, αλλά κάποια στιγμή ίσως να είναι και απαραίτητο.
      Κοιτάξτε να δείτε, η πρόταση είναι πάρα πολύ απλή. Είσαστε σε θέση να μας δώσετε χρονοδιάγραμμα πότε θα πετύχετε συντονισμένο αντιπλημμυρικό έργο ή αποσπασματικά κομμάτι-κομμάτι ανάλογα με τον εργολάβο που το αναλαμβάνει θα αντιμετωπίζετε το ζήτημα, αφού πνιγούν όλοι και αφού τακτοποιήσουν οι εργολάβοι τα συμφέροντά τους; Διότι η πρόταση είναι απλή και την ξέρετε. Ειδικά στην περιοχή αυτή χρειάζεται διάνοιξη του ρέματος και ταυτόχρονα η εκτροπή του Σαρανταπόταμου. 
      Και αντί αυτό το πράγμα να είναι αρμοδιότητα πολιτικού σχεδιασμού, για να προστατευτεί ο λαός που κατοικεί στην περιοχή, οι διερχόμενοι από την περιοχή, και να μην φτιάχνουμε μια περιοχή και μετά να διαλύεται η άλλη περιοχή στο βορρά ή στο νότο, ερχόμαστε εδώ και συζητάμε μέσα στη Βουλή τι έκανε ο κάθε εργολάβος με αυτή την ιστορία; Δηλαδή είναι σαν να παραδεχόμαστε εδώ μέσα, γιατί έτσι ακούγεται, αυτοί που μας ακούνε και πνίγονται θα έχουν το αίσθημα ότι δεν μπορούν να ζητήσουν τα ρέστα ούτε από το πρόγραμμα ούτε από το Γ’ Κοινοτικό Πλαίσιο Στήριξης ούτε από την Κυβέρνηση ούτε από το Υ.ΠΕ.ΧΩ.Δ.Ε., αλλά ανάλογα με το ποιος εργολάβος θα πάει ποιον σε ποιο δικαστήριο, τι λεφτά θα ζητάει και τι εκπτώσεις θα ζητάει.
      Κοιτάξτε, επειδή γίνεται και μια απόπειρα τώρα τελευταία να βγείτε από τα στενά ως Κυβέρνηση, ποινικοποιώντας ζητήματα και έχουμε και μηνύσεις εναντίον εργολάβων –αντί να έχουμε τις κλασικές προσφυγές στo Συμβούλιo Επικρατείας- ή κατασκευαστών μεγάλων έργων και μάλιστα από επίσημους φορείς της πολιτείας –εννοώ δημοσίου χαρακτήρα σαν το Μετρό- σας παρακαλώ πάρα πολύ να μας απαντήσετε αν υπάρχει ολοκληρωμένη μελέτη για τα ρέματα της Αττικής –εμείς ξέρουμε ότι υπάρχει και είναι κοινή μελέτη Ε.ΥΔ.Α.Π. και Υπουργείου- αν είναι συνολική και αν η ομαλότης συνεπάγεται τη συνολική αντιμετώπιση των αντιπλημμυρικών έργων. Και εν πάση περιπτώσει πώς σκοπεύετε να ξεπεράσετε το πρόβλημα του κάθε εργολάβου, ο οποίος ζητά παραπάνω λεφτά κάθε τρεις και λίγο; 
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Κανέλλη.
      Ορίστε, κύριε Υπουργέ, έχετε το λόγο.
      ΣΤΑΥΡΟΣ ΚΑΛΟΓΙΑΝΝΗΣ (Υφυπουργός Περιβάλλοντος, Χωροταξίας και Δημοσίων Έργων): Ευχαριστώ, κύριε Πρόεδρε.
      Θα μου επιτρέψετε να πω ότι το θέμα δεν είναι θέμα εργολάβου, αγαπητή κυρία συνάδελφε, είναι θέμα σχεδιασμού και προγραμματισμού. Είναι προφανές  από τα στοιχεία που ανέφερα ότι τα αντιπλημμυρικά έργα στη περιοχή του Θριασίου αντιμετωπίζονται και με πρόγραμμα και με σοβαρότητα και ολοκληρωμένα τη τελευταία διετία, δίνοντας μάλιστα προτεραιότητα στην ορθολογική μελέτη ξεκινώντας δηλαδή από τα τμήματα των χειμάρρων για να μπορέσουμε να δώσουμε οριστικές λύσεις στο πρόβλημα.
      Επιτρέψτε μου επίσης να αναφέρω ότι η αποσπασματικότητα και η προχειρότητα στις επεμβάσεις ανήκουν σε προηγούμενες εποχές.
      Ευχαριστώ πολύ, κύριε Πρόεδρε.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Υπουργέ.
      Η με αριθμό 6157/5-1-2006 ερώτηση του Βουλευτή του Πανελληνίου Σοσιαλιστικού Κινήματος κ. Εμμανουήλ Στρατάκη προς τον Υπουργό Οικονομίας και Οικονομικών, σχετικά με την ένταξη της Κρήτης στα αναπτυξιακά κίνητρα για την κατασκευή νέων ξενοδοχειακών μονάδων, διαγράφεται λόγω κωλύματος του κυρίου Υπουργού.
      Κυρίες και κύριοι συνάδελφοι, ολοκληρώθηκε η συζήτηση των αναφορών και ερωτήσεων.
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνέδελφοι, ισερχόμαστε στην ημερήσια διάταξη της
      ΝΟΜΟΘΕΤΙΚΗΣ ΕΡΓΑΣΙΑΣ
      Θα γίνει προεκφώνηση των νομοσχεδίων που είναι γραμμένα στην ημερήσια διάταξη 
      Υπουργού Επικρατείας.
      Ψήφιση στο σύνολο του σχεδίου νόμου: «Σύσταση «Εθνικού Οπτικοακουστικού Αρχείου» - Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
      Το νομοσχέδιο θα ψηφιστεί στο σύνολο στη συνέχεια.
      Υπουργείου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Έγκριση της σύστασης Ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του Οργανισμού του».
      Το νομοσχέδιο θα συζητηθεί κατά τη σημερινή συνεδρίαση.
      Του ιδίου Υπουργείου
      Συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου: «Σύσταση Συμβουλίου Εθνικής Ενεργειακής Στρατηγικής – Ρύθμιση θεμάτων Υπουργείου Ανάπτυξης» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής.
      Το νομοσχέδιο θα ψηφισθεί σε επόμενη συνεδρίαση.
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ενίσχυση της οικογένειας και λοιπές διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εθνικής Παιδείας και Θρησκευμάτων.
      Μόνη συζήτηση επί της αρχής, των άρθρων και του συνόλου του σχεδίου νόμου: «Τοπικά Συμβούλια Νέων και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Εσωτερικών, Δημόσιας Διοίκησης και Αποκέντρωσης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Για την περαιτέρω χρήση πληροφοριών του δημόσιου τομέα και  ρύθμιση θεμάτων αρμοδιότητας Υπουργείου Εσωτερικών, Δημόσιας Διοίκησης και Αποκέντρωσης».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Μεταφορών και Επικοινωνιών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Οργάνωση και λειτουργία αρχών ελέγχου κυκλοφορίας των οχημάτων – Ρυθμίσεις για τις επιβατικές μεταφορές και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Οικονομίας και Οικονομικών.
      Μόνη συζήτηση επί της αρχής, των άρθρων και του συνόλου του σχεδίου νόμου: «Ρυθμίσεις στο φορολογικό καθεστώς των Συνδεδεμένων Εταιρειών και άλλες διατάξεις».
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Υγείας και Κοινωνικής Αλληλεγγύης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μεταρρύθμιση του Συστήματος Φαρμακευτικής Περίθαλψης». 
      Ερωτάται το Σώμα: Γίνεται δεκτό το νομοσχέδιο; 
      ΜΕΡΙΚΟΙ ΒΟΥΛΕΥΤΕΣ: Κρατείται.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο κρατήθηκε και θα συζητηθεί κατά τη συνήθη διαδικασία.
      Υπουργείου Τουριστικής Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν».
      Η σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας του Αζερμπαϊτζάν» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Σωτήρης Χατζηγάκης):  Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας».
      Η σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Τουριστικής Ανάπτυξης: «Κύρωση της Συμφωνίας για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Δημοκρατίας της Κιργιζίας» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Σωτήρης Χατζηγάκης): Του ιδίου Υπουργείου.
      Μόνη συζήτηση επί της αρχής, των άρθρων και του συνόλου του σχεδίου νόμου: «Μνημόνιο Κατανόησης για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου».
      Η σύμβαση αυτή ψηφίστηκε στη Διαρκή Επιτροπή ομόφωνα.
      Ερωτάται το Σώμα: Γίνεται δεκτό το νομοσχέδιο;
      ΟΛΟΙ ΟΙ ΒΟΥΛΕΥΤΕΣ: Δεκτό, δεκτό.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς το νομοσχέδιο του Υπουργείου Τουριστικής Ανάπτυξης «Μνημόνιο Κατανόησης για συνεργασία στον τομέα του τουρισμού μεταξύ της Κυβέρνησης της Ελληνικής Δημοκρατίας και της Κυβέρνησης της Αραβικής Δημοκρατίας της Αιγύπτου» έγινε δεκτό ομοφώνως σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, επανερχόμαστε στο νομοσχέδιο του Υπουργού Επικρατείας.
      Ψήφιση στο σύνολο του σχεδίου νόμου: «Σύσταση «Εθνικού Οπτικοακουστικού Αρχείου» - Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις».
      Ερωτάται το Σώμα: Γίνεται δεκτό το νομοσχέδιο και στο σύνολο;
      ΠΟΛΛΟΙ ΒΟΥΛΕΥΤΕΣ: Δεκτό, δεκτό.
      ΛΙΑΝΑ ΚΑΝΕΛΛΗ: Κατά πλειοψηφία.
      ΠΡΟΕΔΡΕΥΩΝ (Σωτήρης Χατζηγάκης): Το νομοσχέδιο έγινε δεκτό και στο σύνολο κατά πλειοψηφία.
      Συνεπώς το νομοσχέδιο του Υπουργού Επικρατείας «Σύσταση «Εθνικού Οπτικοακουστικού Αρχείου» - Ρύθμιση θεμάτων Γενικής Γραμματείας Επικοινωνίας, Γενικής Γραμματείας Ενημέρωσης και άλλες διατάξεις» έγινε δεκτό κατά πλειοψηφία σε μόνη συζήτηση επί της αρχής, των άρθρων και του συνόλου και έχει ως εξής:
      (Να καταχωρισθεί το κείμενο του νομοσχεδίου)
      ΠΡΟΕΔΡΕΥΩΝ (Σωτήρης Χατζηγάκης): Κύριοι συνάδελφοι, παρακαλώ το Σώμα να εξουσιοδοτήσει το Προεδρείο για την υπ’ ευθύνη του επικύρωση των Πρακτικών της σημερινής συνεδριάσεως μέχρι του σημείου αυτού.
      ΟΛΟΙ  ΟΙ  ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Το Σώμα παρέσχε τη ζητηθείσα εξουσιοδότηση. 
      Κυρίες και κύριοι συνάδελφοι, επανερχόμαστε  στο νομοσχέδιο του Υπουργειου Ανάπτυξης.
      Μόνη συζήτηση επί της αρχής, των άρθρων και του συνόλου του σχεδίου νόμου: «Έγκριση της σύστασης ιδρύματος με την επωνυμία ΙΔΡΥΜΑ ΟΡΜΥΛΙΑ και κύρωση του οργανισμού του».
      Κυρίες και κύριοι συνάδελφοι, η Διάσκεψη των Προέδρων σε συνεδρίαση της στις 12-1-2006 αποφάσισε ότι η συζήτηση του νομοσχεδίου αυτού θα γίνει σε μία συνεδρίαση.
      Πριν δώσω το λόγο στον εισηγητή της Πλειοψηφίας της Νέας Δημοκρατίας τον κ. Πάππα, κυρίες και κύριοι συνάδελφοι, έχω την τιμή να σας ανακοινώσω πως κατά τη συζήτηση του σχεδίου νόμου του Υπουργείου Ανάπτυξης ορίζεται ως Κοινοβουλευτική Εκπρόσωπος από την πλευρά του Συνασπισμού Ριζοσπαστικής Αριστεράς η Βουλευτής κ. Ασημίνα Ξηροτύρη-Αικατερινάρη με απόφαση του Προέδρου του Συνασπισμού κ. Αλαβάνου.
      Επίσης, κατά τη συζήτηση του νομοσχεδίου αυτού, εκ μέρους του Κομμουνιστικού Κόμματος Ελλάδος ορίζεται ως Κοινοβουλευτικός Εκπρόσωπος ο συνάδελφος Βουλευτής κ. Χουρμουζιάδης, με απόφαση του κ. Ορέστη Κολοζώφ.
      Ορίστε, κύριε Πάππα, έχετε το λόγο.
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, κύριε Υπουργέ, κυρίες και κύριοι συνάδελφοι, καλούμαστε σήμερα να εγκρίνουμε τη σύσταση ενός Ιδρύματος που εδρεύει στην καρδιά της Χαλκιδικής και έχει να κάνει με την προσφορά στον άνθρωπο και τον πολιτισμό.
      Πρόκειται για ένα Ίδρυμα με διεθνή προβολή και επιστημονική καταξίωση, ένα Ίδρυμα με αποδεδειγμένο τον εθελοντικό του χαρακτήρα. Με δύο λόγια, είναι ένα Ίδρυμα, του οποίου το αντικείμενο είναι κοινωνικό, πολιτιστικό, επιστημονικό και εκπαιδευτικό.
      Στην περιοχή του Δήμου Ορμυλίας του Νομού Χαλκιδικής, έχει εγκατασταθεί και λειτουργεί πάνω από τριάντα χρόνια το Γυναικείο Ιερό Κοινόβιο «Ευαγγελισμός της Θεοτόκου». Η Αδελφότητα του Ιερού Κοινοβίου το 1974 εγκαταστάθηκε στο παλαιό Αγιορείτικο Βατοπεδινό Μετόχι, το οποίο μεταβιβάστηκε στην Ιερά Μονή Σίμωνος Πέτρας Αγίου Όρους.
      Έκτοτε, το Ιερό Κοινόβιο ζει υπό τη σκιά της κυριάρχου Ιεράς Μονής Σίμωνος Πέτρας, απολαμβάνοντας τα προνόμια των Αγιορείτικων Ιερών Μονών.
      Προς επικύρωση της μετοχιακής αξίας του, το Ιερό Κοινόβιο αναγνωρίστηκε με την υπ’ αριθμόν 804/25-10-1991 Πατριαρχική και Συνοδική Πράξη ως Πατριαρχικό και Σταυροπηγιακό Μετόχιο. 
      Η Αδελφότητα του Κοινοβίου συγκροτείται σήμερα από εκατόν είκοσι μοναχές, η μεγάλη πλειονότητα των οποίων διαθέτει επιστημονικούς τίτλους διαφόρων ειδικοτήτων, (Ιατρικής, Χημείας, Νομικής, Φιλολογίας, Θεολογίας και άλλων.).
      Το 1982, σε απόσταση ενός χιλιομέτρου από τη Μονή, αναγέρθηκε το Κέντρο «Παναγία η Φιλανθρωπινή» από την Αδελφότητα του Ιερού Κοινοβίου, στο πλαίσιο της παραδοσιακής κοινωνικής προσφοράς του Ορθοδόξου μοναχισμού.
      Η περίφημη «Βασιλειάδα» που ιδρύθηκε από το θεμελιωτή του Κοινοβιακού πολιτεύματος Μέγα Βασίλειο, υπήρξε ένα από τα πρότυπα του ιδρυτού του Μετοχίου και του Κέντρου Αρχιμανδρίτου Αιμιλιανού, καθηγουμένου της Ιεράς Μονής Σίμωνος Πέτρας Αγίου Όρους.
      Στις εγκαταστάσεις του Κέντρου «Παναγία η Φιλανθρωπινή», η Αδελφότητα του Ιερού Κοινοβίου αναπτύσσει την τελευταία δεκαπενταετία δύο δραστηριότητες: Πρώτον, τις ιατροκοινωνικές δραστηριότητες, ως προσφορά στις τοπικές και ευρύτερες κοινωνίες της Μακεδονίας δια του Κέντρου Πνευματικής Συμπαραστάσεως, Ιατρικής Προλήψεως και Ερεύνης «Παναγία η Φιλανθρωπινή».
      Η δραστηριότητα αυτή εντοπίζεται στον τομέα της ιατρικής έρευνας και παροχής ιατρικών και άλλων κοινωνικών υπηρεσιών στον πληθυσμό, όχι μόνο της Χαλκιδικής, αλλά και της ευρύτερης περιοχής της κεντρικής και ανατολικής Μακεδονίας. Στο κτηριακό συγκρότημα του Κέντρου που είναι εξοπλισμένο με σύγχρονα μηχανήματα, επικουρούμενες από ειδικούς της ελληνικής και διεθνούς ιατρικής κοινότητας οι μοναχές προσφέρουν τη συμπαράστασή τους στους συνανθρώπους τους εντελώς δωρεάν, ως προσφορά αγάπης.
      Δεύτερον, τις δραστηριότητες έρευνας και ανάδειξης δράσεων πολιτισμού δια του Κέντρου Διάγνωσης ΄Εργων Τέχνης «ΟΡΜΥΛΙΑ». 
      Το Ιερό Κοινόβιο οργάνωσε με τη συνδρομή και ειδικών επιστημόνων ένα Διαγνωστικό Κέντρο Τέχνης, με αντικείμενο καταρχάς την έρευνα και μελέτη έργων βυζαντινής αγιογραφίας, το οποίο εξελίχθηκε σε κέντρο έρευνας ζωγραφικών έργων κάθε εποχής. 
      Τούτο εγκαταστάθηκε στον ευρύτερο χώρο του Κέντρου «Παναγία η Φιλανθρωπινή», όπου λειτουργεί άρτιο επιστημονικό εργαστήριο, εφοδιασμένο με σύγχρονα ηλεκτρονικά μέσα. Το εργαστήριο αυτό συγκαταλέγεται στα ελάχιστα που λειτουργούν σε όλο τον ευρωπαϊκό χώρο, συνεργάζεται δε στο εσωτερικό και στο εξωτερικό με Ανώτατα και Ανώτερα Εκπαιδευτικά Ιδρύματα και με δημόσιους και ιδιωτικούς φορείς συναφών δραστηριοτήτων για την υποβοήθηση και προώθηση του επιστημονικού του έργου.
      Και οι δύο τομείς που προαναφέρθηκαν θα αποτελέσουν τους κύριους άξονες δραστηριοποίησης του Ιδρύματος «ΟΡΜΥΛΙΑ». Η ανάπτυξη των δραστηριοτήτων αυτών με τη σκέπη του Ιδρύματος, θα επιτρέψει τη συστηματική ανάπτυξή τους, την καλύτερη οργάνωσή τους, τη χωρική τους επέκταση, την ευρύτερη και ευκολότερη ανάπτυξη των απαιτούμενων συνεργασιών σε εθνικό και διεθνές επίπεδο, καθώς και την εξασφάλιση καλύτερων όρων διοίκησης, προγραμματισμού και βιωσιμότητας, προς όφελος της κοινωνίας και του πολιτισμού.
      Ας δούμε, όμως, πιο αναλυτικά τις δύο μορφές δράσης του Ιδρύματος. 
      Ιατροκοινωνικές δράσεις. 
      Το Κέντρο «Παναγία η Φιλανθρωπινή» συμπεριλαμβάνεται στα σημαντικότερα Kέντρα προληπτικής ιατρικής στον τόπο μας, έχοντας ήδη σώσει εκατοντάδες ασθενών από καρκίνο ενώ οι δραστηριότητές του επεκτείνονται σε πολλούς τομείς που άπτονται της ανθρώπινης υγείας.
      Από ιστορική άποψη, το Κέντρο αποτελεί την εναργέστερη συνέχεια του υψηλού επιπέδου βυζαντινής Iατρικής και της ανεπτυγμένης μοναστηριακής ιατρικής φιλανθρωπίας της εποχής εκείνης. Δωρητές, ανώνυμοι και επώνυμοι, έχουν συνεισφέρει στη δημιουργία του Κέντρου, ώστε να θεωρείται δικαίως δημιούργημα του λαού του Θεού.
      Από τους δημοσίους φορείς, τη σημαντικότερη προσφορά έχουν κάνει η Ευρωπαϊκή Ένωση και ο «EFTA», ενώ σε μικρότερη κλίμακα έχουν συνεισφέρει και ελληνικά Υπουργεία. Το μεγαλύτερο οικονομικό βάρος της δημιουργίας και λειτουργίας του Κέντρου επωμίζεται η ίδια η αδελφότητα του Ιερού Κοινοβίου, γεγονός που δημιουργεί ένα σοβαρό πρόβλημα για τη συνέχιση των εκτεταμένων δραστηριοτήτων του.
      Όσον αφορά τις εγκαταστάσεις και τον εξοπλισμό περιλαμβάνονται:
      Η κλινική μονάδα με εξωτερικά ιατρεία, χώροι αναμονής ασθενών και συγγενών, απεικονιστικό τμήμα με ιδιαίτερη έμφαση στη μαστογραφία, εργαστήριο κυτταρολογίας και διάφορα εργαστήρια υποστήριξης. 
      Το εργαστήριο έρευνας του καρκίνου, που εκτός του συνήθους εργαστηριακού εξοπλισμού, έχει ένα σύγχρονο φασματοσκόπιο μάζης, ισχυρά μικροσκόπια και συστήματα υπολογιστών εικονικής πραγματικότητας.
      Το Συνεδριακό Κέντρο, χωρητικότητας εκατόν πενήντα ατόμων, με σύγχρονο μεταφραστικό σύστημα και εξοπλισμό πολυμέσων για ομιλίες και συνέδρια. Έχει φιλοξενήσει πολλές συναντήσεις ευρωπαϊκών Κέντρων αναφοράς διαφόρων καρκίνων και σειρές μαθημάτων για γιατρούς άλλων χωρών που εκπαιδεύονται στη σύγχρονη πρόληψη του καρκίνου.
      Ο ξενώνας, δυναμικότητας τριάντα προσώπων, που φιλοξενεί τους επιστήμονες που έρχονται από μακριά και οι διοικητικές υπηρεσίες του Κέντρου που υποστηρίζονται από σύγχρονη μονάδα λογισμικού.
      Η κύρια αποστολή του Κέντρου είναι η ανακούφιση του ανθρώπινου πόνου από την αρρώστια και η συμπαράσταση προς τους εμπερίστατους και τους ελαχίστους των αδελφών του. Το Κέντρο προσφέρει όλες τις υπηρεσίες του δωρεάν, ως εκδήλωση πλεονάσματος αγάπης. Οι δραστηριότητες του Κέντρου έχουν οργανωθεί σε εντελώς πρωτότυπη βάση και είναι αποτελεσματικές. Το Κέντρο έχει το υψηλότερο ποσοστό συνεχούς παρακολουθήσεως ασθενών για την πρόληψη του καρκίνου στον κόσμο.
      Το κλειδί της επιτυχίας βρίσκεται στο συνδυασμό τριών παραγόντων: Πρώτον, της μεθόδου παρακολουθήσεως των ασθενών, δεύτερον, του υψηλού επιπέδου ιατρικής που ασκείται και τρίτον, της χρήσεως των πλέον σύγχρονων εργαστηριακών και λογισμικών μεθόδων. Οι ιατροί του Κέντρου είναι μοναχές, επικουρούμενες στο πολύμοχθο έργο τους από ειδικευμένους συναδέλφους τους των ελληνικών και ξένων πανεπιστημίων και ιατρούς του ιδιωτικού τομέα. 
      Λόγω της ευαισθησίας του θέματος, μεγάλη φροντίδα αφιερώνεται στην κατά το δυνατόν ψυχολογικά ανετότερη εξέταση των ασθενών που πρώτα ανακουφίζονται από το σύνηθες άγχος. Η διακριτική αντιμετώπιση σε περιβάλλον που διαποτίζεται από σεβασμό προς το πρόσωπο κερδίζει την εμπιστοσύνη των ασθενών. 
      Αξιοσημείωτη είναι η προσεγμένη εργαστηριακή υποδομή του Κέντρου και η λεπτομερής ανάλυση των ευρημάτων. Στις κλινικές προληπτικές υπηρεσίες του Κέντρου περισσότερα από επτά χιλιάδες άτομα υποβάλλονται σε εξετάσεις ελέγχου και πρώιμης ανίχνευσης καρκίνου του μαστού και του τραχήλου της μήτρας κάθε χρόνο. Από το 1991 έχουν πραγματοποιηθεί πάνω από εκατόν πενήντα χιλιάδες προληπτικές εξετάσεις, ώστε η βάση των εξεταζομένων να περιλαμβάνει σήμερα περί τα είκοσι πέντε χιλιάδες άτομα. Ετησίως εντοπίζονται είκοσι έως είκοσι πέντε καρκίνοι του μαστού, δέκα έως δέκα πέντε καρκίνοι του τραχήλου της μήτρας, πέντε έως δέκα ιοί ανθρωπίνων κονδυλωμάτων, διακόσιοι πενήντα έως τριακόσιοι καλοήθεις όγκοι που απαιτούν χειρουργείο και περίπου εννιακόσια περιστατικά απλούστερων κλινικών εικόνων που θεραπεύονται συστηματικά. Για την επίτευξη δε υψηλής ποιότητας ιατρικών υπηρεσιών, το Κέντρο έχει δικτυωθεί με αναγνωρισμένα ιατρικά κέντρα της Ευρώπης και της Αμερικής και συνεργάζεται με ομάδα διακεκριμένων επιστημόνων του εξωτερικού. 
      Η δεύτερη δραστηριότητα είναι το Διαγνωστικό Κέντρο Έργων Τέχνης «ΟΡΜΥΛΙΑ». Αυτό το Κέντρο αποτελεί μια καταξιωμένη και συνεχώς αναπτυσσόμενη ερευνητική μονάδα σε εθνικό, αλλά και ευρωπαϊκό επίπεδο στο χώρο της πολιτιστικής κληρονομιάς. Το Διαγνωστικό Κέντρο διευρύνει το πεδίο μελέτης και ερμηνείας των έργων τέχνης, συμβάλλοντας στην έρευνα των υλικών και τη μελέτη και τεκμηρίωση της τεχνικής δημιουργίας των έργων. Η γνώση, που προκύπτει από την εφαρμογή αναλυτικών μεθόδων υψηλής τεχνολογίας και την ανάπτυξη καινοτόμων συστημάτων τεκμηρίωσης, εντάσσεται σε μια ολοκληρωμένη προσέγγιση ή ανάλυση των δεδομένων, με σκοπό τη διάσωση και την ερμηνεία των έργων. 
      Το Διαγνωστικό Κέντρο καλύπτει στα εννιά του χρόνια ένα ευρύτατο φάσμα ερευνητικών δραστηριοτήτων και εφαρμογών στην ανάπτυξη της επιστήμης, της συντήρησης για τη μελέτη της παθολογίας των υλικών και την προστασία της πολιτιστικής κληρονομιάς. Προτεραιότητα δίνεται στις διεπιστημονικές συνεργασίες και τη σημασία της τεκμηρίωσης των υλικών και της τεχνικής της ζωγραφικής, στην προσέγγιση του αισθητικού αποτελέσματος, την περιγραφή και ερμηνεία των εικονογραφικών στοιχείων και την ένταξη των έργων στο εγγύς, αλλά και στο ευρύτερο ιστορικό πλαίσιο. 
      Το Διαγνωστικό Κέντρο διαθέτει εξειδικευμένο και σύγχρονο εξοπλισμό υψηλής τεχνολογίας, αναπτύσσει και εφαρμόζει ένα σύνολο συμπληρωματικών, μη καταστρεπτικών και μικροαναλυτικών τεχνολογιών και μεθοδολογιών, που του δίνει τη δυνατότητα ολοκληρωμένης μελέτης και τεκμηρίωσης μεγάλου εύρους υλικών και κατηγοριών έργων. Διατηρεί ένα δίκτυο συνεργασιών σε ευρωπαϊκό επίπεδο, το οποίο του δίνει τη δυνατότητα συνεχούς ενημέρωσης και συμμετοχής στις διεθνείς εξελίξεις και τη διαμόρφωση, καθιέρωση και διάδοση αναγνωρισμένων προτύπων μεθοδολογιών, ανάλυσης και συντήρησης στον ευρωπαϊκό χώρο. 
      Τέλος, το Κέντρο συμμετείχε και συμμετέχει και σε σειρά άλλων ερευνητικών Προγραμμάτων σε εθνικό και διεθνές επίπεδο, με αντικείμενο την προώθηση της έρευνας στο χώρο του πολιτισμού. Ειδικότερα δε στον τομέα των ζωγραφικών έργων τέχνης, πραγματοποιώντας σειρά δημοσιεύσεων και ανακοινώσεων σε εθνικά και διεθνή συνέδρια και επιστημονικά έντυπα. 
      Συνεκτιμώντας τους ανωτέρω σκοπούς δημοσίου, κοινωφελούς και γενικότερου κοινωνικού συμφέροντος, οι οποίοι θα προωθούνται μέσα από το παρόν υπό σύσταση Ίδρυμα, σας καλώ, κυρίες και κύριοι Συνάδελφοι, να εγκρίνουμε τη σύστασή του με την επωνυμία «ΙΔΡΥΜΑ ΟΡΜΥΛΙΑ» και να κυρώσουμε τον Οργανισμό του. 
      Ευχαριστώ πολύ. 
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε πολύ τον κ. Πάππα.
      Κυρίες και κύριοι συνάδελφοι, θέλω να σας γνωρίσω ότι συζητάμε την αρχή, τα άρθρα, καθώς και την τροπολογία την υπουργική τώρα και θα ψηφίσουμε συνολικά το νομοσχέδιο.
      Η κ. Τσουρή έχει το λόγο.
      ΕΛΠΙΔΑ ΤΣΟΥΡΗ: Ευχαριστώ, κύριε Πρόεδρε.
      Κυρία και κύριοι συνάδελφοι, στόχος του υπό συζήτηση σχεδίου νόμου αποτελεί αφενός μεν η έγκριση της σύστασης Κοινωφελούς Ιδρύματος, με την επωνυμία  ΙΔΡΥΜΑ «ΟΡΜΥΛΙΑ» και τον τίτλο «ΚΕΝΤΡΟ ΠΑΝΑΓΙΑ Η ΦΙΛΑΝΘΡΩΠΙΝΗ» από την Ιερά Μονή Σίμωνος Πέτρας Αγίου Όρους και την αδελφότητα με την επωνυμία «Ιερό Κοινόβιο ο Ευαγγελισμός της Θεοτόκου» και αφετέρου η κύρωση δια νόμου του Οργανισμού Διοίκησης και Διαχείρισης του ανωτέρω ιδρύματος. 
      Το προαναφερόμενο Ιερό Κοινόβιο αποτελεί αναγνωρισμένο με Πατριαρχική και Συνοδική Πράξη μετόχι της Ιεράς Μονής Σίμωνος Πέτρας. Η αδελφότητα του Κοινοβίου αποτελείται από εκατόν είκοσι μοναχές, η πλειονότητα των οποίων διαθέτει τίτλους ανώτατης εκπαίδευσης. Το Ιερό Κοινόβιο στα δεκαπέντε χρόνια δραστηριοποίησής του έχει να επιδείξει σημαντικό φιλανθρωπικό κοινωνικό, αλλά και ερευνητικό έργο. Για το σκοπό αυτό έχουν ιδρυθεί και δύο  φιλανθρωπικά μοναστηριακά κέντρα, «Παναγία η Φιλανθρωπινή» και το διαγνωστικό κέντρο έργων τέχνης «ΟΡΜΥΛΙΑ». Το Κέντρο: Παναγία  Φιλανθρωπινή», το οποίο διαθέτει αναλυτικές και πλούσιες σε υλικό για τις δραστηριότητές του ιστοσελίδες έχει οργανώσει και συνεχώς αυξάνει τα τμήματα των ιατρικών υπηρεσιών, δημόσιας υγείας και επιστημονικής έρευνας. Οι υπηρεσίες και οι έρευνές του επικεντρώνονται κυρίως, αλλά μέχρι σήμερα, στην έγκαιρη ανίχνευση και μαζικό έλεγχο του καρκίνου του μαστού και στην έγκαιρη ανίχνευση του καρκίνου του τραχήλου της μήτρας. 
      Εντυπωσιάζει ασφαλώς το γεγονός ότι σύμφωνα με τα στοιχεία που το κέντρο αυτό δίνει από το 1999, το Κέντρο: «Παναγία Φιλανθρωπινή» έχει εξετάσει πάνω από επτά χιλιάδες γυναίκες ετησίως για καρκίνου του μαστού και καρκίνου της μήτρας, ενώ όλες οι υπηρεσίες προσφέρονται δωρεάν. Το διαγνωστικό κέντρο έργων τέχνης «ΟΡΜΥΛΙΑ» ασχολείται με την επιστημονική τεκμηρίωση της βυζαντινής και μεταβυζαντινής εικονογραφίας και την προβολής της ορθόδοξης παράδοσης με σύγχρονες εφαρμογές πολυμέσων. Στο κέντρων εξετάζεται η αυθεντικότητα, η καλλιτεχνική πατρότητα και η χωροχρονική τοποθέτηση των έργων. Πραγματοποιείται διαγνωστική έρευνα και μελέτης της κατασκευαστικής διαδικασίας του έργου. Επιπρόσθετα οι εικόνες ψηφιοποιούνται, επεξεργάζονται και αρχειοθετούνται ηλεκτρονικά για τη δημιουργία τράπεζας πληροφοριών. Οι υποδομές και η λειτουργία των δύο κέντρων χρηματοδοτήθηκαν από ιδιωτικές προσφορές, από την Ευρωπαϊκή Ένωση, το χρηματοδοτικό μηχανισμό Ευρωπαϊκή Ζώνη Ελευθέρων Συναλλαγών και Ερευνητικά Προγράμματα, τα Κοινοτικά Πλαίσια Στήριξης και από την πολιτεία. 
      Η Ιερά Μονή Σίμωνος Πέτρας Αγίου Όρους και το Ιερό Κοινόβιο Ευαγγελισμός της Θεοτόκου, με συμβολαιογραφική πράξη τον Οκτώβριο του 2005 προχώρησαν στη σύσταση του Kοινωφελούς Iδρύματος με την επωνυμία «ΙΔΡΥΜΑ ΟΡΜΥΛΙΑ» και τίτλο «ΚΕΝΤΡΟ ΠΑΝΑΓΙΑ Η ΦΙΛΑΝΘΡΩΠΙΝΗ». Ουσιαστικά στο Ίδρυμα υπάγονται τα δύο προαναφερθέντα κέντρα.
      Το παρόν νομοσχέδιο αποτελείται από τρία άρθρα:
      Πρώτον, με τις διατάξεις του άρθρου 1 εγκρίνεται η σύσταση του ιδρύματος και τίθεται υπό την εποπτεία των αρμόδιων Υπουργείων. 
      Δεύτερον, με το άρθρο 2 κυρώνεται και αποκτά ισχύ νόμου ο Οργανισμός Διοίκησης και Διαχείρισης του ιδρύματος, ο οποίος αποτελείται από είκοσι άρθρα.
      Τέλος, με τις διατάξεις του άρθρου 3 καθιδρύεται ειδική δωσιδικία για την επίλυση κάθε διαφοράς που προκύπτει από τη λειτουργία και από οποιαδήποτε έννομη σχέση του ιδρύματος.
      Αρχικά, θα κάνω μία σύντομη αναφορά στους σκοπούς του ιδρύματος, προκειμένου να καταστεί και σαφές το πεδίο της δραστηριοποίησής του. Σε ό,τι αφορά στο Κέντρο Κοινωνικής Συμπαράστασης Ιατρικής Πρόληψης και Έρευνας: «Παναγία η Φιλανθρωπινή», οι σκοποί του επικεντρώνονται στην εφαρμογή προληπτικής ιατρικής και προαγωγή της ιατρικής έρευνας. Περιλαμβάνουν δραστηριότητες ανάπτυξης επιστημονικής και τεχνολογικής έρευνας, με πρωτεύοντα στόχο την έγκαιρη διάγνωση και θεραπεία του καρκίνου. Παράλληλα, όμως, επισημαίνεται και η προσφορά ιατρικής περίθαλψης σε πάσχοντες από διάφορες ασθένειες, κατοίκους της ευρύτερης περιοχής της έδρας του Ιδρύματος. 
      Σε ό,τι αφορά στο διαγνωστικό κέντρο έργων τέχνης, οι σκοποί του επικεντρώνονται στην ανάπτυξη της τεχνολογικής έρευνας για τη διάσωση, προστασία, συντήρηση και ανάδειξη της πολιτιστικής κληρονομιάς, με την αρωγή του κράτους και των Ανώτατων Εκπαιδευτικών Ιδρυμάτων. 
      Εκτός από τη μελέτη και έρευνα, περιλαμβάνεται η ανάπτυξη κατάλληλων συσκευών και εργαλείων, αλλά και η παροχή πιστοποιητικών υπηρεσιών διάγνωσης έργων πολιτιστικής κληρονομιάς ως προαπαιτούμενο των εργασιών συντήρησής τους. Είναι προφανής η έντονη ερευνητική και τεχνολογική κατεύθυνση και ο χαρακτήρας αυτού του ιδρύματος. Στα μέσα επίτευξης των στόχων αυτών, τα οποία παρατίθενται και στον Οργανισμό, κυριαρχούν οι συνεργασίες και ερευνητικά προγράμματα με δημόσιους και ιδιωτικούς φορείς της ελληνικής πολιτείας και όχι μόνο. Επιπρόσθετα ο σκοπός του επεκτείνεται και στην παροχή αντίστοιχων υπηρεσιών από τις οποίες μάλιστα προσδοκά έσοδα. 
      Ποιο συγκεκριμένα στο άρθρο 7, παράγραφος 2 του Οργανισμού όπου αναφέρονται αναλυτικά οι τρόποι προέλευσης των πόρων του Ιδρύματος ενδεικτικά περιλαμβάνονται: Έσοδα από την εκμετάλλευση των πνευματικών δικαιωμάτων από τη χρήση των αποτελεσμάτων της ιατρικής και διαγνωστικής έρευνας. Επιχορηγήσεις και χρηματοδοτήσεις μέσω προγραμμάτων Υπουργείων, Ευρωπαϊκής Ένωσης και άλλων οργανισμών, αλλά και έσοδα ασφαλιστικών ταμείων και πάσης φύσεως οργανισμών από την παροχή υπηρεσιών και από την παροχή επιστημονικών πληροφοριών τεχνογνωσίας και συμβουλών.
      Έχοντας, λοιπόν, υπ’ όψιν όλα τα παραπάνω κρίθηκε αναγκαία, όπως αναφέρεται και στην αιτιολογική έκθεση του σχεδίου νόμου, η δημιουργία ενός νομοθετικού και εποπτικού πλαισίου για τη ρύθμιση όλων των σχετικών ζητημάτων. 
      Βάσει του υπό συζήτηση σχεδίου νόμου και πιο συγκεκριμένα του άρθρου 1 το κοινωφελές Ίδρυμα «ΟΡΜΥΛΙΑ» αποτελεί Νομικό Πρόσωπο Ιδιωτικού Δικαίου, το οποίο πρώτον υπάγεται στην εποπτεία και έλεγχο των Υπουργών Οικονομίας, Οικονομικών, Ανάπτυξης, Υγείας και Κοινωνικής Αλληλεγγύης και Πολιτισμού, σύμφωνα με τις κείμενες διατάξεις που διέπουν αντίστοιχες δραστηριότητες φορέων του δημόσιου και ιδιωτικού τομέα, σύμφωνα με την προσθήκη του κυρίου Υπουργού. Διέπεται από τις διατάξεις της συστατικής πράξης του και του οργανισμού του που κυρώνεται με τον παρόντα νόμο. Διέπεται από τις διατάξεις του αναγκαστικού ν. 2039/1939, αλλά μόνο από αυτές που αφορούν την υποβολή και έγκριση του απολογισμού και του προϋπολογισμού. Εφαρμόζονται σ’ αυτό, αναλόγως τις διατάξεις του ν. 1514/1985 ενώ το Ίδρυμα απολαμβάνει όλων των προνομίων και των φορολογικών και δασμολογικών απαλλαγών που εκάστοτε ισχύουν για τις ιερές μονές του Αγίου Όρους.
      Σχετικά τώρα με το παραπάνω νομοθετικό πλαίσιο λειτουργίας του κοινωφελούς Ιδρύματος θα ήθελα να επισημάνω ότι οι νόμοι της πολιτείας στους οποίους γίνεται σαφής αναφορά στον παρόντα νόμο και στους οποίους εξαντλείται η εποπτεία και ο έλεγχος τεσσάρων Υπουργείων είναι οι εξής δύο: Πρώτον, οι διατάξεις του αναγκαστικού νόμου 2039/1939 που αφορούν την υποβολή και έγκριση του απολογισμού και του προϋπολογισμού, χωρίς να γίνεται αναφορά σε συγκεκριμένα άρθρα. Στις σχετικές διατάξεις και πιο συγκεκριμένα στα άρθρα 101 και 102 προβλέπεται αφ’ ενός μεν η υποβολή και η έγκρισή τους από τον Υπουργό Οικονομικών, αφ’ ετέρου η μη μεταβολή οποιονδήποτε στοιχείων του προϋπολογισμού χωρίς προηγούμενη εγκριτική απόφαση του Υπουργού Οικονομικών. 
      Παράλληλα, όμως, στον Οργανισμό του Ιδρύματος και πιο συγκεκριμένα στο άρθρο 13 το Διοικητικό Συμβούλιο μπορεί ελεύθερα να αποφασίζει και να εγκρίνει τροποποιήσεις του προϋπολογισμού και κατά τη διάρκεια της χρήσης. Εδώ υπάρχει μία αντίφαση την οποία είχαμε επισημάνει και στην επιτροπή και η οποία θα πρέπει να αντιμετωπιστεί.
      Δεύτερον, οι διατάξεις του ν. 1514/1985 για τις κάθε είδους δραστηριότητες που εμπίπτουν στην έννοια της επιστημονικής έρευνας. Οι διατάξεις του νόμου περί της ανάπτυξης της επιστημονικής και τεχνολογικής έρευνας, οι οποίες θέτουν βασικά τους κανόνες σύστασης, οργάνωσης και λειτουργίας των ερευνητικών κέντρων της χώρας μας ουδεμία φαίνεται να έχουν σχέση με το υπό σύσταση Ίδρυμα. 
      Στη συνεδρίαση της αρμόδιας επιτροπής της Βουλής υποβάλαμε την ερώτηση: Σε ποιες άλλες συγκεκριμένες διατάξεις του ν. 1514/1985 υπόκειται η οργάνωση και η λειτουργία του Ιδρύματος ή και στις οποίες στηρίζεται η εποπτεία και ο έλεγχος του Υπουργείου Ανάπτυξης; Δεν λάβαμε όμως καμία απάντηση και ενώ ζητήσαμε να καθοριστούν επακριβώς οι συγκεκριμένες διατάξεις οι οποίες θα διέπουν τη λειτουργία του Ιδρύματος, οι εισηγήσεις και οι προτάσεις μας δεν έγιναν αποδεκτές, τουλάχιστον μέχρι αυτήν τη στιγμή. 
      Επαναφέρουμε, λοιπόν, την πρότασή μας και προτείνουμε την εισαγωγή διάταξης που θα προβλέπει την έκδοση απόφασης από τον Υπουργό Ανάπτυξης, με την οποία θα καθορίζονται τα προσόντα, ο τρόπος επιλογής και πρόσληψης και οι αποδοχές του ερευνητικού προσωπικού που προσλαμβάνεται για την υλοποίηση χρηματοδοτουμένων ερευνητικών εθνικών και κοινοτικών προγραμμάτων. Διότι και ερευνητές και προσωπικό προσλαμβάνεται για την υλοποίηση των ερευνητικών έργων και την ανάπτυξη του τομέα παροχής υπηρεσιών, μόνο που οι διαδικασίες και τα προσόντα είναι αδιαφανή και απροσδιόριστα.
     Ουσιαστικό πρόβλημα βέβαια δεν θα υπήρχε μόνο στην περίπτωση που η δραστηριοποίηση του Ιδρύματος κινιόταν μέσα σε αυστηρά φιλανθρωπικά πλαίσια. Όμως με το άρθρο 5 του ν. 1514 -σύμφωνα με τις διατάξεις του οποίου η επιστημονική έρευνα που διεξάγεται από το Ιερό Κοινόβιο Ευαγγελισμού της Θεοτόκου εντάσσεται στην συνολική ερευνητική προσπάθεια της χώρας και δύναται να χρηματοδοτηθεί και μέσω των προγραμμάτων της Γενικής Γραμματείας Έρευνας και Τεχνολογίας με τους ίδιους όρους και προϋποθέσεις που χρηματοδοτούνται τα Ανώτατα Επιστημονικά Ιδρύματα και τα εποπτευόμενα από τη Γενική Γραμματεία ερευνητικά κέντρα- είναι εμφανές ότι η απόφαση ένταξης του συγκεκριμένου Ιδρύματος στην συνολική ερευνητική προσπάθεια της χώρας δεν ήταν απόρροια μιας διαδικασίας αξιολόγησης ή πιστοποίησης του επιστημονικού και ερευνητικού του έργου και του τρόπου λειτουργίας του, ενώ δεν υπήρχε και σχετική εισήγηση από το Εθνικό Συμβούλιο Έρευνας και Τεχνολογίας. 
     Ένα κοινωφελές Ίδρυμα το οποίο εντάσσεται στην ερευνητική προσπάθεια της χώρας και το οποίο αποκομίζει χρηματοδότηση από τα λιγοστά, ομολογουμένως, διαθέσιμα από την πολιτεία κονδύλια για έρευνα και τεχνολογία δρώντας ανταγωνιστικά προς τα ερευνητικά και ακαδημαϊκά ινστιτούτα και ιδρύματα της χώρας, είναι ένα ζήτημα που αν μη τι άλλο πρέπει να αντιμετωπίζεται με φειδώ, με προσοχή όταν οι κανόνες του παιχνιδιού είναι γνωστό ότι για τις δυο κατηγορίες διαφέρουν κατά πολύ. 
     Ασφαλώς και είναι αποδεκτή και επιθυμητή η αρωγή και η υποστήριξη της πολιτείας στα κοινωφελή ιδρύματα που πράγματι προσφέρουν πολύτιμο κοινωνικό και φιλανθρωπικό έργο. Ωστόσο πρέπει να υπάρχουν κανόνες και μέτρο. 
     Ο κύριος Υπουργός κατά τη συζήτηση του σχεδίου νόμου στην αρμόδια επιτροπή ανέφερε ότι το Ίδρυμα αυτό δεν έχει πάρει χρήματα. «Για να τύχει κάποιο ίδρυμα» –μεταφέρω ακριβώς τη φράση του Υπουργού- «χρηματοδοτήσεων από εθνικούς και κοινοτικούς πόρους και να μπει σε κάποια από τα προγράμματα που Ε.Π.ΑΝ. πρέπει να υπάρχουν συγκεκριμένες προδιαγραφές και να υπάρξει συγκεκριμένη αξιολόγηση. Το Ίδρυμα αυτό δεν έχει χρηματοδοτηθεί», λέει ο κύριος Υπουργός. 
     Όμως αφ΄ενός μεν έχουν εγκριθεί δυο προτάσεις στην πρώτη φάση του προγράμματος υποστήριξης ερευνητικών μονάδων για την προτυποποίηση και την εμπορική εκμετάλλευση ερευνητικών αποτελεσμάτων του μέτρου 4-1 του Ε.Π.ΑΝ., ενώ αφ΄ετέρου χρηματοδοτείται και μέσω του κοινοτικού πλαισίου στήριξης. Ποιο συγκεκριμένα, πρόσφατα υπεγράφη η ένταξη στο Π.Ε.Π. Κεντρικής Μακεδονίας και ειδικότερα στο  μέτρο 1-2 υποδομές έρευνας και ανάπτυξης του έργου «Αναβάθμιση του εξοπλισμού του διαγνωστικού κέντρου έργων τέχνης ΟΡΜΥΛΙΑ του Ιερού Κοινοβίου Ευαγγελισμός της Θεοτόκου» ύψους 450000 ευρώ. Καταθέτω τις σχετικές αποφάσεις. 
     (Στο σημείο αυτό η Βουλευτής κ. Ελπίδα Τσουρή καταθέτει για τα Πρακτικά τα προαναφερθέντα έγγραφα, τα οποία βρίσκονται στο αρχείο του Τμήματος Γραμματείας της Διεύθυνσης Στενογραφίας και  Πρακτικών της Βουλής) 
     Τελικά απ’ ό,τι φαίνεται το Ίδρυμα είναι ο τελικός δικαιούχος, κύριε Υπουργέ, όλων των δράσεων έρευνας τεχνολογικής ανάπτυξης και προώθησης της καινοτομίας του Ε.Π.ΑΝ.. Είναι απολύτως σαφές ότι το Ίδρυμα στα πλαίσια των δραστηριοτήτων του θα προσλαμβάνει ερευνητικό προσωπικό για την υλοποίηση των έργων και την ανάπτυξη του τομέα παροχής υπηρεσιών. Ωστόσο τα απαιτούμενα προσόντα ο τρόπος πρόσληψης και κρίσης και οι αποδοχές του ερευνητικού δυναμικού δεν υπόκεινται σε κανενός είδους κανόνες και διατάξεις. Το ίδιο ισχύει αναφορικά και με τον τρόπο άσκησης του επιστημονικού ελέγχου από το Υπουργείο Ανάπτυξης. 
     Η δική μας θέση είναι ξεκάθαρη. Η επιστημονική και τεχνολογική έρευνα αποτελεί ζήτημα ζωτικού εθνικού ενδιαφέροντος. Η ανάπτυξη η διάδοση και η εφαρμογή της επιστημονικής και τεχνολογικής έρευνας και κατ’ επέκταση το δικαίωμα της αντίστοιχης χρηματοδότησης είναι πρωτίστως αντικείμενο και αρμοδιότητα των ερευνητικών και τεχνολογικών φορέων της χώρας, το καθεστώς λειτουργίας των οποίων διέπεται από τις διατάξεις του ν. 1514/1985. 
     Στη συνέχεια σε ό,τι αφορά στον έλεγχο και εποπτεία του Υπουργείου Υγείας και Κοινωνικής Αλληλεγγύης, σε ό,τι αφορά στις δραστηριότητες στον τομέα της ιατρικής πρόληψης αλλά κυρίως παροχής ιατρικών υπηρεσιών, διάγνωσης και περίθαλψης, σε συνδυασμό με το γεγονός ότι επιπλέον αναμένονται και έσοδα από ασφαλιστικά ταμεία απ’ αυτές. Κατ’ αρχήν δεν γίνεται καμία αναφορά σε συγκεκριμένες διατάξεις νόμων που να διέπουν την οργάνωση και λειτουργία του συγκεκριμένου Ιδρύματος. 
      Αυτό αποτελεί κατά την άποψή μας ένα εξαιρετικά σοβαρό θέμα. Το να επιτρέψεις δια νόμου την παροχή ιατρικών υπηρεσιών σε ένα ίδρυμα και ταυτόχρονα την καταβολή νοσηλίων χωρίς συγκεκριμένους κανόνες και όρους λειτουργίας είναι εξαιρετικά επικίνδυνο. 
      Και στο σημείο αυτό οι εισηγήσεις μας για σαφή αναφορά συγκεκριμένων νόμων και διατάξεων δεν έγιναν αποδεκτές. Η πρότασή μας είναι σαφής: εφαρμογή των διατάξεων των άρθρων 17 και 19 του π.δ. 247/1991, εφαρμογή των διατάξεων του άρθρου 52 του ν. 2071/1992. Αντ’ αυτού στο άρθρο 1 προστέθηκε το εδάφιο ότι ο έλεγχος και η εποπτεία θα ασκούνται σύμφωνα με τις κείμενες διατάξεις που διέπουν αντίστοιχες δραστηριότητες φορέων του δημόσιου και ιδιωτικού φορέα. 
      Επομένως δεν αντιλαμβανόμαστε αφ΄ ενός την άρνηση να αποτυπωθούν με σαφήνεια οι διατάξεις που διέπουν τη λειτουργία του Ιδρύματος, γεγονός που θα διευκόλυνε το μελλοντικό έργο των αρμόδιων δημόσιων υπηρεσιών και θα λειτουργούσε αποτρεπτικά σε τυχόν ερωτηματικά, διενέξεις και τυχόν παρερμηνείες. Επίσης, δεν μας λέτε τι ακριβώς κέντρο θα είναι αυτό. Θα είναι ένα ιδιωτικό νοσοκομείο, μια ιδιωτική κλινική, ένα ιδιωτικό διαγνωστικό κέντρο, ένα ιδιωτικό ιατρικό κέντρο; Και ποιες είναι οι αντίστοιχες αρμοδιότητες στις οποίες παραπέμπει η τελική διατύπωση του κυρίου Υπουργού; 
      Κυρίες και κύριοι συνάδελφοι, όπως αναγνώρισε και ο κύριος Υπουργός προς τιμήν του κατά τη συζήτηση του σχεδίου νόμου στην αρμόδια Διαρκή Επιτροπή της Βουλής, η Αξιωματική Αντιπολίτευση προσέγγισε το θέμα με μεγάλη υπευθυνότητα και συγκεκριμένες προτάσεις. Και απόδειξη της καλής πίστης αλλά και της έλλειψης οποιασδήποτε προκατάληψης εκ μέρους μας, όταν αντιμετωπίζουμε τέτοιου είδους προσπάθειες είναι και η ψήφιση επί της αρχής του νομοσχεδίου στην Επιτροπή. Η στάση μας επί της αρχής και επί των άρθρων θα εξαρτηθεί και θα διευκρινισθεί μετά και από τις τελικές τοποθετήσεις του κυρίου Υπουργού. 
      Θεωρούμε ότι όποιες τροποποιήσεις έγιναν από τον κύριο Υπουργό μέχρι σήμερα δεν καλύπτουν και δεν απαντούν στα επιμέρους θέματα τα οποία έχουμε θέσει. Τα θέματα αυτά δεν είναι τεχνικά αλλά πολιτικά και έχουν να κάνουν με πολύ ευαίσθητους τομείς, όπως είναι η δημόσια υγεία, η επιστημονική έρευνα της χώρας μας αλλά και με μια γενικότερη φιλοσοφία και αντίληψη περί του ρόλου και της λειτουργίας της πολιτείας. Θα μπορούσε ενδεχομένως κάποιος να ισχυριστεί κατά αντιστοιχία του «πίστευε και μη ερεύνα» ότι, επειδή πίσω από τη συγκεκριμένη προσπάθεια βρίσκεται η Ορθοδοξία, όπως και ο κύριος Υπουργός ανέφερε στην αρμόδια επιτροπή, δεν απαιτούνται ιδιαίτεροι πολιτικοί χειρισμοί ή διατύπωση σαφών και συγκεκριμένων όρων και προϋποθέσεων, όταν ντύνουμε με το κύρος και την ισχύ ενός νόμου του κράτους τέτοιου είδους προσπάθειες. Όμως το «πίστευε και μη ερεύνα» έχει γίνει ήδη και από την ίδια την Εκκλησία «και πίστευε και ερεύνα», αφού η έρευνα είναι ένα από τα βασικά αντικείμενα του υπό σύσταση Ιδρύματος, και πόσο μάλλον κάτι τέτοιο πρέπει να γίνει και από την πλευρά της πολιτείας.
      Επιφυλάσσομαι, κύριε Πρόεδρε, για τα υπόλοιπα στη δευτερολογία μου.
     (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κυρία Τσουρή. 
      Το λόγο έχει ο κ. Χουρμουζιάδης.
      ΓΕΩΡΓΙΟΣ ΧΟΥΡΜΟΥΖΙΑΔΗΣ: Ευχαριστώ, κύριε Πρόεδρε.
      Θα μπορούσα να πω ότι συμφωνώ με τις γενικές περιγραφές που συγκροτούν την αρχή του νομοσχεδίου που συζητούμε και που αφορούν ιδιαίτερα το γυναικείο κοινόβιο της Ορμύλιας στην Χαλκιδική. Θέλω να πω ότι δεν υπάρχει λόγος να διαφωνήσει κανείς με τις ερευνητικές δραστηριότητες που αναπτύσσει ένας όμιλος επιστημόνων γυναικών με σκοπό να αξιοποιήσει τα προϊόντα αυτής της έρευνας για την αντιμετώπιση κοινωνικών προβλημάτων, όπως είναι η υγεία και η προστασία της τέχνης. Γι’ αυτόν ακριβώς το λόγο είναι λάθος το ερώτημα που τίθεται διλημματικά: «Μα δηλαδή δεν συμφωνείτε με μια έρευνα ιατρικού ή πολιτιστικού περιεχομένου σ΄ ένα τέτοιο υψηλό βαθμό;». Το ερώτημα είναι λάθος. 
      Προκύπτουν, όμως, μερικές βασικές διαφωνίες όσον αφορά τον τρόπο με τον οποίο το παρόν νομοσχέδιο και πιο συγκεκριμένα βέβαια η Κυβέρνηση μέσω του Υπουργείου Ανάπτυξης προσπαθεί να προσδώσει σε αυτές τις ιδιωτικές στην ουσία τους δραστηριότητες τον χαρακτήρα του ερευνητικού κέντρου ισότιμο, όσον αφορά τη νομιμότητα της δομής του και την εμβέλεια της λειτουργίας του, με αντίστοιχα κέντρα της τριτοβάθμιας εκπαίδευσης. Γι’ αυτό ακριβώς εξάλλου το λόγο πιστεύουμε ότι συνδέεται η αρχή αυτού του νομοσχεδίου με εκείνη του ν. 1514 που θεσπίζει το πλαίσιο για την ανάπτυξη της επιστημονικής έρευνας. Και αυτή η σύνδεση, όπως υπογράμμισε πολύ σωστά η εισηγήτρια του ΠΑ.ΣΟ.Κ., είναι λάθος ή τουλάχιστον δεν γίνεται με τον τρόπο που θα έπρεπε να γίνει. 
      Από αυτές, λοιπόν, τις παρατηρήσεις προκύπτουν μια σειρά από διαφωνίες, τις οποίες συνοπτικά θα αναφέρω.
      Πρώτα-πρώτα  αυτό το νομοσχέδιο δεν επεξεργάστηκε στην Επιτροπή Μορφωτικών Υποθέσεων, όπως είχα τονίσει και στην Επιτροπή, ως ένα νομοσχέδιο του Υπουργείου της Παιδείας -και μάλιστα με την αιτιολογία της σύνδεσης δύο νέων πανεπιστημιακών τμημάτων, γιατί τόσο η έρευνα  που αναπτύσσεται από κυρίες επιστημόνισσες του Κοινοβίου στο χώρο της υγείας, όσο και εκείνη που αναπτύσσεται στο χώρο της προστασίας της τέχνης είναι πανομοιότυπες με εκείνες που αναπτύσσονται στα τμήματα των επιστημών υγείας στα Α.Ε.Ι. και της συντήρησης έργων τέχνης στα Τ.Ε.Ι.- αλλά από την Επιτροπή Παραγωγής και Εμπορίου ως νομοσχέδιο του Υπουργείου Ανάπτυξης.
      Την απάντηση θα μπορούσαμε να τη δώσουμε εμείς και σε αυτήν στηρίζουμε και τη διαφωνία μας, γιατί το Ίδρυμα ΟΡΜΥΛΙΑ δεν θα ερευνά μόνο αλλά θα παράγει και θα εμπορεύεται. Άρα γι’ αυτό και η Επιτροπή Παραγωγής και Εμπορίου. Μάλιστα με πολύ σαφήνεια ορίζεται στο άρθρο 7 του νομοσχεδίου που συζητούμε ότι οι πόροι του Ιδρύματος εκτός από τις διάφορες δωρεές είναι δυνατόν να προέρχονται και «εκ της επενδύσεως των τυχόν περισσευμάτων εκ των εσόδων του». Ακόμη οι πόροι θα προέρχονται «εκ της εκμεταλλεύσεως των πνευματικών δικαιωμάτων από τη χρήση των αποτελεσμάτων της ιατρικής και διαγνωστικής έρευνας». 
      Επίσης στον ηλεκτρονικό τόπο, στο Ίντερνετ, του Πατριαρχικού και Σταυροπηγιακού Κοινοβίου Ευαγγελισμού της Θεοτόκου δηλώνεται το εξής: «Οι εγγεγραμμένοι πελάτες» -λέγεται σαφώς στο site του Κοινοβίου- «πρέπει να επισκεφθούν τη σελίδα …» κ.λπ.. Άρα μιλούμε για πελάτες. Εξ ού παραγωγή και εμπόριο.
      Επίσης μια δεύτερη διαφωνία είναι ότι σε κανένα σημείο του νομοσχεδίου, κύριε Υπουργέ, δεν ορίζεται ο τρόπος με τον οποίο θα διακρίνεται η ερευνητική-επιστημονική δραστηριότητα από την παραγωγική-εμπορική λειτουργία του Ιδρύματος. Ούτε φυσικά ορίζονται και τα όργανα που θα είναι υπεύθυνα στο όνομα του κράτους και της κοινωνίας για τον έλεγχο αυτής της διάκρισης.
      Στα άρθρα 9-13, όπου ορίζονται τα σχετικά με τη διοίκηση όργανα, δηλώνεται με σαφήνεια «η ελευθερία των μελών του διοικητικού συμβουλίου να αποφασίζουν «περί του τρόπου τήρησης και διάθεσης των τυχόν ταμειακών διαθεσίμων». Και τα μέλη αυτά, όπως δηλώνεται στο άρθρο 9 του νομοσχεδίου –εδώ υπάρχει μία αντίφαση λογική- ενώ θα εκλέγονται για τριετή θητεία, θα είναι δυνατόν να επαναδιοριστούν από τους ιδρυτές απεριόριστα. 
Δηλαδή, θα εκλέγονται για τρία χρόνια, αλλά μπορεί ένα από αυτά τα μέλη να εκλέγεται ισοβίως. Για τρία χρόνια κάθε φορά.
    Μια τρίτη παρατήρηση-διαφωνία: Στο υπό συζήτηση νομοσχέδιο, κυρίες και κύριοι συνάδελφοι, δεν ορίζονται τα πρόσωπα και οι διαδικασίες μέσω των οποίων θα ελέγχεται η επιστημονική αρτιότητα της αναπτυσσόμενης από τα μέλη του Ιδρύματος έρευνας και φυσικά ούτε ορίζεται ο ορθός τρόπος διάθεσης των προϊόντων και οι σχετικοί με αυτήν την έρευνα κανόνες δεοντολογίας. 
    Η σύνθεση βέβαια της Επιτροπής Ιατρικής Δεοντολογίας και Ηθικής των Κλινικών Ερευνών, που προβλέπονται από το σχέδιο νόμου -δηλαδή το ποιοι θα αποτελούν αυτήν την Επιτροπή Δεοντολογίας, με ποιο τρόπο θα παίρνουν τις αποφάσεις τους και κάτω από ποιους κανόνες- είναι εντελώς ασαφείς. 
    Επίσης, δεν ορίζονται οι διαδικασίες επιλογής των προτεραιοτήτων όσον αφορά στην όλη λειτουργία του Ιδρύματος και ιδιαίτερα στα αντικείμενα της έρευνας. Δηλαδή, μέσα στη διεύθυνση, ή στο τμήμα ή στον κλάδο των Ιατρικών Ερευνών δεν διασαφηνίζεται αν είναι δυνατόν μέσα στο πλαίσιο αυτής της έρευνας, να προστεθούν και άλλα αντικείμενα ιατρικής έρευνας, ούτε όμως και στον άλλο κλάδο, το διαγνωστικό, που αφορά την έρευνα για την προστασία των έργων τέχνης.
    Ακόμη, δεν ορίζεται με ποιο τρόπο τελικά θα διαμορφώνονται οι λογικές ή εν πάση περιπτώσει οι σχεδιασμοί, που θα αφορούν τη διοργάνωση σεμιναρίων, συνεδρίων, μεταπτυχιακών προγραμμάτων, σε συνεργασία βέβαια με τα πανεπιστήμια και η επιλογή συνεργασιών με δημόσιους ή ιδιωτικούς φορείς του εσωτερικού ή του εξωτερικού. 
    Επίσης, δεν δηλώνεται με ποιο τρόπο θα γίνεται η διαδικασία χορήγησης υποτροφιών, εκπαίδευσης ιατρών, που προβλέπονται από το τρίτο άρθρο του νομοσχεδίου και πώς θα επιλέγονται οι πελάτες. Διότι μπορεί τελικά να φαίνεται ότι είναι ένα Ίδρυμα, το οποίο προσφέρει αφιλοκερδώς τις υπηρεσίες του στους δύο αυτούς τομείς, αλλά επανειλημμένως και όσον αφορά την περιουσία, τους πόρους, αλλά και όσον αφορά την όλη λογική του, είναι μία λογική παραγωγής κάποιων προϊόντων –στην προκειμένη περίπτωση ιατρικής ή συντήρησης των έργων τέχνης- τα οποία θα πωλούνται. Νομίζω ότι είναι λάθος –να μην το χαρακτηρίσω κάπως αλλιώς- ότι θα προσφέρονται οι υπηρεσίες δωρεάν. Διότι πώς αλλιώς θα  υπήρχαν οι πόροι στους οποίους αναφέρεται το νομοσχέδιο;
    Μια τέταρτη και προτελευταία διαφωνία-παρατήρηση είναι ότι νομιμοποιείται η λειτουργία ενός ερευνητικού Ιδρύματος, το οποίο ενώ θα αναλαμβάνει τη διεκπεραίωση επιστημονικών ερευνών υψηλής σημασίας, την ίδια στιγμή θα εξοπλίζεται με την αρμοδιότητα διάθεσης των προϊόντων του επί πληρωμή. 
    Ασφαλώς όλο αυτό το μόρφωμα νομίζουμε ότι θα αποτελέσει ένα πρόπλασμα για την ίδρυση των μη κρατικών πανεπιστημίων. Παράλληλα όμως –και αυτό είναι το θετικό από τη διαφωνία- θα αποτελεί και μία διάψευση, ότι είναι δυνατόν να υπάρχουν μη κρατικά πανεπιστημιακά ιδρύματα και μη κερδοσκοπικά. Διότι το Ίδρυμα αυτό ενώ είναι ιδιωτικού δικαίου –άρα μπορούμε να πούμε ότι είναι μη κρατικό- είναι κερδοσκοπικό. Έχει κέρδη.
      Τελειώνω, κύριε Πρόεδρε, με την παρατήρηση που αφορά στην αναγωγή των οικονομικών δραστηριοτήτων του Κέντρου στο άρθρο 105 του Συντάγματος, στην παράγραφο 5, το οποίο προβλέπει την φορολογική απαλλαγή των μονών. Μπορεί να είναι Ίδρυμα της Μονής Σίμωνος Πέτρας, αλλά ουσιαστικά δεν είναι μοναστήρι. Είναι ένα ερευνητικό κέντρο. Γιατί, λοιπόν, όπως είχα πει και στην Επιτροπή να τυγχάνει φορολογικής απαλλαγής;
      Μάλιστα στην Έκθεση του Λογιστηρίου του κράτους εκτιμάται η απώλεια κρατικών εσόδων στα 50.000 ευρώ, αλλά δεν νομίζω ότι θα είναι μέχρι αυτού του σημείου η απαλλαγή, γιατί εάν κρίνουμε από τους αριθμούς των εξυπηρετήσεων και των εσόδων, η απώλεια των φορολογικών εσόδων θα είναι πάρα πολύ μεγαλύτερη.
      Ευχαριστώ.
      ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Χουρμουζιάδη.
      Η κ. Ξηροτύρη έχει το λόγο.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Κυρίες και κύριοι συνάδελφοι, το νομοσχέδιο που συζητάμε σήμερα, μας προβληματίζει ιδιαίτερα, γιατί μέσα από τις διατάξεις του, ανοίγει, έστω και έμμεσα, δύο μεγάλα ζητήματα: αυτό της ιδιωτικοποίησης με την επιδίωξη και του κέρδους της κοινωνικής προσφοράς και ιδιαίτερα μοναστηριακών Ιδρυμάτων, όπως το Ίδρυμα ΟΡΜΥΛΙΑ και τη δυνατότητα μετατροπής τους σε ερευνητικά και κατάρτισης κέντρα ανώτατης εκπαίδευσης, χωρίς έστω την κάλυψη του προσχήματος του μη κερδοσκοπικού χαρακτήρα. 
      Όπως συμπεραίνεται, λοιπόν, από τις διατάξεις του νομοσχεδίου, το Ίδρυμα ΟΡΜΥΛΙΑ μπορεί να είναι ένα ερευνητικό κέντρο, ίσως να εξελιχθεί και σ΄ ένα πανεπιστήμιο, που μεταξύ των άλλων θα έχει και επενδυτικές και οικονομικές δραστηριότητες, ως να είναι δηλαδή μία κανονική ιδιωτική ανώνυμη εταιρεία. Είναι ίσως μια πρώτη γεύση, μια πρώτη γνώση για την επικείμενη αναθεώρηση του Συντάγματος και την κατάργηση του άρθρου 16.
      Εμείς, κυρίες και κύριοι συνάδελφοι, θέλουμε οι δημόσιες υποδομές και παροχές υγείας, η ανώτατη εκπαίδευση και κατάρτιση, τα ερευνητικά κέντρα της χώρας να είναι δημόσια και να ελέγχονται από ένα συγκεκριμένο και αυστηρό νομοθετικό πλαίσιο για τη λειτουργία τους.
      Εμείς καταλαβαίνουμε τις ανάγκες που έχει η χώρα μας για έρευνα, για ενίσχυση των κέντρων έρευνας, αλλά εμείς αυτήν την ενίσχυση τη βλέπουμε και τη ζητάμε κάθε φορά να γίνεται βέβαια μέσα από το πρόγραμμα και τις αποφάσεις της εκάστοτε κυβέρνησης, που θα αποτυπώνεται στον ετήσιο προϋπολογισμό του κράτους, όπου θα είναι φανερά τα έσοδα και τα έξοδα, όπως θα είναι φανερή και η προσπάθεια της πολιτείας για την ενίσχυση των κέντρων αυτών, ούτως ώστε τα ερευνητικά κέντρα, οι υπηρεσίες κοινής ωφέλειας, όπως της δημόσιας υγείας, να μπορέσουν να φτάσουν στο επίπεδο των άλλων κρατών-μελών της Ευρωπαϊκής Ένωσης.
      Από την άλλη πλευρά, είναι ήδη αρκετά τα κοινωφελή ιδρύματα τα οποία υπάρχουν στη χώρα. Πολλά από αυτά, όπως και το Ίδρυμα ΟΡΜΥΛΙΑ της Χαλκιδικής, έχουν να επιδείξουν σημαντικό κοινωνικό έργο, κυρίως για κοινωφελείς, κοινωνικούς σκοπούς, μερικά από αυτά για ερευνητικούς σκοπούς και θέματα ανάδειξης της πολιτιστικής κληρονομιάς -αναφέρω στο Ίδρυμα Γουλανδρή και σε άλλα- μέσα όμως, από αυτές τους τις λειτουργίες, αναδεικνύεται αυτό το έργο προσφοράς και αγάπης. 
      Δεν νομίζω ότι σε όλη αυτήν τη διαδικασία μπορούν να υπεισέλθουν συγκεκριμένες παροχές υγείας από τη μία πλευρά, που αφορούν στο ύψιστο δημόσιο αγαθό, την υγεία. Όλες αυτές οι παροχές ασκούνται από ένα αυστηρότατο πλαίσιο από εξειδικευμένους επιστήμονες για κάθε τομέα με αυστηρή εξειδίκευση πλέον.
        Από την άλλη πλευρά αυτό το κοινωφελές έργο, το ερευνητικό, το πολιτιστικό κ.λπ., δεν μπορεί να υπόκειται σε μία διαδικασία που να έχει και στοιχεία κερδοσκοπικού χαρακτήρα, πολύ περισσότερο όταν πρόκειται για ένα αξιόλογο κέντρο που προσφέρει τις υπηρεσίες του, που πηγάζει από τις αρχές της Ορθοδοξίας και είναι, θα έλεγε κανείς, ένα παράρτημα, μία δραστηριότητα της συγκεκριμένης μονής του Αγίου Όρους. 
        Έχουμε γνωρίσει από πολύ κοντά και έχουμε αποδεχθεί πολλές απ’ αυτές τις ουσιαστικές και σημαντικές δραστηριότητες των μονών του Αγίου Όρους. Και έχουμε καταδικάσει πολλές φορές άλλου τύπου δραστηριότητες με πολύ εύκολο ξεπούλημα της περιουσίας της εκκλησιαστικής. Ξεπούλημα το οποίο μετέφερε ας πούμε τεράστιες εκτάσεις της Χαλκιδικής στα χέρια ιδιωτών που δεν τις χειρίστηκαν με τον καλύτερο τρόπο. Και είναι πολλά και πρόσφατα τα παραδείγματα.
        Δεν θέλω, όμως, με αυτές μου τις ανησυχίες να υποτιμήσω τον τρόπο λειτουργίας και την προσφορά του ιδρύματος αυτού μέχρι τώρα, τη δραστηριοποίηση δηλαδή του γυναικείου ιερού κοινοβίου «Ευαγγελισμός της Θεοτόκου» που έχει επιδείξει πράγματι σημαντικό φιλανθρωπικό, κοινωνικό έργο και έχει προσφέρει υπηρεσίες προληπτικής ιατρικής και έρευνας στα θέματα του καρκίνου του μαστού και της μήτρας. Είναι κάποιες υπηρεσίες για το γυναικείο πληθυσμό. Προσπάθησε και προσπαθεί να αναπτύξει τον τομέα της ανάπτυξης μεθόδων συντήρησης και ανάδειξης της πολιτιστικής κληρονομιάς. Αυτές οι προσπάθειες γίνονται και από πολλά άλλα ιδρύματα. Και είναι σημαντικό το έργο του ιδρύματος αυτού όταν αυτό βρίσκεται σε έναν από τους πιο εγκαταλελειμμένους νομούς, της Χαλκιδικής. Γιατί η δραστηριότητα που ανέπτυξε δεν προήλθε μόνο από την έμπνευση και από την ανάγκη προσφοράς, προήλθε από τις ανάγκες που είχε αυτός ο τόπος. 
        Όπως είπα και στην τοποθέτησή μου στην επιτροπή, μήπως πρέπει να δούμε πώς είναι η νοσοκομειακή υποδομή και σε τι κατάσταση βρίσκονται τα κέντρα υγείας ούτως ώστε να παρέχουν δυνατότητες προληπτικής ιατρικής και μάλιστα στο γυναικείο πληθυσμό;
        Μήπως έχετε επισκεφθεί, κύριοι συνάδελφοι, το Νοσοκομείο Χαλκιδικής για να δείτε σε τι κατάσταση βρίσκεται ή πόσες ανάγκες έχει; Και κάθε χρόνο συζητάμε εδώ τα προβλήματα των νοσοκομειακών ιατρών που δεν μπορούν να καλύψουν ούτε σε προσωπικό –και οι αποδοχές δεν έχουν καλυφθεί ποτέ- τις ανάγκες του υπερδεκαπλασιασμού του πληθυσμού την τουριστική περίοδο και των ατυχημάτων στο Νομό Χαλκιδικής. Βεβαίως χρειάστηκε οι μονές να βοηθήσουν σ’ αυτόν τον τομέα. 
        Από την άλλη, η πολιτιστική κληρονομιά της Χαλκιδικής είναι τεράστια. Και σ’ αυτό βεβαίως έπρεπε να έχουν κάποιο έργο και τα μοναστήρια του Αγίου Όρους και το συγκεκριμένο Ίδρυμα ΟΡΜΥΛΙΑ. Διότι τελικά και η πολιτεία στη Χαλκιδική δεν έχει ένα δημόσιο αντίστοιχο ίδρυμα αξιοποίησης και ανάδειξης αυτής της κληρονομιάς. 
        Εμείς, λοιπόν, θέλουμε να υπάρξουν δημόσια ιδρύματα και να ενισχυθεί το Νοσοκομείο της Χαλκιδικής και τα κέντρα υγείας, ούτως ώστε να παρέχουν όλες τις υπηρεσίες και της προληπτικής ιατρικής πάνω στους διάφορους τομείς και από την άλλη να μπορούν να προσφέρουν και όλες τις άλλες υπηρεσίες που αφορούν την ανάδειξη, τη διατήρηση της πολιτιστικής κληρονομιάς. Θέλουμε και η προσφορά αυτού του κέντρου να υποβοηθήσει όλη αυτήν την προσφορά της πολιτείας. Αλλά η πολιτεία θα δημιουργήσει εκείνα τα κέντρα και η πολιτεία θα λογοδοτήσει στους πολίτες και στον ετήσιο προϋπολογισμό και στη Βουλή πώς ενισχύει αυτά τα κέντρα και πώς λειτουργούν για να εκπληρώσουν όλες αυτές τις ανάγκες.
        Υπήρχε ένα πρόβλημα ότι το κέντρο της Ορμύλιας  λειτουργούσε με αυτές τις δραστηριότητες χωρίς να υπακούει σε ένα νομοθετικό πλαίσιο, χωρίς να έχει κάποιον έλεγχο.
    Μέχρι εδώ συμφωνούμε ότι έπρεπε να γίνει ένας οργανισμός, έπρεπε να υπάρξει ένα νομοθετικό πλαίσιο που να κανονίζει τη λειτουργία του και τον έλεγχο αυτού του ιδρύματος. Όμως εμείς βλέπουμε ότι με τις διατάξεις του νομοσχεδίου στην ουσία επιχειρείται η σύσταση ενός ιατρικού και εκπαιδευτικού ιδρύματος, στο οποίο μάλιστα παρέχονται προνόμια δασμολογικών και φορολογικών απαλλαγών. Στην ουσία συγκροτείται ένα ιδιωτικού τύπου διαγνωστικό και ερευνητικό κέντρο με οικονομική δραστηριότητα ανώνυμης εταιρείας, χωρίς να υπάρχει όλο το φάσμα των ελέγχων παρά τις προσπάθειες και τις σωστές διορθώσεις που έγιναν –αλλά δεν φθάνουν- από τον κύριο Υπουργό στο άρθρο 1 του νομοσχεδίου και χωρίς να υπάρχει –έκανε και αναλυτική αναφορά και η εκπρόσωπος του ΠΑ.ΣΟ.Κ., η κ. Τσουρή- αναφορά για το πώς οι εξουσιοδοτημένοι προς τούτο φορείς της πολιτείας θα ασκούν αυτόν το συγκεκριμένο έλεγχο και στο Ίδρυμα ΟΡΜΥΛΙΑ για τις δραστηριότητές του. Χρειάζεται περισσότερη εξειδίκευση πάνω σε αυτά τα θέματα.
    Εμείς λέμε ότι θα μπορούσε το Ίδρυμα αυτό όσον αφορά τα ιατρικά θέματα να έχει ως μοναδικό σκοπό την ανάπτυξη δράσεων δωρεάν προληπτικής ιατρικής κατά του καρκίνου του μαστού και της μήτρας, μέσα από τις νόμιμες διαδικασίες που ισχύουν και με την εποπτεία που πρέπει να γίνει. Δεν μπορούμε όμως να συμφωνήσουμε σχετικά με την περιουσία και τους πόρους του Ιδρύματος, να μπορεί αυτό το Ίδρυμα που έχει κοινωνικό και θρησκευτικό χαρακτήρα να έχει και τις παραμέτρους της επένδυσης των κεφαλαίων που προέρχονται από κάθε είδους δραστηριότητα, ενώ από την άλλη πλευρά θα επιχορηγείται από τα Υπουργεία, από την Ευρωπαϊκή Ένωση, θα διενεργεί εράνους, θα ασκεί χρηματοοικονομική, δηλαδή, δραστηριότητα. Από την άλλη πλευρά, μέσα από τα άρθρα του νομοσχεδίου φαίνεται ότι η εκτέλεση των έργων του Ιδρύματος μπορεί να γίνεται και με απευθείας ανάθεση χωρίς διαγωνισμό. Τέλος, το Διοικητικό Συμβούλιο μπορεί να ασκεί οικονομική δραστηριότητα χωρίς να απαιτείται οποιαδήποτε έγκριση ή συγκατάθεση οποιασδήποτε άλλης αρχής ή άλλου οργάνου. Δεν μπορούμε να συμφωνήσουμε σε αυτού του τύπου τη διαχείριση.
    Αναφέρεται στην αιτιολογική έκθεση ότι η αδελφότητα διαθέτει εκατόν είκοσι μοναχές με διάφορους επιστημονικούς τίτλους ιατρικής, χημείας, βιολογίας. Αυτοί είναι απλώς τίτλοι γενικής ιατρικής. Είμαστε όμως στην εποχή της εξειδίκευσης. Η ιατρική δεν ασκείται με γενικούς τίτλους, ασκείται από επαγγελματίες εξειδικευμένους γιατρούς, οι οποίοι είναι εγγεγραμμένοι στους ιατρικούς συλλόγους, οι οποίοι έχουν τις υποχρεώσεις που απορρέουν και από τις διατάξεις της πολιτείας και από τις διατάξεις των συλλογικών τους οργάνων. Αυτά δεν υπάρχουν εδώ για τις μοναχές. Από την άλλη πλευρά, ενώ υπάρχουν πάρα πολλές δυνατότητες άσκησης ιατρικής σε θέματα γυναικολογίας, παθολογικής ανατομίας, κυτταρολογίας και ένα σωρό άλλα ακόμη θέματα, δεν φαίνεται εδώ ότι υπάρχει και θα υπάρξει αυτή η απαιτούμενη εξειδίκευση προκειμένου να παραχθεί αυτό το έργο.
    Το άρθρο 2 αναφέρεται στους σκοπούς του Ιδρύματος. Ουσιαστικά οι σκοποί είναι απεριόριστοι. Το Ίδρυμα επομένως θα μπορούσε να είναι ταυτόχρονα και ψυχαγωγική εταιρεία και ιατρικό κέντρο και φαρμακευτική εταιρεία, παντός τύπου ερευνητικό κέντρο και πανεπιστήμιο. Τα πάντα μπορεί να κάνει μέσα από τους σκοπούς, έτσι όπως τους ορίζει το άρθρο. Εμείς επιμένουμε και πάλι ότι στους σκοπούς του Ιδρύματος θα μπορούσε να είναι η ανάπτυξη δράσεων δωρεάν προληπτικής ιατρικής κατά του καρκίνου του μαστού και της μήτρας. 
    Το άρθρο 3 αναφέρεται στα μέσα. Οποιοδήποτε μέσο μπορεί να χρησιμοποιηθεί. Είναι απεριόριστα και εδώ τα μέσα όπως και οι σκοποί. Η πρότασή μας είναι να υπάρξει η ανάπτυξη συνεργασιών με τους δημόσιους και ιδιωτικούς φορείς για την καλύτερη παροχή δωρεάν πρωτοβάθμιας φροντίδας σε θέματα –επαναλαμβάνω- καρκίνου του μαστού και της μήτρας μετά από έγκριση των φορέων εποπτείας που έχει ορίσει η πολιτεία.
      Και παράλληλα, πάλι σε συνεργασία με τα ανώτατα ερευνητικά πανεπιστημιακά ιδρύματα και με τα κέντρα έρευνας, να συνεχίσουν τις δραστηριότητές τους σε θέματα αξιοποίησης, υποστήριξης, συντήρησης και ανάδειξης της πολιτιστικής κληρονομιάς.
      Στο άρθρο 4 προβλέπεται η Επιτροπή Ιατρικής Δεοντολογίας. Δεν είναι όμως ίδια με τα επιστημονικά συμβούλια που έχουν τα νοσοκομεία. Εδώ δεν γίνεται καμία αναφορά στον Κώδικα Ιατρικής Δεοντολογίας. Από την άλλη μεριά το Διοικητικό Συμβούλιο ορίζει την επιτροπή δεοντολογίας. Γιάννης κερνάει και Γιάννης πίνει.
      Και για το Διαγνωστικό Έργο Τέχνης του άρθρου 5 και 6 ισχύουν όλα αυτά που είπα. Για το άρθρο 7 για την περιουσία και τους πόρους του ιδρύματος εκτός του κεφαλαίου σε χρήμα και ακίνητη περιουσία που συνεισφέρουν ιδρυτές υπεισέρχεται και η παράμετρος της επένδυσης κεφαλαίων που νομίζουμε ότι δεν μπορεί να συνάδει με ένα μοναστηριακό ίδρυμα και όσον αφορά τους θρησκευτικούς σκοπούς του και τους κοινωφελείς κ.λπ..
      Στο άρθρο 8 του Οργανισμού το Διοικητικό Συμβούλιο έχει αρμοδιότητες ανάλογες εκείνων που διοικούν τις ανώνυμες εταιρείες. Όμως, οι ανώνυμες εταιρείες υπάγονται σε ελέγχους που εδώ δεν υπάρχουν για το Ίδρυμα. 
      Όσον αφορά το άρθρο 13 του Οργανισμού που αφορά τον προϋπολογισμό διάβασα και νόμους για άλλα ιδρύματα όπως το Ίδρυμα Γουλανδρή. Ο προϋπολογισμός συντάσσεται και εγκρίνεται από το Διοικητικό Συμβούλιο κάθε χρόνο αλλά στη συνέχεια εγκρίνεται και ελέγχεται από το Υπουργείο Οικονομικών. Και δεν μπορεί να αλλάζει κάθε φορά από το Διοικητικό Συμβούλιο το οποίο δεν λογοδοτεί πουθενά.
      Μπορούμε να αποτιμήσουμε ως σημαντικό το έργο του Ιδρύματος ΟΡΜΥΛΙΑ στα πλαίσια όμως αυτής της κοινωνικής προσφοράς και να κρατήσουμε στο νομοθετικό μας πλαίσιο, στον Οργανισμό αυτού του ιδρύματος τον καθαρά μη κερδοσκοπικό χαρακτήρα, τον κοινωφελή και θέματα και δραστηριότητες προληπτικής ιατρικής μέσα όμως από τους κανόνες και τις διατάξεις που έχει θεσπίσει η πολιτεία. Όσον αφορά τα θέματα της αξιοποίησης, της ανάδειξης και της έρευνας για την πολιτιστική κληρονομιά είναι ένα ακόμη κέντρο από τα πάρα πολλά που έχει η χώρα προς αυτήν την κατεύθυνση, δηλαδή μη κερδοσκοπικού χαρακτήρα προσφοράς στον τόπο τον οποίο δραστηριοποιείται.
      Όπως καταλαβαίνετε, εμείς θα καταψηφίσουμε το νομοσχέδιο και επί της αρχής και επί των άρθρων.
      ΠΡΟΕΔΡΕΥΩΝ (Σωτήρης Χατζηγάκης): Ο συνάδελφος Βουλευτής κ. Ανδρέας Φούρας ζητά άδεια απουσίας στο εξωτερικό από τις 9-2-2006 μέχρι τις 17-2-2006.
      Εγκρίνει το Σώμα;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΠΡΟΕΔΡΕΥΩΝ (Σωτήρης Χατζηγάκης): Συνεπώς η Βουλή ενέκρινε τη ζητηθείσα άδεια.
      Εισερχόμεθα τώρα στον κατάλογο των ομιλητών.
      Ο κ. Φωτιάδης έχει το λόγο.
      (Χειροκροτήματα από την πτέρυγα της Νέας Δημοκρατίας)
      ΗΛΙΑΣ ΦΩΤΙΑΔΗΣ: Δεν θα αξιοποιήσω την αγάπη των συναδέλφων για να μακρηγορήσω, κύριε Πρόεδρε, αλλά πάντα με την ανοχή σας και την αγάπη σας…
      ΙΩΑΝΝΗΣ ΜΑΓΚΡΙΩΤΗΣ: Μη μας στερείς τη δυνατότητα να σε απολαύσουμε.
      ΗΛΙΑΣ ΦΩΤΙΑΔΗΣ: Ήδη έχω αφήσει τέσσερις πέντε σελίδες, κύριε συνάδελφε, γιατί μου είπε ο κύριος Πρόεδρος να μην υπερβώ τα δεκαπέντε λεπτά!
      ΠΡΟΕΔΡΕΥΩΝ (Σωτήρης Χατζηγάκης): Δεκαπέντε λεπτά σας είπα;
      Είπαμε ότι σας αγαπάμε αλλά να μην παραχαράσσετε τα συμφωνηθέντα.
      ΗΛΙΑΣ ΦΩΤΙΑΔΗΣ: Ένας είναι ο δρόμος της προόδου τόσο στην αγωγή όσο και σε όλες τις ανθρώπινες εκδηλώσεις. Είναι η επιστήμη σε σύζευξη με την αγάπη. Χωρίς επιστήμη η αγάπη είναι ανίσχυρη. Χωρίς αγάπη η επιστήμη είναι καταστρεπτική.
      Στη φράση αυτή του μεγάλου Άγγλου φιλοσόφου Μπέρτραντ Ράσσελ, κύριε Πρόεδρε και κυρίες και κύριοι συνάδελφοι, θα μπορούσε κανείς να ανιχνεύσει την ουσία μιας από τις βασικές πτυχές της ορθόδοξης χριστιανικής πίστης μας. Τη σύνδεση δηλαδή της πνευματικής της διάστασης, της αέναης χάριτος του Κυρίου μας και της διδασκαλίας της αγάπης, της ψυχικής αλληλεγγύης και της φιλανθρωπίας με την εγκόλπωση των αξιών και σκοπών της επιστήμης στην υπηρεσία του ανθρώπινου γένους, με στόχο τη βελτίωση της ποιότητας της ζωής του στη φυσική διάστασή της. 
      Αυτή ακριβώς η προοπτική της χριστιανικής διδαχής, που άγγιξε βαθιά και μετέβαλε ριζικά την ανθρώπινη κοσμοθεωρία, βρίσκει λαμπρό παράδειγμα στο έργο και τη δραστηριότητα του γυναικείου ιερού κοινοβίου «Ευαγγελισμός της Θεοτόκου», το οποίο ως πατριαρχικό και σταυροπηγιακό μετόχιο της Ιεράς Μονής Σίμωνας Πέτρας του Αγίου Όρους μεταλαμπαδεύει εδώ και τριάντα χρόνια στην ελληνική κοινωνία από το Δήμο Ορμυλίας της Χαλκιδικής την τεράστια θρησκευτική και πολιτιστική κληρονομιά της χριστιανικής παράδοσης. 
      Το συγκεκριμένο ιερό κοινόβιο συνδυάζει με τρόπο εντυπωσιακό και παράλληλα απόλυτα λειτουργικό την κατάνυξη του μετοχικού βίου σε όλες τις εκφάνσεις, την προσευχή, τη διακονία, την απομόνωση και τη νηστεία, με την ανάπτυξη ειδικά την τελευταία δεκαπενταετία της ιατρικής προσφοράς, της παιδαγωγικής και επιστημονικής έρευνας των κοινωνικών και πνευματικών υπηρεσιών. 
      Είναι άξιο θαυμασμού και παράλληλα απόδειξη συγκροτημένης και εμπνευσμένης διαχείρισης και λειτουργίας το πόσα επιτεύγματα έχει να παραθέσει ένα και μόνο μοναστηριακό κέντρο με περιορισμένους, εκ των πραγμάτων, οικονομικούς πόρους, οι οποίο προέρχονται κυρίως από τη μερική οικονομική συμπαράσταση της Ευρωπαϊκής Ένωσης, της ελληνικής πολιτείας, των συνεισφορών μερικών διεθνών διακεκριμένων ιατρικών και ερευνητικών ιδρυμάτων αλλά και ιδιωτικών συνεισφορών. 
      Από το 1991, στο Κέντρο «ΠΑΝΑΓΙΑ ΦΙΛΑΝΘΡΩΠΙΝΗ», αναπόσπαστο αλλά διακεκριμένο τμήμα της Μονής της Ορμύλιας εξετάζονται ετησίως πάνω από επτά χιλιάδες γυναίκες για καρκίνο του μαστού και τραχήλου της μήτρας, το μεγαλύτερο ποσοστό των οποίων προέρχεται από εργατικές και αγροτικές οικογένειες. Ανιχνεύονται είκοσι-είκοσι πέντε καρκίνοι του μαστού ετησίως, πέντε-δέκα καρκίνοι του τραχήλου και περίπου διακόσιες πενήντα-τριακόσιες καλοήθεις μάζες, η πλειοψηφία των οποίων αφαιρείται χειρουργικά. Διαγιγνώσκονται και θεραπεύονται σχεδόν χίλιες περιπτώσεις καλοήθους όγκου και παράλληλα γίνεται μαζικός έλεγχος του παιδικού πληθυσμού για προβλήματα υγείας, όπως η σκολίωση, τα συγγενή καρδιακά ελλείμματα και τα οδοντιατρικά προβλήματα με συνεχή ενημέρωση για τους τρόπους καταπολέμησης της κατάχρησης ναρκωτικών ουσιών και αντιμετώπισης της μάστιγας του AIDS, ενώ ιδιαίτερη έμφαση δίνεται και στην παιδαγωγική έρευνα, αλλά και την εκπαίδευση νέων από φτωχές οικογένειες. Όλες αυτές οι υπηρεσίες προσφέρονται δωρεάν. Αυτή την εξαιρετικά σημαντική προσπάθεια έρχεται σήμερα, επιτέλους, η ελληνική πολιτεία να επιβραβεύσει.
      (Χειροκροτήματα από την πτέρυγα της Νέας Δημοκρατίας)
       Για το λόγο αυτόν είμαι ιδιαίτερα ευτυχής, επειδή το παρόν σχέδιο νόμου που με αίσθημα ευθύνης φέρνει στην ελληνική Βουλή το Υπουργείο Ανάπτυξης και ο Υπουργός κ. Δημήτρης Σιούφας με το συνεργάτη του Υφυπουργό κ. Παπαθανασίου και με τη συνδρομή επτά ακόμα Υπουργείων, αποδεικνύει ότι η ελληνική πολιτεία αναγνωρίζει τη συστηματική προσπάθεια κοινωνικής και επιστημονικής προσφοράς του συγκεκριμένου ιερού κοινοβίου και περιβάλλει τον Οργανισμό τού Ιδρύματος με το αναγκαίο νομοθετικό και εποπτικό πλαίσιο προκείμενου οι εκατόν είκοσι γυναίκες μοναχές να συνεχίσουν απερίσπαστα το εξαιρετικό, επιστημονικό και φιλανθρωπικό τους έργο, μεγιστοποιώντας παράλληλα το δημόσιο κοινωφελές και κοινωνικό συμφέρον του τόπου μας.
      Και θεωρώ ότι είναι ιδιαίτερα ευτυχής η συγκυρία –αν θέλετε, ίσως και μεγάλη ευλογία- να συμπίπτει η σημερινή ημέρα της ψήφισης του συγκεκριμένου σχεδίου νόμου με την εορτή του Οσίου Παρθενίου, Επισκόπου Λαμψάκου, ο οποίος αξιώθηκε από τη Θεία Χάρη να επιτελέσει με ταπεινότητα μεγάλες φιλανθρωπίες και πολλά θαύματα, θεραπεύοντας εις το όνομα του Υψίστου πολλούς πάσχοντες από σοβαρές ή ανίατες ασθένειες. 
      Με την ευκαιρία αυτή, θα ήθελα να σας ενημερώσω ότι όλοι οι καρκινοπαθείς της Ελλάδας έχουν σαν Άγιο προστάτη τους τον Άγιο Παρθένιο, ο οποίος –μεγάλη η Χάρη του- σήμερα έχει τα εόρτιά του. 
      Κυρίες και κύριοι συνάδελφοι, η ελληνική πολιτεία έχει καθήκον να σταθεί άξια συμπαραστάτης αυτής της προσπάθειας, να αποτελέσει το σταθερό άξονα πάνω στον οποίον η αυτόνομη δραστηριοποίηση του μοναστηριακού κέντρου θα μπορεί να βρίσκει πάντοτε την υποστήριξη και τη συνεργασία του κράτους, προκειμένου οι στόχοι που έχει θέσει το Ίδρυμα για το μέλλον να ευοδωθούν, καθιστώντας το μία ζωντανή πύλη ανταλλαγής επιστημονικής γνώσης, κοινωνικής προσφοράς και ιατρικής εξειδίκευσης, μία γέφυρα πίστης, αγάπης και αλληλεγγύης μεταξύ των ανθρώπων. 
      Η μοναστηριακή κοινότητα που οραματίστηκε και ίδρυσε ο Πανοσιολογιότατος Καθηγούμενος της Ιεράς Μονής Σίμωνος Πέτρας, Αρχιμανδρίτης Αιμιλιανός, ο πνευματικός πατέρας της αδελφότητας, το μετόχι, ο χώρος δηλαδή που ανήκει μέχρι σήμερα διοικητικά και λειτουργικά στην Ιερά Μονή Σίμωνος Πέτρας του Αγίου Όρους, μετεξελίσσεται πλέον σε μετόχι ολόκληρης της Ορθοδοξίας και της ελληνικής πολιτείας. 
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Καθιερώνεται πλέον όχι μόνο ως λαμπρός φάρος της πνευματικός και ψυχικής ανάτασης του Χριστεπώνυμου πλήθους, αλλά και ως ζωντανή απόδειξη της χριστιανικής παράδοσης, της αγάπης και της φιλανθρωπίας, όπως μας την κληροδότησαν οι Άγιοι Πατέρες της Ορθόδοξης Εκκλησίας. 
      Όμως, αυτό το σημαντικό έργο του μοναστηριακού κέντρου πρέπει να αποτελεί φωτεινό παράδειγμα προς μίμηση για όλους μας. Μας υπενθυμίζει μέσα από την ταπεινή, αλλά και τόσο σημαντική προσφορά του, τα λόγια της Μητέρας Τερέζας που σημείωνε ότι: «Δεν υπάρχουν μεγάλα πράγματα. Μόνο μικρά πράγματα, με πολύ μεγάλη αγάπη»! 
      Παράλληλα όμως, μας θυμίζει τη μακρά παράδοση φιλανθρωπίας της Εκκλησίας μας σε συνεργασία με την πολιτεία και έρχεται να συνδέσει την παρούσα δραστηριότητα του Ιδρύματος ΟΡΜΥΛΙΑ με την περίοδο του Βυζαντίου του 12ου αιώνα, όπου το φιλανθρωπικό έργο του εξαιρετικά οργανωμένου Αυτοκρατορικού Ιατρικού Κέντρου στην Κωνσταντινούπολη συνδεδεμένο με τη Μονή του Παντοκράτορος, ήταν αφιερωμένο στην πρόληψη ασθενειών και στη θεραπεία νόσων, την εκπαίδευση και την έρευνα. 
      (Στο σημείο αυτό κτυπάει το κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε, επιτρέψτε μου να συνεχίσω για ένα λεπτό ακόμα. 
      Δεν είναι καθόλου τυχαίο που ο αείμνηστος εθνάρχης μας Κωνσταντίνος Καραμανλής είχε υπογραμμίσει κάποτε σε μία επίσκεψή του στο συγκεκριμένο αυτό μοναστικό κέντρο ότι αν η ελληνική πολιτεία εργαζόταν με τον ίδιο ζήλο και αυταπάρνηση όπως αυτή που επιδεικνύουν οι μοναχές, η χώρα μας θα είχε ένα πολύ καλύτερο παρόν και μέλλον. 
      Ως Βουλευτής, ως Πρόεδρος του Συλλόγου Προσκυνητών Αγίου Όρους του Νομού Ημαθίας, ως ερασιτέχνης ιεροψάλτης, αλλά κυρίως ως βαθιά θρησκευόμενο άτομο, που προσπαθεί ταπεινά με τις μικρές του δυνάμεις να ακολουθήσει το λόγο της ευλάβειας, της αγάπης και της φιλανθρωπίας, που δίδαξε ο Μεγάλος Ποιμένας μας, συντάσσομαι ανεπιφύλακτα υπέρ του παρόντος σχεδίου νόμου, αναλογιζόμενος τα λόγια του Βιβλίου της Παλαιάς Διαθήκης της «Σοφίας του Σειράχ» -κεφάλαιο 38ο- στο οποίο υπογραμμίζει: «Παρά γαρ Υψίστου εστίν ίασις και ο Ύψιστος έδωκε ανθρώποις επιστήμην, ενδοξάζεσθαι εν τοις θαυμασίοις αυτού. Εν δε τοις ιατροίς, εθεράπευσε και ήρε τον πόνον του ανθρώπου»! 
      Σας ευχαριστώ. 
      (Χειροκροτήματα απ’ όλες τις πτέρυγες της Βουλής)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε, κύριε Φωτιάδη. 
      Επισημαίνω ότι τα χειροκροτήματα ήταν απ’ όλες τις πλευρές, γεγονός που σημαίνει ότι η ομιλίας σας επιδοκιμάστηκε καθολικά απ’ όλες τις πτέρυγες της Βουλής. 
      Το λόγο έχει ο συνάδελφος κ. Πρωτόπαπας. 
      ΧΡΗΣΤΟΣ ΠΡΩΤΟΠΑΠΑΣ: Εγώ δεν χειροκρότησα, κύριε Πρόεδρε. Μπορεί να συμπαθώ τον κ. Φωτιάδη ιδιαίτερα, αλλά δεν υιοθετώ το δόγμα πως ό,τι είναι καλό για τον Ιωνά είναι καλό και για μας. Αυτά, στις πουριτανικές κοινότητες, στις Ηνωμένες Πολιτείες και όχι εδώ!
      Θέλω να κρίνουμε το ζήτημα στην ουσία του. Βεβαίως τιμούμε τη Μονή Σίμωνος Πέτρας και το έργο της ως ένα φωτεινό φάρο της Ορθοδοξίας, όπως και προσωπικά τον Αρχιμανδρίτη Πανοσιολογιότατο Ελιθέο ο οποίος προΐσταται ως ηγούμενος της μονής αυτής. Και ξέρουμε ότι γίνεται μια προσπάθεια στην Ορμύλια, μια προσφορά ενός κοινωνικού έργου από το γυναικείο μοναστήρι. 
      Υπάρχουν όμως κάποια ζητήματα. Εδώ δεν συζητάμε αυτό. Δεν συζητάμε αν κάνει ένα σημαντικό για την Ορθοδοξία έργο η Μονή Σίμωνος Πέτρας ούτε αν έχει την πρόθεση να προσφέρει το γυναικείο μοναστήρι, το οποίο είναι μετόχι της Σίμωνος Πέτρας της Ορμύλιας, αλλά η ίδρυση ενός ιδρύματος, η σύσταση ιατρικού μάλιστα Ιδρύματος, το οποίο σύμφωνα με το νομοσχέδιο έχει προνόμια δασμολογικές και φορολογικές απαλλαγές. Δεν υμνείτε τον Ύψιστο εν τη δόξη αυτού. Έτσι Ηλία;
      ΗΛΙΑΣ ΦΩΤΙΑΔΗΣ: Βέβαια!
      ΧΡΗΣΤΟΣ ΠΡΩΤΟΠΑΠΑΣ: Και αυτό έχει συγκεκριμένα γήινα πράγματα, Ηλία μου και πολύ σημαντικά!
      Πρέπει και μπορεί ένα μοναστήρι να κάνει κοινωφελές έργο; Βεβαίως αν θέλει, μπορεί, αλλά να το κάνει με τους όρους και τις προϋποθέσεις εάν επεκτείνεται σε ζητήματα ιατρικής που κάνει ένα ιατρικό Ίδρυμα. Είναι ένα νομικό πρόσωπο ιδιωτικού δικαίου. Πάει και τελείωσε. Και δεν με ενδιαφέρει αν ο ιδιοκτήτης του είναι ένα μοναστήρι ή είναι ο Ηλίας ή οποιοσδήποτε άλλος ιδιώτης. Έχει δικαίωμα ο ιδιώτης να κάνει παροχή υπηρεσιών υγείας στην πατρίδα μας. Ό,τι ισχύει για τον έναν ιδιώτη, θα ισχύει και για τον άλλο ιδιώτη. Δεν μπορεί να έχουμε ειδικούς όρους. Είναι στην ουσία εταιρεία. Βεβαίως δεν έχει εταιρική μορφή, είναι όμως νομικό πρόσωπο ιδιωτικού δικαίου, άρα θα πρέπει να αντιμετωπιστεί όπως τα άλλα νομικά πρόσωπα ιδιωτικού δικαίου και τίποτα περισσότερο. Δεν καταλαβαίνω γιατί πρέπει να κάνουμε απαλλαγές και ειδικές ρυθμίσεις. Θα πρέπει να υπάρχει έλεγχος από το Υπουργείο Υγείας; Βεβαίως, και σκληρός. Θα πρέπει να υπάρχουν προδιαγραφές στο επιστημονικό προσωπικό και στην παροχή των υπηρεσιών; Βεβαίως, και σκληρές. Θα πρέπει να υπάρχει ό,τι γίνεται σε αυτές τις περιπτώσεις; Βεβαίως, διότι είναι κερδοσκοπικό. Θα βγάλει κέρδος. Και όχι μόνο αυτό, αλλά αναφέρεται ρητά ότι θα κάνει και χρήση βιβλιαρίων ασθενείας, δηλαδή θα πάρει έσοδα από τα ασφαλιστικά ταμεία. Δεν είναι δωρεάν οι υπηρεσίες του. Σε κάποιους πιθανώς να είναι, αν το κρίνουν, αλλά δεν υποχρεούνται. Έχουν τη δυνατότητα να παρέχουν υπηρεσίες επ’ αμοιβή στον εξεταζόμενο, στον ασθενή, ως ένα κανονικό νοσοκομείο, ό,τι ισχύει για τα άλλα νοσοκομεία. Αυτό θέλουμε. Δεν καταλαβαίνω γιατί πρέπει να κάνουμε διακρίσεις. Κάποια πράγματα πιθανώς να μη μου χωράνε στο κεφάλι, τα είπα και στην επιτροπή. Τα πράγματα είναι εξόχως απλά και πρέπει να φροντίσει ο κύριος Υπουργός με τις απαραίτητες διορθώσεις να ισχύει ό,τι ισχύει και με τους υπόλοιπους. Από εκεί και πέρα, αν θέλουμε να κάνουμε ένα ίδρυμα κοινωφελές, να μην παίρνει χρήματα, να μη χρησιμοποιεί ασφαλιστικά βιβλιάρια, να μη χρησιμοποιεί άλλου τύπου κερδοσκοπικές δραστηριότητες, να το συζητήσουμε. Αλλά εδώ λέει για δραστηριότητες που αποφέρουν κέρδος και λέει και για επένδυση αυτού του κέρδους στο Χρηματιστήριο για παράδειγμα. Επιτρέπει κατά παρέκκλιση των διατάξεων να γίνονται επενδύσεις των χρημάτων σε δραστηριότητες που μπορεί να είναι ρέπος, ομόλογα, μετοχές, χωρίς περιορισμούς και χωρίς τους απαραίτητους ελέγχους. Δεν είναι κοινωφελές ίδρυμα πάντως. Βεβαίως, αν θέλουν να το κάνουν, αλλά να το κάνουν με τους όρους και τις προϋποθέσεις που ισχύουν για όλους και το νομοσχέδιο δεν είναι σ’ αυτήν την περίπτωση.
      Κάποια στιγμή πρέπει να συμφωνήσουμε ότι με τη γενικότερη δραστηριότητα της Εκκλησίας έχουμε χωρίσει τους ρόλους μας. Και βεβαίως χαίρομαι, διότι ο Αρχιεπίσκοπος στη χθεσινή του παρέμβαση βγήκε από αριστερά στην Κυβέρνηση, η οποία μόλις ακούει κάτι τέτοιο σηκώνει τα χέρια ψηλά. Και φτάσαμε στο σημείο να σας «βγαίνει» η Εκκλησία. Ο καθένας εφ΄ ω ετάχθη. Εμείς έχουμε ευθύνη για την παροχή υπηρεσιών υγείας στον πολίτη. 
      Και όταν λέω ότι έχουμε ευθύνη, εννοώ ότι έχουμε ευθύνη να είναι σωστό και το δημόσιο αλλά και το ιδιωτικό -που, βεβαίως, πρέπει να υπάρχει- να είναι ποιοτικό. Να ελέγχεται, από όπου και αν προέρχεται, είτε είναι από την Εκκλησία είτε από τα μοναστήρια είτε από έναν ιδιώτη. 
      Αν έτσι αντιμετωπίζεται η ιστορία, πάει καλώς. Αν δεν αντιμετωπίζεται έτσι και έχουμε ειδικούς όρους και προϋποθέσεις, με συγχωρείτε, αλλά εμείς δεν μπορούμε να το ψηφίσουμε. Αυτό είναι το ένα. 
      Δεύτερον, όσον αφορά την τροπολογία, άσχετες τροπολογίες που έχουν και υπόνοια –και δεν λέω για τον κύριο Υπουργό, γιατί δεν είναι και δικής του αρμοδιότητος αλλά, εν πάση περιπτώσει, την υιοθετεί- και έρχονται αιφνιδιαστικά την τελευταία ώρα και δεν έχουν καμία σχέση με το νομοσχέδιο τις έχουμε καταδικάσει και φυσικά δεν τις ψηφίζουμε. Θα ήθελα να ξέρω και τι αφορά. 
      Ευχαριστώ πολύ.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Σωτήρης Χατζηγάκης): Ευχαριστώ, κύριε Πρωτόπαπα. 
      Το λόγο έχει ο κ. Παπαθεμελής.
      ΗΛΙΑΣ ΦΩΤΙΑΔΗΣ: Κρίμα που σας λένε και Πρωτόπαπα και έχετε το όνομα του παπά! 
      ΧΡΗΣΤΟΣ ΠΡΩΤΟΠΑΠΑΣ: Τιμώ την Εκκλησία αλλά σε διακριτούς ρόλους.
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αν μου επιτρέπεις Ηλία, μετά το συνάδελφο κ. Πάπα, μετά τον κ. Πρωτόπαπα, εγώ είμαι ένας απλός «παπάς», Παπαθεμελής …
      ΠΡΟΕΔΡΕΥΩΝ (Σωτήρης Χατζηγάκης): Ή πατριάρχης!
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Αν θέλετε, με ακούτε και προσέχετε αυτά που θα πω. Αν θέλετε, δεν τα προσέχετε. 
      ΠΡΟΕΔΡΕΥΩΝ (Σωτήρης Χατζηγάκης): Εγώ σας αναβιβάζω, κύριε συνάδελφε, και υπογραμμίζω τη σπουδαιότητα του ρόλου!
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Εσείς τον κ. Πάππα τον κάνατε απλό παπά και τον λέγατε Παπά!
      ΠΡΟΕΔΡΕΥΩΝ (Σωτήρης Χατζηγάκης): Εκ παραδρομής, κύριε συνάδελφε. Lapsus linguae! 
      ΣΤΥΛΙΑΝΟΣ-ΑΓΓΕΛΟΣ ΠΑΠΑΘΕΜΕΛΗΣ: Νομίζω ότι αυτό που πρέπει να κάνω εγώ αυτήν τη στιγμή είναι να καταθέσω μία  μαρτυρία, κυρίες και κύριοι. Συμβαίνει να έχω παρακολουθήσει την εξέλιξη αυτού του Μετοχίου από κτίσεώς του, από γεννησιμιού του, το 1974. Το παρακολουθώ έκτοτε με συχνές επισκέψεις μου εκεί όλα αυτά τα χρόνια, εκπλησσόμενος και αποθαυμάζων την ταχύτητα, την αποτελεσματικότητα και την εν γένει ικανότητα και των μοναζουσών αδελφών εκεί και των μοναχών της Σιμωνόπετρας, οι οποίοι συμπαρίστανται και είναι και η Μονή που της ανήκει ως μετόχι η Ορμύλια. Εγώ, με άλλα λόγια, είμαι ο «εωρακώς», ο οποίος «μεμαρτύρηκε και αληθής εστίν αυτού η μαρτυρία». 
      Οφείλω, λοιπόν, να καταθέσω ότι εδώ πρόκειται για ένα έργο αγάπης, για ένα έργο προσφοράς στον άνθρωπο, με ουσιαστική σημασία. Πρόκειται, επίσης, για υποδειγματική εργασία που γίνεται. 
      Ξέρετε, οι μοναχοί και οι μοναχές είναι πρόσωπα «ηγορασμένα από της γης», όπως λέει η Γραφή. Έχουν επιλέξει μία ακρότατη άσκηση ελευθερίας στη ζωή τους. Ουσιαστικά θανατώνουν τη δική τους θέληση και αφιερώνονται εξ ολοκλήρου στο Θεό, αλλά και στον άνθρωπο. Αφιερώνονται σε αυτό που λέγεται «νοερά προσευχή». Ανεβαίνουν την «κλίμακα του Ουρανού», όπως λένε οι Πατέρες. Ταυτόχρονα, όμως, δεν είναι απομακρυσμένοι από τη γη και από τα προβλήματα των συνανθρώπων τους. 
      Η έντονη εργασία του μοναχού είναι όχι απλώς μία επιλογή, αλλά μοναχικός κανόνας, «ίνα μη ο δαίμων ευρίσκη αυτούς αργούς». Δηλαδή για να μην τους βρει ο διάολος σε αργία. 
      Οι μοναχές της Ορμύλιας το έχουν αποδείξει αυτό στα τριάντα τόσα χρόνια της θητείας τους. Πρέπει να πω ότι παρέλαβαν ένα ερείπιο. Ήταν ένα εγκαταλελειμμένο, παλαιό μετόχι της Μονής Βατοπαιδίου και μέσα σε γρήγορο χρόνο το ανέδειξαν. Με εντυπωσιάζει η ωριμότητα σκέψης, αλλά και η ταχύτητα δράσης της, που είναι αξιοζήλευτες. Είναι αξιοζήλευτες για μας γενικότερα, και θα έλεγα και για την πολιτεία, κύριε Υπουργέ της Ανάπτυξης, η οποία θα μπορούσε να πάρει πάρα πολλά μαθήματα για τον τρόπο άσκησης και της διοικήσεως και της συμπεριφοράς προς τους πολίτες.
      Το Ίδρυμα αυτό, του οποίου η σύσταση επικυρώνεται διά της Βουλής σήμερα, είναι μη κερδοσκοπικού χαρακτήρα. Κατά συνέπεια οι φόβοι, οι οποίοι εξεφράσθησαν από συναδέλφους, είναι υπερβολικοί και νομίζω ότι είναι εκτός τόπου και χρόνου. Ένα ίδρυμα μη κερδοσκοπικού χαρακτήρα φυσικά θα κάνει ό,τι κάνει όχι για να κερδοσκοπήσει. Θα το κάνει για να προσφέρει.
      Οι «γιάτρισσες» της Ορμυλίας και ένα πλήθος άλλων γιατρών, πανεπιστημιακών, Ελλαδιτών και Ελλήνων του εξωτερικού συμπαρίστανται στο έργο αυτού του Κέντρου στα χρόνια που πέρασαν. Και είμαι σε θέση να το διαβεβαιώσω αυτό. Κορυφαίοι Έλληνες ερευνητές και άλλοι ειδικοί επιστήμονες, με βαριά ονόματα, επιφανή στελέχη της επιστήμης εις το εξωτερικό και στην Ελλάδα προσφέρουν τις υπηρεσίες τους αφιλοκερδώς για όλο αυτό το διάστημα. Δίνουν και την ελπίδα και τη βεβαιότητα, αλλά και την πρακτικότητα του οράματος, το οποίο περιγράφει το σήμερα ψηφιζόμενο νομοσχέδιο.
      Νομίζω ότι η πραγμάτωση και η υλοποίηση των στόχων, που προβλέπονται στο νομοσχέδιο, επαφίεται ακριβώς στην εργατικότητα, τη φοβερή επιμέλεια και την αφοσίωση στο καθήκον για τη δόξα του Θεού και την υπηρέτηση των ανθρώπων, που οι μοναχές της Ορμυλίας έχουν επιβεβαιώσει στην πράξη. Η μοναστική ζωή είναι πράγματι μια ζωή εξαίρεσης. Δεν είναι για όλους και για όλες.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας του κυρίου Βουλευτή)
      Κύριε Πρόεδρε…
      ΠΡΟΕΔΡΕΥΩΝ (Σωτήρης Χατζηγάκης): Παρακαλώ, προχωρήστε.
      ΣΤΥΛΙΑΝΟΣ ΑΓΓΕΛΟΣ ΠΑΠΑΘΕΜΕΛΗΣ: Ευχαριστώ πάρα πολύ.
      Θυμάμαι πάντα από το σοφό «Γεροντικόν», τα αποφθέγματα των Αγίων Γερόντων της Ερήμου, μία αναφορά εις τον Άγιο Αντώνιο. Στην έρημο της Άνω Αιγύπτου ο Άγιος δέχεται την επίσκεψη κάποιων πιστών, οι οποίοι θέλουν να τον συμβουλευθούν. Το ερώτημα είναι «πώς δυνάμεθα σωθήναι;», «πώς θα σωθούμε;». Και η απάντηση του Αγίου είναι «διαβάστε τας Γραφάς, το Ευαγγέλιο».
      Μα, λένε αυτοί, εμείς ήρθαμε να ακούσουμε εσένα. Ο Άγιος απαντά ότι το Ευαγγέλιο κηρύσσει «όστις σε ραπίση επί την δεξιάν σιαγόνα, στρέψον αυτώ και την άλλην». Του απαντούν οι ακροατές του «ου δυνάμεθα τούτο ποιήσαι», «δεν μπορούμε να το κάνουμε αυτό το πράγμα».
      Τότε, λέει ο Άγιος, περιοριστείτε και δεχθείτε το ράπισμα εις την μία σιαγόνα. Ανταπαντούν οι συνομιλητές του «δεν μπορούμε να το κάνουμε και αυτό». Τότε, τους λέει ο Άγιος, μην ανταποδώσετε το ράπισμα. Και του απαντούν πάλι ότι, ξέρετε, δεν μπορούμε να το κάνουμε ούτε αυτό. Τότε φωνάζει τον υποτακτικό του και του λέει «ποίησον αυτοίς αθήραν», «ετοίμασέ τους μία πίτα, βάλ’ τους να φάνε».
      Και συμπληρώνει: «Αν δεν μπορείτε να το κάνετε αυτό, αν το άλλο δεν θέλετε να το κάνετε, τότε τι να σας κάνω; «Ευχών χρεία». Έχετε ανάγκη από προσευχές, του Αγίου και τις προσευχές τις δικές τους».
      Το κοινωνικό ιδεώδες της Ορθοδοξίας, αγαπητοί συνάδελφοι, είναι –πρέπει να το πούμε- μετακομμουνιστικό, μετασοσιαλιστικό, μετακαπιταλιστικό και μετά μετανεωτερικό.
       Ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Σωτήρης Χατζηγάκης): Ευχαριστούμε τον κ. Παπαθεμελή.
      Θέλει να κάνει μια παρέμβαση ο Υπουργός Ανάπτυξης κ. Σιούφας.
      Ορίστε, κύριε Υπουργέ, έχετε το λόγο.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, δεν μπορώ να συναγωνιστώ και να ανταγωνιστώ τον μόλις κατελθόντα από το Βήμα συνάδελφο κ. Παπαθεμελή σε θεολογικές γνώσεις…
      ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ…    
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δεν βρισκόμουν εκείνη την ώρα στην Αίθουσα, κύριε Δριβελέγκα.
      …. αλλά ούτε και θέλω να εκληφθεί ότι το ένα ανάστημα διαδέχεται το άλλο στα μικρόφωνα της Βουλής για ανταγωνισμό! 
      (Χειροκροτήματα από την πτέρυγα της Νέας Δημοκρατίας)
      (Στο σημείο αυτό την Προεδρική Έδρα καταλαμβάνει ο  Γ΄ Αντιπρόεδρος της Βουλής κ. ΙΩΑΝΝΗΣ ΤΡΑΓΑΚΗΣ)
      Θέλω, όμως, επειδή ακούστηκαν ορισμένες υπερβολές -όχι από κακή προαίρεση- να αποσαφηνίσω δύο πράγματα. Πρώτον, πρόκειται για φιλανθρωπικό κοινωφελές μη κερδοσκοπικού χαρακτήρα ίδρυμα. Όπως έχουν τη δυνατότητα οι Έλληνες πολίτες, σύμφωνα με το άρθρο 109 του Συντάγματος, να ιδρύουν με τις προϋποθέσεις του νόμου, το ίδιο έπραξε και στη συγκεκριμένη περίπτωση η Ιερά Κοινοβιακή Μονή, για να μπορέσει να επιτελέσει το έργο που επιτελεί μέχρι σήμερα και με όλες τις προϋποθέσεις των νόμων για τις δραστηριότητες που ασκεί. Και αυτό έγινε σαφές και από τις απαντήσεις που έδωσε ο Πατέρας Σεραπίων στη Διαρκή Επιτροπή, αλλά και από τη γνώση την οποία έχουμε όλοι. 
      Ξεκαθαρίζω: Έκανα δεκτή από προτάσεις συναδέλφων, όπως του κ. Καραμάριου, του κ. Σγουρίδη, στο άρθρο 2ο του Οργανισμού τη διατύπωση που λέει: «Όλες οι δραστηριότητες που αντιστοιχούν στους σκοπούς του Ιδρύματος κατά το άρθρο 2ο του Οργανισμού του ασκούνται και αναπτύσσονται σύμφωνα με τις προϋποθέσεις και τους όρους που ορίζονται από την κείμενη νομοθεσία για αντίστοιχες δραστηριότητες φορέων του δημόσιου και του ιδιωτικού τομέα». Συνεπώς, ως εκ περισσού ακούγονται φράσεις ότι ένα ίδρυμα, που αποτελεί κομμάτι του Αγίου Όρους, υπάρχει φόβος ότι θα έχει κέρδη και τα κέρδη αυτά θα επενδύονται στο Χρηματιστήριο. Έλεος! Έλεος! Έσοδα θα έχει, για να μπορεί να επιτελεί καλύτερα τους σκοπούς του.
      ΕΛΠΙΔΑ ΤΣΟΥΡΗ: Επενδύσεις προβλέπονται.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και σε ό,τι αφορά το ερώτημα για τα προγράμματα του Ε.Π.ΑΝ., σας απήντησα και στη Διαρκή Επιτροπή ότι όλες οι χρηματοδοτήσεις και η ένταξη στο συγκεκριμένο πρόγραμμα που αναφέρθηκε η κ. Τσουρή περιλαμβάνονται στο τεχνικό δελτίο, αξιολογούνται αν είναι συμβατές με την εθνική και κοινοτική νομοθεσία και εγκρίνονται. Όσες χρηματοδοτήσεις πήρε το φιλανθρωπικό σωματείο στην Ορμύλια τις πήρε με τις αυστηρές προϋποθέσεις απευθείας από την Ευρωπαϊκή Ένωση και γι’ αυτό είναι και ένα από τα οκτώ κέντρα αναφοράς σε ολόκληρη την Ευρώπη και αυτό μας κάνει υπερήφανους. Η νομοθεσία εφαρμόζεται πλήρως προς κάθε κατεύθυνση. Αυτό να είναι σαφές.
      ΕΛΠΙΔΑ ΤΣΟΥΡΗ: Εμείς δεν είπαμε ότι είναι παράνομο.
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε Υπουργέ. 
      Ο κ. Βαγιωνάς έχει το λόγο.
      ΓΕΩΡΓΙΟΣ ΒΑΓΙΩΝΑΣ: Φίλες και φίλοι συνάδελφοι, κύριε Πρόεδρε, μετά από τους πολλούς ιερείς και αρχιερείς διαφόρων αναστημάτων που πέρασαν πρόσφατα από το Βήμα αυτό, έρχεται ένας ταπεινός Χαλκιδικιώτης να εκφράσει επί της ουσίας τις απόψεις του επί του συζητούμενου νομοσχεδίου. 
      Κύριε Υπουργέ, θα αρχίσω από το άρθρο 2 για τους σκοπούς του Κέντρου Κοινωνικής Συμπαραστάσεως Ιατρικής Προλήψεως και Έρευνας και θα τελειώσω με το άρθρο 1. Σημειώνω ότι οι παράγραφοι β΄ και στ΄ του άρθρου 2 αναφέρονται πρώτον στην κοινωνική πρόνοια, δεύτερον την υποβοήθηση του πληθυσμού της υπαίθρου, τρίτον τη συμπαράσταση προς την νεότητα. Αυτά αποτελούν κατά παράδοση έργο των μοναστηρίων και δεν απαιτείται σύσταση ιδρύματος για την επίτευξή τους. 
      Οι υπόλοιπες τέσσερις παράγραφοι –α΄, γ΄, δ΄ και ε΄- αναφέρονται στην προληπτική ιατρική, στην περίθαλψη και την ιατρική έρευνα. Ανήκουν στην αρμοδιότητα των πρωτοβάθμιων ή δευτεροβάθμιων μονάδων του συστήματος υγείας των πανεπιστημιακών τμημάτων και των ερευνητικών ιδρυμάτων. 
      Οι μοναχές που διαθέτουν επιστημονικούς τίτλους θα μπορούσαν να συνεργαστούν εθελοντικά με αυτούς τους φορείς, αλλά για όχι να τους ανταγωνιστούν, με την ίδρυση ανεξάρτητου ιδρύματος μη ελεγχόμενου ή τουλάχιστον συντονιζόμενου από τις υπηρεσίες υγείας ή από την ακαδημαϊκή κοινότητα. 
      Ενδεικτικό της απόλυτης ανεξαρτησίας που επιδιώκεται, με το σχέδιο νόμου, να έχει το υπό σύσταση ίδρυμα είναι το ότι οι κλινικές μελέτες -φυσικά δεν διευκρινίζεται τι είδους ακριβώς θα είναι αυτές οι έρευνες, αλλά προφανώς πρόκειται για έρευνα που αφορά τον άνθρωπο- θα εγκρίνονται από επιτροπή που θα αποτελείται από τα μέλη της διοίκησης και από επιστήμονες του ιδρύματος που θα ορίζονται με απόφαση του διοικητικού συμβουλίου. Αυτά αναφέρονται στο άρθρο 4. 
      Αυτό είναι ηθικά απαράδεκτο, αφού οι επιτροπές ιατρικής δεοντολογίας για έρευνα που αφορά τον άνθρωπο πρέπει να ορίζονται από αρχή ανεξάρτητη από το κέντρο που διεξάγει την έρευνα και να εκτελούνται από μέλη, που δεν σχετίζονται με το κέντρο. Ειδικά δε για κλινικές μελέτες, δηλαδή για τη δοκιμαστική χορήγηση φαρμάκων στον άνθρωπο, υπάρχει νομοθετημένο ανεξάρτητο όργανο, αρμόδια επιτροπή του Ε.Ο.Φ..
      Στο άρθρο 7ο στην παράγραφο 2 ορίζεται ότι το ίδρυμα θα επιχορηγείται εκτός των άλλων από Υπουργεία. Αυτό αναφέρεται στο εδάφιο γ΄. Επίσης στο εδάφιο δ΄ αναφέρεται ότι θα χρηματοδοτείται μέσω προγραμμάτων Υπουργείων και άλλων φορέων. Κατά συνέπεια θα ανταγωνίζεται -από άποψη διεκδίκησης την έτσι ή αλλιώς ισχνή επιχορήγηση της έρευνας στη χώρα μας- άλλα ιδρύματα, που εκ της φύσεως είναι καταλληλότερα για τη διεξαγωγή ιατρικής έρευνας.
      Ακόμη και για τις υπηρεσίες που θα προσφέρει θα ζητά αμοιβή από τα ασφαλιστικά ταμεία, όπως φαίνεται από το εδάφιο η΄ της ιδίας παραγράφου, χωρίς να διευκρινίζεται το είδος αυτών των υπηρεσιών και επομένως χωρίς να αποκλείεται το ενδεχόμενο ότι το υπό σύσταση Ίδρυμα να ζητά αμοιβή για ιατρικές υπηρεσίες, πράγμα που αντιβαίνει και τον εθελοντικό χαρακτήρα της χριστιανικής προσφοράς, που πρέπει να διέπει το μοναχικό βίο. 
      Τέλος, δεν προσφέρεται κανένα τεκμήριο καταλληλότητας της επιστημονικής κατάρτισης των μοναχών του μοναστηρίου στην άσκηση προληπτικής ιατρικής και ερευνητικού έργου, είδος εκπαίδευσης, τίτλοι επιστημονικών δημοσιεύσεων και πολλά άλλα. 
      Η αξιολόγηση αυτής της καταλληλότητας είναι απαραίτητη για τέτοιου είδους ιδρύματα και θα έπρεπε να γίνει από ανεξάρτητη επιτροπή επιστημόνων, παραδείγματος χάρη αρμοδίων καθηγητών πανεπιστημίου, ιατρικών διευθυντών του Ε.Σ.Υ. και άλλων.
      Θα έλεγα επίσης ότι και από πολιτική άποψη θα πρέπει να ληφθεί υπόψη και η αντίδραση των κατοίκων της περιοχής στην επιδίωξη σύστασης ιδρύματος, που θα ανταγωνίζεται τόσο από πλευράς διεκδίκησης πόρων όσο και από πλευράς δραστηριοτήτων των θεσμικών αρμοδίων τοπικών οργάνων, υποβαθμίζοντας το έργο τους.
      Ερώτημα: Προς τα πού, λοιπόν, θα κατευθύνονται τα κονδύλια της Κυβέρνησης και της Ευρωπαϊκής Ένωσης; Προς το Ίδρυμα ΟΡΜΥΛΙΑ ή προς το Νοσοκομείο Χαλκιδικής ή την Ιατρική Σχολή του Α.Π.Θ.; Γιατί πραγματικά ο νομός Χαλκιδικής από νοσοκομειακής πλευράς έχει τεράστιες ελλείψεις. Οι κτηριακές του εγκαταστάσεις είναι άθλιες, καθώς και η τεχνολογική υποδομή. Οι δε γιατροί του νοσοκομείου αυτού αδυνατούν να καλύψουν τις ανάγκες του Νοσοκομείου, ιδιαίτερα κατά τους θερινούς μήνες, που ο πληθυσμός δεκαπλασιάζεται και τα ατυχήματα στο νομό είναι πάρα πολλά, είναι τρίτος νομός στην Ελλάδα. 
      Τελευταία, από την Κυβέρνηση γίνονται τεράστιες προσπάθειες. Έτσι μέσα στον Ιούνιο με Ιούλιο περιμένουμε τη λειτουργία της Μονάδος Τεχνητού Νεφρού. Έχει αλλάξει ο Οργανισμός και κατευθύνεται προς το Υπουργείο Οικονομίας. Εδόθη το πρώτο εκατομμύριο για την επέκταση του νοσοκομείου για τη λειτουργία νέων τμημάτων εξωτερικών ιατρείων, εντατικής μονάδος κ.α.. 
      Άρα, λοιπόν, το πρόβλημα είναι πολύ δύσκολο, δεν μπορώ να υιοθετήσω απόλυτα τις σκέψεις αυτές, που κατατίθενται από πολλούς ομιλητές για το υπό σύσταση Ίδρυμα. Θα ήθελα όμως να σχολιάσω τα Πρακτικά της Επιτροπής Παραγωγής και Εμπορίου, τα οποία μελέτησα σε βάθος, διότι ως Χαλκιδικιώτης γνωρίζω εκ του σύνεγγυς τι ακριβώς γίνεται και σε ποιον βαθμό γίνεται. Ακούστηκαν βαρύγδουπες εκφράσεις όπως, παραδείγματος χάρη, «το Κέντρο αυτό έχει το μεγαλύτερο ποσοστό συνεχούς παρακολούθησης ασθενών για πρόληψη του καρκίνου στον κόσμο». Έλεος! Αυτές οι υπερβολές μόνον κακές υπηρεσίες προσφέρουν και στον τόπο και στο Ίδρυμα. 
      Αναφέρεται μάλιστα συνεργασία τού υπό σύσταση Ιδρύματος με ξένα κέντρα του εξωτερικού. Εύλογα στο σημείο αυτό δημιουργείται το εξής ερώτημα: Ζητήθηκε η συνεργασία με ελληνικά κέντρα και δεν δόθηκε;
      Το να επιτρέψει κάποιος με νόμο την παροχή ιατρικών υπηρεσιών σ’ ένα Ίδρυμα και την καταβολή νοσηλίων και κλινικών μελετών, χωρίς συγκεκριμένους κανόνες και όρους λειτουργίας, αποτελεί τουλάχιστον επικίνδυνο φαινόμενο, για να μην πω ανεπίτρεπτη νομοθεσία ή συμπεριφορά έναντι του λαού και ιδιαίτερα του χαλκιδικιώτικου λαού. 
      Η Εκκλησία, κύριοι συνάδελφοι, όχι απλά δικαιούται, αλλά υποχρεούται –τολμώ να πω- να προχωρήσει στη λειτουργία τέτοιων ιδρυμάτων, διότι και η Καθολική Εκκλησία έχει καθολικά πανεπιστήμια, έχει καθολικά ερευνητικά κέντρα. Έχει, όμως, και «βιομηχανίες», που έχουν κέρδη και υποστηρίζουν οικονομικά τις παραπάνω ενέργειές τους. Το ίδιο συμβαίνει με τις λουθηρανικές, με τις προτεσταντικές εκκλησίες. Γιατί όχι και με την ορθόδοξη θρησκεία;
      Προσωπικά με εκπλήσσει το γεγονός πώς μπορεί ένα Ίδρυμα να έχει δύο εκ διαμέτρου αντίθετα αντικείμενα: καρκίνος του μαστού και συντήρηση βυζαντινών έργων τέχνης. Δεν αναφέρομαι καθόλου στο δεύτερο σκέλος. 
      Όσον αφορά τώρα το άρθρο πρώτο, κύριε Υπουργέ, τα εποπτεύοντα Υπουργεία θα έχουν την παρακολούθηση και τον έλεγχο για την έγκριση όλων αυτών των δραστηριοτήτων του Ιδρύματος, με οργανωμένο τρόπο. Εδώ επιτρέψτε μου να πω ότι υπάρχει κάποια αντίφαση. Ποιον έλεγχο θα έχουν σ’ ένα αυτόνομο θεσμικό και διοικητικό σχήμα, που το Δ.Σ. είναι ελέγχων και ελεγχόμενος χωρίς καμία συμμετοχή της πολιτείας; Άρα τολμώ να πω ότι εδώ έχουμε την ίδρυση ενός μικρού πανεπιστημίου -μη βλέπετε τη σημερινή κατάσταση, αλλά το πώς θα διαμορφωθεί στο μέλλον η ιστορία αυτή- μια μικρή ιατρική σχολή, στην ιδιαίτερη εκλογική μου περιφέρεια, ειλικρινά ως γιατρό των σαράντα χρόνων δεν με βρίσκει καθόλου σύμφωνο και ως Χαλκιδικιώτης δεν θέλω να πιστεύω ότι θα γίνουν οι Χαλκιδικιώτισσες πειραματόζωα, γιατί γνωρίζω από τη δεκαετία του 1980 πώς γίνονται οι πειραματικές κλινικές μελέτες.
      ΠΡΟΕΔΡΕΥΩΝ (Ιωάννης Τραγάκης):  Παρακαλώ ολοκληρώστε, κύριε συνάδελφε.
      ΓΕΩΡΓΙΟΣ ΒΑΓΙΩΝΑΣ: Σε μισό λεπτό, κύριε Πρόεδρε, αν  μου επιτρέπετε. 
      Άρα, λοιπόν, η θέση μου επί του νομοσχεδίου θα εξαρτηθεί, κύριε Υπουργέ, από τις τροποποιήσεις που θα κάνετε δεκτές με συγκεκριμένες αδειοδοτήσεις για συγκεκριμένα τμήματα που αφορούν την ιατρική και θα πρέπει να συμμετάσχει τουλάχιστον από πλευράς πολιτείας στο Δ.Σ. του Ιδρύματος ο εκάστοτε Πρόεδρος της Ιατρικής Σχολής του Αριστοτελείου Πανεπιστημίου Θεσσαλονίκης ή ο Διοικητής του Νοσοκομείου Χαλκιδικής ή αν θέλετε ο Πρόεδρος του Ιατρικού Συλλόγου Χαλκιδικής για να έχουμε γνώση του τι συμβαίνει μέσα στο Ίδρυμα. 
      Ευχαριστώ πολύ.
      ΠΡΟΕΔΡΕΥΩΝ (Ιωάννης Τραγάκης):  Ο κ. Δρεβελέγκας έχει το λόγο.
      ΙΩΑΝΝΗΣ ΔΡΕΒΕΛΕΓΚΑΣ: Κυρίες και κύριοι συνάδελφοι, σήμερα καλούμαστε να ψηφίσουμε ένα νομοσχέδιο για τη σύσταση Ιδρύματος στη θέση Ορμύλια και θέλω να ρωτήσω πολλούς από εσάς και τον κύριο Υπουργό ποια είναι η ανάγκη για να κάνουμε νόμο; Τα άλλα ιδρύματα έχουν γίνει όλα με νόμο; Εγώ από ό,τι ξέρω απαιτείται συμβολαιογραφική πράξη μόνο. Γιατί ερχόμαστε τώρα να ψηφίσουμε νόμο; Μήπως θέλουμε κάποιες πράξεις χαριστικές, μήπως θέλουμε να το περιβάλλουμε, μέσα από ένα νόμο, με πράγματα τα οποία δεν είναι συμβατά με τις κείμενες διατάξεις; Αν πρόκειται για νομικό πρόσωπο δημοσίου δικαίου να πάει με τις διατάξεις τις αντίστοιχες ή αν πρόκειται για ανώνυμη εταιρεία να πάει με τις διατάξεις των ανωνύμων εταιρειών. Ποιος είναι ο λόγος λοιπόν –πρώτο ερώτημα- για να γίνει νόμος; 
      Δεύτερον, η διαδικασία που επιλέγει ο κ. Σιούφας για τη συζήτηση του νομοσχεδίου δεν μας δίνει τη δυνατότητα να συμβάλουμε θετικά, διότι επιλέγει να μην κάνουμε συζήτηση επί της αρχής και επί των άρθρων, αλλά με μια συζήτηση να ψηφίσουμε και έτσι να μην μπορούμε να συμβάλουμε κάπου στα άρθρα θετικά.
      Τρίτον, όπως είπαν πάρα πολλοί συνάδελφοι η υγεία είναι μια πάρα πολύ σοβαρή υπόθεση για να επαφίεται μόνο στη φιλανθρωπία και στην φιλευσπλαχνία των μοναχών. Ειπώθηκε επανειλημμένα από όλους τους συναδέλφους και από τον συνάδελφο της Χαλκιδικής, τον κ. Βαγιωνά, ότι λειτουργεί ένα κέντρο το οποίο αυτήν τη στιγμή εγώ γνωρίζω ότι δεν έχει τις απαιτούμενες άδειες ή εν πάση περιπτώσει δεν λειτουργεί νόμιμα και γι’ αυτό θα καταθέσω τα εξής: 
      Πρώτον, έχει άδεια να λειτουργεί σαν ακτινολογικό εργαστήριο και υπάρχει υπεύθυνη μια γιατρός, η οποία δεν βρίσκεται στην Ορμύλια και μάλιστα αυτή η γιατρός είναι επιμελήτρια νοσοκομείου του Ε.Σ.Υ.. Επιτρέπεται να λειτουργεί, κύριε Παπαθανασίου, με μια γιατρό του Ε.Σ.Υ. η οποία δεν βρίσκεται και στην Ορμύλια, δεν βρίσκεται στον τόπο δηλαδή των εξετάσεων και να έχει άδεια ιδιωτικού διαγνωστικού κέντρου; Και πώς παρέχεται η επιστημονική επάρκεια σε αυτούς, που πάνε και εξετάζονται όταν δεν είναι εκεί οι γιατροί, παρά μόνο, όπως ακούμε και εδώ, έρχονται διεθνούς φήμης  γιατροί, παγκοσμίου κύρους κ.λπ.; Αυτοί όμως το επισκέπτονται μία φορά το μήνα, το χρόνο, το εξάμηνο. Δεν είναι εκεί καθημερινά για να διασφαλίζουν την υγεία των ανθρώπων. Είναι δυνατόν; Μάλιστα, ακούγονται και πάρα πολλά. Δεν θέλω να μετέχω σ’ αυτά, με την έννοια ότι εκμεταλλεύονται πάρα πολλοί, απ’ αυτούς τους υψηλού κύρους καθηγητές, αυτά τα δεδομένα των πέντε, έξι χιλιάδων εξετάσεων και τα παίρνουν για προσωπική τους χρήση. Εγώ δεν λέω ότι τους οδηγούν στα προσωπικά τους ιατρεία, αλλά τουλάχιστον για την έρευνα των μελετών τα παίρνουν συγκεκριμένοι άνθρωποι. 
      Κύριε Υπουργέ, θα καταθέσω στα Πρακτικά –δεν θέλω να πω το όνομα- την άδεια γι’ αυτά που λέω για να δείτε το παράτυπο της υπόθεσης. Επίσης, θέλω να καταθέσω στα Πρακτικά τις ενστάσεις που έχουν και το νομαρχιακό συμβούλιο και το επιστημονικό δυναμικό της Χαλκιδικής, δηλαδή και η Επιστημονική Επιτροπή των γιατρών και ο Ιατρικός Σύλλογος. Για όλα αυτά ακούτε τον κύριο συνάδελφο, ακούτε εμένα, ακούτε το νομαρχιακό συμβούλιο. Οι γιατροί της Χαλκιδικής, το νοσοκομείο, η Επιστημονική Επιτροπή, όλοι έχουν μία αντίρρηση για το τι γίνεται εκεί και λένε ότι δεν διασφαλίζεται η υγεία κι εμείς εδώ κι εσείς είμαστε όλοι υπέρμαχοι και μάλιστα τα «ντύνουμε» όλα αυτά με τους πολύ καλούς θρησκευτικούς λόγους για το έργο που επιτελούν οι μοναχές; Εμείς δεν γνωρίζουμε κάτι περισσότερο; Αυτοί δεν ξέρουν κάτι περισσότερο; Δεν πρέπει να τους λάβουμε υπόψη; 
      Γιατί επιμένουμε και δεν διασφαλίζουμε να κάνουμε δεκτό αυτό που λένε όλοι; Βεβαίως, να ασκήσουν προληπτική ιατρική, αλλά μέχρι εκεί. Σας παρακαλώ, δείτε το νομοσχέδιο και ας το δουν και οι κύριοι συνάδελφοι. Επί παντός επιστητού μπορεί να επεκταθεί το Ίδρυμα. Θέλετε πληροφορική; Ακόμη και για τη γεωργική έρευνα, για όλα. 
      Τι είναι αυτό το Ίδρυμα; Το πανεπιστήμιο της χώρας; Δεν υπάρχουν άλλοι συγκεκριμένοι, εξειδικευμένοι φορείς στους οποίους πρέπει να πάνε τα χρήματα, αν θέλουμε να βοηθήσουμε την έρευνα; Πώς θα ασκείται η έρευνα –ειπώθηκε και πριν- από ανθρώπους, οι οποίοι δεν έχουν καμία πιστοποίηση; Εγώ δεν αμφισβητώ τις γνώσεις, αλλά τουλάχιστον να πιστοποιηθούν. Για όλες τις ειδικότητες, για όλες τις ασθένειες; Πού ακούστηκε αυτό; Εδώ στα δημόσια ιδρύματα και νοσοκομεία υπάρχουν εξειδικεύσεις. 
      Για την ιατρική δεοντολογία ειπώθηκε. Είναι δυνατόν οι ίδιοι να ασκούν ιατρική δεοντολογία και δεν έχουμε την πρόνοια να βάλουμε κάποιους υπεύθυνους καθηγητές ιατρικής ή εν πάση περιπτώσει κάποιους άλλους ανθρώπους; 
      Τρίτον: Τι Ίδρυμα είναι αυτό το κοινωφελές μη κερδοσκοπικό, το οποίο συμβάλλεται με τα ταμεία; Επίσης, κύριε Υπουργέ, ασκεί όλες αυτές τις χρηματιστηριακές και άλλες δραστηριότητες και ζητάει και εξαίρεση του Φ.Π.Α.. Και μάλιστα αυτό πριν γίνει το Ίδρυμα στην περιοχή όπου το μοναστήρι ασκεί και γεωργική δραστηριότητα. Δηλαδή πουλάει γεωργικά προϊόντα, σε μία περιοχή όπως είναι η Ορμύλια, που είναι καθαρά γεωργικό χωριό, πουλάει αγροτικά προϊόντα; Πουλάνε χωρίς να αποδίδουν Φ.Π.Α.. Και υπάρχει μία μόνιμη σύγκρουση με τους κατοίκους, δηλαδή τους ανταγωνίζεται και στην πώληση των αγροτικών προϊόντων. Υπάρχουν πολλά τα ερωτηματικά.
      Εμείς, κύριε Υπουργέ, το είχαμε πει και στην επιτροπή, ότι δεν θα ήμασταν αντίθετοι, το έργο του μοναστηριού να αρχίζει και να τελειώνει στην πρόληψη, να φθάνει μέχρι εκεί και να διασφαλίζει βεβαίως όλα αυτά που σας είπα πριν, γιατί εδώ και καιρό δεν διασφαλίζονται.
     Πώς λέτε τώρα στο αντίστοιχο άρθρο ότι θα είναι υπό την εποπτεία του κράτους κ.λπ. έτσι γενικά και αόριστα, όταν αυτήν τη στιγμή που μιλάμε σας είπα ότι είναι παράτυπο; ΄Όλα αυτά δεν μας βάζουν σε κάποιες σκέψεις; 
     Και σε κάθε περίπτωση, τελειώνοντας, λέω ότι δεν είναι δυνατόν, κύριε Υπουργέ, να μην ακούσετε τη φωνή του συνόλου των υπευθύνων της Χαλκιδικής και του νομαρχιακού συμβουλίου και των δύο εκ των τριών Βουλευτών -τουλάχιστον αυτό άφησε σ’ εμένα να εννοηθεί ο κ. Βαγιωνάς, ότι θα το καταψηφίσει- και των γιατρών όλης της επιστημονικής κοινότητας. 
     Εγώ σας καλώ, επειδή δεν πρόκειται να κάνουμε συζήτηση επί των άρθρων και δεν έχετε τη δυνατότητα όλα αυτά τώρα να τα συμπεριλάβετε, τουλάχιστον να το αποσύρετε και να το φέρετε σε καινούργια διαβούλευση, αφού διασφαλίσουμε όλα αυτά και να δώσουμε τη δυνατότητα στις μοναχές και στους μοναχούς να επιτελέσουν το έργο που θέλουν, μέχρι όμως τα όρια της προσφοράς και όχι της εκμετάλλευσης.
     Ευχαριστώ πολύ.
     (Χειροκροτήματα από την πτέρυγα του ΠΑ.ΣΟ.Κ.)
     ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
     Ο συνάδελφος κ. Χαρακόπουλος έχει το λόγο.
     ΜΑΞΙΜΟΣ ΧΑΡΑΚΟΠΟΥΛΟΣ: Ευχαριστώ, κύριε Πρόεδρε. 
     Δεν θα μπω στον πειρασμό να σχολιάσω τη συμπεριφορά της Αξιωματικής Αντιπολίτευσης που εμφανίζεται για άλλη μια φορά ως Ιανός, άλλα να λέει στη Διαρκή Επιτροπή –όπου εμφανίστηκε θετικό το ΠΑ.ΣΟ.Κ. στο νομοσχέδιο- και άλλα να υποστηρίζει στην Ολομέλεια.
     Κυρίες και κύριοι συνάδελφοι, πολύς λόγος γίνεται τις τελευταίες ημέρες για τα θέματα της Εκκλησίας και για την εκ νέου διευθέτηση των σχέσεων Εκκλησίας και  πολιτείας στο πλαίσιο της δρομολογημένης συνταγματικής αναθεώρησης. Με το υπό συζήτηση νομοσχέδιο ωστόσο αναδεικνύεται μια διαφορετική θεώρηση στις σχέσεις Εκκλησίας και πολιτείας. Καλούμαστε να εγκρίνουμε τη σύσταση Ιδρύματος που προέρχεται από το Ιερό Κοινόβιο «Ευαγγελισμός της Θεοτόκου», μια μοναστική κοινότητα που λειτουργεί από το 1974 στην Ορμύλια Χαλκιδικής. 
     Όποια άποψη και αν έχει κάποιος αναφορικά με τις σχέσεις Εκκλησίας και πολιτείας δεν νομίζω ότι μπορεί να αμφισβητήσει τη σπουδαιότητα του κοινωνικού και πολιτιστικού ρόλου της Εκκλησίας. Υπό αυτό το πρίσμα θεωρώ ότι είναι υποχρέωσή μας, σε κάθε περίπτωση, να τονίζουμε, να προωθούμε και να συνδράμουμε από τη δική μας πλευρά με κάθε τρόπο την ανάδειξη αυτού του ρόλου. 
     Αυτήν ακριβώς την υποχρέωση έρχεται να καλύψει το νομοσχέδιο για την έγκριση της σύστασης Ιδρύματος με την επωνυμία «Ίδρυμα Ορμύλια» και την κύρωση του Οργανισμού του. Το παρόν νομοσχέδιο αποτελεί μια προσπάθεια για τη θεσμική κατοχύρωση και τη διευκόλυνση της λειτουργίας του εν λόγω Ιδρύματος, το οποίο στόχο έχει να παρέχει απλόχερα τις ανθρωπιστικές του υπηρεσίες.
     «Γιατί ακόμη ένα ίδρυμα;», θα ρωτούσε κανείς. Γιατί η προσφορά του υπό έγκριση Ιδρύματος είναι και πολυδιάστατη και εξαιρετικής κοινωνικής σημασίας. Περιλαμβάνει το Κέντρο Κοινωνικής Συμπαραστάσεως, Ιατρικής Προλήψεως και Ερεύνης «ΠΑΝΑΓΙΑ Η ΦΙΛΑΝΘΡΩΠΙΝΗ», καθώς και το Διαγνωστικό Κέντρο Έργων Τέχνης. Μ’ αυτές τις δραστηριότητες, το Ίδρυμα προσφέρει υπηρεσίες που δεν περιορίζονται στα στενά γεωγραφικά όρια της Χαλκιδικής, αλλά είναι στην υπηρεσία των κατοίκων της ευρύτερης περιοχής της βορείου Ελλάδος. Οι υπηρεσίες αυτές καλύπτουν και το επίπεδο της κοινωνικής, αλλά και αυτό της πολιτιστικής προσφοράς. 
     Με το Κέντρο Κοινωνικής Συμπαραστάσεως, Ιατρικής Προλήψεως και Ερεύνης και χάρη στην εξειδικευμένη στελέχωσή του, παρέχονται δωρεάν στο γυναικείο πληθυσμό της Χαλκιδικής και της κεντρικής Μακεδονίας υπηρεσίες προληπτικής ιατρικής κατά του καρκίνου του μαστού και του καρκίνου του τραχήλου της μήτρας. Στο ιατρικό αυτό κέντρο, που το στελεχώνουν μοναχές της αδελφότητας αλλά και εθελοντές, υπολογίζεται ότι εξετάζονται ετησίως επτά χιλιάδες γυναίκες ανεξαρτήτως χρώματος, εθνικότητας και θρησκεύματος, ενώ υπάρχει βάση δεδομένων, στην οποία τηρείται αρχείο τακτικού ελέγχου για είκοσι πέντε χιλιάδες γυναίκες.
      Ενδεικτικό της σοβαρής δουλειάς που γίνεται, είναι το γεγονός ότι το Κέντρο συμπεριλαμβάνεται στα οκτώ κέντρα αναφοράς για τον καρκίνο του μαστού και τον καρκίνο του τραχήλου της μήτρας στην Ευρωπαϊκή Ένωση, ενώ συνεργάζεται και με την Επιτροπή της Παγκόσμιας Ένωσης Περίθαλψης Μαστού. 
      Το δε Διαγνωστικό Κέντρο Έργων Τέχνης είναι το μοναδικό ολοκληρωμένο κέντρο υψηλής τεχνολογίας για τη διάγνωση των έργων ζωγραφικής τέχνης στην Ελλάδα. Αναπτύσσει ερευνητική δράση στον τομέα της διεπιστημονικής μελέτης, τεκμηρίωσης και προστασίας των έργων ζωγραφικής και των μνημείων πολιτιστικής κληρονομιάς, κυρίως της βυζαντινής και μεταβυζαντινής περιόδου. 
      Αντιλαμβάνεται, λοιπόν, κανείς ότι η εξειδικευμένη και σταδιακή ανάπτυξη των δραστηριοτήτων του Ιδρύματος κατέστησαν δυσχερή τη θεσμική και διοικητική κάλυψή του από τη μοναστική κοινότητα. Το εύρος, το περιεχόμενο και η ποιότητα των παρεχόμενων υπηρεσιών εξαρτώνται άμεσα από τη θεσμική αυτονομία του, κάτι που η ελληνική πολιτεία επιθυμεί να αναγνωρίσει και να διευκολύνει με το παρόν νομοσχέδιο. Έτσι, θα επιτρέψει στο Κέντρο Κοινωνικής Συμπαραστάσεως, Ιατρικής Προλήψεως και Ερεύνης να λειτουργήσει αποτελεσματικότερα από άποψη διοικητικής διάρθρωσης, να επεκτείνει γεωγραφικά τη δράση του σε συνεργασία πάντα με το Ε.Σ.Υ., να προαγάγει την έρευνα πάνω σε διάφορες μορφές καρκίνου και στην καταπολέμησή του και να συστηματοποιήσει το πρόγραμμα συνεργασιών του με άλλα αντίστοιχα στην Ελλάδα και το εξωτερικό.
      Στο δε Διαγνωστικό Κέντρο Έργων Τέχνης, θα δοθεί η δυνατότητα ενός αποτελεσματικότερου σχεδιασμού και της καλύτερης εκμετάλλευσης του υψηλού τεχνολογικού εξοπλισμού και, επίσης, θα επιτευχθεί η ανάδειξη του υπερτοπικού του ρόλου, η επέκταση των ερευνητικών του δραστηριοτήτων και η συνεργασία του με αντίστοιχα κέντρα του εξωτερικού.
      Εδώ, κυρίες και κύριοι συνάδελφοι,  επιτρέψτε μου ένα γενικότερο σχόλιο για τη σημασία της προσφοράς τέτοιου είδους ιδρυμάτων, ιδιαίτερα στις μέρες μας που περισσεύουν οι απαξιωτικοί χαρακτηρισμοί για την Εκκλησία και το κοινωνικό της έργο.
      Ο μεγάλος βυζαντινολόγος Στήβεν Ράνσιμαν έχει τονίσει με έμφαση ότι «Στους σκοτεινούς αιώνες της ελληνικής ιστορίας, η Εκκλησία ήταν εκείνη η οποία, παρ’ όλες τις δυσκολίες, τις πολλές απογοητεύσεις και αυτές ακόμη τις ταπεινώσεις, μπόρεσε όχι μόνο να προσφέρει πνευματική ανακούφιση, αλλά και να συντηρήσει τις παραδόσεις του Ελληνισμού». 
      Στην παρούσα φάση, βεβαίως, δεν διάγουμε τη σκοτεινή περίοδο της δουλείας. Αυτό, όμως, είναι που μας καθιστά περισσότερο υπεύθυνους για την εξασφάλιση των όρων και των προϋποθέσεων για τη διευκόλυνση της προσφοράς όσων έχουν κάτι να προσφέρουν. 
      Η Εκκλησία αποτελεί κεφάλαιο της ιστορίας και της παράδοσης του Ελληνισμού. Έχει ένα σπουδαίο πνευματικό και κοινωνικό ρόλο. Είναι λυπηρό που κάποιες φορές λίγοι, ανάξιοι κληρικοί, αμαυρώνουν την εικόνα της Εκκλησίας, σκανδαλίζοντας τους πιστούς. Σ’ αυτές τις περιπτώσεις θα ανέμενε κανείς γρηγορότερα ανακλαστικά από την ιεραρχία. Η κάθαρση στους κόλπους της Εκκλησίας είναι αξίωση της κοινωνίας.
      Κυρίες και κύριοι συνάδελφοι, ο πνευματικός και κοινωνικός ρόλος της Εκκλησίας, ρόλος φροντίδας και στοργής για τον αναξιοπαθούντα, αυταπάρνησης και προσφοράς για το δοκιμαζόμενο συνάνθρωπο, θα πρέπει να ενισχυθεί περαιτέρω. Και αποτελεί δικό μας ηθικό καθήκον η εξασφάλιση του τρόπου λειτουργίας κάθε πνευματικού μορφώματος, κάθε ιδρύματος που προάγει την κοινωνική προσφορά και την πολιτιστική μας παρακαταθήκη. Η προσφορά προς το συνάνθρωπο είναι η πεμπτουσία της αποστολής του ΙΔΡΥΜΑΤΟΣ ΟΡΜΥΛΙΑ και της Εκκλησίας γενικότερα.
      Για το λόγο αυτό σας καλώ, κυρίες και κύριοι συνάδελφοι, να ψηφίσουμε υπέρ της έγκρισης της σύστασης του εν λόγω Ιδρύματος, γιατί η πολιτεία οφείλει κάθε στιγμή με παρρησία να αναδεικνύει την ηθική διάσταση τέτοιων προσπαθειών και να συμβάλει στην ανάδειξή τους, μακριά από οποιαδήποτε διάθεση απαξίωσης θεσμών, που έχουν ιδιαίτερο βάρος στη συνείδηση των πολιτών, όπως είναι η Εκκλησία.
      Σας ευχαριστώ.
      (Χειροκροτήματα από την πτέρυγα της Νέας Δημοκρατίας)
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Θα ήθελα να γνωστοποιήσω στο Σώμα ότι παρακολουθούν τη συνεδρίαση της Βουλής τρεις εκπρόσωποι από την Αντιπροσωπεία της Κοινοβουλευτικής Ομάδας Φιλίας Ελλάδος-Βουλγαρίας, συνοδευόμενοι από το συνάδελφο Βουλευτή κ. Σταύρο Δαϊλάκη.
      Η Βουλή τους καλωσορίζει.
      (Χειροκροτήματα απ’ όλες τις πτέρυγες)
      Το λόγο έχει ο συνάδελφος κ. Σγουρίδης.
      ΠΑΝΑΓΙΩΤΗΣ ΣΓΟΥΡΙΔΗΣ: Ευχαριστώ, κύριε Πρόεδρε.
      Κύριοι συνάδελφοι, η σημερινή εποχή της παγκοσμιοποίησης δημιούργησε μία εξατομικευμένη κοινωνία. Η σύγχρονη τεχνολογία και η πληροφορική οδηγούν σ’ έναν κόσμο, ο οποίος είναι χωρίς πρόσωπο, χωρίς συναίσθημα, χωρίς ζεστασιά. Όπως γράφει χαρακτηριστικά ο Ισραηλινός συγγραφέας Άμος Ος, κάθε θέση πίσω από έναν υπολογιστή είναι ένα λευκό κελί.
      (Θόρυβος στο βάθος της Αίθουσας)
      ΠΡΟΕΔΡΕΥΩΝ (Ιωάννης Τραγάκης): Κύριοι συνάδελφοι, που βρίσκεσθε στο βάθος της Αίθουσας, σας παρακαλώ να κάνετε ησυχία. Μιλάει ο συνάδελφός σας.
      ΠΑΝΑΓΙΩΤΗΣ ΣΓΟΥΡΙΔΗΣ: Επομένως, προσπαθεί να επικοινωνήσει με τη μηχανή που λέγεται «υπολογιστής» και πίσω από τη μηχανή προσπαθεί να βρει το συνάδελφο, το συνάνθρωπο.
      Η συλλογικότητα είναι σπάνια και επιβάλλεται άνωθεν για τις ανάγκες της κοινωνικής συμβίωσης. Τα προβλήματα έχουν εξατομικευτεί και αυτό οδηγεί στο να θεωρούμε όλοι μας ότι ο κόσμος είμαστε εμείς και η οικογένειά μας. Μέσα από το laptop και το κομπιούτερ, προσπαθούμε να κάνουμε την οποιαδήποτε παρέμβαση και να επιλύσουμε το δικό μας πρόβλημα. Τα προβλήματα των άλλων τα αφήνουμε στην άκρη, δεν είναι δικά μας προβλήματα.
      Η αλληλεγγύη σ’ αυτόν τον παγκοσμιοποιημένο κόσμο είναι μία φωτεινή εξαίρεση. Και όμως, η ελληνική κοινωνία έχει ένα περίσσευμα ψυχής, προσφοράς και φιλότιμου, αρκεί να την αγγίξεις, να την πλησιάσεις. Ο Έλληνας απέδειξε ότι όποτε του ζητήθηκε να προσφέρει, να συμπαρασταθεί, το έκανε διαχρονικά. Από τα παιδιά της Μπιάφρα μέχρι το τελευταίο κάλεσμα για το τσουνάμι, προσέφερε ό,τι είχε, από το υστέρημά του. Το έχουμε μέσα μας. 
      Θα ήμουν ο τελευταίος που θα εμπόδιζε την απελευθέρωση αυτής της ιδιότητας του Έλληνα, αυτών των συναισθημάτων του Έλληνα. Και γι’ αυτό ακριβώς και η συμβολή της δικής μας κοινωνίας, είτε του ιδιωτικού τομέα είτε της Εκκλησίας, στην κοινωνική προσφορά είναι πάντα ευπρόσδεκτη. 
      Θεωρώ ότι είναι τελείως δογματική και τραβηγμένη στα άκρα η άποψη ότι  ο μοναδικός μοχλός για την κοινωνική προσφορά, είναι το ίδιο το κράτος. Η σύγχρονη αντίληψη του κράτους περί αλληλεγγύης είναι να μπορεί να κινητοποιεί, όσο το δυνατόν, όλες τις κοινωνικές δυνάμεις και να συμμετέχουν σε αυτήν και οι μη κυβερνητικές οργανώσεις, η Εκκλησία και οι ιδιωτικοί μη κερδοσκοπικοί φορείς.
      Γιατί έκανα αυτόν τον πρόλογο; Κύριε Υπουργέ, έκανα αυτόν τον πρόλογο για να δείξω ότι και εμείς θέλουμε πράγματι αυτό το νομοσχέδιο, το οποίο έχετε φέρει για ψήφιση στη Βουλή, αφού έχει περάσει από την Επιτροπή, να το ψηφίσουμε. Και ήδη, επί της αρχής το ψηφίσαμε. 
      Καταψηφίσαμε κάποια άρθρα, παρά τις διορθώσεις τις οποίες κάνατε. Και το κάναμε, γιατί δύο πράγματα δεν γίνονται σαφή, με όσες βελτιώσεις και αν φέρατε στο άρθρο πρώτο. Δεν γίνεται σαφές το ότι ο έλεγχος και η εποπτεία της πολιτείας θα πρέπει να γίνεται με διακριτούς και διακεκριμένους νόμους και όχι γενικά και αόριστα.
      Εσείς προσθέσατε στο άρθρο πρώτο, στην παράγραφο 2, το εξής: «Η εποπτεία και ο έλεγχος, κατά το προηγούμενο εδάφιο, ασκούνται σύμφωνα με τις κείμενες διατάξεις που διέπουν αντίστοιχες δραστηριότητες φορέων του δημοσίου και του ιδιωτικού τομέα». Είπε η συνάδελφος, η εισηγήτρια επί του νομοσχεδίου αυτού, κ. Τσουρή, ότι θα έπρεπε να γίνει πιο σαφές αυτό και να αναφερθούν συγκεκριμένοι νόμοι, όχι γενικά και αόριστα. Και το επισημαίνουμε αυτό, γιατί φοβόμαστε την αστοχία. 
      Προσέξτε, κύριε Υπουργέ. Δεν  είναι τυχαίο που συνάδελφος γιατρός, εκλεγόμενος στη Χαλκιδική, επεσήμανε κάποια θέματα. Υπάρχει περίπτωση κάποιος ασθενής στο Κέντρο αυτό να πάθει κάτι. Πώς καλύπτεστε; Πώς καλύπτεται η πολιτεία; Ποιοι είναι οι επιβλέποντες γιατροί; Πώς έχουν δοθεί οι άδειες; 
      Αυτά είναι θέματα τα οποία πρέπει να τα δείτε με πολλή σοβαρότητα, γιατί έχετε να κάνετε με ανθρώπινες ζωές. Η προσφορά μπορεί να είναι ανιδιοτελής, αλλά πρέπει να διέπεται από τους κανόνες αυτούς που πρέπει να διέπουν είτε τα νοσοκομεία είτε τις κλινικές είτε τα οποιαδήποτε άλλα κέντρα, τα οποία νομίμως αδειοδοτούνται. Και αυτό το θέμα της αδειοδότησης, είναι αυτό το οποίο εμάς μας ανησυχεί.
      Το δεύτερο για το οποίο εμείς έχουμε κάποια αμφιβολία, είναι ότι στο άρθρο δεύτερο κυρώνετε αυτόν τον Οργανισμό, που με συμβολαιογραφική πράξη έχει ήδη καταρτιστεί. Και αυτούσια παρατίθεται αυτός στο άρθρο δεύτερο. 
      Έχω, όμως, στο σημείο αυτό να σας επισημάνω το εξής: Τα μέλη του Διοικητικού Συμβουλίου ορίζονται από τους ιδρυτές και μπορούν να επαναδιορίζονται απεριόριστα. Αυτό ξεφεύγει απ΄ αυτό που η πολιτεία, που εσείς, είμαι βέβαιος ότι θέλετε. Αν μπορούσαμε να παρέμβουμε και να αλλάξουμε τον Οργανισμό της διοίκησης και διαχείρισης του Ιδρύματος αυτού, σίγουρα θα μπορούσαμε να φτάσουμε σε απόλυτη συμφωνία μέσα σ’ αυτήν την Αίθουσα και να ψηφίσουμε το νομοσχέδιο. Δυστυχώς, όμως, ενώ επί της αρχής το ψηφίσαμε στην επιτροπή και καταψηφίσαμε τα άρθρα, σήμερα στην Ολομέλεια δεν δικαιούμεθα παρά να το καταψηφίσουμε, γιατί δεν μπορούμε να διαχωρίσουμε το θέμα των άρθρων.
      Γι’ αυτόν το λόγο, ενώ η άποψή μας ήταν να ψηφίσουμε το νομοσχέδιο επί της αρχής και να κάνουμε βελτιώσεις επί των άρθρων, δυστυχώς σήμερα στην Ολομέλεια της Βουλής, στη μια συζήτηση που γίνεται, το καταψηφίζουμε. 
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ευχαριστούμε πολύ, κύριε συνάδελφε.
      Ο συνάδελφος κ. Μαγκριώτης έχει το λόγο.
      ΙΩΑΝΝΗΣ ΜΑΓΚΡΙΩΤΗΣ: Ευχαριστώ, κύριε Πρόεδρε
      Είμαστε όλοι ένθερμοι υποστηρικτές της κοινωνικής και πνευματικής δράσης των Ιερών Μονών και της Εκκλησίας της Ελλάδας.
      Κύριε Πρόεδρε, αν δούμε, όμως, τόσο το πρώτο άρθρο όσο και τους σκοπούς του Ιδρύματος αυτού, τότε πράγματι θα διαπιστώσουμε ότι είναι γεμάτο από υπερβολές. Θα σας αναγνώσω μονάχα μερικές εξ αυτών και αν μπορείτε να καταλάβετε τι θέλουν να πουν μέσα από αυτές τις υπερβολές, τότε θα συμφωνήσουμε απολύτως.
      Στο άρθρο 5ο, λέει: «α. Η ανάπτυξη της τεχνολογικής έρευνας…» κ.λπ..
      «β. Η βελτίωση της τεχνολογίας για την υποβοήθηση της έρευνας ειδικότερα στους τομείς:
      -μη καταστρεπτικών μεθόδων ανάλυσης …» κ.λπ..
      «γ. Ο  σχεδιασμός και η κατασκευή κατάλληλων συσκευών και εργαλείων για την επίτευξη του προαναφερθέντος β΄ σκοπού.»
      Και προχωρώ παρακάτω. Εδώ και αν πρόκειται για απογείωση. Το Ίδρυμα σύντομα θα γίνει το «MIT» της χώρας μας. Σας διαβάζω:
      «δ. Η ανάπτυξη της τεχνολογίας της πληροφορικής για τη διάδοση των γνώσεων…» Μάλλον, εννοούν τη χρήση της τεχνολογίας της πληροφορικής, αλλά εδώ, στο εδάφιο δ΄ του άρθρου 5, έχουμε τη φράση «η ανάπτυξη της τεχνολογίας της πληροφορικής».
      Κύριε Πρόεδρε, ίσως το Άγιο Πνεύμα καθοδήγησε αυτούς που το συνέγραψαν και είχαν αυτήν την ευφορία, όταν το έγραφαν. Όμως, είναι βέβαιο ότι αυτοί οι σκοποί δεν μπορούν να επιτελεστούν από ένα κοινωφελές ίδρυμα.
    ΠΡΟΕΔΡΕΥΩΝ (Ιωάννης Τραγάκης): Όλους μάς καθοδηγεί το Άγιο Πνεύμα.
    ΧΡΗΣΤΟΣ ΠΡΩΤΟΠΑΠΑΣ: Άμα η Νέα Δημοκρατία έχει εναποθέσει εκεί την πολιτική της, κύριε Πρόεδρε…
    ΙΩΑΝΝΗΣ ΜΑΓΚΡΙΩΤΗΣ: Δεν ξέρω, αγαπητέ Πρόεδρε, αν αυτοί οι σκοποί επιτυγχάνονται στα Ανώτατα Εκπαιδευτικά Ιδρύματα της χώρας μας. Εγώ θα ήθελα να πληροφορηθώ από τον Υφυπουργό Εμπορίου αν αναπτύσσουμε την τεχνολογία της πληροφορικής και αν γίνεται πρωτότυπη έρευνα γύρω από την τεχνολογία της πληροφορικής στα ελληνικά πανεπιστήμια. 
    Θα παρακαλέσω λοιπόν και εγώ από τη δική μου πλευρά να μαζευτούν αυτές οι υπερβολές και να γραφτεί ένα πιο σεμνό, πιο ταπεινό κείμενο όσον αφορά τους σκοπούς, όπως αρμόζει σ’ ένα κοινωφελές αγιορείτικο ίδρυμα.
    Στο εδάφιο στ΄ του άρθρου 5 αναφέρεσθε στην «παροχή πιστοποιητικών υπηρεσιών διάγνωσης έργων πολιτιστικής κληρονομιάς». Δηλαδή, μ’ αυτόν τον τρόπο ουσιαστικά αφαιρείτε αρμοδιότητα από τα εκπαιδευτικά ιδρύματα. Εισπήδηση εδώ, εισπήδηση εκεί, εισπήδηση παντού. 
    Κύριε Πρόεδρε, παρακαλώ τον παριστάμενο Υφυπουργό να τα προσέξει όλα αυτά. Είναι άλλο να δίδεται ένα χαρτί ότι εδώ ήρθε ένα παιδί και έμαθε πέντε πράγματα για τη διατήρηση των εικόνων, για την ανάπλαση και την ανακαίνισή τους και άλλο να δίδεται πιστοποιητικό που θα χρησιμοποιείται παραπέρα, για να αναλαμβάνει και δουλειές. Είναι άλλο το ένα και άλλο το άλλο. Απ’ ό,τι ξέρω, πιστοποιητικά εκδίδουν μόνο αρμόδιοι πιστοποιημένοι φορείς από το Υπουργείο Παιδείας ή από οπουδήποτε αλλού. Δεν βλέπω να υπάρχει κανένας κοινωφελής σκοπός εδώ. 
    Το δεύτερο, που θα ήθελα να πω, είναι ότι, παρ’ ότι αναφέρεται ως κοινωφελές ίδρυμα, έχει αρκετές κερδοσκοπικές δραστηριότητες. Για παράδειγμα, στο άρθρο 7 έχουμε αναφορά σε επενδύσεις. Οι επενδύσεις δημιουργούν υπεραξία. Η υπεραξία είναι αποτέλεσμα κερδοσκοπικής δραστηριότητας. Δεν είναι κακή η έννοια της κερδοσκοπικής δραστηριότητας, αλλά είναι περιττή, θα έλεγα, για ένα κοινωφελές ίδρυμα. 
    Αναφέρεσθε στα «έσοδα εκ της εκμεταλλεύσεως των πνευματικών δικαιωμάτων». Για ένα κοινωφελές ίδρυμα, δεν χρειάζονται τέτοιες αναφορές περί εκμεταλλεύσεως. Τουλάχιστον, ας γίνει «αξιοποιήσεως».
    Παρακάτω αναφέρεσθε σε «εισοδήματα εκ τυχόν αποκτώμενων προσοδοφόρων ακινήτων ή έτερων χρηματοοικονομικών στοιχείων». Απ’ όσο γνωρίζω, χρηματοοικονομικά στοιχεία είναι οι μετοχές, τα ομόλογα και οι άλλες δραστηριότητες της Κεφαλαιαγοράς και των τραπεζών. Είναι και αυτό κερδοσκοπική δραστηριότητα. 
    Στο εδάφιο η΄ του άρθρου 7 αναφέρεσθε σε «έσοδα ασφαλιστικών ταμείων και πάσης φύσεως οργανισμών εκ της παροχής υπηρεσιών». Νομίζω ότι πρέπει αυτά να αφαιρεθούν. Κατανοώ την αναγκαιότητα να έχει πόρους το Ίδρυμα, να λειτουργεί, να επιτελεί το κοινωνικό του έργο, που είναι σημαντικό και το επιτελεί μέχρι σήμερα με επιτυχία, αλλά όλα αυτά φοβάμαι ότι θα δημιουργήσουν πάρα πολλές παρεξηγήσεις κατά τη διάρκεια της δραστηριότητάς του. Μπορεί να παρέμβει το Νοσοκομείο Χαλκιδικής, που έχει φοβερές ελλείψεις και σε υποδομές και σε προσωπικό και να πει ότι τα ταμεία πηγαίνουν εκεί πλέον. Αν αναπτυχθεί ως κοινωφελής κλινική κάποια στιγμή, τα ταμεία μπορεί να κατευθύνουν τους ασθενείς τους προς τα εκεί και το ίδιο το νοσοκομείο δεν θα έχει δυνατότητα να λειτουργεί. Πρέπει να τα προσέξετε αυτά, κύριοι Υπουργοί, γιατί πράγματι δημιουργούν προβλήματα. 
    Στο άρθρο πρώτο στην παράγραφο 3, αναφέρεται πολύ χαρακτηριστικά ότι «Με την επιφύλαξη των διατάξεων της κοινοτικής νομοθεσίας, το Ίδρυμα απολαμβάνει των προνομίων και των φορολογικών και δασμολογικών απαλλαγών που εκάστοτε ισχύουν για τις Ιερές Μονές του Αγίου Όρους…». Εδώ θα έλεγα ότι ξεπερνάμε λίγο το Ρουβίκωνα. Ενώ θα έχει από τη μια πλευρά κερδοσκοπικές δραστηριότητες, το ταυτίζουμε με το δασμολογικό και φορολογικό καθεστώς του Αγίου Όρους, που είναι ένα ειδικό καθεστώς, πάρα πολύ συγκεκριμένο, για το «Περιβόλι της Παναγιάς», που εξυπηρετεί συγκεκριμένους σκοπούς και το διατήρησε η χώρα μας με μάχες κατά την τροποποίηση του Ευρωπαϊκού Συντάγματος.
    Προσέξτε μήπως ανοίξουμε δρόμους να βάλουν χέρι στο Άγιο Όρος οι κοινοτικοί, γιατί θα πουν ότι βρήκαμε από εδώ δρόμο, για να βάλουμε και άλλα ιδρύματα στο ειδικό καθεστώς του Αγίου Όρους. Σοφά αναφέρετε «με την επιφύλαξη των διατάξεων της κοινοτικής νομοθεσίας», αλλά είμαι βέβαιος ότι αν κάποιος προσφύγει, αν το αντιληφθούν οι κοινοτικοί, θα το κόψουν αυτό, γιατί είναι ειδικό καθεστώς. Το πήρε η χώρα μας με σκληρές διαπραγματεύσεις. Και αν δουν ότι εμείς το κάνουμε και για άλλα ιδρύματα, θα βάλουν χέρι και στο Άγιο Όρος. Προσοχή, μη χάσουμε τα κεκτημένα σημαντικά και μεγάλα, γιατί σε τελευταία ανάλυση αυτό δεν θα έχει αξία. Τώρα, τι να εισάγει; Εκτός και αν θέλουμε να το κάνουμε «MIT» και πράγματι φέρει εκεί υπολογιστές τεράστιας αξίας και θέλουμε να είναι αδασμολόγητοι. 
    Και θα κλείσω, κύριε Πρόεδρε, λέγοντας ότι το επισκεφθήκαμε πριν από μερικούς μήνες, πριν τις γιορτές, με τον Πρόεδρό μας, το Γιώργο Παπανδρέου. Ήμασταν μια πολυμελής αντιπροσωπεία και συζητήσαμε με την Ιερά Κοινότητα. Υπήρχαν πολλά παράπονα, γιατί εκεί ο χρόνος σταμάτησε το Μάρτη του 2004. Η επαφή και η επικοινωνία με την Κυβέρνηση, σταμάτησε το 2004. 
     ΠΡΟΕΔΡΕΥΩΝ (Ιωάννης Τραγάκης): Υπερβολές.
     ΙΩΑΝΝΗΣ ΜΑΓΚΡΙΩΤΗΣ: Δεν θα επεκταθώ παραπέρα. Το αναφέρω, κύριε Πρόεδρε, γιατί είναι Ίδρυμα Ιεράς Μονής του Αγίου Όρους. Γι’ αυτό συνδέεται. Τα παράπονα είναι μεγάλα για όλες τις μονές και από την Ιερά Κοινότητα. Παρακαλούμε να σκύψετε πάνω από το Άγιο Όρος και να συνεχίσετε το πολύ σημαντικό έργο που υλοποιήθηκε τα προηγούμενα χρόνια.
     Πολύ σημαντικές και υψηλές είναι οι φιλοδοξίες για το Ίδρυμα. Παρίσταται εδώ και ο Γενικός Γραμματέας Έρευνας και Τεχνολογίας εκ Θεσσαλονίκης. Θα ήθελα να πω ότι πρέπει να κοιτάξετε λίγο και τη ζώνη της καινοτομίας. Αυτά και ο Πρωθυπουργός τα επανέλαβε και δεσμεύθηκε και το 2004 και το 2005 στη Διεθνή Έκθεση Θεσσαλονίκης. Ούτε ένα ευρώ δεν έχει εκταμιευθεί μέχρι τώρα. Το 2006 είναι το καταλυτικό έτος για την ολοκλήρωση του προγράμματος και φοβάμαι ότι θα είναι μηδενική η απορρόφηση. Επίσης, οι απώλειες για τη Θεσσαλονίκη θα είναι πάρα πολύ μεγάλες. 
     ΠΡΟΕΔΡΕΥΩΝ (Ιωάννης Τραγάκης): Ο Πρόεδρος κ. Κακλαμάνης έχει το λόγο. 
     ΑΠΟΣΤΟΛΟΣ ΚΑΚΛΑΜΑΝΗΣ: Κύριε Πρόεδρε, εγώ δεν είμαι μέλος της επιτροπής που συζήτησε το νομοσχέδιο αυτό, αλλά άκουσα με πολλή προσοχή τους συναδέλφους που μίλησαν. 
     Μου κάνει εντύπωση ότι ο εκ των συναδέλφων Βουλευτών της Πλειοψηφίας κ. Βαγιωνάς, ιατρός στο επάγγελμα, διατυπώνει τις αντιρρήσεις του. Θέλω να απευθυνθώ και στον Υπουργό και στο συνάδελφο, τον κ. Πάππα, του οποίου τις δραστηριότητες και το ενδιαφέρον γνωρίζω. Διότι είναι προφανές ότι εδώ υπάρχει -και το αντιλαμβάνομαι- το ενδιαφέρον του Βουλευτού. Και από τον κύριο Υπουργό, είναι προφανές ότι υπάρχει ενδιαφέρον. Όλοι ενδιαφερόμαστε για το Άγιο Όρος και για τις πνευματικές κατ’ εξοχήν δραστηριότητες της Ιεράς Κοινότητας. Όλοι τιμούμε την Ιερά Μονή Σίμωνος Πέτρας. Δεν γνωρίζω το κοινόβιο αυτό. 
     Γενικώς έχω μια επιφύλαξη για μια τάση που αναπτύσσεται σε ό,τι αφορά το γυναικείο πληθυσμό της χώρας και την προσπάθεια που γίνεται από ορισμένες πλευρές να ενθαρρυνθεί στο μοναχικό βίο. Πρέπει να το σκεφθούμε και μου κάνει εξαιρετική εντύπωση το ότι πήγαν εκατόν είκοσι νέες, προφανώς, γυναίκες –έτσι θα έφθασαν εκεί- με επιστημονικά εφόδια. Όταν μιλάμε για γιατρούς –δεν ξέρω αν είναι κανείς εδώ, αλλά το ξέρουμε αυτό- σημαίνει σπουδές, προσπάθειες μετά για την ειδικότητα κ.λπ.. Μιλάμε για πρόσωπα τα οποία θα πρέπει να έχουν πράγματι ένθεο ζήλο για να εγκαταλείψουν όχι μόνο τα εγκόσμια, αλλά και μια πορεία και μια σταδιοδρομία, για να αφιερωθούν στο μοναχικό βίο. Αυτό να το σεβαστούμε και να το τιμήσουμε, όπως επίσης και όποιο άλλο πνευματικό, φιλανθρωπικό και οποιοδήποτε άλλο έργο προσφέρουν στους ανθρώπους που πάσχουν, στους ανθρώπους που έχουν ανάγκη κάποιας βοήθειας κ.λπ..
      Αλλά εδώ, φτάνουμε στην άλλη άκρη. Και αυτά που θα πω, κύριε Υπουργέ, δεν αφορούν τις μοναχές. Εγώ σέβομαι αυτό που πιστεύουν ότι θα προσφέρουν και στο μέλλον. Όμως και ο τρόπος εισαγωγής αυτού του νομοσχεδίου δεν είναι σωστός. Δεν έρχεται ένα νομοσχέδιο, προκειμένου να συζητηθεί σε μια επιτροπή των Υπουργείων. Ήδη εδώ είχαμε πριν τον Υφυπουργό Εμπορίου, εσάς, τον Υπουργό Ανάπτυξης, για ένα θέμα που φέρει δεκαπέντε υπογραφές συναρμοδίων Υπουργών. Εγώ θα περίμενα εδώ να είναι το Υπουργείο Υγείας μαζί με το Υπουργείο Εθνικής Παιδείας και Θρησκευμάτων. Έρχεται το Υπουργείο Ανάπτυξης. Το καταλαβαίνω. 
      Αλλά αν ο νους αυτών που ενθαρρύνουν αυτήν την προσπάθεια είναι ότι εκεί θα αναπτυχθεί έρευνα, ότι θα υπάρχει συνεργασία με φορείς του εξωτερικού για την προαγωγή της ιατρικής έρευνας κατά του καρκίνου και άλλων επιδημικών ή μη νόσων, νομίζω ότι δεν είναι προς τη σωστή κατεύθυνση. Κάθε δέκα, δεκαπέντε μέρες, κάθε μήνα μαστίζεται η Ελλάδα από διαφόρους εφευρέτες φαρμάκων κατά του καρκίνου. Δεν το καταλαβαίνω εγώ. Όταν γίνεται έρευνα, ξέρουμε στοιχειωδώς ότι χρειάζονται κάποιες σπουδές και κάποιες δυνατότητες, συνάδελφε κύριε Τσαλίδη. Γνωρίζετε εσείς, ως ακαδημαϊκός δάσκαλος, ότι την έρευνα δεν την κάνει ο οποιοσδήποτε. Η έρευνα προϋποθέτει και προσόντα και υποδομή και εποπτεία εκπαιδευτική και γενικότερη. Είμαστε σοβαροί; 
      Και ποιος σας εξασφαλίζει, κύριε Υπουργέ, ότι έπειτα από δύο-τρία χρόνια δεν θα ακούσετε να σκάει μια βόμβα μ’ ένα σκάνδαλο γι’ αυτό το κείμενο, το οποίο εγώ το διάβασα και μάλιστα γρήγορα και το ομολογώ; Είναι δυνατόν έτσι να ψηφίσει η Βουλή έναν Οργανισμό, τον οποίο σε κάποιο συμβολαιογράφο κατέθεσαν ο τάδε ιερομόναχος, εκπρόσωπος της Ιεράς Μονής Σίμωνος Πέτρας και η τάδε μοναχή, εκπρόσωπος του κοινοβίου; Κάποιος το συνέταξε, που προβλέπει τα πάντα εκεί. Καθαρά, πρόκειται για μια επιχείρηση. Και ίσως είναι η μόνη δικαιολογία για το ότι είναι εδώ ο Υπουργός Ανάπτυξης. 
      Το διαβάσατε, κύριοι συνάδελφοι, όσοι θα το ψηφίσετε αυτό το νομοσχέδιο; Επαναλαμβάνω, ό,τι μπορούμε να κάνουμε, για να ενθαρρύνουμε όποιες δραστηριότητες φιλανθρωπικές, επιστημονικές κ.λπ. αναπτύσσουν, να το κάνουμε, ναι. Αλλά ας μην αρχίσουμε τώρα να λέμε σε κάθε κορίτσι που έχει  προβλήματα είτε επαγγελματικά είτε οικογενειακά είτε άλλα, «έλα στο Άγιο Όρος». Είσαι ιατρός, δεν βρίσκεις σειρά να ειδικευτείς στον «Ευαγγελισμό» –τώρα βάλαμε και τα ιδιωτικά, το «Ερρίκος Ντυνάν» κ.λπ.- έλα στην Ορμύλια. Και εκεί θα κάνεις κατευθείαν και έρευνα και θεραπεία. Προς Θεού! 
      Ειλικρινώς σας απευθύνω έκκληση. Πάρτε το, ξαναδείτε το. Δείτε μήπως θα πρέπει κάποιες διατάξεις αυτού του Οργανισμού να εξεταστούν και να ξεκαθαριστούν. Είναι δυνατό να λέμε ότι θα διέπεται, ως κοινωφελές ίδρυμα, από τις διατάξεις του ν. 239/39, που προβλέπει ακριβώς τον έλεγχο και την εποπτεία, αλλά  και εκτάκτους ελέγχους; Άλλο τι γίνεται. Είναι ένα άλλο κεφάλαιο. Και ίσως πολλοί που συνιστούν ιδρύματα, κύριε Υπουργέ, να έχουν υπ' όψιν τους το ότι δυστυχώς ο χώρος αυτός είναι ένα ξέφραγο αμπέλι. Και υπάρχουν προσωπικότητες που προσέφεραν σ' αυτόν τον τόπο, που απήλθαν, που αφιέρωσαν μια περιουσία για ένα ίδρυμα κ.λπ., αλλά από εκεί και πέρα –λυπάμαι που θα το πω και αυτό διατρέχει, από πλευράς ευθύνης, όλες τις κυβερνήσεις των τελευταίων τριάντα πέντε ετών- δεν υπάρχει κανένας έλεγχος στα ιδρύματα αυτά. 
      Εδώ, οι Ηπειρώτες ευεργέτες του έθνους έχουν αφήσει τεράστιες περιουσίες. Υπάρχουν ιδρύματα, σε όλη την Ομόνοια, υπάρχει το Πάντειο. Όλα αυτά τα κεντρικά κτήρια, περιουσίες ολόκληρες, κανείς δεν τα ελέγχει. Και η πιο έξυπνη φάμπρικα, κύριε Υπουργέ, είναι να κάνουν κάποιοι κάποια ιδρύματα και να τυγχάνουν φορολογικών και άλλων ατελειών και απαλλαγών χωρίς να έχουν κανένα έλεγχο. Διότι εδώ απλώς αναφέρεται μόνο η διάταξη που θα αφορά υποβολή και έγκριση απολογισμού και προϋπολογισμού. Τίποτα άλλο δεν θα ισχύει από το ν. 239/1939 για τα κοινωφελή ιδρύματα. Γιατί, κύριε Υπουργέ, να μην τους καλέσετε; 
      Κύριε Υπουργέ, φοβάμαι ότι και εσείς δεν θα τα είδατε αυτά με καλή πίστη. Εδώ κάναμε το Ίδρυμα της Βουλής και παρ’ όλα αυτά, όπως θυμάστε, φάγαμε δύο χρόνια, για να δούμε μία προς μία τις διατάξεις και να μη μας πει ο οποιοσδήποτε οτιδήποτε. Και έχουμε βάλει διατάξεις για το δημόσιο λογιστικό, για τις προμήθειες, για τα πάντα, για τον έλεγχο του Παρέδρου. Το Ίδρυμα της Βουλής! Πού βρισκόμαστε; 
      Θυμάμαι την περίπτωση του Ιδρύματος Τήνου, όπου επέμενε ο τότε Βουλευτής Κυκλάδων, ο μακαρίτης πλέον Αλαβάνος και θυμάμαι ότι σε συζητήσεις επί συζητήσεων, μας τα εξήγησαν. Μιλάω για προ τριάντα έτη, κύριε Υπουργέ. Ήσουν μειράκιον τότε. 
      ΠΡΟΕΔΡΕΥΩΝ (Ιωάννης Τραγάκης): Οι δυο μας ήμασταν, κύριε Πρόεδρε.
      ΑΠΟΣΤΟΛΟΣ ΚΑΚΛΑΜΑΝΗΣ: Ναι, ίσως το θυμάστε, κύριε Τραγάκη, ότι ήθελε να γίνει το Ίδρυμα ο κ. Αλαβάνος. Το εισηγήθηκε τότε η Ένωση Κέντρου και έπειτα από συζητήσεις το κοιτάξαμε. Δεν ήταν έτσι, ενσωματώνουμε έναν οργανισμό και τελειώνει η ιστορία. 
      Δεν θα έλεγα τίποτα άλλο. Ήθελα να πω ότι εδώ, προς Θεού, είναι μία βόμβα. Πότε θα σκάσει δεν το ξέρουμε. Σίγουρα, όμως, όποιος διαβάσει τις διατάξεις του δευτέρου άρθρου κυρίως, θα διαπιστώσει ότι είναι τρελά πράγματα. Θα έλθει να δοκιμαστεί εκεί, λέει, η ιατρική τεχνολογία. Το διανοείστε αυτό; Θα έλθει κάποια ξένη εταιρεία και θα πει ότι «εδώ έχω αυτήν τη σφραγίδα, που έγινε χρησιμοποίηση αυτής της τεχνολογίας και θεραπεύεται ο καρκίνος και πάσα νόσος». Δεν είναι σοβαρά πράγματα αυτά. 
      Ευχαριστώ πολύ, κύριε Πρόεδρε.
      (Χειροκροτήματα από την πτέρυγα του ΠΑ.ΣΟ.Κ.)
       ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ, έχετε το λόγο. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κυρίες και κύριοι συνάδελφοι, παρακολούθησα με εξαιρετικά μεγάλη προσοχή τις τοποθετήσεις όλων των συναδέλφων που έγιναν μέχρι στιγμής και ιδιαίτερα του πρώην Προέδρου της Βουλής του κ. Κακλαμάνη και θέλω να διαβεβαιώσω όλους σας ότι οι φόβοι που εκφράζετε δεν εδράζονται σε βάση και ο λόγος είναι ο εξής: Ο κ. Κακλαμάνης, προφανώς επειδή δεν είχε χρόνο να μελετήσει το νομοθέτημα, αναφέρει ότι η κάθε είδους δραστηριότητα των σκοπών του Ιδρύματος περί την έρευνα, την ιατρική περίθαλψη ή οτιδήποτε άλλο γίνεται με τους ίδιους κανόνες, τις ίδιες άδειες, οι οποίες χρειάζονται για ένα δημόσιο ή ιδιωτικό αντίστοιχο φορέα και ότι αλλιώς δεν μπορεί να πραγματοποιηθούν και ότι τα Υπουργεία από την πλευρά της υγείας που είναι το κομμάτι έχουν όλο το σχετικό αυτό έλεγχο. 
      Πάρτε το παράδειγμα των ακτινολογικών μηχανημάτων που έχουν τώρα εκεί ή του αξονικού τομογράφου, αν δεν κάνω λάθος, δεν μπήκαν έτσι και τώρα πριν γίνει η σύσταση αυτού του Ιδρύματος, όλα έγιναν με τις επιβαλλόμενες άδειες από τη Νομαρχιακή Αυτοδιοίκηση, από την Επιτροπή Ατομικής Ενέργειας. Τίποτα δεν μπορεί να γίνει στο χώρο της έρευνας, αν προηγουμένως δεν ληφθούν οι σχετικές άδειες, και τελεί υπό τη συνεχή εποπτεία η κάθε δραστηριότητα των Υπουργείων που εποπτεύουν και συνυπογράφουν αυτό εδώ το σχέδιο νόμου που έρχεται σήμερα για ψήφιση στη Βουλή, για να είναι καθαρό και απόλυτα σαφές.
    Την ένσταση που διατύπωσε ο κ. Κακλαμάνης, την παρακολούθησα με ιδιαίτερη προσοχή. Και είμαι ο ίδιος που βρίσκομαι σήμερα εδώ, διότι το Υπουργείο Ανάπτυξης έχει την πρωτοβουλία και εποπτεύει τα ιδρύματα και τους φορείς έρευνας και τεχνολογίας της χώρας, σύμφωνα με το σχετικό νόμο του 1985. 
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, μου επιτρέπετε;
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Παρακαλώ.
    ΑΠΟΣΤΟΛΟΣ ΚΑΚΛΑΜΑΝΗΣ: Κύριε Υπουργέ, το Υπουργείο Έρευνας και Τεχνολογίας ιδρύθηκε το 1983 από τον Γιώργο το Λιάνη, τον καθηγητή και ερευνητή. Το ζήτημα που υπήρχε τότε –και είχα επιμείνει κι εγώ ως Υπουργός Παιδείας- είναι ότι ο τομέας της έρευνας -δεν είναι ζήτημα ανάπτυξης- πρέπει να είναι στο Υπουργείο Παιδείας. Μάλιστα, με τον ανασχηματισμό του 1985 ήμουν Υπουργός και Παιδείας και Έρευνας και Τεχνολογίας. Άλλαξαν μετά οι αντιλήψεις. Ενσωματώθηκε. Τώρα πορεύεστε στην ίδια γραμμή του λάθους των προηγουμένων κυβερνήσεων. 
    Η έρευνα δεν είναι θέμα μόνο οικονομικό και αναπτυξιακό.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Πρόεδρε, θέτετε ένα τεράστιο ζήτημα αυτήν την ώρα.
    ΑΠΟΣΤΟΛΟΣ ΚΑΚΛΑΜΑΝΗΣ: Ναι, δεν είναι γι’ αυτήν την ώρα.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Οφείλω να σας ενημερώσω ότι τα δύο Υπουργεία, το Υπουργείο Εθνικής Παιδείας και Θρησκευμάτων και το Υπουργείο Ανάπτυξης με επικεφαλής τους δύο Γενικούς Γραμματείς και ομάδα διακεκριμένων επιστημών, επεξεργάζονται το νέο πλαίσιο, μέσα στο οποίο πρόκειται να λειτουργήσει η έρευνα και η τεχνολογία για τα επόμενα είκοσι χρόνια. Εκεί θα έχουμε την ευκαιρία να κουβεντιάσουμε κι αυτό το θέμα. Και χαίρομαι για την παρατήρηση, την οποία κάνετε.
    ΑΠΟΣΤΟΛΟΣ ΚΑΚΛΑΜΑΝΗΣ: Είναι χαρακτηριστικό ότι για το Ιατρικό και Πολιτιστικό Τμήμα έχουμε το Υπουργείο Ανάπτυξης και όχι το Υπουργείο Παιδείας…
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Έρχομαι στην επισήμανση την οποία έκανε ο συνάδελφος κ. Σγουρίδης.
    Σας διαβάζω από το πρακτικό της Διαρκούς Επιτροπής. Λέει: «Όσον αφορά στο πρώτο άρθρο πιστεύω ότι πρέπει στην παράγραφο 2 να γίνει η εξής διατύπωση: «Το ανωτέρω Ίδρυμα αποτελεί νομικό πρόσωπο ιδιωτικού δικαίου, το οποίο υπάγεται στην εποπτεία και τον έλεγχο, κατά τις κείμενες διατάξεις, των Υπουργείων Οικονομίας και Οικονομικών, Ανάπτυξης, Υγείας και Κοινωνικής Αλληλεγγύης, Πολιτισμού και Εθνικής Παιδείας και Θρησκευμάτων.»»
    Την ίδια άποψη είχαν εκφράσει αρκετοί άλλοι συνάδελφοι. Και έχει περιληφθεί επακριβώς έτσι, για να κατασφαλίζεται όλη η διαδικασία. Και των αδειών που χρειάζονται για τα ερευνητικά προγράμματα, τα οποία θα κάνει. 
    Επίσης, με την ίδια ευκαιρία θα απαντήσω και για την περίθαλψη, την οποία θα έχει. Μα, για να περιθάλπει ανθρώπους εκεί -εάν περάσει σε μία τέτοια δραστηριότητα- πρέπει να έχει τις ίδιες άδειες που έχει ένας ιδιωτικός και ένας δημόσιος φορέας. Αλλιώς δεν μπορεί να ασκήσει αυτή τη δραστηριότητα. Και το λέω αυτό για να απαντήσω και στους εκ Χαλκιδικής συναδέλφους. Διότι δεν θα το έκανε η ίδια η Ιερά Μονή, που συστήνει αυτό το Ίδρυμα, να περάσει σε τέτοιου είδους δραστηριότητες. Θα είχα μεγαλύτερη ανησυχία εάν ήταν από έναν ιδιωτικό φορέα ενδεχομένως, ότι κάτι μπορεί να γίνει, όχι πολύ περισσότερη όταν αυτό το πράγμα βρίσκεται υπό τη σκέπη του Αγίου Όρους.
    ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, τώρα είναι παράνομο.
    ΠΡΟΕΔΡΕΥΩΝ (Ιωάννης Τραγάκης): Κύριε συνάδελφε, σας παρακαλώ μη διακόπτετε.
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε Δριβελέγκα, επειδή βλέπω τη διαφορετική θέση, με την οποία σήμερα μπήκατε σ’ αυτό το θέμα και τοποθετηθήκατε, θα σας διαβάσω από τα πρακτικά…
    ΙΩΑΝΝΗΣ ΔΡΙΒΕΛΕΓΚΑΣ: Δεν με ακούσατε, κύριε Υπουργέ.
    ΠΡΟΕΔΡΕΥΩΝ (Ιωάννης Τραγάκης): Κύριε Δριβελέγκα, μη διακόπτετε.
    ΙΩΑΝΝΗΣ ΔΡΙΒΕΛΕΓΚΑΣ: Κύριε Υπουργέ, μου επιτρέπετε;
    ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Στο τέλος, κύριε συνάδελφε.
    Θα σας διαβάσω, λοιπόν, από τα πρακτικά τι είπατε στη Διαρκή Επιτροπή: «Κύριε Πρόεδρε, θέλω να ευχαριστήσω τον πατέρα Σεραπίωνα, με τον οποίο γνωριζόμαστε αρκετά χρόνια και να υποβάλω ορισμένες ερωτήσεις, περισσότερο για να φύγουν κάποιες απορίες συναδέλφων σε σχέση με τη λειτουργία του κέντρου. Είναι γεγονός ότι το Μοναστήρι προσφέρει -ιδιαίτερα το Ιατρικό του Κέντρο- ένα πολύ σημαντικό και μεγάλο έργο, καθ’ ότι οι περισσότεροι που το επισκέπτονται είναι από τη Χαλκιδική και όχι μόνο.
      Είχαν τεθεί κάποιες ενστάσεις, όσον αφορά εάν το ιατρικό κέντρο λειτουργεί στα πλαίσια της ευθύνης της πολιτείας και του Υπουργείου Υγείας. Όλα αυτά έχουν τακτοποιηθεί και λειτουργεί το συγκεκριμένο κέντρο» –πριν, ξεχάστε την ύπαρξη του σημερινού νομοθετήματος- «όχι μόνο με την ευθύνη του Υπουργείου Υγείας, αλλά και με την εποπτεία των τοπικών αρχών και της Διεύθυνσης Υγιεινής της Χαλκιδικής».
      ΙΩΑΝΝΗΣ ΔΡΙΒΕΛΕΓΚΑΣ: Κατά δήλωση Σεραπίωνα. 
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Δείτε, λοιπόν, αυτά που είπατε τότε και τι είπατε σήμερα, για να δείτε τη σοβαρή αντίφαση.
      ΙΩΑΝΝΗΣ ΔΡΙΒΕΛΕΓΚΑΣ: Κατά δήλωση Σεραπίωνα, κύριε Υπουργέ.
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε, κύριε συνάδελφε, γιατί διακόπτετε;
      ΙΩΑΝΝΗΣ ΔΡΙΒΕΛΕΓΚΑΣ: Αφού δεν διαβάζει ολόκληρο το κείμενο.
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ! 
      Συνεχίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριοι συνάδελφοι, από τους προβληματισμούς τους οποίους θέσατε…
      ΑΠΟΣΤΟΛΟΣ ΚΑΚΛΑΜΑΝΗΣ: Είπε «Ουκ έστιν Θεός». Εσείς είπατε «Ουκ έστιν». Διαβάστε το ολόκληρο. Κάτι λέει ο κύριος Βουλευτής. Λέει ότι αφήσατε τρεις λέξεις.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ποιες λέξεις;
      Και συνεχίζω. Το επιστημονικό προσωπικό που έχει, είναι καταξιωμένο και μάλιστα ορισμένοι από τους επιστήμονες είναι διεθνούς κύρους.
      ΕΛΠΙΔΑ ΤΣΟΥΡΗ:  Ποιος  τα αμφισβητεί αυτά;
      ΠΡΟΕΔΡΕΥΩΝ (Ιωάννης Τραγάκης): Σας παρακαλώ!
      Συνεχίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Για την υπάρχουσα κατάσταση και όχι γι’ αυτή στην οποία μπαίνει σε βάση νομοθετικής ρύθμισης και το Υπουργείο Ανάπτυξης και το Υπουργείο Υγείας και τα άλλα συναρμόδια Υπουργεία και θα λειτουργεί με βάση τις κείμενες διατάξεις και υπό την εποπτεία τους. 
      Δέχομαι τον προβληματισμό σε ό,τι αφορά την παράγραφο 3, που αναφέρεται στα προνόμια τα οποία απολαμβάνει το Ίδρυμα και κάνω την εξής τροποποίηση: Την παράγραφο 3 που αναφέρει: «Με την επιφύλαξη των διατάξεων της κοινοτικής νομοθεσίας το Ίδρυμα απολαμβάνει των προνομίων και των φορολογικών και δασμολογικών απαλλαγών που εκάστοτε ισχύουν για τις ιερές μονές του Αγίου Όρους και εφαρμόζονται σε αυτό αναλόγως οι διατάξεις του ν. 1514/85 (ΦΕΚ 13Α΄) για τις κάθε είδους δραστηριότητές του, που εμπίπτουν στην έννοια της επιστημονικής έρευνας», την τροποποιώ ως ακολούθως: «Το Ίδρυμα απολαμβάνει των φορολογικών απαλλαγών οι οποίες ισχύουν εκάστοτε για τα ημεδαπά νομικά πρόσωπα που επιδιώκουν κοινωφελείς σκοπούς και εφαρμόζονται σε αυτό, αναλόγως, οι διατάξεις του ν. 1514/1985 (ΦΕΚ 13Α΄) για τις κάθε είδους δραστηριότητές του, που εμπίπτουν στην έννοια της επιστημονικής έρευνας». 
      Αυτά για να απαντήσω και σε σας, κύριε Μαγκριώτη, για τον προβληματισμό τον οποίο καταθέσατε.
      ΠΡΟΕΔΡΕΥΩΝ (Ιωάννης Τραγάκης): Θα το καταθέσετε για τα Πρακτικά, κύριε Υπουργέ;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ναι, κύριε Πρόεδρε, το  καταθέτω για τα Πρακτικά. 
      (Στο σημείο αυτό ο Υπουργός Ανάπτυξης κ. Δημήτριος Σιούφας καταθέτει για τα Πρακτικά το προαναφερθέν έγγραφο, το οποίο έχει ως εξής:
      (Να φωτογραφηθεί η σελίδα 135)
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Η Βουλή ψηφίζει σήμερα, κύριε Πρόεδρε, το σχέδιο νόμου: «Έγκριση της σύστασης Ιδρύματος με την επωνυμία «ΙΔΡΥΜΑ ΟΡΜΥΛΙΑ» και κύρωση του Οργανισμού του». Η σύσταση του Ιδρύματος αυτού αποτελεί την έκφραση της βούλησης της Ιεράς Μονής Σίμωνος Πέτρας του Αγίου Όρους και του γυναικείου Ιερού Κοινοβίου «ο ΕΥΑΓΓΕΛΙΣΜΟΣ ΤΗΣ ΘΕΟΤΟΚΟΥ» να προσφέρουν στον άνθρωπο και στον πολιτισμό έργο, που εξυψώνει τις ομόλογες αξίες με ανιδιοτελείς πράξεις προσωπικού αγώνα και φιλανθρωπίας.
      Η Αδελφότητα του Κοινοβίου, που αποτελεί πατριαρχικό και σταυροπηγιακό μετόχιο της Ιεράς Μονής Σίμωνος Πέτρας του Αγίου Όρους με τις εκατόν είκοσι μοναχές του, η πλειονότητα των οποίων διαθέτει πανεπιστημιακούς τίτλους διαφόρων ειδικοτήτων, αναπτύσσει συστηματικά και επί σειρά ετών, πάνω από τριάντα χρόνια, δύο μεγάλες ομάδες δράσεων, τις ιατροκοινωνικές και τις πολιτιστικές.
      Στον ιατροκοινωνικό τομέα με τη χρήση σύγχρονων μηχανημάτων και την επικουρία κορυφαίων επιστημόνων της ελληνικής και της διεθνούς ιατρικής κοινότητας, προσφέρονται και στους κατοίκους της Χαλκιδικής, αλλά και της βορείου Ελλάδος και της κεντρικής Ελλάδος, εντελώς δωρεάν υπηρεσίες διάγνωσης και πρόληψης όλων των μορφών γυναικολογικού καρκίνου και άλλων επιδημικών ή μη νόσων σε ένα πλαίσιο κοινωνικής ηθικής και πνευματικής στήριξης των εχόντων ανάγκη και των πασχόντων. 
      Στον πολιτιστικό τομέα μέσω του διαγνωστικού κέντρου «ΤΕΧΝΗ», ενός από τα ελάχιστα κέντρα του είδους στην Ευρωπαϊκή Ένωση και σε ολόκληρο τον κόσμο, σε συνεργασία με ανώτατα εκπαιδευτικά ιδρύματα της ημεδαπής και της αλλοδαπής, προσφέρεται έργο πολύτιμο για την προστασία, τη συντήρηση και την ανάδειξη του πολιτισμού και της πολιτιστικής μας κληρονομιάς.
        Η πολιτεία προσφέρει ως έχει υποχρέωση -και αυτό κάνει το σημερινό νομοθέτημα- και όπως έπραξε σε ανάλογες περιπτώσεις, το κατάλληλο νομοθετικό και εποπτικό πλαίσιο εντός του οποίου θα προωθούνται και θα ευδοκιμούν οι όντως σπουδαίοι σκοποί δημόσιου κοινωφελούς και γενικότερα κοινωνικού συμφέροντος. 
        Σας ανέλυσα διά μακρόν και στη Διαρκή Επιτροπή το τι ακριβώς γίνεται μέχρι σήμερα εκεί και πώς ανυψώνεται με βάση όλους τους νόμους της πολιτείας και αδειοδότησης και λειτουργίας και εποπτείας αυτών των δραστηριοτήτων και ιδιαίτερα των ιατροκοινωνικών δραστηριοτήτων. 
        Ο εισηγούμενος αυτό το νομοσχέδιο, που έχει την ευθύνη του τομέα ανάπτυξης μεταξύ των οποίων και την έρευνα και την τεχνολογία, συμβαίνει να διετέλεσε στο παρελθόν και Υπουργός Υγείας και να έχει ανάλογα με εσάς αισθήματα, αλλά βεβαίως και να διακατέχεται από την ίδια ευαισθησία γι’ αυτού του είδους τα ζητήματα. Γιατί υπηρέτησα το χώρο και συνεπώς εισηγούμενος αυτό το νομοσχέδιο στη Βουλή είμαι της πλήρους πεποίθησης, όχι μόνο εγώ αλλά και οι συνάδελφοί μου Υπουργοί -οι οποίοι με πλήρη συνείδηση ευθύνης συνυπέγραψαν αυτό το νομοθέτημα για να έρθει στην Εθνική Αντιπροσωπεία- ότι αυτό το Ίδρυμα επιτελεί μία αποστολή και καλύπτεται πλήρως από το χώρο του Αγίου Όρους και των υπηρεσιών που προσφέρει διαχρονικά η Ορθοδοξία και το σεπτό το Άγιο Όρος και οι μονές του και ιδιαίτερα η Μονή Σίμωνος Πέτρας αλλά και η συγκεκριμένη κοινοβιακή κοινότητα στην Ορμύλια εδώ και τριάντα χρόνια για να είναι κέντρο αναφοράς -ένα από τα οκτώ σε ολόκληρη την Ευρώπη- να παίρνει απευθείας προγράμματα από την Ευρωπαϊκή Ένωση με τους όρους και τις προϋποθέσεις που βάζει η Ευρωπαϊκή Ένωση. Βεβαίως έχει υποβάλει και ένα πρόγραμμα που είναι σε εξέλιξη στο «ΕΠΑΝ» και για το οποίο δεν έχουν καταβληθεί τα χρήματα ακόμη, αλλά πληρούν όλες τις προϋποθέσεις που επιβάλλουν οι κοινοτικές και οι εθνικές διατάξεις για τη χρηματοδότηση από το «ΕΠΑΝ».
        Είμαι της πλήρους πεποίθησης ότι το άρθρο πρώτο με τις διατάξεις τις οποίες περιλαμβάνει, κατασφαλίζει πλήρως την ίδρυση, τη λειτουργία και την εποπτεία των δραστηριοτήτων που αναφέρονται στους σκοπούς του Ιδρύματος. Δεν συνιστάται για πρώτη φορά τέτοιο ίδρυμα. Έχουν πολλά ήδη ιδρυθεί με ανάλογες νομοθετικές παρεμβάσεις και δεν υπήρξε ποτέ κανένα πρόβλημα. Όλα θα γίνονται με βάση τις κείμενες διατάξεις κάθε Υπουργείου για όποια δραστηριότητα θέλει να ασκήσει το Ίδρυμα στα πλαίσια των δράσεων αυτών των ιατροκοινωνικών, για τις οποίες εξέφρασαν ορισμένες πλευρές επιφυλάξεις. Νομίζω ότι έχουμε το πλαίσιο πλήρους κατασφάλισης γι’ αυτό που γίνεται εκεί πέρα από τη συνείδηση της κοινοβιακής κοινότητας, των επιστημόνων μοναχών που είναι εκεί και βεβαίως με την παρουσία του συμβουλίου της Μονής Σίμωνος Πέτρας, που είναι ένας εκ των δύο ιδρυτών και που θα παρακολουθούν άγρυπνα τη λειτουργία του με επιτυχία, όπως αυτό συνέβη μέχρι σήμερα.
        Με αυτές τις σκέψεις που ήθελα να καταθέσω ενώπιόν σας, εισηγούμαι την ψήφιση αυτού του σχεδίου νόμου, κυρίες και κύριοι συνάδελφοι.
        (Χειροκροτήματα από την πτέρυγα της Νέας Δημοκρατίας)
        ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κύριε Υπουργέ.
        Κυρίες και κύριοι συνάδελφοι, θα πρότεινα να ψηφίσουμε τώρα επί της αρχής το νομοσχέδιο και να δευτερολογήσετε επί των άρθρων.
      Κυρίες και κύριοι συνάδελφοι, κηρύσσεται περαιωμένη η συζήτηση επί της αρχής του νομοσχεδίου του Υπουργείου Ανάπτυξης.
      Ερωτάται το Σώμα: Γίνεται δεκτό το νομοσχέδιο επί της αρχής;
      ΠΟΛΛΟΙ ΒΟΥΛΕΥΤΕΣ: Μάλιστα, μάλιστα.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Κατά πλειοψηφία. 
      ΠΡΟΕΔΡΕΥΩΝ (Ιωάννης Τραγάκης): Συνεπώς το νομοσχέδιο του Υπουργείου Ανάπτυξης: «Έγκριση της σύστασης Ιδρύματος με την επωνυμία «ΙΔΡΥΜΑ ΟΡΜΥΛΙΑ» και κύρωση του Οργανισμού του» έγινε δεκτό επί της αρχής κατά πλειοψηφία.
      Εισερχόμαστε στη συζήτηση των άρθρων.
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, ζητώ το λόγο επί προσωπικού! Αναφέρθηκε στο όνομά μου! 
      ΠΡΟΕΔΡΕΥΩΝ (Ιωάννης Τραγάκης): Δεν υπάρχει προσωπικό. Με συγχωρείτε. Ακούστε, παρακαλώ. Είστε από εκείνους οι οποίοι πρωτολόγησαν, επομένως έχετε το δικαίωμα της δευτερολογίας. Να μιλήσουν οι εισηγητές και αμέσως μετά θα δευτερολογήσετε. 
      Το λόγο έχει ο εισηγητής της Νέας Δημοκρατίας κ. Πάππας. 
      ΒΑΣΙΛΕΙΟΣ ΠΑΠΠΑΣ: Κύριε Πρόεδρε, νομίζω ότι αξίζει τον κόπο να πληροφορηθούμε γύρω από τις δραστηριότητες τις οποίες πρόκειται να αναπτύξει το Ίδρυμα αυτό που το αντικείμενό του είναι κοινωνικό, πολιτιστικό και εκπαιδευτικό και όχι κερδοσκοπία, όπως αναφέρθηκε από κάποιους εκ των συναδέλφων. 
      Στον πρώτο τομέα των ιατροκοινωνικών δραστηριοτήτων το Ίδρυμα έχει τους εξής στόχους: Την ανάπτυξη δράσεων προληπτικής ιατρικής για την προστασία της δημόσιας υγείας με κύριο στόχο την καταπολέμηση του καρκίνου και άλλων επιδημικών ή μη νόσων. Την ανάπτυξη δράσεων παντός είδους κοινωνικής πρόνοιας, ιατρικής βοήθειας και ηθικής συμπαράστασης για την υποστήριξη και υποβοήθηση του πληθυσμού, κυρίως της υπαίθρου. Το σχεδιασμό, την ανάπτυξη και εφαρμογή προγραμμάτων ιατρικής έρευνας, με πρωτεύοντα στόχο την έγκαιρη διάγνωση. Επίσης, το σχεδιασμό και την εφαρμογή ιατρικής έρευνας για την ανάπτυξη χρήσιμων ιατρικών συσκευών, εργαλείων και σκευασμάτων για την επίτευξη των ανωτέρω σκοπών. Την προσφορά ιατρικής περίθαλψης σε πάσχοντες από διάφορες ασθένειες, κατοίκους της ευρύτερης περιοχής και την οργάνωση μορφωτικών και ψυχαγωγικών εκδηλώσεων και εν γένει πνευματική συμπαράσταση προς τη νεότητα. 
      Όσον αφορά δε στο δεύτερο τομέα των δραστηριοτήτων του Διαγνωστικού Κέντρου, οι δραστηριότητες τις οποίες πρόκειται να αναπτύξει είναι: Η επιστημονική και τεχνολογική έρευνα για τη μελέτη και τεκμηρίωση των στοιχείων πολιτιστικής κληρονομιάς, με κύριο πεδίο τη βυζαντινή εικονογραφία. Η παροχή πιστοποιητικών υπηρεσιών διάγνωσης, κυρίως σε ό,τι αφορά στα ζωγραφικά έργα πολιτιστικής κληρονομιάς. Η ανάπτυξη τεχνολογίας της πληροφορικής για την υποβοήθηση της επιστημονικής και τεχνολογικής έρευνας και η διάδοση των γνώσεων και στοιχείων που παράγει η επιστημονική και τεχνολογική έρευνα για τη διάσωση, προστασία, συντήρηση και ανάδειξη της πολιτιστικής μας κληρονομιάς.
      Για την επίτευξη αυτού του σκοπού το Κέντρο θα αναπτύξει τις εξής δράσεις: Εκτέλεση ερευνητικών προγραμμάτων και έργων που άπτονται του διαγνωστικού μελετητικού πεδίου των ζωγραφικών έργων τέχνης και λοιπών στοιχείων πολιτιστικής κληρονομιάς. Εκτέλεση έργων τεχνολογικής έρευνας για την εξέλιξη και επίλυση συγκεκριμένων προβλημάτων της διαγνωστικής. Παροχή επιστημονικών, τεχνολογικών και τεχνικών υπηρεσιών, τεχνικής βοήθειας και συμβουλών. Συμμετοχή στην αξιοποίηση των ερευνητικών αποτελεσμάτων με την παραγωγή προϊόντων. Ανάπτυξη διεθνικών συνεργασιών με εμπειρογνώμονες και παρεμφερείς φορείς του εξωτερικού. Συμμετοχή σε διάφορα επιστημονικά συνέδρια στην Ελλάδα και στο εξωτερικό.
      Κλείνοντας, θα ήθελα να τονίσω με έμφαση και όσα ελέχθησαν κατά τη διάρκεια της συζήτησης στο σχέδιο νόμου. Αναφερόμαστε σε ένα Ίδρυμα κατ’ αρχάς με επιστήμονες γιατρούς, σε ένα Ίδρυμα όπου υπάρχει αναγνώριση απευθείας από την Ευρωπαϊκή Ένωση, σε ένα Ίδρυμα που ανταποκρίνεται στις πιο υψηλές προδιαγραφές των Ευρωπαϊκών Προγραμμάτων. 
      Όσον αφορά τον έλεγχο και την εποπτεία του Ιδρύματος που έχει τη νομική μορφή του νομικού προσώπου ιδιωτικού δικαίου, υπάγεται ως γνωστόν στα Υπουργεία Οικονομίας και Οικονομικών, Ανάπτυξης, Υγείας και Κοινωνικής Αλληλεγγύης και Πολιτισμού και απολαμβάνει με την επιφύλαξη των διατάξεων της κοινοτικής νομοθεσίας -όπως τόνισε και ο κύριος Υπουργός- των φορολογικών απαλλαγών, με την τροποποίηση την οποία έθεσε τώρα ο κύριος Υπουργός Ανάπτυξης για τα ημεδαπά κατά το ν.  1514/1985.
    Νομίζω άλλωστε ότι η κύρωση αυτού του Οργανισμού ακολουθεί τα δεδομένα της νομοθετικής κύρωσης Οργανισμών άλλων συναφών Ιδρυμάτων, όπως του Ιδρύματος Γουλανδρή, του Μαρινόπουλου, του Βουδούρη και αποσκοπεί να περιβάλει τον Οργανισμό του Ιδρύματος με το αναγκαίο και κατάλληλο νομοθετικό και εποπτικό πλαίσιο, εντός του οποίου θα προωθούνται και θα ευδοκιμούν σπουδαίοι σκοποί δημόσιου, κοινωφελούς και κοινωνικού συμφέροντος.
    Αδίκως εκφράστηκαν φόβοι και υπερβολές εκ μέρους κάποιων συναδέλφων. Νομίζω ότι ήταν ατυχής ο παραλληλισμός που έγινε με το Νοσοκομείο Πολυγύρου, δηλαδή, ότι δεν θα μπορέσουμε να κυρώσουμε τον Οργανισμό και ότι τάχα η κύρωσή του έρχεται να μειώσει το ενδιαφέρον μας για την ανάπτυξη και την αναβάθμιση του νοσοκομείου. Άλλος είναι ο ρόλος του νοσοκομείου. Όλοι μας ως Βουλευτές του νομού έχουμε ασχοληθεί με ερωτήσεις και επερωτήσεις για διάφορα προβλήματα που απασχολούν το Νοσοκομείο και τα Κέντρα Υγείας της Χαλκιδικής. Άλλο, λοιπόν, είναι η κύρωση ενός Οργανισμού, ο οποίος ήδη λειτουργεί αυτή τη στιγμή. Τώρα, έρχεται η επίσημη Πολιτεία να τον κυρώσει με το άρθρο 2 του νόμου. 
    Κατόπιν αυτών, παρακαλώ να εγκρίνετε τη σύσταση του Ιδρύματος με την επωνυμία «ΟΡΜΥΛΙΑ» και να κυρώσετε τον οργανισμό του.
      ΠΡΟΕΔΡΕΥΩΝ (Ιωάννης Τραγάκης): Η εισηγήτρια του ΠΑ.ΣΟ.Κ., κ. Τσουρή, έχει το λόγο.
    ΕΛΠΙΔΑ ΤΣΟΥΡΗ: Κατ’ αρχάς θέλω να απαντήσω στην παρατήρηση του συναδέλφου της Νέας Δημοκρατίας ότι το ΠΑ.ΣΟ.Κ. είχε άλλη στάση κατά τη διάρκεια της συζήτησης στην επιτροπή και άλλη θέση στη συζήτηση στην Ολομέλεια. Εάν ο κύριος συνάδελφος έκανε τον κόπο να διαβάσει τα πρακτικά της επιτροπής, θα διαπίστωνε ότι και τότε είχαμε κρατήσει σαφείς επιφυλάξεις μετά την κατάθεση συγκεκριμένων προτάσεων εκ μέρους μας, οι οποίες δεν ελήφθησαν υπόψη. Έτσι αναγκαζόμαστε να επαναδιαμορφώσουμε τη θέση μας και επί της αρχής του νομοσχεδίου.
      ΠΡΟΕΔΡΕΥΩΝ (Ιωάννης Τραγάκης): Δεν είπε μόνο αυτό. Είπε ότι το ψηφίσατε στην επιτροπή επί της αρχής. 
    ΕΛΠΙΔΑ ΤΣΟΥΡΗ: Καταθέσαμε συγκεκριμένες προτάσεις επί των άρθρων. Καμία απ’ αυτές δεν έγινε αποδεκτή. Κατά συνέπεια αναθεωρούμε τη θέση μας και επί της αρχής.
    Επιπλέον, δύο από τους τρεις Βουλευτές του νομού και το Νομαρχιακό Συμβούλιο του Νομού Χαλκιδικής, αλλά και ο Ιατρικός Σύλλογος έχουν σαφώς αρνητική στάση απέναντι στο συγκεκριμένο νομοσχέδιο. Δεν φάνηκε καθόλου να ενοχλείται ο κύριος Υπουργός. Είπε ο κύριος Υπουργός και επανέλαβε ο εισηγητής της Πλειοψηφίας ότι πρόκειται για ένα φιλανθρωπικό και μη κερδοσκοπικό Ίδρυμα. Διαβάστε μου σε ποιο σημείο του Οργανισμού ή του υπό συζήτηση νομοσχεδίου αναφέρεται. Αντίθετα, εγώ θα σας διαβάσω στο άρθρο 7, την παράγραφο 2, που αναφέρεται στους πόρους του Ιδρύματος που είναι έσοδα εκ των πάσης φύσεως δραστηριοτήτων, από την εκμετάλλευση των πνευματικών δικαιωμάτων, από επιχορηγήσεις των ιδρυτών, των Υπουργείων, της Ευρωπαϊκής Ένωσης και των οργανισμών, χρηματοδοτήσεις μέσω προγραμμάτων Υπουργείων και άλλων φορέων, χορηγίες φυσικών και νομικών προσώπων, δωρεές και εράνους, εισοδήματα από προσοδοφόρα ακίνητα, έσοδα από ασφαλιστικά ταμεία, έσοδα από εκμετάλλευση διπλωμάτων ευρεσιτεχνίας και γενικά από εκμετάλλευση αντικειμένων πνευματικής ιδιοκτησίας. Όλα δε αυτά, σε συνδυασμό και με το άρθρο 12, όπου διά πλειοψηφίας των 4/5 των μελών του το Διοικητικό Συμβούλιο αποφασίζει την επένδυση των τυχόν διαθεσίμων του Ιδρύματος και αγορά πάσης φύσεως κινητών αξιών, ακινήτων, όπως και την εκποίηση τούτων μη απαιτουμένης οποιασδήποτε έγκρισης ή συγκατάθεσης οποιασδήποτε αρχής ή άλλου οργάνου. 
    Αν αυτά δεν είναι κερδοσκοπία, τότε τι είναι η κερδοσκοπία; Να μην ξεχάσουμε και τις όποιες νομικές γνώσεις έχουμε μέχρι σήμερα!
    Έχω και κάποιες παρατηρήσεις για τα άρθρα του Οργανισμού. Στο άρθρο 8, το διοικητικό συμβούλιο το οποίο είναι αρμόδιο να αποφασίζει επί παντός θέματος διοικήσεως και λειτουργίας του Ιδρύματος, διορίζει δύο διαφορετικούς ή έναν κοινό διευθυντή των δύο κέντρων. 
      Η παρατήρησή μας είναι ότι οι διευθυντές μπορεί να είναι και μέλη του Δ.Σ., δηλαδή ελεγκτές και ταυτόχρονα ελεγχόμενοι.
      Στο άρθρο 10 αναφέρεται ότι οι αποφάσεις λαμβάνονται κατά πλειοψηφία εκτός αν άλλως προβλέπεται από τον κανονισμό. Δηλαδή η πλειοψηφία λήψης της απόφασης μπορεί να καταστρατηγείτε με ανάλογη πρόβλεψη διάταξης του εσωτερικού κανονισμού και κατά συνέπεια ο κανονισμός να καταργεί και την νομοθετική ρύθμιση που καλούμαστε να ψηφίσουμε.
      Θα κλείσω τη τοποθέτησή μου, κύριε Πρόεδρε, για να κάνω και οικονομία χρόνου και εδώ νοιώθω την ανάγκή να επαναλάβω κάτι που το είπαμε και στην επιτροπή, ότι ασφαλώς η εθελοντική προσφορά, η κοινωνική δράση, το κοινωνικό έργο από φορείς, πολίτες κ.λπ. είναι επαινετά, είναι επιθυμητά και άξια υποστήριξης από το κράτος. Αυτό ισχύει πολύ περισσότερο σε ό,τι αφορά την κοινωνική αποστολή, την κοινωνική δραστηριοποίηση της εκκλησίας μας. Όμως υπάρχουν δύο προϋποθέσεις που κατά την άποψή μας στην συγκεκριμένη περίπτωση δεν συντρέχουν. Η πρώτη αφορά αυτήν καθ’ αυτήν την έννοια και τον ορισμό της εθελοντικής προσφοράς και του κοινωνικού έργου. Ενώ η συγκεκριμένη προσπάθεια ξεκίνησε ως τέτοια, πράγματι, παρείχε στους πολίτες έργο αφιλοκερδώς στη συνέχεια και με το συζητούμενο νομοσχέδιο με τους σκοπούς που υποτίθεται ότι θέλει να επιδιώξει αλλά και με συγκεκριμένες παρεμβάσεις ή παραλήψεις αλλοιώνεται, σαφώς, ο χαρακτήρας και αυτό γιατί η κοινωνική προσφορά και το κέρδος, ή η αμοιβή ή το αντάλλαγμα ή η προσδοκία εσόδων επ’ ανταλλάγματι παρεχομένων υπηρεσιών δεν είναι ταυτόσημες, δεν είναι συμβατές και δεν μπορούν να συνυπάρχουν. Η αγάπη και η προσφορά στον άνθρωπο όπου γίνεται αναφορά στην αιτιολογική έκθεση δεν μπορούν να χρηματοδοτούνται υπό διαφορετικούς τρόπους από την πολιτεία ειδικότερα, μάλιστα, όταν πρόκειται για υποχρεώσεις της ίδιας της πολιτείας και πάντως όχι υπό σαφείς κανόνες και προϋποθέσεις.
      Δεύτερον, η παροχή υπηρεσιών υγείας –θυμίζω εδώ, όχι μόνο η πρόληψη αλλά και η διάγνωση και η θεραπεία, είναι στους σκοπούς του Ιδρύματος- αλλά και η έρευνα για την πολιτιστική μας κληρονομιά, εφόσον ασκούνται από μη κρατικούς φορείς θα πρέπει να διασφαλίζεται ότι ασκούνται υπό τον απόλυτο έλεγχο του κράτους και κάτω από σαφείς, αυστηρούς και συγκεκριμένους κανόνες, κάτι που δεν επιτυγχάνεται με το άρθρο 1 του υπό συζήτηση νομοσχεδίου.
      Τέλος ζητείται από τη Βουλή να δώσει την ισχύ και το κύρος νόμου σε μια συμφωνία τρίτων, σε ένα συμβόλαιο, τον οργανισμό του Ιδρύματος χωρίς, ουσιαστικά, να παρεμβαίνει σε αυτόν. Δηλαδή ζητείται από τη Βουλή να τον ενσωματώσει αυτούσιο χωρίς να έχει δικαίωμα να διασφαλίσει τα αυτονόητα και αυτό γίνεται με το άρθρο 2. 
      Όπως αντιλαμβάνεστε, κυρία και κύριοι συνάδελφοι, αυτά είναι ζητήματα υπαρκτά, είναι σημαντικά και ως τέτοια θα πρέπει να είναι αντικείμενο διαλόγου. Αυτά τα ζητήματα και άλλα πολλά και σημαντικά θα πρέπει να τα συζητήσουμε σε μια μεγάλη δημόσια συζήτηση με ειλικρίνεια, χωρίς προκαταλήψεις για τις σχέσεις του κράτους και της εκκλησίας, έχοντας ένα και μοναδικό στόχο, την προάσπιση του δημοσίου συμφέροντος επί τη βάσει των αρχών μιας ευνομούμενης πολιτείας. 
      ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κυρία συνάδελφε.
      Η συνάδελφος  ειδική αγορήτρια και Κοινοβουλευτική Εκπρόσωπος του Συνασπισμού κ. Ξηροτύρη έχει το λόγο. 
       ΑΣΗΜΙΝΑ ΞΗΡΟΤΥΡΗ – ΑΙΚΑΤΕΡΙΝΑΡΗ: Ευχαριστώ, κύριε Πρόεδρε.
      Τελικά οι ενστάσεις οι ουσιαστικές, που ακούστηκαν εδώ και από μένα και από τις άλλες πλευρές της Αντιπολίτευσης αλλά και από τον δεύτερο τοπικό Βουλευτή από την πλευρά της Νέας Δημοκρατίας, δεν είχαν ουσιαστικές απαντήσεις. Στην ουσιαστική ένσταση, ότι αυτό το Ιδρυμα της προσφοράς αγάπης και κοινωνικού έργου κ.λπ., στο γεγονός ότι μέσα από τις διατάξεις αυτού του νομοσχεδίου έχει οικονομικές μέχρι και χρηματιστηριακές και επενδυτικές δραστηριότητες, δεν μας απάντησε κανείς. 
      Πώς είναι δυνατόν η Ορθοδοξία να μπορεί να συνδυάσει όλα αυτά τα πράγματα; Τότε εγώ το θέμα της Ορθοδοξίας ή αυτής της έννοιας της κλασικής, της υπηρέτησης αυτού του μεγάλου οράματος της Ορθοδοξίας, δεν μπορώ να το καταλάβω, δηλαδή κάθε φορά, ότι μπορεί να αλλάζει και να προσαρμόζεται έτσι με τις επιταγές της παγκοσμιοποιημένης αγοράς και κ.ο.κ..
Εδώ μιλάμε για παροχή ιατρικών υπηρεσιών. Αν μιλάγαμε μόνο για τα θέματα ανάδειξης της πολιτιστικής κληρονομιάς, διάσωσης των πολιτιστικών αγαθών κ.λπ., τα πράγματα θα μπορούσαν να είναι πιο απλά. Και όσον αφορά αυτό το θέμα, έχουμε πάρα πολλά παραδείγματα από αντίστοιχα νομοθετήματα για άλλα τέτοια ιδρύματα. Έχω εδώ το νομοθέτημα Γουλανδρή το οποίο ασκεί μόνο αυτές τις πολιτιστικές δραστηριότητες και όμως οι διατάξεις του όσον αφορά τον έλεγχο του προϋπολογισμού και όσον αφορά άλλους ελέγχους σε αυτό το ίδρυμα από την πολιτεία, είναι πολύ αυστηρότερες από το Ίδρυμα ΟΡΜΥΛΙΑ.
      Ας πάμε τώρα στα θέματα της παροχής ιατρικών υπηρεσιών. Η αιτιολογική έκθεση λέει ότι η αδελφότητα διαθέτει εκατόν είκοσι μοναχές με διάφορους επιστημονικούς τίτλους, ιατρική, χημεία, βιολογία, προσδιορίζοντας έτσι την ιατρική, γενικώς, χωρίς δηλαδή να αναφέρει αν υπάρχουν ειδικευμένες μοναχές στη γυναικολογία, στην παθολογική ανατομία, στην κυτταρολογία, προκειμένου να διεκπεραιώσουν με επιστημονική επάρκεια το ιατρικό έργο που ανέλαβαν.
      Τώρα, όταν μας λένε ότι γενικά σ’ αυτό το έργο καλούν για συνδρομή ειδικούς επιστήμονες κ.λπ., εγώ έχω ορισμένες πληροφορίες και δεν έχω πάρει απάντηση σ’ αυτό. Δηλαδή λέγεται ότι έχει εγκατασταθεί ένας δίαυλος επικοινωνίας που μερικοί επισκέπτες ιατροί ενώ εξετάζουν δωρεάν στη μονή, στη συνέχεια παραπέμπουν τους ασθενείς στα ιδιωτικά τους εργαστήρια ή ιατρεία.
      (Στο σημείο αυτό κτυπάει το προειδοποιητικό κουδούνι λήξεως του χρόνου ομιλίας της κυρίας Βουλευτή)
      Πάμε τώρα στα άρθρα ένα προς ένα του νομοσχεδίου για να δούμε σε τι, τελικά, συνίσταται όλη αυτή η δραστηριότητα του Ιδρύματος.
      Βάσει του άρθρου 2 –το είπα και στην πρωτολογία μου- οι σκοποί είναι απεριόριστοι. Χαρακτηριστικά, το Ίδρυμα θα μπορεί να κάνει τα πάντα. Στα θέματα δε της ιατρικής συνδρομής, βοήθειας κ.λπ., θα μπορεί να γίνει τελικά σιγά-σιγά ένα νοσοκομείο ή ένα κέντρο. 
      Κύριε συνάδελφε από τη Χαλκιδική, ακόμα και στα δύο χρόνια τα δικά σας δεν έγινε καμία παρέμβαση για το Νοσοκομείο της Χαλκιδικής και για τα τεράστια προβλήματα που αντιμετωπίζει. Επίσης, δεν είδα και κανένα ερευνητικό κέντρο ή κανένα κέντρο στήριξης του δημοσίου για την τεράστια κληρονομιά που έχει η Χαλκιδική και για την υποστήριξή της, ούτως ώστε να υπάρχει ουσιαστική στήριξη και για την τουριστική της αξιοποίηση. Εγώ δεν είδα να γίνονται τέτοια πράγματα.
      (Στο σημείο αυτό κτυπάει το κουδούνι λήξεως του χρόνου ομιλίας της κυρίας Βουλευτή)
      Εάν η πολιτεία μεταφέρει αυτές τις ευθύνες της στο Ίδρυμα ΟΡΜΥΛΙΑ, δεν μπορούμε να συμφωνήσουμε σ’ αυτό το θέμα. Το να δεχθούμε την κοινωνική της προσφορά και την προσφορά αγάπης κ.λπ. για ένα συμπληρωματικό έργο πρόληψης σε αυτά τα θέματα, βεβαίως να το δεχθούμε και να εξάρουμε και το έργο που έχει γίνει μέχρι τώρα. Όμως, δεν είναι δυνατόν να υποκαταστήσει το Ίδρυμα ΟΡΜΥΛΙΑ τις υποχρεώσεις της πολιτείας σε αυτόν τον εγκαταλελειμμένο νομό, που από την άλλη πλευρά είναι χρυσωρυχείο για την υπόλοιπη χώρα.
      Όσον αφορά το άρθρο 3 του κανονισμού που αφορά τα μέσα, κάθε μέσο μπορεί να χρησιμοποιηθεί. Εμείς λέμε ότι αυτό το Ίδρυμα θα μπορεί να αναπτύξει συνεργασία με τους δημόσιους και ιδιωτικούς φορείς για την καλύτερη παροχή μιας πρωτοβάθμιας προληπτικής ιατρικής ή για την καλύτερη δουλειά τους στα θέματα ανάδειξης της πολιτιστικής κληρονομιάς κ.λπ. 
      Σας είπα για την Επιτροπή Ιατρικής Δεοντολογίας. Μα είναι δυνατόν; Δηλαδή όλοι εδώ ξεχάσαμε τι σημαίνει επιστημονικό συμβούλιο στα νοσοκομεία της χώρας το οποίο έχει σημαντικές αρμοδιότητες και αναφέρεται στον Κώδικα Ιατρικής Δεοντολογίας; Και είναι δυνατόν η Επιτροπή Δεοντολογίας να διορίζεται από το Διοικητικό Συμβούλιο; Να ελέγξει ποιον, κύριοι συνάδελφοι; 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε.
      ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ: Ένα λεπτό, κύριε Πρόεδρε, σας παρακαλώ.
      Θα ήθελα να αναφερθώ στο άρθρο 8 του Οργανισμού, «Διοίκηση του Ιδρύματος». Δηλαδή η διοίκηση ασκείται όπως στις ανώνυμες εταιρείες, χωρίς όμως να λογοδοτούν πουθενά.
      Το άρθρο 12 του Οργανισμού είναι, πραγματικά, προκλητικό.
      Δηλαδή τι λέει;  Ότι το Διοικητικό Συμβούλιο ασκεί «δραστηριότητα» -το λέω εγώ εντός εισαγωγικών, γιατί σέβομαι αυτήν την ιστορία μέχρι τώρα- χρηματιστή, κύριε συνάδελφε. Διότι μπορεί να κάνει επενδύσεις, να πηγαίνει στο Χρηματιστήριο, να κάνει το ένα και το άλλο. Ε, πού δεν είναι ο κερδοσκοπικός χαρακτήρας;  Εκτός και αν εμείς δεν ξέρουμε να διαβάσουμε καλά το άρθρο 12.
      Το άρθρο 13 αφορά τον έλεγχο του προϋπολογισμού. Σας διάβασα πριν και το άρθρο 9 του συστατικού νόμου του Ιδρύματος Γουλανδρή. Ο προϋπολογισμός ελέγχεται από το Υπουργείο Οικονομικών και δεν μπορεί να αλλάζει με απόφαση του Διοικητικού Συμβουλίου. 
      ΠΡΟΕΔΡΕΥΩΝ (Ιωάννης Τραγάκης): Ευχαριστούμε, κυρία συνάδελφε. 
      Το λόγο έχει ο κ. Δριβελέγκας. 
      ΙΩΑΝΝΗΣ ΔΡΙΒΕΛΕΓΚΑΣ: Κύριε Πρόεδρε, ο κύριος Υπουργός για δεύτερη φορά –όχι ότι έχει καμία ευθύνη, γιατί είναι εδώ ο κύριος Υφυπουργός- δεν άκουσε αυτά που είπα και διάβασε κάτι  από τα Πρακτικά μισό. 
      Πρώτον, είχα πει πως στην επιτροπή ρωτήσαμε αν έχει άδειες, αν εποπτεύεται από το Υπουργείο Υγείας και απάντησε στην ακρόαση που είχαμε ο υπεύθυνος της μονής ότι έχει όλες τις νόμιμες άδειες. Εκεί, βεβαίως, είπαμε ότι δεν μπορούμε να το αμφισβητήσουμε. Εφόσον το λέει ο υπεύθυνος, δεν θέλουμε να το αμφισβητήσουμε.
      Όμως, έχω εδώ την άδεια του εργαστηρίου. Είπα και πριν ότι είναι παράνομο. Όμως, δεν είναι εδώ ο κύριος Υπουργός, για να τα ακούσει. Ήταν και Υπουργός Υγείας και θέλω να τον ρωτήσω αν μπορεί η υπεύθυνη ιατρός του ακτινολογικού εργαστηρίου να είναι επιμελήτρια του Ε.Σ.Υ. σε Νοσοκομείο της Θεσσαλονίκης. Ας μας απαντήσει. Δεν ξέρω αν θα πάρει την ευθύνη να απαντήσει ο κύριος Υφυπουργός. Πρέπει, όμως, να απαντήσει. 
      Σε κάθε περίπτωση, μπορεί έτσι να λειτουργήσει ένα εργαστήριο; Δηλαδή να είναι ο γιατρός στη Θεσσαλονίκη; Δεν μένω στο παράτυπο, στο παράνομο, διότι γιατρός του Ε.Σ.Υ. απαγορεύεται να έχει άδεια εργαστηρίου. Να μπούμε, όμως, και στην ουσία. Μπορεί ο γιατρός να είναι στη Θεσσαλονίκη και η ιατρική να ασκείται στην Ορμύλια; Ας μας απαντήσει ο κύριος Υπουργός. Εφόσον ήταν Υπουργός Υγείας, θα ξέρει ότι απαγορεύεται ο υπεύθυνος γιατρός, που έχει άδεια ακτινολογικού εργαστηρίου, να είναι γιατρός επιμελητής του Ε.Σ.Υ. και μάλιστα να μην είναι καν στην Ορμύλια, αλλά στη Θεσσαλονίκη!
      Είπα πριν ότι πειστήκαμε –το επαναλαμβάνω, γιατί τώρα ξαναμπήκατε στην Αίθουσα- με αυτά που μας είπε ο εκπρόσωπος της μονής, που δεν ήταν έτσι. Δεν είχαμε λόγους να τα αμφισβητήσουμε. Όμως, η απόφαση λέει άλλα. Αναφέρει όνομα –δεν είναι ώρα να το πω- όπου ο γιατρός δεν είναι εκεί.
      Δεύτερον, αναφέρεται ότι το Ίδρυμα και τώρα χρηματοδοτείται, από την Ευρωπαϊκή Ένωση για επιστημονικούς σκοπούς και έρευνες και έχει κέντρο αναφοράς. Δεν είναι έτσι, κύριε Υπουργέ. Το ξέρετε. Γι’ αυτό και γίνεται νόμος, για να χρηματοδοτηθεί. Τα μόνα λεφτά που πήρε –ελάχιστα χρήματα- είναι για την προβολή και τη διαφήμιση. Δεν ήταν για έρευνα. Κανένα επιστημονικό ίδρυμα δεν πηγαίνει κατευθείαν στις Βρυξέλλες να πάρει χρήματα. Το ξέρετε καλύτερα από μένα.
      Επί της ουσίας τα έχουμε πει. Τα είπαν άλλωστε όλοι οι συνάδελφοι. Το πιο σημαντικό είναι η δεοντολογία. Είναι δυνατόν το μοναστήρι να διορίζει Επιτροπή Δεοντολογίας; Δεν υπάρχουν ανεξάρτητες αρχές; Δεν υπάρχουν τα πανεπιστήμια; Δεν υπάρχουν όλοι αυτοί; Σε κάθε περίπτωση, κύριε Υπουργέ, δεν συγκινείστε που οι δύο Βουλευτές του νομού –αφήστε εμένα- ο Βουλευτής της Συμπολίτευσης, το νομαρχιακό συμβούλιο, οι επιστημονικοί φορείς έχουν αντιρρήσεις έτσι όπως γίνεται;
Όλοι όμως λέμε –για να μην παραποιείται αυτό- να μείνει ο έλεγχος στην πρόληψη. Δεν σας συγκινεί αυτό;
      Και σε ό,τι αφορά το νοσοκομείο για τη Χαλκιδική, το παραμελημένο κλπ., πράγματι, υπάρχουν ελλείψεις εκεί. Κυρίως υπάρχουν ελλείψεις σε στελεχιακό δυναμικό. Και βλέπουμε αντί η Κυβέρνηση να ρίξει το βάρος εκεί, όπου έχουμε στην Ιερισσό το πολυϊατρείο χωρίς κόσμο, το νοσοκομείο χωρίς ιατρικό προσωπικό, βοηθητικό και παραϊατρικό προσωπικό, δείχνουμε τώρα όλη τη σπουδή της Κυβέρνησης να φτιάξουμε στο Ίδρυμα ΟΡΜΥΛΙΑ τι; Πολυπανεπιστήμιο; Πολυερευνητικό κέντρο; Γιατί όλα αυτά τα πράγματα;
      Εμείς, επαναλαμβάνω, κύριε Υπουργέ, θέλουμε να παραμείνει στην πρόληψη και να βοηθήσουμε σ’ αυτήν την κατεύθυνση, αλλά να έχετε υπ’ όψιν όλα αυτά που σας είπαμε όλοι. Και εξαρτήσαμε και την ψήφο μας από αυτό στην επιτροπή, γιατί είπαμε «ναι» επί της αρχής, για το σκοπό της πρόληψης και να δούμε όλα τα άρθρα, τι θα κάνετε δεκτό, για να πάρουμε τη θέση μας εδώ. Όμως δεν κάνατε καμία ουσιαστική αλλαγή πάνω σε αυτά που είπαμε.
      Ευχαριστώ.
      ΠΡΟΕΔΡΕΥΩΝ (Ιωάννης Τραγάκης): Ορίστε, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Κύριε συνάδελφε, θα ξεκινήσω από το τελευταίο. Όλοι έχουμε ευαισθησίες και δεν μπορείτε να τις μονοπωλείτε εσείς. Αλλά και όλοι προσερχόμεθα με συναίσθηση ευθύνης.
      Δέχομαι την πλευρά της Αριστεράς, και του Κομμουνιστικού Κόμματος και του Συνασπισμού, που για λόγους δικών τους εκτιμήσεων περί το αντικείμενο είπαν με ευθύτητα όχι και στη Διαρκή Επιτροπή και σήμερα. Αλλά δεν μπορείτε να έρχεστε και να λέτε –γιατί το γνωρίζετε, αν και μπορεί να είστε νέος συνάδελφος…
      ΙΩΑΝΝΗΣ ΔΡΙΒΕΛΕΓΚΑΣ: Παλιός είμαι, κύριε Υπουργέ.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): … ότι με τον τρόπο με τον οποίον ιδρύεται ένα κοινωφελές ίδρυμα, το καταστατικό το οποίο έχει είναι δεδομένο. Και η Κυβέρνηση και οι Υπουργοί που συνυπογράφουν αυτό το νομοσχέδιο έλεγξαν αυτές τις διατάξεις του καταστατικού, ότι είναι σύμφωνες με το νόμο και ότι θα λειτουργεί το Ίδρυμα αυτό με τα όργανά του σύμφωνα με τους νόμους της ελληνικής πολιτείας.
      Έρχεστε και λέτε σήμερα ότι θα μπορούσαμε εδώ –γιατί αυτό είναι υποκριτικό από την πλευρά σας, αφού ψηφίσατε επί της αρχής- τα άρθρα τα οποία έχει το συγκεκριμένο σχέδιο νόμου…
      ΙΩΑΝΝΗΣ ΔΡΙΒΕΛΕΓΚΑΣ: Δεν ψηφίσαμε τα άρθρα εμείς.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Ένα, αυτό το οποίο παρεμβαίνει η πολιτεία και βάζει τους κανόνες της λειτουργίας. Η κύρωση του καταστατικού δεν επιδέχεται παρέμβαση.
      ΙΩΑΝΝΗΣ ΔΡΙΒΕΛΕΓΚΑΣ: Και τις φοροαπαλλαγές;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Και τώρα λέτε…
      Με συγχωρείτε…
      ΠΡΟΕΔΡΕΥΩΝ (Ιωάννης Τραγάκης): Με συγχωρείτε ένα λεπτό, κύριε Υπουργέ.
      Κύριε συνάδελφε, ακουστήκατε με μεγάλη προσοχή.
      ΙΩΑΝΝΗΣ ΔΡΙΒΕΛΕΓΚΑΣ: Για το 1 άρθρο είπαμε.
      ΠΡΟΕΔΡΕΥΩΝ (Ιωάννης Τραγάκης): Μα, δεν σας διέκοψε κανείς. Γιατί διακόπτετε; Μπορεί να αδιαφορείτε για όλα, αλλά μη διακόπτετε.
      ΙΩΑΝΝΗΣ ΔΡΙΒΕΛΕΓΚΑΣ: Παραποιήθηκαν αυτά που είπαμε.
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Τροποποίησα την παράγραφο 3, για να διαφυλάξω αυτό που ισχύει για το Άγιο Όρος, παρά το γεγονός ότι η ρύθμιση την οποίαν έφερα δεν έθετε σε κανένα κίνδυνο αυτά τα οποία έχει εξασφαλισμένα το Άγιο Όρος από τη συνθήκη ένταξης. Αλλά για να μην υπάρξει και η παραμικρή αμφιβολία ότι ενδέχεται να τεθεί υπό αμφισβήτηση αυτό, γι’ αυτό έκανα αυτήν την τροποποίηση, όπως την πρότειναν συνάδελφοι και από τις δύο πλευρές, και από την πλειοψηφία και από εσάς, για να είναι καθαρό.
      Και έρχομαι τώρα στην Επιτροπή Δεοντολογίας. Η Επιτροπή Δεοντολογίας που προβλέπει το καταστατικό είναι εσωτερικό όργανο του Ιδρύματος. Σε ό,τι αφορά τα θέματα της γενικότερης δεοντολογίας που υπάρχει στο χώρο της υγείας, εξακολουθούν και εδώ να ισχύουν απολύτως. Αυτό να είναι καθαρό. Διότι άκουσα πριν ένα συνάδελφο να λέει ότι θα πηγαίνουν στο Ίδρυμα αύριο και στις ιατροκοινωνικές υπηρεσίες οι γιατροί να κάνουν ειδικότητα. Ε, όχι, κύριοι συνάδελφοι και σε τέτοιο βαθμό υπερβολές! Σας παρακαλώ πάρα πολύ!
      ΙΩΑΝΝΗΣ ΔΡΙΒΕΛΕΓΚΑΣ: Πού φαίνεται αυτό;
      ΔΗΜΗΤΡΙΟΣ ΣΙΟΥΦΑΣ (Υπουργός Ανάπτυξης): Από κει και πέρα, ως χώρος της Αξιωματικής Αντιπολίτευσης διαλέξατε το δρόμο να καταψηφίσετε το νομοσχέδιο. Είναι δικαίωμά σας. Δεν έρχομαι να το κρίνω.
Έδωσα πλήρως απαντήσεις εφ’ όλων των σημείων. Θεωρώ ότι είναι κατάκτηση και για το Άγιο Όρος και για την Ιερά Μονή Σίμωνος Πέτρας και για το συγκεκριμένο κοινοβιακό χώρο για την επί τρακονταετία προσφορά του και για την Ορθοδοξία και την προσφορά της και από το Άγιο Όρος, αλλά και από την Εκκλησία της Ελλάδος. Είναι πυλώνες του έθνούς. Εμείς έτσι προσερχόμαστε σ’ αυτή τη συζήτηση εδώ, με αυτό το σεβασμό, ο οποίος δεν έχει καμία άλλη διάσταση. Από το χώρο της Εκκλησίας, όπως αντιλαμβάνομαι εγώ και την Ελληνική Ορθόδοξη Εκκλησία, και από το χώρο του Αγίου Όρους και του Πατριαρχείου μόνο μία λέξη υπάρχει: προσφορά. Έτσι αντιλαμβάνομαι εγώ αυτή την αποστολή και αυτή είναι η πεποίθησή μου με την οποία φέρνω αυτό το νομοθέτημα εδώ με την πλήρη διαβεβαίωση της Εθνικής  Αντιπροσωπείας και του ελληνικού λαού ότι όπως εφαρμόζονται οι νόμοι της ελληνικής πολιτείας σε ανάλογα ιδρύματα του δημόσιου και του ιδιωτικού τομέα, το ίδιο ακριβώς πράγμα θα συμβαίνει και με το Ίδρυμα ΟΡΜΥΛΙΑ.
	Κι έρχομαι τώρα στις απόψεις που εξέφρασε η αυτοδιοίκηση. Η αυτοδιοίκηση έχει από τους  νόμους συγκεκριμένες εποπτικές αρμοδιότητες και γι’ αυτόν το χώρο. Κανένας δεν τις καταργεί. Και το Υπουργείο Υγείας έχει συγκεκριμένες αρμοδιότητες. Τουναντίον αναδεικνύονται πολύ περισσότερο –και αυτό θέλω να πω- και στη Νομαρχιακή Αυτοδιοίκηση. Για το ψήφισμα του νομαρχιακού συμβουλίου, προφανώς, δεν έχουν πλήρη και ολοκληρωμένη πληροφόρηση για το τι σκοπό έχει η έγκριση της σύστασης του Ιδρύματος με την επωνυμία Ίδρυμα ΟΡΜΥΛΙΑ. Προσφορά και μόνο -και τίποτε άλλο- και στον τομέα του πολιτισμού και στον ιατροκοινωνικό τομέα, με βάση τους νόμους της ελληνικής πολιτείας και –επαναλαμβάνω- ισχύει και εδώ αυτό που ισχύει σε ανάλογους φορείς είτε του δημόσιου είτε του ιδιωτικού τομέα.
	ΠΡΟΕΔΡΕΥΩΝ (Ιωάννης Τραγάκης):  Ευχαριστούμε πολύ, κύριε Υπουργέ.
	Κυρίες και κύριοι συνάδελφοι, κηρύσσεται περαιωμένη η συζήτηση επί της ενότητας των άρθρων πρώτου έως και τρίτου και θα γίνει η ψήφισή τους χωριστά.
	Ερωτάται το Σώμα: Γίνεται δεκτό το άρθρο πρώτο όπως τροποποιήθηκε από τον κύριο Υπουργό;
	ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
	ΓΕΩΡΓΙΟΣ  ΧΟΥΡΜΟΥΖΙΑΔΗΣ:  Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο πρώτο, έγινε δεκτό όπως τροποποιήθηκε από τον κύριο Υπουργό κατά πλειοψηφία.
      Ερωτάται το Σώμα: Γίνεται δεκτό το άρθρο δεύτερο ως έχει;
	ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
	ΓΕΩΡΓΙΟΣ  ΧΟΥΡΜΟΥΖΙΑΔΗΣ:  Κατά πλειοψηφία.
	ΑΣΗΜΙΝΑ ΞΗΡΟΤΥΡΗ-ΑΙΚΑΤΕΡΙΝΑΡΗ:  Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο δεύτερο  έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτό το άρθρο τρίτο ως έχει;
	ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
	ΓΕΩΡΓΙΟΣ  ΧΟΥΡΜΟΥΖΙΑΔΗΣ:  Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης): Συνεπώς το άρθρο τρίτο  έγινε δεκτό ως έχει κατά πλειοψηφία.
      Ερωτάται το Σώμα: Γίνεται δεκτή η τροπολογία με γενικό αριθμό 530 και ειδικό 44  του κυρίου Υπουργού, η οποία θα ενταχθεί στο νομοσχέδιο ως άρθρο τέταρτο;
	ΠΟΛΛΟΙ  ΒΟΥΛΕΥΤΕΣ:  Δεκτή, δεκτή.
	ΓΕΩΡΓΙΟΣ  ΧΟΥΡΜΟΥΖΙΑΔΗΣ:  Κατά πλειοψηφία.
      ΠΡΟΕΔΡΕΥΩΝ (Ιωάννης Τραγάκης): Συνεπώς η τροπολογία με γενικό αριθμό 530 και ειδικό 44  του κυρίου Υπουργού έγινε δεκτή κατά πλειοψηφία  και θα ενταχθεί στο νομοσχέδιο ως άρθρο τέταρτο.
      Στον τίτλο του νομοσχεδίου θα προστεθεί η φράση  «και άλλες διατάξεις», επειδή έγινε τροποποίηση από τον κύριο Υπουργό.
      Συμφωνεί το Σώμα;
      ΠΟΛΛΟΙ  ΒΟΥΛΕΥΤΕΣ:  Μάλιστα, μάλιστα.
      ΠΡΟΕΔΡΕΥΩΝ (Ιωάννης Τραγάκης):  Το Σώμα συμφώνησε.
      Ερωτάται το Σώμα:  Γίνεται δεκτό το ακροτελεύτιο άρθρο τέταρτο, το οποίο θα αναριθμηθεί ως άρθρο πέμπτο;
      ΠΟΛΛΟΙ  ΒΟΥΛΕΥΤΕΣ:  Δεκτό, δεκτό.
	ΓΕΩΡΓΙΟΣ  ΧΟΥΡΜΟΥΖΙΑΔΗΣ:  Κατά πλειοψηφία.
	ΠΡΟΕΔΡΕΥΩΝ (Ιωάννης Τραγάκης):  Το ακροτελεύτιο άρθρο τέταρτο έγινε δεκτό κατά πλειοψηφία και θα αναριθμηθεί ως άρθρο πέμπτο.
	Συνεπώς το νομοσχέδιο του Υπουργείου Ανάπτυξης: «Έγκριση της σύστασης Ιδρύματος με την επωνυμία «ΙΔΡΥΜΑ ΟΡΜΥΛΙΑ» και κύρωση του Οργανισμού του» έγινε δεκτό επί της αρχής και επί των άρθρων κατά πλειοψηφία.
	 Η ψήφισή του στο σύνολο αναβάλλεται για άλλη συνεδρίαση.
	 Κυρίες και  κύριοι συνάδελφοι, έχουν διανεμηθεί τα Πρακτικά των συνεδριάσεων της Τρίτης 24 Ιανουαρίου 2006, της Τετάρτης 25 Ιανουαρίου 2006, της Παρασκευής 27 Ιανουαρίου 2006 και της Δευτέρας 30 Ιανουαρίου 2006 και παρακαλώ το Σώμα για την επικύρωσή τους.
	ΟΛΟΙ ΟΙ ΒΟΥΛΕΥΤΕΣ:  Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης):  Συνεπώς τα Πρακτικά των συνεδριάσεων της Τρίτης 24 Ιανουαρίου 2006, της Τετάρτης 25 Ιανουαρίου 2006, της Παρασκευής 27 Ιανουαρίου 2006 και της Δευτέρας 30 Ιανουαρίου 2006 επικυρώθηκαν.
	Κύριοι συνάδελφοι, δέχεστε στο σημείο αυτό να λύσουμε τη συνεδρίαση;
 	ΟΛΟΙ  ΟΙ ΒΟΥΛΕΥΤΕΣ:  Μάλιστα, μάλιστα.
	ΠΡΟΕΔΡΕΥΩΝ (Ιωάννης Τραγάκης):  Με τη συναίνεση του Σώματος και ώρα 22.15΄ λύεται η συνεδρίαση για αύριο ημέρα Τετάρτη 8 Φεβρουαρίου 2006 και ώρα 10.30΄ με αντικείμενο εργασιών του Σώματος νομοθετική εργασία: συζήτηση και ψήφιση ενιαία επί της αρχής, των άρθρων και του συνόλου του σχεδίου νόμου του Υπουργείου Ανάπτυξης:«Σύσταση Συμβουλίου Εθνικής Ενεργειακής Στρατηγικής- Ρύθμιση θεμάτων Υπουργείου Ανάπτυξης» σύμφωνα με τα άρθρα 72 παράγραφος 4 του Συντάγματος και 108 παράγραφος 7 του Κανονισμού της Βουλής, σύμφωνα με την ημερήσια διάταξη που έχει διανεμηθεί.
Η ΠΡΟΕΔΡΟΣ                                                      ΟΙ  ΓΡΑΜΜΑΤΕΙΣ
                                                                        183

